<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Nešto je probudilo Džervisa Farela, ali on nije znao šta je to bilo.
<BR>&nbsp;&nbsp;&nbsp;&nbsp;&nbsp;Ležao je na boku, gledajući pospano prema visokim prozorima iza kojih se okean, tamnoplav u jutarnjoj svežini, lomio presecan belim vrhovima talasa. Između njega i svetlosti, na bledozelenom tepihu spavaće sobe, otisci stopala izgledali su kao jedva vidljive srebrnaste šare. U sobi je vladala tišina - pa, šta ga je to, onda, probudilo? Osećao se opuštenim; znači, nije bilo košmara pri kojima je pištolj skakutao u njegovoj ruci, u kojima ga je mrtvo telo pritiskivalo, oblivajući ga krvlju, ostavljajući tragove na njemu.
<BR>&nbsp;&nbsp;&nbsp;&nbsp;&nbsp;Farelove misli preskočiše užasne trenutke iz portirnice i usredsrediše se na vedre scene njegovog venčanja, pre pet dana. Šteta što je Melisa bila tako nestrpljiva - put do Zemlje i zvanična ceremonija u zgradi vlade u Zapadnom Berlinu bili bi nešto čega bi se rado sećao čitavog života. Ipak, činjenica da se oženio, tako reći, u stroju, i da čak nije ni uzeo odsustvo za medeni mesec, ostavili su dobar utisak na pravom mestu. A Melisino nestrpljenje bilo je, samo po sebi, kompliment, iako je njeno ponašanje posle toga bilo razočaravajuće.
<BR>&nbsp;&nbsp;&nbsp;&nbsp;&nbsp;Očigledno je bilo da će biti potrebno uložiti dosta brižljivog truda da bi se iz tog veličanstvenog tela izvuklo sve što je ono moglo da pruži. Pomisao na njene tople, meke i teške grudi koje ispunjavaju njegove šake i probijaju se kroz prste, učini da odjednom oseti žudnju u čitavom svom telu. On se okrenu na leđa i istog časa otkri šta ga je to probudilo. Melisa nije bila u krevetu.
<BR>&nbsp;&nbsp;&nbsp;&nbsp;&nbsp;Zurio je u plafon, zamišljeno. Ovo je bilo već treći put, u pet dana koliko su bili zajedno, da se probudi sam u krevetu; to je, zaista, počinjalo da biva čudno. On tiho ustade, priđe vratima Melisine sobe i otvori ih. Soba je bila prazna. On prođe dalje kroz sobu i otvori vrata kupatila. Melisa je bila nagnuta preko labavoa, povraćajući, s tragovima suza na licu.
<BR>&nbsp;&nbsp;&nbsp;&nbsp;&nbsp;"Draga"! uzviknu on, pritrčavši joj. "Šta je to s tobom?"
<BR>&nbsp;&nbsp;&nbsp;&nbsp;&nbsp;"Ništa." Melisa se uspravi i nasmeši mu se.
<BR>&nbsp;&nbsp;&nbsp;&nbsp;&nbsp;Njeno ponašanje se Farelu odjednom učini krajnje neprirodnim, i nešto čudovišno pojavi se istog časa u dubini njegove svesti. "Nije ti dobro - šta je to s tobom?"
<BR>&nbsp;&nbsp;&nbsp;&nbsp;&nbsp;"Ništa." Melisa je nastavljala da se smeši, ali nekako, očajnički. "Možda, živci. Sada je sve u redu."
<BR>&nbsp;&nbsp;&nbsp;&nbsp;&nbsp;"Ali to ti se događa svakog jutra", primeti on.
<BR>&nbsp;&nbsp;&nbsp;&nbsp;&nbsp;"Nemoj da si lud." Melisa pokuša da prođe pored njegovog nagog tela, ali je on jednom rukom uhvati za rame, dok joj drugom, naglim trzajem, povuče prozirnu spavaćicu do pojasa. Vene na njenim grudima ocrtavale su se, plave na jutarnjoj svetlosti, dok su isturene bradavice imale smeđu boju.
<BR>&nbsp;&nbsp;&nbsp;&nbsp;&nbsp;Pod njegovim nogama pod kao da stade da se ljulja i njegove ruke počeše da udaraju po njoj, pakosno, otvorenom šakom, dok mu svest osta zaglušena grubim zvukovima koje su njegova pluća proizvodila kao mehovi na nekoj starinskoj mašini.
<BR>&nbsp;&nbsp;&nbsp;&nbsp;&nbsp;Kada mu se razum povrati, on odvede Melisu u krevet, pomože joj da legne i, s ledenom ljubaznošću, povuče pokrivač preko njenog tela da bi sakrio tragove svojih šaka. Zatim uze cigaru sa stočića pored kreveta i zapali je prstima koji su podrhtavali. Melisa je jecala bez prestanka i bez napora, što ga navede da pomisli da je ona osećala olakšanje zbog svega što se desilo.
<BR>&nbsp;&nbsp;&nbsp;&nbsp;&nbsp;"Ko je otac?" Trudio se da mu glas bude miran.
<BR>&nbsp;&nbsp;&nbsp;&nbsp;&nbsp;"Sve se to dogodilo u prošlosti. Želim da mu zaboravim ime."
<BR>&nbsp;&nbsp;&nbsp;&nbsp;&nbsp;"Tako, znači." Farel je posmatrao pepeo na svojoj cigari. "Otarasi ga se."
<BR>&nbsp;&nbsp;&nbsp;&nbsp;&nbsp;"Nikada!" Melisa se nasmeja, jecajući, i u tom trenutku, on oseti strah od nje.
<BR>&nbsp;&nbsp;&nbsp;&nbsp;&nbsp;"Nemaš izbora."
<BR>&nbsp;&nbsp;&nbsp;&nbsp;&nbsp;"Zar?"
<BR>&nbsp;&nbsp;&nbsp;&nbsp;&nbsp;Ferel pomisli na reagovanje svoje porodice, svoje uzvišene, nemilosrdne porodice i na prepreke koje su već bile postavljene na njegovom dugom, usamljenom putu koji je, to je samo on znao, vodio do položaja vrhovnog predsednika.
<BR>&nbsp;&nbsp;&nbsp;&nbsp;&nbsp;"U redu", složi se konačno. "Zadrži kopile. Ali reći ću ti nešto - učinila bi mi veliku uslugu ako bi ga se već sada otarasila."
<BR>
<BR>&nbsp;&nbsp;&nbsp;&nbsp;&nbsp;Halbert Farel se rodio u jednoj vojničkoj bolnici na Ceruleji u prvim časovima jednog mirsnog septembarskog dana. Porođaj je bio lak i jednostavan, i posle dva dana Melisa je mogla da napusti bolnicu i da se preseli u belu vilu svoga muža koju je ovaj podigao na stenovitoj obali južnog od Centra.
<BR>&nbsp;&nbsp;&nbsp;&nbsp;&nbsp;Džervis Farel pozdravio je dolazak sina sa naglašenim oduševljenjem po kojem je, inače, bio poznat u vojsci. S vremena na vreme, kada je to bilo neophodno, objašnjavao je svojim prijateljima, oficirima, da je dete došlo ranije na svet zato što je stanovao pod istim krovom s Melisom dva meseca pre venčanja. Gordo je pozirao pred kamerama propagandnog odeljenja armije, držeći dete visoko iznad glave ili iznad ograde balkona u svojoj kući.
<BR>&nbsp;&nbsp;&nbsp;&nbsp;&nbsp;Nijednom se nije desilo da ispusti dete, ali ga je Melisa ipak stalno držala pod prismotrom, s brigom u očima. Kad je dečko napunio prvu godinu života, Melisa poprimi mučenički, odsutni izraz lica žene koja se u potpunosti odrekla života.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
