<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Kožokrilac sa strepnjom zacvile kad Tavernor otvori njegov kavez od kolja.
<BR>&nbsp;&nbsp;&nbsp;&nbsp;&nbsp;On mu, međutim, odasla poruku smirenja, i tamno talašce se opusti, dok su srebrne oči mutno blistale u njegovom pravcu u prigušenom svetlu pećine. Tako, tako, mali prijatelju, pomisli on, opusti se. Zatim prenese kožokrilca do naramka osušene trave koja mu je služila kao postelja. Na podu pored postelje nalazila se strela dugačka šest stopa. Strela je bila debljine jednog inča i bila je napravljena od jedne vrste kopljastog korova, jakog kao čelik, koji je obilato rastao u mnogim jarcima. Osim veličine, još čudniji na streli bio je vrh, neobično velik, ispupčen i izrezbaren od drveta sa veoma gustim vlaknima. Na vrhu se nalazila i jedna delimično izdubjena niša, u koju je Tavernor mogao potpuno da smesti telo kožokrilca. On to i učini, veoma nežno, a potom proveri da mu glavica ne udara o svod niše i da li sjajna krilašca mogu slobodno da se kreću. Zadovoljan, on odnese životinjicu natrag u kavez i zatvori je.
<BR>&nbsp;&nbsp;&nbsp;&nbsp;&nbsp;"Šta misliš, kada će doći da nas potraže, Mak?" Šelbi se jedva video na ulazu u pećinu - tamna mrlja u srebrnoj svetlosti mesečevog zastora oko planete gde nije bilo senki.
<BR>&nbsp;&nbsp;&nbsp;&nbsp;&nbsp;"Sutra, i to sigurno."
<BR>&nbsp;&nbsp;&nbsp;&nbsp;&nbsp;"Valjda ne misliš da će se izložiti opasnosti da napadnu noću? Hoću da kažem, oni imaju infracrvena odela a mi ih nemamo."
<BR>&nbsp;&nbsp;&nbsp;&nbsp;&nbsp;"Ne verujem", reče Tavernor krajnje odlučno. "Celoga dana nismo videli taj Farelov helikopter sa plavim zvezdicama, a oni neće krenuti u napad ako njega nema."
<BR>&nbsp;&nbsp;&nbsp;&nbsp;&nbsp;"Izgledaš veoma ubeđen u to što kažeš."
<BR>&nbsp;&nbsp;&nbsp;&nbsp;&nbsp;"I jesam. Vidiš, za Farela je ovo lov. Koliko dugo nas već obaraju puškama?"
<BR>&nbsp;&nbsp;&nbsp;&nbsp;&nbsp;"Dva meseca."
<BR>&nbsp;&nbsp;&nbsp;&nbsp;&nbsp;"I koliko ljudi smo do sada izgubili?"
<BR>&nbsp;&nbsp;&nbsp;&nbsp;&nbsp;"Osam."
<BR>&nbsp;&nbsp;&nbsp;&nbsp;&nbsp;"Vidiš? Da je Farelu zaista stalo, izginuli bismo za nekoliko minuta. Mogao je da zapraši celo ovo područje, ili da spali šumu, ili da nas sve zajedno istopi. Mogao je da stavi taktičko atomsko oružje u helikopter, i u tom slučaju još prvoga dana svi zajedno otišli bismo bogu na istinu."
<BR>&nbsp;&nbsp;&nbsp;&nbsp;&nbsp;"Ali to bi ostavilo loš utisak na javnost, zar ne, mon ami? Ljudi iz baze vole da budu komotni u gradu."
<BR>&nbsp;&nbsp;&nbsp;&nbsp;&nbsp;"Loš utisak i u privatnom životu." Tavernor se seti Lise, i načina na koji je Farel krenuo da je osvaja od prvog trenutka kada su se sreli. Znajući njen stav prema umetničkoj koloniji, Farel će učiniti sve što može da spreči da Lisa sazna šta se zapravo događa u ovom pošumljenom trouglu.
<BR>&nbsp;&nbsp;&nbsp;&nbsp;&nbsp;Naglas, međutim, on samo reče: "Delovalo bi veoma loše na toj blistavoj vojnoj karakteristici - čovek koji je morao da upotrebi atomsku bombu da bi zgnječio nekoliko buntovnih buvica. No, i pored toga, i dalje verujem da on sve ovo shvata kao lov, kao igru. Ovo je Farelov privatni park sa jelenima, i odstrel ima da bude pri jasnoj dnevnoj svetlosti, dok on oglašava svaki pogodak."
<BR>&nbsp;&nbsp;&nbsp;&nbsp;&nbsp;"Prema tvome opisu, reklo bi se da je zaista očaravajuća ličnost." Šelbi se vrati u pećinu. "Hoćemo po piće, Mak?"
<BR>&nbsp;&nbsp;&nbsp;&nbsp;&nbsp;"Ne, hvala." Tavernor postavi svoju strelu uspravno, u nizu sa pet drugih. "Koliko si toga poneo sa sobom?"
<BR>&nbsp;&nbsp;&nbsp;&nbsp;&nbsp;Šelbi se zakikota. "Samo jednu flašu - ali čuvao sam je, i sada mi se čini, ako je ne popijem noćas, može se desiti da je ne popijem nikada."
<BR>&nbsp;&nbsp;&nbsp;&nbsp;&nbsp;"Ljudi su se izvlačili i iz većih škripaca nego što je ovaj."
<BR>&nbsp;&nbsp;&nbsp;&nbsp;&nbsp;"Možda - ali i ako uspemo da se probijemo kroz onu liniju, nećemo baš imati bog zna kakav život tamo na arhipelagu. Sve mi ovo izgleda pomalo besmisleno."
<BR>&nbsp;&nbsp;&nbsp;&nbsp;&nbsp;Tavernor je dobro znao šta Šelbi hoće da kaže. Pećina se nalazila u dnu okomite vrleti na zapadnoj ivici šume, skrivena duboko u procepu što ga je izlokala davno presahla voda. Armija još nije znala gde se pećina tačno nalazi; međutim, oblast ispitivanja već je bila sužena na svega dve milje stenovitog terena i čitavo to područje bilo je ograđeno konopcima. Tavernorov plan je bio da se probiju kroz taj obruč i da požure na sever, u bespuće, u nenaseljeni deo kontinenta. U sebi se nadao da će, kada se jednom budu izvukli vojsci iz dvorišta, biti napokon zaboravljeni; međutim, mogao je da shvati i da je za čoveka Šelbijevog kova taj plan samo značio da će brza smrt biti zamenjena laganom.
<BR>&nbsp;&nbsp;&nbsp;&nbsp;&nbsp;"Seti se Geogena", reče on.
<BR>&nbsp;&nbsp;&nbsp;&nbsp;&nbsp;"Geogena?" Šelbi sede na postelju. "Oh, jasno mi je šta želiš da kažeš. Ali to nije to. Ja mogu da živim bez slikanja. Ono mi, doduše, ide od ruke, ali to je sve - ide mi od ruke, i ništa više. U stvari, pravo je olakšanje priznati istinu i prestati da se trudiš."
<BR>&nbsp;&nbsp;&nbsp;&nbsp;&nbsp;Šelbijev glas imao je neki čudan prizvuk koji podseti Tavernora na ženu sa jednim zamućenim okom koja se nije usudila da dođe na Mnemozinu. "Šta hoćeš time da kažeš?" Osetio je pravo olakšanje pri pomisli da nikada nije pokazivao sklonost da bude umetnik.
<BR>&nbsp;&nbsp;&nbsp;&nbsp;&nbsp;"Hoću da kažem da... da više ništa, što god budemo učinili, nema mnogo smisla. Za koliko vremena će Pitsikani stići do nas, Mak?"
<BR>&nbsp;&nbsp;&nbsp;&nbsp;&nbsp;"Možda neće nikada stići do nas."
<BR>&nbsp;&nbsp;&nbsp;&nbsp;&nbsp;"Ne zavitlavaj me. Rat je počeo mnogo pre nego što smo se ti i ja rodili, i oni stalno pobeđuju."
<BR>&nbsp;&nbsp;&nbsp;&nbsp;&nbsp;"Misliš?"
<BR>&nbsp;&nbsp;&nbsp;&nbsp;&nbsp;"Znam. Uprkos stidljivoj uzdržanosti Biroa za ratne informacije, kad god se ova tema pomene. Znaš, Mak, Mnemozina ti je jedan čudan svet. Nijedna ljudska kolonija, bilo gde, nema toliko slikara, pesnika i muzičara. Niko ne ume da sa sigurnošću objasni zbog čega su se naselili baš ovde - prosto su došli, kao leminzi. A znaš li šta su doneli sa sobom?"
<BR>&nbsp;&nbsp;&nbsp;&nbsp;&nbsp;"Nastavi, slušam te." Tavernor se maši za svoju lulu i krpu u kojoj su bili umotani poslednji ostaci duvana.
<BR>&nbsp;&nbsp;&nbsp;&nbsp;&nbsp;"Doneli su dušu čovečanstva. Bolje reći, ono što je od nje preostalo. Da li ti ovo zvuči blesavo?"
<BR>&nbsp;&nbsp;&nbsp;&nbsp;&nbsp;"Ne, ni najmanje", umiri ga Tavernor, skrivajući koliko se čudi načinu na koji radi umetnički mozak.
<BR>&nbsp;&nbsp;&nbsp;&nbsp;&nbsp;"Ovoga puta zaista preteruješ u trezvenosti, mon ami." Šelbi odvrnu zapušač boce. "Za poslednja tri meseca sam te zavoleo, Mak - ali ti zaista jesi zanatlija, i ništa više. Stvari o kojima ti govorim su isto onoliko istinite i tačne koliko i tvoj veleuvaženi drugi zakon termodinamike - ali na jednoj drugoj razini stvarnosti. Da li ti to smeta? Hoćeš li me opet optužiti da sam homoseksualac?"
<BR>&nbsp;&nbsp;&nbsp;&nbsp;&nbsp;Tavernor šmrknu. "Ne. U svakom slučaju, otkako sam te čuo tamo u dnu pećine sa Džoanom M'vabi."
<BR>&nbsp;&nbsp;&nbsp;&nbsp;&nbsp;"U opasnostima životni nagoni postaju jači - to je zakon prirode."
<BR>&nbsp;&nbsp;&nbsp;&nbsp;&nbsp;"Skoro svake noći to zvuči više nalik na bespoštedni meč u rvanju."
<BR>&nbsp;&nbsp;&nbsp;&nbsp;&nbsp;Šelbi zakevta od oduševljenja. "On to i jeste - tačno to. A ja sam ipak uspeo da zabeležim više obaranja na leđa nego ma koji drugi muškarac u ovoj družini. Ali razgovarali smo o drugim stvarima. Umetnost, složio se ti sa tim ili ne, odražava dušu čovečanstva. Umetnik bez nadahnuća nije ništa, ali i kada mu ono dođe on je i dalje samo oruđe - i zato je umetnost tako vredna. Istinska umetnička dela kažu ti suštinu stvari, pod uslovom da umeš da ih posmatraš. Jedno izuzetno inteligentno biće koje bi posmatralo, recimo, Vejvodinu zidnu sliku, moglo bi u njoj da pročita sveukupnost ljudskog iskustva, iako sam Jirži - budući da je bio samo oruđe, samo instrument - ne bi mogao, sam, da na taj način protumači svoje delo."
<BR>&nbsp;&nbsp;&nbsp;&nbsp;&nbsp;"Kakve svrhe ima slikarstvo ako ne može da se shvati?" Tavernorovo interesovanje počelo je da se budi. Šelbijeve reči nailazile su na neke jedva čujne, srebrnaste odjeke, tamo negde duboko u njegovom duhu, dodirujući poluuobličenu predstavu o svemoći života koja je doprla do njega tokom one avetinjske tišine odmah po preobražaju Nilsonove zvezde.
<BR>&nbsp;&nbsp;&nbsp;&nbsp;&nbsp;"Ali može se bar delimično shvatiti - i jedini osmišljeni pravac kojim čovekov život može da krene, to je onaj koji vodi razumevanju. Klasično apstraktno delo, kao što je, recimo, Kako da se izlije bezbolna svetlost, sadrži potpuno iste informacije, beskonačno umnožene, kao i fon Hernerova tabela proizvoljnih vrednosti za životni vek i uništenje tehničkih civilizacija."
<BR>&nbsp;&nbsp;&nbsp;&nbsp;&nbsp;"A da li bi Vejvodina zidna slika sadržavala najdetaljniji izveštaj o vojnoj situaciji?"
<BR>&nbsp;&nbsp;&nbsp;&nbsp;&nbsp;"Verovao ili ne - da. Ona bi ti kazala da je Čovek gotovo izgubio dušu, da je njegov genije zaslepljen, da gubi rat sa Pitsikanima zato što se odrekao svoga prava da ga dobije."
<BR>&nbsp;&nbsp;&nbsp;&nbsp;&nbsp;"Tačno si me ocenio", reče Tavernor. "Ja jesam zanatlija."
<BR>&nbsp;&nbsp;&nbsp;&nbsp;&nbsp;"Ti si ljudsko biće kao i svi mi, ali boca iskrina može život da ti učini mnogo snošljivijim." Šelbi izvadi komadić šećera iz džepa i spusti ga u flašu. Zelena tečnost se smesta zakovitla zajedno s talasima zlataste svetlosti - čitav jedan mikrokosmos u trenutku stvaranja. Nekoliko iskrica izlete u vazduh kroz grlić boce, ali Šelbi ih uhvati u usta i udahnu.
<BR>&nbsp;&nbsp;&nbsp;&nbsp;&nbsp;"Olimpijci su hiljadu godina čekali na ovo, ali nikada nisu dočekali", prošapta on, takoreći samome sebi. "Napitak od zelenog leda, opojni miris lotosa, sunčeva svetlost i snovi... Neću ti ponuditi još jedanput."
<BR>&nbsp;&nbsp;&nbsp;&nbsp;&nbsp;"Dražaću se ovoga." Tavernor zapali lulu. "Imamo još posla."
<BR>
<BR>&nbsp;&nbsp;&nbsp;&nbsp;&nbsp;Područje opasano ogradom bilo je u obliku grubog polukruga dugačko oko tri milje. Sastojalo se od šest laserskih ograda, koje su bile jedna s drugom povezane u razmacima od po pola milje. Svaka ograda bila je, u stvari, snop laserskih zraka, koji se reflektovao između dve projekcione stanice, a pošto su zraci bili s niskim nabojem bili su nevidljivi, čak i noću. Ali ako bi neko, zakoračivši, i nehotice presekao neki od zrakova, automatski bi izazvao snažan priliv naboja u projektoru i slepe oštrice laserskih mačeva smesta bi udarile. Nivo povećane energije mogao se jednostavno proceniti na osnovu činjenice da prilikom izgradnje projekcionih stanica nije bilo potrebno oboriti nijedno drvo da bi se dobila direktna vidna linija da ih poveže. Sve što je bilo potrebno bilo je da tehničar u jedan projektor ubaci priliv energije. Svako drvo koje se nalazilo neposredno na liniji vazdušnog kordona imalo je oštro oivičene okrugle rupe, koje su skroz prolazile kroz deblo.
<BR>&nbsp;&nbsp;&nbsp;&nbsp;&nbsp;Tavernor je iz iskustva znao da su jedine slabe tačke u ovakvoj ogradi projekcione stanice u kojima su dve laserske jedinice stajale jedna drugoj leđa u leđa. Uobičajeni postupak bio je ili da se postavi fizička ograda između tih jedinica, ili da se ostavi primamljiva 'kapija' i po jedan vod sa svake strane sa naredbom da otvori baražnu vatru na sve ono što bi pokušalo da prođe. I tu su se, po Tavernorovoj proceni, Farel i njegovi ljudi pokazali pomalo nemarnim. Ostavili su dve takve 'kapije', svaku pod stražom od četiri čoveka i dva mitraljeza - pretposavivši da nenaoružani begunci neće uspeti da se probiju.
<BR>&nbsp;&nbsp;&nbsp;&nbsp;&nbsp;Tavernor ustade i istrese lulu, lupkajući njome o zid pećine. Popušio je svoju poslednju, zlatastu lopticu duvana koju je čuvao - kao Šelbi svoj iskrin - za preostalih nekoliko časova koje će provesti u pećini. Bilo je suviše mračno da bi se išta moglo razaznati, ali čuo je komešanje puno očekivanja između dvadeset tri muškarca i četiri žene sa kojima je živeo tokom poslednja dva meseca.
<BR>&nbsp;&nbsp;&nbsp;&nbsp;&nbsp;"Govor!" viknu neko ironično. On prepoznade debeli glas Pita Trojanosa.
<BR>&nbsp;&nbsp;&nbsp;&nbsp;&nbsp;Tavernor je oklevao, iskašljavajući se. Hteo je da im kaže mnogo važnih stvari - koliko je počeo da se divi njihovoj hrabrosti i prilagodljivosti, kako gorko žali za onima koji su izginuli, koliko saoseća u njihovim nemoćnom gnevu, jer budući da nisu imali oružje, nisu mogli postati pravi gerilci, koliko im je zahvalan što su svojim prijateljstvom učinili da opet oseti toplinu i bogatstvo običnih ljudskih odnosa, on koji je sebe smatrao nesposobnim za to. Ali znao je da nije vičan rečima.
<BR>&nbsp;&nbsp;&nbsp;&nbsp;&nbsp;"Sada nije vreme da se drže govori", reče on. "Svi tačno znate šta treba da uradite - pa, onda, do đavola, hajde da se gubimo što pre odavde." Reči su bile dočekane muklom tišinom, u kojoj on oseti da su razočarani; jasno mu je bilo da će morati da im učini po volji, da će morati da plati svoj deo zato što je, makar i ovako kasno, postao član ljudske rase.
<BR>&nbsp;&nbsp;&nbsp;&nbsp;&nbsp;"I još nešto..." On očajnički zatrepta put tmine, boreći se protiv ledene, besplodne plime svoje prošlosti. "Pazite i čuvajte se, jer...jer..."
<BR>&nbsp;&nbsp;&nbsp;&nbsp;&nbsp;"Hvala ti na ovome, Mak", mirno mu odvrati neki muški glas. "Spremni smo da odmah krenemo."
<BR>&nbsp;&nbsp;&nbsp;&nbsp;&nbsp;Izišli su jedan po jedan iz pećine u hladni noćni vazduh. Zastor mesečevih komadića nepomično je lebdeo iznad njihovih glava - zamrznuti potok izlomljenih dijamanata, presečen na jednom mestu senkom planete, oko koje su se sjatili koncentrični prstenovi od ametista, smaragda, topaza i rubina. Zvezde su blago svetlucale iza tog iskričavog zastora, što je nebesima davalo neslućene dubine, kakve se nisu mogle videti na drugim svetovima. Tavernor duboko udahnu, nagnavši sebe da se opusti, kada ostali počeše da se kreću ka širokom pojasu šipražja koje je, u pravom smislu te reči, delilo šumu od strmih litica.
<BR>&nbsp;&nbsp;&nbsp;&nbsp;&nbsp;Otprilike na milju daleko od njih, pravo kroz čestar, nalazila se centralna stanica ove ograde, ona kod koje će pokušati proboj. Prva etapa njihovog plana sastojala se u tome da grupa priđe na otprilike četiri stotine jardi do stanice i tu sačeka i na Tavernorov znak da krene napred. On bi voleo kad bi mogli da priđu još bliže, ali opasnost da će ih otkriti prislušni uređaji bila bi suviše velika. Kada poslednja nema prilika iščeznu u čestaru, Tavernor i Šelbi pokupiše šest ogromnih strela i šest kaveza od pruća. Išli su neko vreme za glavnom grupom, a zatim skrenuše malo na jug, upravljajući se prema maloj, potpunoj goloj čistini koju je Tavernor prethodno izabrao.
<BR>&nbsp;&nbsp;&nbsp;&nbsp;&nbsp;Dok je hodao mogao je da oseti nervozno lepetanje kožokrilaca u kavezima, i pade mu na pamet da oni to osećaju kako im se smrt bliži i da su nesrećni zbog toga. On oseti kako ga preplavljuje silna naklonost prema tim otpornim malim sisarima, čiji je instinktivni osećaj za moralno daleko prevazilazio i najbombastije etičke konstrukcije čovečanstva. Kožokrilci su umeli da ubijaju, ali su sa ekološkog stola uzimali samo onoliko koliko im je zaista pripadalo; to je ustanovio kada je pokušao da ih obuči da ubijaju sitnu divljač. I upravo mu je njihov način da se oslobode plena dao ideju kako da ih upotrebi u novoj vrsti oružja.
<BR>&nbsp;&nbsp;&nbsp;&nbsp;&nbsp;Prvi put kada je gledao kožokrilca u akciji mislio je da, zapravo, posmatra neko spektakularno samoubistvo. Sleteo je, ne pomerajući krila, pravo iz crvenog sutona i kao đule uleteo u koloniju gušterolikih stvorenja koja su se sunčala na jednom izbočenom komadu stene. Surovi sudar dva tela mogao se čuti na stotinu jardi unaokolo. Tavernor, čija je radoznalost ovim silno pobuđena, stade da se pentra ka stenovitoj izbočini, i stiže taman na vreme da vidi kožokrilca kako se lepećući krilima ponovo diže ka nebu, noseći mrtvog gmizava u kandžama. Izgleda da sila usporavanja od barem stotinak gravitacionih jedinica nije na njemu načinila ni ogrebotinu.
<BR>&nbsp;&nbsp;&nbsp;&nbsp;&nbsp;Tavernor je proučavao kožokrilce nekoliko meseci pre nego što je otkrio da je jedna od njegovih osnovnih pretpostavki o njima bila pogrešna. Njihove navike da lete noću i izgled koji je podsećao na slepog miša prevarili su ga, te je pomislio da koriste neku vrstu sonara da bi se orijentisali u mraku, baš kao obični zemaljski slepi miševi; međutim, istina je bila da su imali u izvesnoj meri razvijenu telepatiju. Grabljivci koji su umeli da pronađu svoj plen sledeći njegova moždana zračenja, nisu bili nepoznati u raznorodnim oblastima nad kojima se prostirala vlast Federacije; međutim, Tavernoru se ipak činilo da kožokrilci imaju tu sposobnost razvijenu do neobično visokog stupnja. Sproveo je opite koji su dokazali da su umeli i više, a ne samo da otkriju moždana zračenja! Jedan od opita sastojao se u tome što bi Tavernor usredsredio svoje misli na jedan, ili na neku grupu predmeta, a potom iz sve snage hitnuo jednog kožokrilca u njihovom pravcu. Čim je naučio kako da u glavi projektuje sliku tako da bude sasvim jasna, broj neposrednih pogodaka u izabrani objekat povećao se na sto odsto.
<BR>&nbsp;&nbsp;&nbsp;&nbsp;&nbsp;Ideja o biološki vođenoj streli pala mu je na pamet ubrzo potom, uz isti onaj omamljujući osećaj otkrovenja koji je poslednji put doživeo na brodu kojim se vozio na Mak Artur. Radio je na ovoj ideji s velikim prekidima - postojala su duga razdoblja ovratnosti prema zanatu koji su njegove ruke, izgleda, obavljale same od sebe - ali rad je imao i jednu svetlu tačku, utoliko što je tačno pokazivao šta su sve kožokrilci u stanju da urade. Prvi opiti su pokazali da se kožokrilac može naučiti da pristane da se provoza na vršku strele, da upravlja njome ukoliko je masa projektila u srazmeri s njegovim rasponom krila, i da se oslobodi upravo u trenutku kada strela udari. Tavernor je upravo počeo da radi na konstruisanju odgovarajućeg samostrela, montiranog na postolje, kada mu je vojska kuću, radionicu i okolnu šumu redukovala na hemijske elemente od kojih su se sastojali...
<BR>&nbsp;&nbsp;&nbsp;&nbsp;&nbsp;Sa vrha zaravni mogao je da vidi prigušeno svetlo koje je dolazilo iz projekcione stanice.
<BR>&nbsp;&nbsp;&nbsp;&nbsp;&nbsp;"Oni nam olakšavaju posao", prezrivo reče Šelbi.
<BR>&nbsp;&nbsp;&nbsp;&nbsp;&nbsp;"Svetlo ne smeta." Tavernor spusti svoj tovar na zemlju. "Danas sam namestio lukove, pri dnevnoj svetlosti. Jedino se bojim da neću uspeti da ispalim dva tačno u metu usmerena projektila - to postavlja odveć velike zahteve pred ove naše male prijatelje bez perja."
<BR>&nbsp;&nbsp;&nbsp;&nbsp;&nbsp;"Ja se ne brinem. Video sam te već kako ispaljuješ ove stvarčice."
<BR>&nbsp;&nbsp;&nbsp;&nbsp;&nbsp;"Da, ali po dnevnoj svetlosti. Lukovi kao što su ovi, od drveta i konopca, menjaju svoje osobine prema promenama temperature i vlažnosti. A postoji i granica disperzije hica do koje kožokrilci mogu da funkcionišu."
<BR>&nbsp;&nbsp;&nbsp;&nbsp;&nbsp;"Moj duh je u tom pogledu potpuno spokojan, mon ami."
<BR>&nbsp;&nbsp;&nbsp;&nbsp;&nbsp;"Je li? Pa, da ga onda nečim zaposlimo. Ti proveri strelohvat dok ja zapinjen lukove."
<BR>&nbsp;&nbsp;&nbsp;&nbsp;&nbsp;"Da proverim - šta?"
<BR>&nbsp;&nbsp;&nbsp;&nbsp;&nbsp;"Strelohvat je razdaljina između mesta na koje se naslanja strela i tetive. To je najpraktičniji način da se proveri zategnutost." Tavernor dade Šelbiju štap na čijem je jednom kraju bio napravljen rez. "Stavi ovaj kraj na oslonac za strele, a tetiva treba da se preseče sa štapom tačno na rezu. Ako ne stiže do reza, znači da je luk labav i da moramo malo upresti tetivu da bismo ga zategli."
<BR>&nbsp;&nbsp;&nbsp;&nbsp;&nbsp;"I sve je to baš neophodno?"
<BR>&nbsp;&nbsp;&nbsp;&nbsp;&nbsp;"Ja sam zanatlija, sećaš li se? Možeš mi verovati na reč."
<BR>&nbsp;&nbsp;&nbsp;&nbsp;&nbsp;Tavernor stade da zapinje šest ogromnih lukova, ljutito stenjući od napora koji je ulagao da nadvlada njihov nesavitljivi otpor. Dva strelohvata se pokazaše malim i te su lukove morali ponovo da zapnu, pošto su im prthodno skratili tetive. Kad je završio, Tavernor se sav kupao u znoju i srce mu je neprijatno udaralo, podsećajući ga da će za svega nekoliko nedelja stići do svog pedesetog rođendana. On učvrsti lukove na njihovim postoljima nalik na kose ravni, a potom dođe na red još teži deo posla: trebalo je zategnuti svaki luk - na taj način što bi se opružio po rampi, uhvatio se obema rukama za drvo luka i nogama gurao tetivu unazad do okidača. Kada je i šesti luk bio zategnut, on leže na zemlju ravnomerno dišući sve dok mu lupanje u grudima ne prestade.
<BR>&nbsp;&nbsp;&nbsp;&nbsp;&nbsp;"Voleo bih da ti mogu pomoći", reče Šelbi. On gadljivo pljesnu rukom po svojoj levoj mišici koja se nikada nije oporavila, još otkada joj je zrno raznelo triceps.
<BR>&nbsp;&nbsp;&nbsp;&nbsp;&nbsp;"Čuvaj snagu za trčanje."
<BR>&nbsp;&nbsp;&nbsp;&nbsp;&nbsp;Tavernor ustade, proveri da li su kose ravni na kojima su ležali lukovi usmerene tačno na ciljeve koje je još ranije odredio, a onda postavi strele na lukove. Potom pootvara kaveze, jedan po jedan, i stavi kožokrilce u njihove niše, skrojene tačno prema njima, milujući i ljubeći topla, čvrsta telašca i okrugle glavice, šapatom ih umirujući. Srebrne očice su blistale u njegovom pravcu kroz tamu, šaljući mu poruke koje bi možda i razumeo da nije bio zarobljen u ljusci čovekovog tela. On kleknu pored prvog luka i usredsredi misli na metu, uobličavajući i raščišćavajući u mozgu duhovnu sliku, tačno onako kako je radio kada je bacao kožokrilce ka određenim predmetima. Dok je u duhu predstavljao sebi slike četiri vojnika bez lica, čije živote će morati da uzme, on pokuša da pojednostavi svoj duh toliko da bi se makar na kratko spojio sa onima koji nikada nisu spoznali zlo ili krivicu, pokušavajući da im prenese pojam o uništavanju života zato da bi se život sačuvao, uprkos tome što je bio nekako tupo ubeđen da se neće moći sporazumeti s njima na tom nivou.
<BR>&nbsp;&nbsp;&nbsp;&nbsp;&nbsp;"Je li sve u redu, mon ami?" zabrinuto prošapta Šelbi.
<BR>&nbsp;&nbsp;&nbsp;&nbsp;&nbsp;"Ćuti."
<BR>&nbsp;&nbsp;&nbsp;&nbsp;&nbsp;Tavernor povuče okidač i velika strela se vinu naviše ka noćnom nebu, šibajući svojim repom od perja, da bi obezbedila što precizniji let, svedočeći o činjenici da joj je odnos dužine i čvrstine dobro usklađen sa snagom luka. Ne gubeći ni časka Tavernor produži duž svih poređanih lukova, šaljući velike strele na let od pet stotina jardi. Bilo je neophodno da se brzo kreće kako bi sprečio da vojnici podignu uzbunu kada budu videli da su napadnuti. Kada su i peta i šesta, rezervne, strele bile odapete, on se upilji u slabo svetlucanje projekcione stanice. Ova je i dalje svetlela bez promene, ne dajući nikakav znak po kome bi se dalo zaključiti da osvetljava život ili smrt.
<BR>&nbsp;&nbsp;&nbsp;&nbsp;&nbsp;"Daj znak", reče Tavernor. "Kocka je pala." Šelbi kratko zazvižda u svoju zviždaljku od trske i obojica potrčaše. Kretati se kroz šikaru bilo kojom brzinom izuzev laganog hoda bilo je opasno samo po sebi, ali Tavernora je proganjala slika komandne konzole kako vrši uobičajenu proveru laserskih stanica i otkriva da s jednom nešto nije u redu. Trčao je odlučno, tik ispred Šelbija, koristeći svoju težinu da probije ovome put kroz žbunje i isprepleteno šiblje. Pucketanje i lomljenje grančica severno od njega kaza mu da je sustigao glavnu grupu i da trči uporedo s njom. Tavernor pusti korak. Ako su strele promašile, neka on bude prvi koji će iskusiti posledice. Svetlost stanice ukaza se pred njim i on oceni da je udaljena oko dve stotine jardi.
<BR>&nbsp;&nbsp;&nbsp;&nbsp;&nbsp;Izenenada, nebo buknu od alarmnih raketa.
<BR>&nbsp;&nbsp;&nbsp;&nbsp;&nbsp;Tavernor se ukopa u mestu, i Šelbi nalete s leđa na njega. U prvom trenutku on nagonski krenu da da znak za povlačenje u pećinu, ali tada primeti da su signalne svetlosti ispaljene južno i severno od njih, ali ne i pravo pred njima. Izgleda da su strele obavile svoj posao u ovoj stanici. Nije bilo vremena za gubljenje i lupanje glave kako je posada u drugim stanicama dobila znak za uzbunu.
<BR>&nbsp;&nbsp;&nbsp;&nbsp;&nbsp;"Trči", vikao je, terajući Šelbija dalje. "Nastavi da trčiš."
<BR>&nbsp;&nbsp;&nbsp;&nbsp;&nbsp;"Da trčim? Ja već letim!" Šelbi sustiže Tavernora i oni nastaviše da probijaju sebi put kroz tminu, mišića napetih od straha kao strune. Malo duža eksplozija i mlazevi narandžaste vatre koji su se peli sve više kazaše Tavernoru da su dva helikoptera uzletela uz pomoć mlaznih motora. On pokuša da trči još brže, ali već je prešao granice onoga što je njegovo temeljno građeno telo moglo da postigne. Blistave varnice poleteše u luku preko neba - posade helikoptera su pucale.
<BR>&nbsp;&nbsp;&nbsp;&nbsp;&nbsp;Tavernor stiže do stanice tek malo pre nego vođa glavne grupe. On prolete kroz uzani prolaz između projekcionih jedinica i pretrča iz sve snage poslednjih pedesetak jardi do svetla koje je mirno sijalo i za koje se pokaza da je poljska lampa obešena na ulazu u bočni šator. Iz nagnutog zida šatora, koji mu je bio bliži, virili su krajevi dvaju strela. Tavernor kleknu, pogleda unutra i ugleda dve opružene ljudske prilike, od kojih je jedna, izgleda, puzala prema ulazu u trenutku kad joj je došao kraj. Tamo gde bi trebalo da su im glave nalazile su se dve krvave mase.
<BR>&nbsp;&nbsp;&nbsp;&nbsp;&nbsp;On skoči na noge i pogleda oko sebe. Ostali članovi družine su jedan po jedan prolazili kroz 'kapiju' i posrtali mimo njega ka šumi. Šelbi je stajao pored prolaza, provlačeći ljude kroz njega da bi ih zatim, gurnuvši ih u leđa, poslao dalje. Zvuk helikoptera ispuni vazduh i blesak novih hitaca podiže se k nebu, poput tinjavo-crvenih klatana iz kojih je prskala zlokobna svetlost. Tavernor pogleda ka drveću i ugleda mutni sjaj mitraljeske cevi. On smesta potrča ka njoj. Jedno telo ležalo je prikovano za zemlju pored mitraljeza; kraj njegove ispružene ruke ležao je poljski odašiljač, na kome je crveno svetlo što označava emitovanje još treptalo. On stupi iza mitraljeza i zaokrenu ga u pravcu juga. Niz trčećih prilika bio je već prestao, ali Šelbi je i dalje stajao pored prolaza.
<BR>&nbsp;&nbsp;&nbsp;&nbsp;&nbsp;"Gubi se, do đavola, odavde, Krise!" povika Tavernor. "Tek što se nisu obrušili na nas helikopterima!"
<BR>&nbsp;&nbsp;&nbsp;&nbsp;&nbsp;Šelbi zavrte glavom. "Još ne - neki nisu još prošli."
<BR>&nbsp;&nbsp;&nbsp;&nbsp;&nbsp;"Koliko?"
<BR>&nbsp;&nbsp;&nbsp;&nbsp;&nbsp;"Četvoro."
<BR>&nbsp;&nbsp;&nbsp;&nbsp;&nbsp;"Moraće sami da se brinu o sebi. Čisti se."
<BR>&nbsp;&nbsp;&nbsp;&nbsp;&nbsp;"Džoana je među njima. Sačekaću."
<BR>&nbsp;&nbsp;&nbsp;&nbsp;&nbsp;"Za ime gospoda! Pa ona je samo... Tavernorov glas se izgubi u strahovitom urlanju helikoptera koji je završavao svoje poniranje tačno iznad šatora. Šator se sruši u vihoru prašine i lišća, a reflektor zaigra preko tla. Tavernor podiže mitraljez, čvrsto pritiskajući palcem okidač. Upravljajući oružjem po čistom nagonu, on izbuši niz rupa na gorućem mlaznom motoru koji se nalazio na jednoj strani trupa letelice. Narandžasti plamen suknu uvis oko njega. Potisak iz drugog mlaznog motora, s druge strane, izbaci helikopter iz ravnoteže i nagnu ga u stranu. On se stropošta na zemlju, smrvi pod sobom svoj stajni trap i sruči se pred Šelbija, koji je kao opčinjen stajao na prolazu. Laserska ograda smesta udari mačevima iskovanim u srcu nove, režući pali helikopter u kriške i izazivajući eksplozije u njegovim rezervoarima za gorivo. Tavernor oseti kako se zemlja ljulja poput lađe na moru u trenutku kada se letelica raspade u hiljade uzletelih, uskovitlanih, isprevrtanih komadića, od kojih neki padoše na zemlju malo dalje uz ogradu da bi još jednom bili isečeni laserskim zracima.
<BR>&nbsp;&nbsp;&nbsp;&nbsp;&nbsp;Pri odsjaju od eksplozija videlo se da Šelbi više nije na nogama.
<BR>&nbsp;&nbsp;&nbsp;&nbsp;&nbsp;Tavernor potrča k njemu, a onda stade i pokri oči rukom. Šelbija je pogodilo parče metala i bilo je očigledno, čak i sa pedeset koraka, da je mrtav. Tavernor pogleda ka uzanom otvoru između oklopljenih laserskih jedinica. Treba još četvoro da prođe, rekao je Šelbi. Oklevao je za tren - a tada zemlja oko njega stade da se uzdiže prema nebu dok je drugi helikopter tutnjao iznad njegove glave i dok su mu mitraljezi sipali vatru iz trbuha. Zemlja ponovo polegnu, ostavljajući ga samim čudom nepovređenog, izuzev uredno probušene, okrugle rupe na prednjem delu njegove čizme. On se okrenu i trčeći se vrati do mitraljeza. Ležao je prevaljen na bok, a zatvarač i mehanizam za napajanje bili su mu razneti u komade.
<BR>&nbsp;&nbsp;&nbsp;&nbsp;&nbsp;Drugi helikopter slete i ovoga puta Tavernor jasno ugleda plave zvezde urezane na njegovim bokovima. Stigao je upravo u času kada su se Džoana M'vabi i tri druga paćenika pojavila na 'kapiji'. Sve puške na toj strani helikoptera otvoriše vatru istovremeno i njihova vatra, usmerena laserskim jedinicima koje meci nisu mogli da probiju - prosto kao da odnese ljude pred sobom, otpirivši ih kao oluja suvo lišće.
<BR>&nbsp;&nbsp;&nbsp;&nbsp;&nbsp;Krećući se polako i pažljivo, kao pravi starac, Tavernor se okrete i uputi u šumsku tamu.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
