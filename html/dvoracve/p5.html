<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Tavernor je lagano koračao ka severu, sledeći liniju ograde.
<BR>&nbsp;&nbsp;&nbsp;&nbsp;&nbsp;Kad se spotakao o busenje trave, on zakloni rukom oči i pokuša da se razabere, uprkos odsjaju sa površine ravnice. Jaka svetlost samo mu još više pojača glavobolju, no, i pored toga, uspeo je da otkrije znake aktivnosti. Daleko pred njim, na celuloznom jezeru, prelivale su se slike, poput fatamorgane. Iza i oko njih, upravo su se gradile velike zgrade. Radkopteri, ili, bolje reći, njihovi oblici u vidu vilinog konjica - ogromni čak i na tom rastojanju - leteli su kroz vazduh, podižući čitave zidove i smeštajući ih na pravo mesto, a izduvni gasovi iz njihovih rotora slagali su se u slike, bacajući svetlost i boje na nebo.
<BR>&nbsp;&nbsp;&nbsp;&nbsp;&nbsp;Orijentišući se prema većim zgradama u Centru, Tavernor je izračunao da se aktivnost uglavnom odvija na mestu na kojem je pre dva dana stajala njegova kuća. Kasnije će ustanoviti da li je bila razložena u nevezane polsharidne lance i slobodne pektine, zajedno sa svom ostalom šumom. Ili je, možda, bila podignuta i preneta u bezbednu zonu. Sama kuća ga nije interesovala - ali milioni malih, nemuštih životinja mora da su pri tom izginuli. Misli mu se vratiše ka ženi koju je našao na Masoniji, onako kako ga je gledala iz svog ćilibarskog zatvora. Na žalost, rekli su oni, ali mi smoupozorili sve Čejmersove pripadnike gerile da iziđu iz tog područja.
<BR>&nbsp;&nbsp;&nbsp;&nbsp;&nbsp;Posle desetak minuta Tavernor je pronašao veliki otvor u ogradi. Na njemu se već nalazio sav pomoćni vojni arsenal pregrada, stražarskih kućica za proveru namernika i naoružanih stražara. Novonapravljeni put, koji je vodio od ravnice, prelazio je područje parkova i gotovo neosetno se spajao sa jednom od glavnih linija koje su presecale Centar. Dvosmerni protok vozila na točkovima i vozila na vazdušnom jastuku već je započeo. Količina opreme potpuno je obeznanila Tavernora - samo njeno prebacivanje sa translunarnih orbitalnih stanica, kroz zastor od mesečevih krhotina, mora da je stajalo milione. Šta god da se događalo na Mnemozini, bilo je nešto veliko. Nešto što se planiralo od ko zna kada.
<BR>&nbsp;&nbsp;&nbsp;&nbsp;&nbsp;Možda je bio u pravu kad je nagađao da se rat širi u ovom pravcu. Rasprskavanje Nilsonove zvezde preplavilo je čitavo ovo područje svemira česticama pod nabojem, stvarajući tako određeni prostor u kome su veliki brodovi mogli sada da postižu maksimalne brzine. Ta neverovatno skupa operacija - razaranje zvezde - sprovedena je pre sedam godina, tako da su ovi događaji, čiji je on sada bio svedok, u stvari samo ishod nečega što je Operativni štab Federacije planirao i sprovodio već sedam godina. Ali zašto bi štab bio zainteresovan za Mnemozinu? Zašto bi armija zauzela neki ovakav mali svet, tri dana iza bestraga i dobrih tri stotine svetlosnih godina udaljen od najbliže linije fronta?
<BR>&nbsp;&nbsp;&nbsp;&nbsp;&nbsp;Tavernor izbi na put i približi se ulazu.
<BR>&nbsp;&nbsp;&nbsp;&nbsp;&nbsp;"Ej, ti tamo!" Mladi stražar iziđe iz najbliže stražarske kućice. Smeškao se uverljivo-pokroviteljski ispod ivice šlema. "Treba li ti štogod?"
<BR>&nbsp;&nbsp;&nbsp;&nbsp;&nbsp;"Obaveštenje", reče Tavernor. "Šta se to, do đavola, ovde događa?"
<BR>&nbsp;&nbsp;&nbsp;&nbsp;&nbsp;Smešak na licu stražara se izgubi. "Tornjaj se."
<BR>&nbsp;&nbsp;&nbsp;&nbsp;&nbsp;"Znači, nema obaveštenja?"
<BR>&nbsp;&nbsp;&nbsp;&nbsp;&nbsp;"Čuo si me."
<BR>&nbsp;&nbsp;&nbsp;&nbsp;&nbsp;"Onda ću morati da uđem - moja kuća je tamo u onom pravcu." Tavernor pokaza prstom preko ravnice, krenuvši istovremeno napred. Pokretom ramena stražar prebaci pušku u ruku - ali, učinio je to suviše sporo. Tavernor ščepa pušku i uvrnu je, tako da se remen na kojem je visili obmota čoveku oko članka na ruci. Stražar pokuša da zgrabi Tavernora drugom rukom, ali Tavernor povuče cev puške k sebi naniže, prebacivši težište na mišicu.
<BR>&nbsp;&nbsp;&nbsp;&nbsp;&nbsp;"Polako", reče tiho. "Ili zaista želiš da ti lakat pretvorim u univerzalni kuglični zglob?"
<BR>&nbsp;&nbsp;&nbsp;&nbsp;&nbsp;Stražarevo lice poblede. "Platićeš za ovo."
<BR>&nbsp;&nbsp;&nbsp;&nbsp;&nbsp;"Ti ovo radiš za platu?" Tavernor unese prizvuk čuđenja u svoje reči, ali iznenadna plima odvratnosti prema samom sebi naraste u njemu poput gorčine žuči. Počeo je da uživa u tome da ponišava ljude - a to je bila slaba nadoknada i time je tek jadno pokušavao da zameni klanje Pitsikana. "Ja sam i sam vojnik, sa tridesetogodišnjim stažom. Specijalista za oružje. I četiri Elektrum zvezde."
<BR>&nbsp;&nbsp;&nbsp;&nbsp;&nbsp;Stražar nije odavao nikakav utisak da je ove reči shvatio kao oblik izvinjenja. "Šta želite, gospodine?" Tavernor pusti pušku iz ruke. "Hoću da razgovaram sa onim ko komanduje ovde."
<BR>&nbsp;&nbsp;&nbsp;&nbsp;&nbsp;"Tornjaj se", reče stražar. On ponovo zavitla puškom, držeći je za remen. Tavernor rukom odbi udarac, ali pri tom povredi levu uku. Desnim ramenom on se zari stražaru pod mišku, podigavši ga u vazduh kao perce i odbacivši ga tako da se ovaj prostre po prašini. Stražar se prevrnu na bok, usmerivši puščanu cev u njegovom pravcu. Tavernor je bio u stanju da je nogom, kao od šale, izbije čoveku van domašaja, ali umesto da to učini ostao je savršeno nepomičan. Hajde, pucaj, pomisli on u sebi.
<BR>&nbsp;&nbsp;&nbsp;&nbsp;&nbsp;"Šta se tu događa?" Narednik i još dva čoveka ispadoše iz stražarske kućice na svetlost dana. Narednikov šlem je stajao nakrivo; lepo se videlo da ga je upravo tog časa, na brzinu, stavio na glavu. Bio je malo prestareo za svoj čin, stomačić je već počeo da mu se ocrtava, a crvenkaste malje koje nije mogao dobro da obrije štrčale su mu iz rupice na bradi.
<BR>&nbsp;&nbsp;&nbsp;&nbsp;&nbsp;"Ja sam vlasnik jedne parcele tamo iza ograde", reče brzo Tavernor. "I hoću da mi se omogući pristup do nje."
<BR>&nbsp;&nbsp;&nbsp;&nbsp;&nbsp;Narednik mu priđe sasvim blizu. "Jesi li ti Tener?"
<BR>&nbsp;&nbsp;&nbsp;&nbsp;&nbsp;"Tavernor."
<BR>&nbsp;&nbsp;&nbsp;&nbsp;&nbsp;"Pa lepo, Tener. Imam novosti za tebe. Ti si bio vlasnik jedne parcele tamo iza ograde. Nju je rekvirirala 73-ća Armija Federacije."
<BR>&nbsp;&nbsp;&nbsp;&nbsp;&nbsp;"A moja kuća? Jeste li je preselili?"
<BR>&nbsp;&nbsp;&nbsp;&nbsp;&nbsp;"Nismo imali vremena. Momci su sve redukovali." Izgledalo je da se narednik zabavlja. Stražar iza njega ustade na noge, ali narednik mu mahnu rukom da se skloni. Ovo će biti primer za ugled kako treba postupati sa civilima koji misle da su neko i nešto.
<BR>&nbsp;&nbsp;&nbsp;&nbsp;&nbsp;"Dobro, a ono što je bilo u kući?"
<BR>&nbsp;&nbsp;&nbsp;&nbsp;&nbsp;"I to. Napravi spisak stvari i odnesi ga našem oficiru za obeštećenje, dole u gradu. On će ti platiti onoliko koliko su te trice vredele."
<BR>&nbsp;&nbsp;&nbsp;&nbsp;&nbsp;Tavernor izabra mesto u koje će grunuti pesnicom. Brada sa rupicom ga je dovodila u iskušenje, ali je znao da će onaj deo oko četvrtog dugmeta na košulji - ono što je primalo na sebe najviše potisaka od stomaka iza sebe imati najveći učinak.
<BR>&nbsp;&nbsp;&nbsp;&nbsp;&nbsp;"Jeste li i vi bili ovde, naredniče? Kada su ušli u kuću?"
<BR>&nbsp;&nbsp;&nbsp;&nbsp;&nbsp;"A-ha. Motao sam se nešto ovuda."
<BR>&nbsp;&nbsp;&nbsp;&nbsp;&nbsp;"Znate li, da li se neko setio da pusti na slobodu moje kožokrilce, pre nego što ste sve redukovali?"
<BR>&nbsp;&nbsp;&nbsp;&nbsp;&nbsp;"Misliš na one bezvezne zverčice što liče na slepe miševe?"
<BR>&nbsp;&nbsp;&nbsp;&nbsp;&nbsp;Ovo je narednika, izgleda, zaista zbunilo. "Ako su ti baš potrebne, možeš da ih iskopaš iz celuloze kada vojska ode. Još su tamo, na licu mesta." Drugi stražari se široko nasmeja.
<BR>&nbsp;&nbsp;&nbsp;&nbsp;&nbsp;Tavernorovo srce stade snažno da bije usled porasta adrenalina. Kožokrilcima se - mislio je dok je oko njega stala da se uzdiže crvena izmaglica - nikada nije dopadalo to što su zatvoreni - da budu zatvoreni u kavez. Tri, pa i četiri puta na dan morao je da dođe i sedne kraj kaveza, šaljući im osećanja topline i bezbednosti, sve dok se nervozno lepetanje krila ne umiri. Kako je čovek mogao da objasni tim budnim, srebrnastim očicama da su telepatske sposobnosti veoma retke i da se zato moraju proučavati? A kako li su reagovali kada su vojnici došli u njihovu blizinu, gledajući ih sa odvratnošću, okruženi oreolom smrti? Kožokrilci su sigurno osetili šta ih čeka, a možda su bili u stanju da svoje saznanje prenesu na milione drugih, nemuštih krznenih životinjica, koje su izginule u šumi.
<BR>&nbsp;&nbsp;&nbsp;&nbsp;&nbsp;Onaj jedan jedini udarac bio je samo izraz Tavernorovog bola - u tom trenutku on bi bio tresnuo pesnicom i o kameni zid da se našao pred njim - ali narednik se prući kao mrtvac. Začu se pisak zviždaljke u blizini, i ostali stražari se svi sjatiše oko Tavernora: lica su im imala iznenađen, napet izraz; ali Tavernor je vodio samo ritualnu borbu. Prekoračivši oborenog čoveka, oseti se poput kipa skamenjenih udova, izlivenim od gvožđa, neosetljiv na udarce pesnicama, čizmama ili kundacima. Gledao je i slušao kako na njegovo vlastito meso padaju udarci, no nije osećao nikakav bol. Osećao je samo kako se obamrlost u njemu pojačava, kako se nekakva tama u njemu zgušnjava, dok joj po ivicama kruže nekakva lica, kao dvodimenzionalne maske, neprijateljska ali beznačajna.
<BR>&nbsp;&nbsp;&nbsp;&nbsp;&nbsp;"Mak?"
<BR>&nbsp;&nbsp;&nbsp;&nbsp;&nbsp;Glas dopre do njega, kroz strujanje žutog sunčevog sjaja. Lisino uplašeno lice preklinjalo ga je da se odazove, protureno kroz otvorena vrata njenog purpurnog lebdećeg auta koji se iznenada tu stvorio, ljuljuškajući se i tonući blago tik uz njega; drumska krma je bacala unaokolo prašinu i šljunak opisujući oštri zaokret. Njene oči trgnuše ga i dozvaše opet nečemu što se bar donekle približavalo zdravom razumu.
<BR>&nbsp;&nbsp;&nbsp;&nbsp;&nbsp;On utonu u tapacirano sedište, turbine zavrištaše i malo vozilo skakućući i u trzajima krenu preko parka.
<BR>
<BR>&nbsp;&nbsp;&nbsp;&nbsp;&nbsp;Stojeći kraj prozora Tavernor je mogao da vidi preko zaliva i da posmatra kako predgorje za predgorjem polako, talasajući se nestaje na dalekom jugu. Umiruće sunce ublaživalo je strme prizore crvenozlatnim sjajem koji ga podseti na bogate, stare, uljane slike. Mesečeva prašina, koja je poput oklopa od gaze obavijala planetu, bila je isuviše sitna i fina da bi se videla na dnevnoj svetlosti, ali neki veći komadi već su se mogli uočiti na sve dubljim i tamnijim plavim svodovima noćnog neba. Tavernor, u odgovor na gotovo opipljivo gusti mir koji je vladao oko njega, napuni lulu i zapali je. Pomalo se mrštio na svaki pokret svojih izubijanih ruku, ali mirni trezveni miris duvana kao da mu je blažio bolove i on je zadovoljno vukao dimove sve dok se vrata u mermernom zidu ogromne sobe ne otvoriše iza njegovih leđa.
<BR>&nbsp;&nbsp;&nbsp;&nbsp;&nbsp;Lisa i njen otac uđoše u sobu. Hauard Grenobl je bio samo deset godina stariji od Tavernora ali izgleda da je pripadao onom svetu na kome hranljive injekcije ne ostavljaju mnogo toga. Kosa mu je bila prošarana sedim nitima - veoma dekorativno - a koža na dugačkom, otmenom licu bila mu je duboko izborana. Mladost mu se još jedino ogledala na usnama, koje su bile rumene, izražajne, gotovo kao u žene. Ovako suvonjav i bersprekorno odeven predstavljao je savršenu sliku državnika u godinama, i Tavernor se u jednom trenutku zapita da Grenobl možda namerno ne izbegava da koristi hranljive injekcije.
<BR>&nbsp;&nbsp;&nbsp;&nbsp;&nbsp;Obučena u plamenonarandžastu haljinu Lisa je izgledala kao detence pored svog oca. Na licu joj se smesta ukaza zabrinutost što vidi Tavernora na nogama, umesto u postelji gde ga je bila ostavila.
<BR>&nbsp;&nbsp;&nbsp;&nbsp;&nbsp;"Pa, uspeo sam da sredim stvari, mladiću." Grenoblove usne se za gtrenutak podsmešljivo napućiše, baš kao Lisine. "No, ne bez teškoća, žao mi je što to moram reći."
<BR>&nbsp;&nbsp;&nbsp;&nbsp;&nbsp;"Hvala vam, gospodine." Tavernor je zaista bio zahvalan pri pomisli da neće morati da se vrati u klinički zatvor. "Zbog mene ste imali mnogo neprilika."
<BR>&nbsp;&nbsp;&nbsp;&nbsp;&nbsp;"I jesam." Grenoblove oči zasvetlucaše. "Niste mi rekli da ste nekada bili aktivni pukovnik, mladiću."
<BR>&nbsp;&nbsp;&nbsp;&nbsp;&nbsp;Tavernor baci pogled na Lisu. Oči su joj bile razrogačene. "Kad sam se penzionisao, penzionisao sam se istinski."
<BR>&nbsp;&nbsp;&nbsp;&nbsp;&nbsp;"Znači, ono vaše popravljanje motora je samo hobi."
<BR>&nbsp;&nbsp;&nbsp;&nbsp;&nbsp;"Manje-više. Volim da radim sa mašinama." Tavernor mu naravno nije rekao da je svu svoju penziju pretvorio u gotovinu koju je spiskao za vreme dvogodišnjih međuzvezdanih orgija, koje su se završile tek kada je čuo priče o Mnemozini, pesničkoj planeti. Osećao se nekako nelagodno. Nekako nelagodno je osećao sebe u ulozi prosica koga ispituje budući tast.
<BR>&nbsp;&nbsp;&nbsp;&nbsp;&nbsp;"Zanimljivo. Pretpostavljam da ćete jednog dana proširiti posao i zaposliti nekoliko radnika."
<BR>&nbsp;&nbsp;&nbsp;&nbsp;&nbsp;"Hoću", reče poslušno Tavernor.
<BR>&nbsp;&nbsp;&nbsp;&nbsp;&nbsp;Grenobl klimnu. "Pa, sada vas moram napustiti. Pozvan sam na zvaničnu večeru u kući Federacije sa novim glavnokomandujućim, generalom Martinezom. Apsolutno morate ostati kod nas dok ne nađete novi smeštaj - moj sekretar upravo organizuje pripremanje nove sobe za vas."
<BR>&nbsp;&nbsp;&nbsp;&nbsp;&nbsp;Tavernor pokuša da se usprotivi, ali Grenobl je već iščezao kroz vrata, digavši ruku u vazduh i okrenuvši je dlanom k njemu, da ga ućutka. Iz tišine koja je potom usledila, Tavernor zaključi da je ipak trebalo da ostane na sofi. On odhrama preko sobe i leže, iznenada se setivši jedne stare lekcije koju je često ponavljao u prošlosti - da je umornome odmor važniji od hrane, pića, ljubavi ili slobode. Lisa sede pored njega i navuče mu ćebe do brade. Tavernor pogleda u prelepo lice punih usana, i sada mu više nije izgledala kao devojčica.
<BR>&nbsp;&nbsp;&nbsp;&nbsp;&nbsp;"Oh, Mak", prošapta ona. "Zamalo pa da ipak uspeš."
<BR>&nbsp;&nbsp;&nbsp;&nbsp;&nbsp;"Uspem, u čemu?"
<BR>&nbsp;&nbsp;&nbsp;&nbsp;&nbsp;"Da te ubiju - a ja sam se, sve vreme, toliko trudila da te sklonim."
<BR>&nbsp;&nbsp;&nbsp;&nbsp;&nbsp;"Ti si unapred znala o vojnoj upravi i o svemu što se sprema?" Tavernor je počinjao da oseća sanjivost.
<BR>&nbsp;&nbsp;&nbsp;&nbsp;&nbsp;"Jesam. Tata mi je rekao."
<BR>&nbsp;&nbsp;&nbsp;&nbsp;&nbsp;"Zato si me, dakle, pozvala da otputujemo na jug."
<BR>&nbsp;&nbsp;&nbsp;&nbsp;&nbsp;"Da, ali sam pretpostavljala da ćeš odjednom početi da mi čitaš bukvice o moralu, i zato sam morala da udesim nešto drugo."
<BR>&nbsp;&nbsp;&nbsp;&nbsp;&nbsp;"Nije bilo baš nežno, šta veliš?"
<BR>&nbsp;&nbsp;&nbsp;&nbsp;&nbsp;Lisine sive oči postadoše zabrinute. "Nisam znala šta da radim, Mak... ali, na kraju krajeva, ipak si ostao živ. Da li bi ikada mirno i bez svađe napustio svoju kuću kada bi ti inženjerci rekli da tako uradiš?"
<BR>&nbsp;&nbsp;&nbsp;&nbsp;&nbsp;"Sumnjam." On oseti kako mu nova varnica gneva remeti pokušaj da utone u san. "Ali ne bi me ubili."
<BR>&nbsp;&nbsp;&nbsp;&nbsp;&nbsp;"To ti misliš. Ubili su Jiržija Vejvodu."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Jirži je odbio da napusti svoj atelje - znaš da je tu već dve godine radio na velikoj zidnoj slici. Ne znam tačno šta se dogodilo - čula sam da im je pretio nekakvim prepotopskim pištoljem - no, on je mrtav. Sve je to tako grozno." Suze joj navreše na oči.
<BR>&nbsp;&nbsp;&nbsp;&nbsp;&nbsp;Tavernor se podiže na lakat. "Ali oni ne smeju to da čine! Vojska se ne sme tako ponašati među svojima. Ići će na vojni sud."
<BR>&nbsp;&nbsp;&nbsp;&nbsp;&nbsp;"Tata kaže da neće. Ovaj projekat ima deset poena u hitnosti i važnosti."
<BR>&nbsp;&nbsp;&nbsp;&nbsp;&nbsp;"Deset! To je..."
<BR>&nbsp;&nbsp;&nbsp;&nbsp;&nbsp;"Znam - to je maksimum. " Lisa je pazila da ne pogreši dok je recitovala ono što je naučila. "Tata kaže da kada neki projekat ima deset poena u hitnosti i važnosti, svakoga ko makar i za minut zadržava njegovo sprovođenje imaju pravo da ubiju." Ona se sagnu i prisloni lice uz njegovo. Tavernor oseti pritisak njenih dojki na sebi, ali iznenada ga razbesne njena ženska sposobnost da oplakuje nesreću, prosipa suze nad mrtvima, a istovremeno ne izgubi nimalo od svoje sigurnosti, od svoje svemirske funkcije koja se sastojala u tome da nosi u sebi matericu.
<BR>&nbsp;&nbsp;&nbsp;&nbsp;&nbsp;"Da li ti je otac kazao i kakav je to projekat?"
<BR>&nbsp;&nbsp;&nbsp;&nbsp;&nbsp;Lisa zatrese glavom. "Predsednik još ništa nije poslao diplomatskom poštom, a tata je bio toliko zauzet sređujući službene poslove u novim uslovima da nije stigao da postavlja pitanja. Možda će mu general Martinez reći nešto za večerom."
<BR>&nbsp;&nbsp;&nbsp;&nbsp;&nbsp;Tavernor zaječa i leže na leđa. Službeni poslovi. Večere. Lisa je nasledila od svog oca više nego samo nekoliko izraza lica. Hauard Grenobl se igrao, nazivajući tahionski komunikator 'diplomatskom poštom', oblačeći se svečano, noseći sedu kosu i oslovljavajući Tavernora sa 'mladiću', iako su pripadali istoj generaciji. Lisa je igrala slične igre. Mora da njenoj ličnosti nešto nedostaje, ako ne može da gospodari svojim bogatstvom drukčije nego da se samo pravi siromašnom, i ako već nije u stanju da baci pogled preko mermernih zidova Upravnikove rezidencije i sagleda kako se bliži kraj sveta koji je poznavala.
<BR>&nbsp;&nbsp;&nbsp;&nbsp;&nbsp;"Rat nailazi ovim putem, Lisa", reče on umorno. "Zar ni tebi ni tvome ocu nije palo na pamet da se raspitate - zbog čega? Da li će Mnemozina završiti s treskom ili sa cviljenjem"
<BR>&nbsp;&nbsp;&nbsp;&nbsp;&nbsp;"Pokušaj da zaspiš", umirivala ga je Lisa. "Sav si napet, i to ni zbog čega."
<BR>&nbsp;&nbsp;&nbsp;&nbsp;&nbsp;"Oh, Gospode", bespomoćno izgovori Tavernor dok se soba udaljavala, teško se njišući.
<BR>
<BR>&nbsp;&nbsp;&nbsp;&nbsp;&nbsp;Učinilo mu se da nije prošlo ni nekoliko minuta, a već ga je probudilo neko čudno osećanje u stopalima.
<BR>&nbsp;&nbsp;&nbsp;&nbsp;&nbsp;Tavernor je, nakon što je otvorio oči, još trenutak ostao da leži nepomično, pitajući se da li sanja. Bio je u postelji, imao na sebi tamnozelenu pidžamu umesto svog žaketa i pantalona natopljenih krvlju. Onaj deo spavaće sobe koji je ovako ležeći mogao da obuhvati pogledom bio je sav preplavljen jutarnjom svetlošću boje limuna, a on se osećao odmornim i ispavanim. Ali u nogama je i dalje imao ono čudno osećanje, i bile su mu pritisnute nečim toplim.
<BR>&nbsp;&nbsp;&nbsp;&nbsp;&nbsp;On podiže gornji deo tela i otkri da su mu mišići, koji su prethodnog dana pulsirali od bola, sada ukrućeni kao odrana koža osušena na suncu. Tavernor ponovo pade na leđa, a onda još jednom pokuša, opreznije ovog puta, i uspe da podigne glavu tako da mu oči dođoše iznad nivoa grudnog koša.
<BR>&nbsp;&nbsp;&nbsp;&nbsp;&nbsp;"Zdravo", reče devojčica.
<BR>&nbsp;&nbsp;&nbsp;&nbsp;&nbsp;"Zdravo." Tavernor se polako vrati na jastuk. "Ti mora da si Betija." Lisa je retko spominjala Betiju, ali on je znao da su one sestre od tetke, i da dete živi sa Hauardom Grenoblom otkako su joj roditelji poginuli u jednoj nesreći.
<BR>&nbsp;&nbsp;&nbsp;&nbsp;&nbsp;"Otkud znaš?" Betija je bila razočarana.
<BR>&nbsp;&nbsp;&nbsp;&nbsp;&nbsp;"Skini mi se s nogu i reći ću ti. " On sačeka dok se Betija ne otkotrlja u stranu, stoički podnoseći bolove u svojim nagnječenim i izubijanim nogama.
<BR>&nbsp;&nbsp;&nbsp;&nbsp;&nbsp;"Dakle?"
<BR>&nbsp;&nbsp;&nbsp;&nbsp;&nbsp;"Lisa mi je rekla. Znam sve o tebi, Betija. Ti si Lisina sestra od tetke, živiš ovde i imaš tri godine."
<BR>&nbsp;&nbsp;&nbsp;&nbsp;&nbsp;"Tri i po", pobedonosno izjavi Betija. "Eto, vidiš koliko znaš."
<BR>&nbsp;&nbsp;&nbsp;&nbsp;&nbsp;"Stvarno imaš pune tri i po! Kako je samo Lisa mogla onako da pogreši?"
<BR>&nbsp;&nbsp;&nbsp;&nbsp;&nbsp;"Lisa mnogo greši. Brinem se za nju."
<BR>&nbsp;&nbsp;&nbsp;&nbsp;&nbsp;Način na koji je ovo izrekla, kao i same reči, zaprepastiše Tavernora. Čak je i boja glasa bila drukčija od onoga što bi mogao da očekuje od jedne trogodišnje devojčice; razlika je bila neznatna ali nepogrešivo prisutna, baš kao što odjeci u pozorištu, odzvanjaju drukčije nego u katedrali. On zaključi da treba malo bolje da pogleda tu Betiju i s mukom se podiže u sedeći položaj, stenjući kad proradiše još neki mišići.
<BR>&nbsp;&nbsp;&nbsp;&nbsp;&nbsp;"Boli te."
<BR>&nbsp;&nbsp;&nbsp;&nbsp;&nbsp;"Boli", složi se Tavernor, radoznalo posmatrajući dete ispod oka. Bila je mršava, ali se držala pravo sa svom lakoćom zdravog deteta i koža joj je bila mutnosjajna, poput bisera. Ogromne sive oči, nalik Lisinim, uzvraćale su mu pogled sa okruglog lica na kome su se već mogli uočiti tragovi uzbuđujućeg savršenstva koje će kasnije steći. Kosa joj je bila boje uglačane hrastovine, koja se još bolje isticala na jednostavnoj tunici, bledozelene boje.
<BR>&nbsp;&nbsp;&nbsp;&nbsp;&nbsp;"Pusti da opipam taj bol." Betija skliznu sa ivice postelje, priđe Tavernoru i stavi svoje sićušne prstiće na njegovu levu mišicu. Oči joj se razrogačiše i zaokrugliše od zabrinutosti.
<BR>&nbsp;&nbsp;&nbsp;&nbsp;&nbsp;"Bol se ne oseća tako", nasmeja se Tavernor. "Ja mogu da ga osetim, ali ti ne možeš."
<BR>&nbsp;&nbsp;&nbsp;&nbsp;&nbsp;"To i Lisa kaže - ali, nije u pravu. Boli te ovde, tu i ovde..." Betijini hitri prstići stadoše da se kreću niz njegov trup, pa ispod čaršava ka bolnim, nagnječenim preponama.
<BR>&nbsp;&nbsp;&nbsp;&nbsp;&nbsp;"Hej! On je uhvati za članak na rukama. "Pristojne male devojčice ne ponašaju se ovako sa nepoznatim mušarcima." Delićem mozga on zabeleži da je, iako su mu modrice bile ispod pidžame, svaki dodir njenog prstića pao baš na glavni centar bola.
<BR>&nbsp;&nbsp;&nbsp;&nbsp;&nbsp;"Pa, dobro, sam ga onda isključi." Betija se namrgodi na njega s detinjom žestinom i skoči sa kreveta.
<BR>&nbsp;&nbsp;&nbsp;&nbsp;&nbsp;"Vrati se, Betija."
<BR>&nbsp;&nbsp;&nbsp;&nbsp;&nbsp;Ona mu okrenu lice, ali ostade na drugoj strani sobe.
<BR>&nbsp;&nbsp;&nbsp;&nbsp;&nbsp;Gledajući taj majušni tračak ljudskosti - taj krhki no ipak neukrotivi brodić, i dalje se ne uzbuđujući usled bezmernosti vremensko-prostornog okeana preko koga je tek započeo svoj prelazak - on oseti neobičnu žudnju za svojim detetom. Sada je već kasno, podseti se. Sada, kada je već tako očigledno da dolaze Pitsikani.
<BR>&nbsp;&nbsp;&nbsp;&nbsp;&nbsp;Tavernor, pun nade, prikaza svoj najlepši osmeh. "Lisa mi nije kazala da se ti ovako lako daš razljutiti."
<BR>&nbsp;&nbsp;&nbsp;&nbsp;&nbsp;"Lisa sve živo pogrešno shvata." Betija šmrknu onoliko glasno koliko je to bio u stanju njen nosić, ne veći od nosića na lutki.
<BR>&nbsp;&nbsp;&nbsp;&nbsp;&nbsp;"Šta misliš, da li bi se njoj dopalo da te sad čuje?"
<BR>&nbsp;&nbsp;&nbsp;&nbsp;&nbsp;"Ne može me čuti."
<BR>&nbsp;&nbsp;&nbsp;&nbsp;&nbsp;"Ono što ja hoću da kažem to je da ti ne bi trebalo tako da govoriš."
<BR>&nbsp;&nbsp;&nbsp;&nbsp;&nbsp;"Čak i ako je istina?"
<BR>&nbsp;&nbsp;&nbsp;&nbsp;&nbsp;"Ne smeš tako da govoriš, jer to nije istina." On oseti kako se sam sve više zaglibljuje. "Lisa je žena, a ti si još dete."
<BR>&nbsp;&nbsp;&nbsp;&nbsp;&nbsp;Betijina donja vilica se opusti, a oči joj se izbuljiše pod navalom optužbe. "Ti", zaskiča ona. "Ti si isti kao i oni." Ona izlete iz sobe, za trenutak je izgledalo da ima sto nogu, i ostavi Tavernora sa poraznim osećanjem nemoći.
<BR>&nbsp;&nbsp;&nbsp;&nbsp;&nbsp;E, ovo si zajebao, pomisli prostački, izvlačeći se iz kreveta. Istražujući sobu, otkri vlastitu odeću gde visi u plakaru. Donji veš i odelo od izdržljivog permakorda bili su očišćeni i ispeglani. Druga vrata vodila su u prostrano tuš- kupatilo. Tavernor uključi toplu vodu, isproba je, izvuče se iz pidžame i sa olakšanjem stupi u kupku načinjenu od mlazića tople vode. Bio se već sav nasapunjao kada primeti da ga leva ruka, koja je prethodnog dana pretrpela više nego drugi delovi tela, više ne boli. Crne modrice su još bile na svom mestu, ali bol je iščezao, a isto se to dogodilo i na ružnom, tamnom otoku, tamo gde ga je kundak pogodio u levu stranu grudnog koša. Ali ostatak tela još je bio prekriven bolnim mestima.
<BR>&nbsp;&nbsp;&nbsp;&nbsp;&nbsp;"E proklet bio ako...", reče glasno.
<BR>&nbsp;&nbsp;&nbsp;&nbsp;&nbsp;"Proklet i jesi", pobedonosno zacvrkuta Batijin glasić sa ulaznih vrata. Na okruglom licu blistalo je đavolasto veselje kad je provirila u tuš-kupatilo - majušno telo, spremno da smesta utekne.
<BR>&nbsp;&nbsp;&nbsp;&nbsp;&nbsp;"Nemoj bežati", reče Tavernor, čvrsto rešen da ovoga puta ne napravi pogrešan korak. "Jesi li ti ovo uradila?" On iziđe ispod tuša, zadovoljno savijajući svoju levu ruku.
<BR>&nbsp;&nbsp;&nbsp;&nbsp;&nbsp;"Pa, dabome."
<BR>&nbsp;&nbsp;&nbsp;&nbsp;&nbsp;"Ali to je pravo čudo. Betija, ti si vidarica." Ona je izgledala zadovoljno i priđe mu malo bliže. "Kako to izvodiš?"
<BR>&nbsp;&nbsp;&nbsp;&nbsp;&nbsp;"Kako?" Betija je izgledala zbunjena. "Nema tu kako. Prosto uradiš i gotovo. Ovako."
<BR>&nbsp;&nbsp;&nbsp;&nbsp;&nbsp;Ona mu opet priđe, svečanih očiju. Tavernor kleknu i pusti da mu njene ručice pređu preko celog, orošenog tela, ne zbunivši se čak ni kad su prstići nalik na lutkine za trenutak uhvatili genitalije. Kada se uspravio, u njegovom telu više nije bilo ni traga bola, a duh mu je bio očišćen drukčije nego ikada ranije. Betija mu se nasmeši, a on se, iznenada, gotovo uplaši od nje. Obrisa se što je brže mogao, uđe u spavaću sobu i obuče. Betija ga je pratila u stopu, pažljivo ga posmatrajući.
<BR>&nbsp;&nbsp;&nbsp;&nbsp;&nbsp;"Mak?"
<BR>&nbsp;&nbsp;&nbsp;&nbsp;&nbsp;"Znači, znaš kako se zovem?"
<BR>&nbsp;&nbsp;&nbsp;&nbsp;&nbsp;"Dabome da znam. Jesi li ti vojnik?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Ali, borio si se."
<BR>&nbsp;&nbsp;&nbsp;&nbsp;&nbsp;"Ako nemaš ništa protiv, Betija, ja bih radije razgovarao o nečem drugom."
<BR>&nbsp;&nbsp;&nbsp;&nbsp;&nbsp;"Nemam ništa protiv. Mak?"
<BR>&nbsp;&nbsp;&nbsp;&nbsp;&nbsp;"Da." On se usredsredi na četkanje kose.
<BR>&nbsp;&nbsp;&nbsp;&nbsp;&nbsp;"Da li će Pitsikani ikada doći ovamo?"
<BR>&nbsp;&nbsp;&nbsp;&nbsp;&nbsp;"Nikada." Barem, pomisli on, ne pre nego što ti sasvim ne odrasteš.
<BR>&nbsp;&nbsp;&nbsp;&nbsp;&nbsp;"Sigurno?"
<BR>&nbsp;&nbsp;&nbsp;&nbsp;&nbsp;"Betija - pa oni ni ne znaju gde se ovo mesto nalazi. Siguran sam."
<BR>&nbsp;&nbsp;&nbsp;&nbsp;&nbsp;"Znači, to objašnjava celu stvar."
<BR>&nbsp;&nbsp;&nbsp;&nbsp;&nbsp;"Objašnjava šta?" Tavernor spusti pogled na sjajne zelene oči i oseti nekakvu čudnu stepnju, ali Betija zavrte glavom i odmače se od njega. Njene oči, blistave do pre jednog trenutka, sada se zamagliše i pretvoriše u tamne olovne kružiće. Ona se okrenu i iziđe iz sobe, polako, lebdeći kao beličasta čičkova vunica u jutarnjem vazduhu.
<BR>&nbsp;&nbsp;&nbsp;&nbsp;&nbsp;Tavernor je pozva, ali ona ga, izgleda, nije čula. On reši da se za vreme doručka raspita i sazna što više o detetu. Ali, obed tek što je započeo, kad mu Lisa saopšti neverovatni razlog za hitno doseljavanje vojske. Mnemozina - planeta pesnika - trebalo je da postane operativni i planski centar u ratu protiv Pitsikana.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
