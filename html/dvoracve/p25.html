<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Mnogo časova kasnije, Tavernorovo ušiveno i previjeno telo pomaklo se na jednostavnom plastičnom krevetu u njegovoj staklenoj ćeliji. Zacvileo je jedva čujno, dok je njegova svest prelazila iz dubokog mira prouzrovakovanog sedativima u normalnu osećajnost sna. Nestvarni prizori nemogućih boja i oblika svetlucali su, okretali se i smenjivali svuda oko njega.
<BR>&nbsp;&nbsp;&nbsp;&nbsp;&nbsp;Zaslepljujuće belo sunce napokon progovori glasom Vilijema Ladlama.
<BR>&nbsp;&nbsp;&nbsp;&nbsp;&nbsp;"Dobro si obavio zadatak, Tavernore", reče glas.
<BR>&nbsp;&nbsp;&nbsp;&nbsp;&nbsp;"Molim vas", uzviknuo je. "Ništa ne razumem."
<BR>&nbsp;&nbsp;&nbsp;&nbsp;&nbsp;"Razumećeš."
<BR>&nbsp;&nbsp;&nbsp;&nbsp;&nbsp;Jedno lice se pojavi u samom središtu sunca, lepo, i dečje i žensko istovremeno. Betija.
<BR>&nbsp;&nbsp;&nbsp;&nbsp;&nbsp;"Prijatno ti spavanje, Mak", reče lice. "Odmori se. Još te mnogo poslova očekuje."
<BR>&nbsp;&nbsp;&nbsp;&nbsp;&nbsp;Tavernor požele da joj se približi, kao što to egoni čine, ali ga je njegovo fizičko telo čvrsto držalo. "Betija", upita je on, preklinjući, "zašto si me ostavila samog?"
<BR>&nbsp;&nbsp;&nbsp;&nbsp;&nbsp;"Jadni Mak, morala sam. I drugi pre mene su se rodili da bi umrli, ali svi oni su došli prerano. Put nije mogao da bude otvoren."
<BR>&nbsp;&nbsp;&nbsp;&nbsp;&nbsp;"Put?"
<BR>&nbsp;&nbsp;&nbsp;&nbsp;&nbsp;"Da, Mak - ja sam Put." Sjaj i slava materinske mase plamteli su oko nje.
<BR>&nbsp;&nbsp;&nbsp;&nbsp;&nbsp;"I dalje ne razumem."
<BR>&nbsp;&nbsp;&nbsp;&nbsp;&nbsp;"Čovek je bio nepotpun. Ali sada je na putu ispunjenja - sada kad svaki pojedini um sa fizičkog plana može kroz mene da dođe u dodir s materinskom masom."
<BR>&nbsp;&nbsp;&nbsp;&nbsp;&nbsp;"Kroz tebe?" Tavernor se odjednom seti nejasnog lica žene koje je nazreo za vreme svog kratkog života kao egon. "Ti si me zvala sa Mnemozine, a ne Lisa."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ali ako si bila u stanju..."
<BR>&nbsp;&nbsp;&nbsp;&nbsp;&nbsp;"Moja sposobnost je bila samo latenta. Moj život na Mnemozini nije bio ništa drugo nego međustanje; njegov jedini cilj bio je da započne evoluciju nove vrste egona. Ja sam bila prvo ljudsko biće koje je u sebi nosilo mogućnost da razvije egon koji će moći da se sporazumeva s ljudima koji žive na fizičkom planu. Ja sam Put."
<BR>&nbsp;&nbsp;&nbsp;&nbsp;&nbsp;Betija kao da se smešila dok se Tavernorov um, ispočetka polako, a zatim sve brže, uzdizao do novih visina razumevanja.
<BR>&nbsp;&nbsp;&nbsp;&nbsp;&nbsp;"Evolucija", reče on. "Ti si, znači... drugačija."
<BR>&nbsp;&nbsp;&nbsp;&nbsp;&nbsp;"I moje je telo bilo drugačije. Super-egon, čiji sam ja sada deo, gledao je napred, u budućnost, i predvideo potrebu da pripremi čovečansto za krajnji ispit. Egoni, kao što znaš, imaju i fizičko postojanje, ali je ono tako slabašno da je celokupna energija materinske mase jedva uspela da izmeni strukturu jednog jedinog gena. Njihov poslednji pokušaj da izmene tok Čovekovog razvoja izveden je kada je moj deda bio začet. Kao rezultat svega toga, ja sam se rodila - malo ranije nego što bi se to desilo u normalnom toku evolucije - s nervnim sistemom koji je jednak, ili, možda, čak i bolji, od nervnog sistema Pitsikana."
<BR>&nbsp;&nbsp;&nbsp;&nbsp;&nbsp;"Hoćeš da kažeš da su Pitsikani u stanju da..." Tavernor nije bio u stanju da govori, jer je razumevanje o pravoj suštini rata s Pitsikanima počelo da plavi njegovu svest.
<BR>&nbsp;&nbsp;&nbsp;&nbsp;&nbsp;"Da. Pitsikani su bili potpuni hiljadama godina; mogli su se neposredno sporazumevati sa svojom materinskom masom. Struktura njihovog uma ne dozvoljava im da prihvate Čovek, i oni bi se borili sa čovečanstvom do istrebljenja - čak i da nije bilo opasnosti od brodova-leptira."
<BR>&nbsp;&nbsp;&nbsp;&nbsp;&nbsp;"Opet ti brodovi", uzdahnu Tavernor.
<BR>&nbsp;&nbsp;&nbsp;&nbsp;&nbsp;"Da. Ti imaš razloga, Mak, da mrziš Pitsikane, ali zamisli kako su oni nas videli. U njihovim očima mi smo užasni, bledokožni izazivači prave smrti. Njihova materinska masa ih je upozorila da Čovek poseduje instinkt da se širi, da zavlada celokupnim prostorom svemira, ispunjavajući ga crnim krilima koja bi jednoga dana uništila sav život u Vaseljeni, uključujući i besmrtne duše Pitsikana.
<BR>&nbsp;&nbsp;&nbsp;&nbsp;&nbsp;Odlučili su da to spreče po svaku cenu, i njihova materinska masa ih je vodila od samog početka - dok je Čovek uništavao svoju sopstvenu materinsku masu, lišavajući se na taj način čak i slučajnog dodira s njom, koji je čak i u ovom trenutku razvoja bio moguć. Iako sam se ja rodila pre nego što je trebalo da se rodim, prema zakonima evolucije ja sam ipak zakasnila. I to mnogo."
<BR>&nbsp;&nbsp;&nbsp;&nbsp;&nbsp;"I", upade Tavernor, "Pitsikani su znali za tebe."
<BR>&nbsp;&nbsp;&nbsp;&nbsp;&nbsp;"Jesu, preko svojih egona. Zbog toga su napali Mnemozinu i zbog toga su hteli da me odvoje od svih drugih. Bojali su se da kojim slučajem ne poginem - želeli su da me drže u životu, ne za sledećih sedamdeset ili osamdeset godina, kao što si se ti bojao, već sve dok i poslednje ljudsko biće ne bi bilo uništeno.
<BR>&nbsp;&nbsp;&nbsp;&nbsp;&nbsp;To se sada više ne može desiti - a naoružani znanjem o svojoj pravoj prirodi, ljudi mogu da odnesu pobedu u ratu s Pitsikanima. Nikada nije bilo moguće da se neki brod probije kroz njihova odbrambena polja, ali je čovek svoje najstrašnije oružje upotrebljavao protiv samog sebe. Sve što je potrebno jeste da sa jednim nenaoružanim brodom-leptirom dođe do rodne planete Pitsikana i da sam tim brodom prođe kroz njihovu masu egona zbog čega bi oni morali da se oslone samo na svoju inteligenciju..."
<BR>&nbsp;&nbsp;&nbsp;&nbsp;&nbsp;Tavernor je bio zgranut. "Ali toliko mnogo smrti - prave smrti. Zar bi ti...?"
<BR>&nbsp;&nbsp;&nbsp;&nbsp;&nbsp;"Neće biti potrebno", odgovori Betija nežno. "Rat je, u stvari, završen. Njihova materinska masa ih je već pripremila i za to. Napustili su zauvek ovaj deo svemira. Vrlo je malo verovatno da će se Čovek i Pitsikan ikada ponovo sresti - na fizičkom planu."
<BR>&nbsp;&nbsp;&nbsp;&nbsp;&nbsp;Ushićenje se poput eksplozije javi u Tavernorovom umu - ali se odmah povuče. "Ali kako ćemo ubediti Glavni operativni štab u sve ovo? Ko će im to reći?"
<BR>&nbsp;&nbsp;&nbsp;&nbsp;&nbsp;"Mak, ti još ne znaš celu istinu." Betija se, usred zaslepljujućeg sjaja, ponovo nasmeši. "Čovek je prešao sudbonosnu granicu. Ja sam već prenela sve te podatke hiljadama najodgovornijih mozgova u Federaciji. Sve je to već prihvaćeno, i na tome se već radi. Od sada, svako ljudsko biće moći će da se koristi celokupnim znanjem svesti svoje rase.
<BR>&nbsp;&nbsp;&nbsp;&nbsp;&nbsp;Mak, pred nama su divna i uzbuđujuća vremena. Čovek će se, dakako, suočiti sa drugim borbama i drugim problemima, ali, najverovatnije, nikada više neće naići na problem koji neće biti u stanju da reši."
<BR>&nbsp;&nbsp;&nbsp;&nbsp;&nbsp;Nesposoban da išta kaže, Tavernor se borio da shvati veličinu prostora i vremena. Tada, odjednom, prevazilazeći sve drugo dubinom svoga bola, pristiže sećanje na Betijino belo, izlomljeno telo i na ljudski odnos koji se nikada neće moći ostvariti. Znao je da su njegove misli i njene.
<BR>&nbsp;&nbsp;&nbsp;&nbsp;&nbsp;"Čekaću", stade se zaklinjati. "Ja... ja nikada neću voleti nikoga drugog."
<BR>&nbsp;&nbsp;&nbsp;&nbsp;&nbsp;"Mene ne možeš voleti, Mak." Betijin glas je bio nežan. "Ja sam Put."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Ali, šta misliš, zašto Pitsikani nisu ubili i tebe kao Džervisa Farela? Moj deda je imao dva sina - jedan od njih je bio Hauard Grenobl. Genetska crta je bila recesivna i u Hauardu i u Lisi - tvojoj majci. Kod tebe je samo delimično recesivna - Pitsikani su znali za to - i ona će postati dominantna kod tvoje dece ili kod njihove dece.
<BR>&nbsp;&nbsp;&nbsp;&nbsp;&nbsp;Čovečanstvu su potrebni tvoji geni, Mak, da mu pomognu da se popne na sledeću stepenicu evolucije - a to je dužnost koju ne smeš zapostaviti. Seti se da će tvoje kćeri i sinovi biti takođe i moja deca..."
<BR>&nbsp;&nbsp;&nbsp;&nbsp;&nbsp;Tavernor se naglo probudi, drhteći od hladnoće u hladnom i vlažnom vazduhu pitsikanskog sveta. On ustade sa osećanjem bola i osvrnu se oko sebe. Unutrašnjost kocke bila je zamagljena i prisustvo atmosfere nezemljana u njoj kazivalo mu je da je dovod energije do uređaja za podešavanje vazduha bio prekinut.
<BR>&nbsp;&nbsp;&nbsp;&nbsp;&nbsp;On stupi do vrata i ona se širom otvoriše i on kroči napolje. Pod njegovim nogama pod je bio hladan, a polumračna unutrašnjost zgrade delovala je kao da je napuštena. Znao je da su Pitsikani otišli.
<BR>&nbsp;&nbsp;&nbsp;&nbsp;&nbsp;On obiđe zid između dve ćelije i pogleda u Betijinu kocku. Njena napuštena površ belasala se iza zamagljenih staklenih zidova. Tavernor se obazre oko sebe. Izvan zgrade, svet je bio miran, izuzev jedva primetnog kretanja oblaka. On ponovo zadrhta i shvati da gotovo istog trena mora da prione na rad. Moraće da pronađe zalihe hrane i način kako da zagreva svoju ćeliju dok ne stigne brod Federacije - a to je moglo da potraje prilično dugo. Brodovi-leptiri će sigurno biti odbačeni, a za izgradnju brodova koji se kreću pomoću reakcione mase biće potrebno dosta vremena. Takođe, moraće i da iskopa grob za Betiju.
<BR>&nbsp;&nbsp;&nbsp;&nbsp;&nbsp;Nije mogao da zamisli da će ikada moći da zaboravi bol zbog njenog gubitka, ali budućnost je ležala pred njim, do u beskonačnost.
<BR>&nbsp;&nbsp;&nbsp;&nbsp;&nbsp;A to će biti budućnost o kojoj Čovek nije mogao ni da sanja.
</P></TD></TR></TABLE>
</CENTER>
</BODY>
</HTML>
