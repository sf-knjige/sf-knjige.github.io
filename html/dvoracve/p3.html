<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Ćelija je imala osam kvadratnih stopa, bila je bez prozora i tako neočekivano nova i čista da je Tavernoru čak pošlo za rukom da pronađe male navojke svetlog, čistog metala u uglu iza klozeta. Mirisali su na suvo grožđe i na plastiku i izgledalo je kao da ih niko nije koristio pre njega.
<BR>&nbsp;&nbsp;&nbsp;&nbsp;&nbsp;Ovo poslednje ga je pomalo zbunilo - nije bilo načina da se sazna gde je to zatvoren. Ovo svakako nije bio blok ćelija u Policijskoj zgradi Centra, a ni u kompleksu Federacije, južno od grada. Tavernor je upoznao obe zgrade dok je radio po ugovoru o održavanju i sećao se da su tamo ćelije bile veće, starije, i da su imale prozore. Sem toga, ni policajci, ni federalci ga ne bi ovoliko dugo ostavili na miru. Sat je pokazivao da je prošlo skoro pet časova otkako mu se povratila svest; ležao je potpuno obučen na obloj, mekoj, zelenoj plastici koja je predstavljala svojevrsnu postelju.
<BR>&nbsp;&nbsp;&nbsp;&nbsp;&nbsp;On napokon ustade i šutnu vrata. Neupadljivi beli metal upi u sebe udarac, uz zvuk koji je ukazivao na debljinu i čvrstinu. Tavernor grubo opsova i ponovo se opruži po postelji, zureći u svetlu površinu tavanice.
<BR>&nbsp;&nbsp;&nbsp;&nbsp;&nbsp;Jeste, to je bio Lisin glas. Lisa je bila ta koja je platila rezervisti da izazove Tavernora na borbu i da ga potom onesvesti. Čitava ta melodramatična scena u Džamaiju bila je nameštena - ali zašto? Zašto bi Lisa pošla po njega, pošto je prethodno prikupila hrabrost ispivši čašicu iskrina, pokušala da ga zavede i, kad joj je to propalo, nagnala ga da uđe u bar gde mu je već bila postavila zamku? Pri svemu tome, da li je to bila samo šala? Znao je da je Šelbijeva družina umela i da pretera kad joj se činilo da je to 'baš dobra caka', ali Lisa nikako ne bi duvala u istu tikvu sa njima. Ili, možda bi? Tavernor iznenada shvati da ne zna, i to podosta toga, o Melisi Grenobl. A u ovom času ne bi čak mogao da kaže ni da li je dan ili noć... Bes ponovo stade da ključa u njemu. On skoči s postelje i zalete se ka vratima, opazivši da se na njima otvorilo okance. Dva tvrda, siva oka buljila su u njega kroz otvor.
<BR>&nbsp;&nbsp;&nbsp;&nbsp;&nbsp;"Otvaraj." Tavernor progovori oštro da bi prikrio iznenađenje. "Pusti me napolje."
<BR>&nbsp;&nbsp;&nbsp;&nbsp;&nbsp;Oči su ga trenutak netremice posmatrale, a potom se okance zalupi. Posle nekoliko trenutaka vrata se naglo otvoriše. U dovratku su stajala tri čoveka u tamnozelenim pešadijskim uniformama. Jedan od njih bio je krupni narednik glatko izbrijane, a ipak crne vilice, niz koju se spuštao ožiljak od lasera, poput neobrisanih ostataka kaše. Druga dvojica su mu ličila na iskusne momke koji su nosili puške tako nemarno da je svima bilo jasno ko su. Sva trojica delovala su neprijateljski i očito su bili spremni na bilo kakvu gužvu koju bi Tavernor započeo.
<BR>&nbsp;&nbsp;&nbsp;&nbsp;&nbsp;"Pa šta se to, kog đavola, ovde događa?" dreknu Tavernor namerno upotrebivši žargon koji je izvežbanom uhu trebalo smesta da otkrije da je i on nekada imao visoki čin u vojsci.
<BR>&nbsp;&nbsp;&nbsp;&nbsp;&nbsp;Sive narednikove oči smesta postadoše još tvrđe. "Poručnik Kle će te sada primiti. Kreći."
<BR>&nbsp;&nbsp;&nbsp;&nbsp;&nbsp;Tavernor se za trenutak kolebao da li da i dalje pravi probleme; no, bilo mu je jasno da neće ostaviti željeni utisak na narednika, a da će, u svakom slučaju, poručnik Kle najverovatnije moći da ga o svemu najbolje obavesti. Pravac kojim je trebalo da krene bio mu je pokazan samim tim što se tri čoveka poređaše tako da su mu zatvorili prolaz u hodnik nalevo. On slegnu ramenima i krenu. Hodnik je vodio pedesetak koraka od vrata ćelije u kojoj je došao svesti. Na kraju se nalazio lift kojim je upravljao jedan do zuba naoružan pešadinac. Nije bilo potrebno da mu narednik daje bilo kakva uputstva; lift zazuja naviše, i to veoma kratko, gotovo istog časa kada su se vrata zatvorila.
<BR>&nbsp;&nbsp;&nbsp;&nbsp;&nbsp;Kada se lift zaustavio iziđoše u drugi hodnik, ali duž njega su bile poređane kancelarije sa staklenim zidovima; nagnute prizme jutarnjeg sunca presecale su hodnik čitavom dužinom. Uniformisani činovnici kretali su se u svojim zastakljenim kockama, a stubići duvanskog dima prelivali su se u vazduhu kao nestvarna stabla drveća. Obilje dnevne svetlosti izazva kod Tavernora bolove u gornjem delu očnih jabučica i on shvati da je još slab i da se tetura. Trenutak potom, međutim, uđe za narednikom u postor za prijem, gde se nalazio visoki sto okružen još većim brojem uniformisanih ljudi. Sve je u toj zgradi izgledalo i mirisalo kao potpuno novo. Pogledavši kroz ulazna vrata on uhvati pastelne geometrijske oblike Centra kako skreću na jug, prateći liniju zaliva.
<BR>&nbsp;&nbsp;&nbsp;&nbsp;&nbsp;Ali time što je uspeo da utvrdi gde se nalazi, Tavernorova zbunjenost nije se nimalo smanjila - bio je siguran da pre dva do tri dana na ovome mestu nije bilo nikakve velike zgrade. Međutim, znao je da bi na svakoj planeti vojni građevinci bili u stanju da za nekoliko časova podignu poveću zgradu, ukoliko bi se za tim ukazala hitna potreba. Znao je, takođe, da bi im bila potrebna veoma glomazna oprema, kao i da bi se ona mogla preneti na Mnemozinu isključivo staromodnim višestepenim reaktivnim teretnim brodovima čije je gorivo neko veoma tačno opisao kao novac u tečnom stanju. Tavernor je mogao sebi da predstavi bilo šta na Mnemozini što bi opravdalo čak i umereno trošenje od strane oružanih snaga Federacije. Pa ipak, seti se s nelagodnošću, rasturili su Nilsonovu zvezdu...
<BR>&nbsp;&nbsp;&nbsp;&nbsp;&nbsp;Poručnik Kle iziđe iz jedne kancelarije iza velikog stola. To je bio mladić koštunjavih ramena, sa crnom, četkasto podšišanom kosom koja je od silnog pranja izgledala gusta i meka poput krzna.
<BR>&nbsp;&nbsp;&nbsp;&nbsp;&nbsp;"Poručniče", smesta započe Tavernor. "Nadam se da niste vi onaj ko treba da objasni sve ovo."
<BR>&nbsp;&nbsp;&nbsp;&nbsp;&nbsp;Praveći se da nije čuo pitanje, Kle baci pogled na ceduljicu. "Vi ste Mak H. Tavernor?"
<BR>&nbsp;&nbsp;&nbsp;&nbsp;&nbsp;"Jesam, ali..."
<BR>&nbsp;&nbsp;&nbsp;&nbsp;&nbsp;"Odlučio sam da vas dalje pravno ne gonim. Možete ići."
<BR>&nbsp;&nbsp;&nbsp;&nbsp;&nbsp;"Odlučili ste - šta?"
<BR>&nbsp;&nbsp;&nbsp;&nbsp;&nbsp;"Puštam vas na slobodu, Tavernore. Ali imajte na umu da to činim samo zato što je vojna uprava proglašena neposredno pre nego što se vaš ispad dogodio, te da postoji verovatnoća da za to proglašenje niste znali."
<BR>&nbsp;&nbsp;&nbsp;&nbsp;&nbsp;"Vojna uprava?" Tavernorov mozak kao da je sasvim obamro.
<BR>&nbsp;&nbsp;&nbsp;&nbsp;&nbsp;"Tako sam rekao. Od sada pa nadalje zaobilazite uniforme. Izbegavajte kavgu."
<BR>&nbsp;&nbsp;&nbsp;&nbsp;&nbsp;"Ko je tražio kavgu?" Tavernor je bio žalosno svestan da njegove reči zvuče kao da je reč o nekom sitnom gangsteru koga su dovukli u policijsku stanicu. "Ja sam samo gledao svoja..."
<BR>&nbsp;&nbsp;&nbsp;&nbsp;&nbsp;"Vojnik koji vas je onesposobio izjavio je da ste vi zadali jedini udarac. Ostali svedoci su to potvrdili."
<BR>&nbsp;&nbsp;&nbsp;&nbsp;&nbsp;"To na njih i liči", promumla Tavernor nesuvislo. U glavi mu je bubnjalo, usta su mu bila suva i osećao je potrebu za jakom kafom, uz nešto hrane. "Vojna uprava, rekoste? A zašto to?"
<BR>&nbsp;&nbsp;&nbsp;&nbsp;&nbsp;"Ne možemo vam reći."
<BR>&nbsp;&nbsp;&nbsp;&nbsp;&nbsp;"Morate mi to nekako obrazložiti."
<BR>&nbsp;&nbsp;&nbsp;&nbsp;&nbsp;Kleova usta se zlurado iskriviše. "Vodi se rat. Je li to dovoljno?" Jedan od momaka zakikota se s odobravanjem, ali ga narednik ućutka pokretom ruke.
<BR>&nbsp;&nbsp;&nbsp;&nbsp;&nbsp;Kle ponovo baci pogled na cedulju, potom zamišljeno podiže oči ka Tavernorovom licu. "Gospođica Grenobl će stići u deset nula nula da vas povede. To je za desetak minuta."
<BR>&nbsp;&nbsp;&nbsp;&nbsp;&nbsp;"Neće me naći. Recite joj da..."
<BR>&nbsp;&nbsp;&nbsp;&nbsp;&nbsp;"Da, šta?" Kleov glas je zvučao zainteresovano.
<BR>&nbsp;&nbsp;&nbsp;&nbsp;&nbsp;"Ništa." Tavernor iziđe dok mu je mozak ključao od besa i neodgovorenih pitanja. Osetivši da u onom delu ulice koji je mogao da vidi kroz vrata ima nečeg neobičnog, on na to bolje obrati pažnju. Prolaznici su izgledali kao i obično, a saobraćaj se kretao gore-dole kao i uvek; ali i taj mu se prizor učini čudno nestvarnim. Možda je bilo nešto neprimetno izmenjeno u kvalitetu svetlosti, kao da je sav svet osvetljen reflektorima koji ne uspevaju da baš sasvim dočaraju sunčev sjaj. On malo protrese glavom i gurnu vrata.
<BR>&nbsp;&nbsp;&nbsp;&nbsp;&nbsp;"Hej, Tavernore." Kleov glas je zvučao nezainteresovano.
<BR>&nbsp;&nbsp;&nbsp;&nbsp;&nbsp;Tavernor stade."Da?"
<BR>&nbsp;&nbsp;&nbsp;&nbsp;&nbsp;"Zamalo da zaboravim. Svratite do našeg oficira za obeštećenja građana - druga vrata odavde, u istom bloku. Treba nešto da vam isplati."
<BR>&nbsp;&nbsp;&nbsp;&nbsp;&nbsp;"Recite mu da može da se..." Tavernor napreže mozak da izmisli neku novu kombinaciju prostačkih reči, ali morade da se zadovolji samo gadljivim odmahivanjem ruke. Izišavši iz senke koju je bacala nadstrešnica nad ulaznim vratima, on požuri kroz čaršiju. Gledano ovako spolja, zgrada iz koje je upravo izišao neprijatno je odudarala izgledom nečeg novog, kao da je došla pravo iz neke kutije. Ogromna staklasta kocka kao da je cela, odjednom, bila spuštena na to mesto, mrveći pod sobom sve što se tu možda već nalazilo. Oko nje su se kretale grupice vojnih građevinaca, čisteći i uređujući ivice iskopanih gomila zemlje, nabijajući sirovu glinu i pretvarajući je u nasipe od uglačanog mermera pomoću maslinastozelenih mašina. Ozonirani vazduh bio je ispunjen strahovitim varničnim pražnjenjima energije i povremeno bi sve to nadjačalo jedno glasno puf, u trenutku kada bi molekularna struktura stene, stara milijardama godina, odbijala da se preda.
<BR>&nbsp;&nbsp;&nbsp;&nbsp;&nbsp;Ljudi na trotoarima radoznalo su bacali poglede na ovo što se dešavalo, ali niko nije zastao. Tavernor pokuša da se seti šta se ranije nalazilo na ovom mestu, ali je imao samo neki nejasni utisak zbijenih kućica, koje su mogle biti i radnjice. Već ranije je primetio da, bez obzira na to koliko mu je neka ulica ili raskrsnica bila poznata, čim bi ugledao kako se menja i dobija nove obrise, prvobitna slika bi mu smesta iščezla iz sećanja. Toliko se ničega nije sećao, reče sam sebi - potpuno van svake logike - da bi ovo moglo da bude i neko od njegovih omiljenih mesta pre nego što ga je vojska upropastila. Negodovanje mu naraste preko svake mere.
<BR>&nbsp;&nbsp;&nbsp;&nbsp;&nbsp;Stigavši do ugla, on skrenu ka okeanu i nastavi još nekoliko minuta dok ne naiđe na automat sa hranom. Upravo je pritiskao dugme za kafu, kada mu pogled pade na vlastito obraslo lice, odslikano na sjajnoj površini mašine kao u ogledalu. Opipavši bradu oseti da je znatno duža nego što je očekivao i u njemu se javi jedna neprijatna sumnja.
<BR>&nbsp;&nbsp;&nbsp;&nbsp;&nbsp;"Koji je danas dan", upita jednog postarijeg čoveka koji je sedeo u najbližoj kabini.
<BR>&nbsp;&nbsp;&nbsp;&nbsp;&nbsp;"Četvrtak." Čovekove sede obrve zadrhtaše i podigoše se od iznenađenja.
<BR>&nbsp;&nbsp;&nbsp;&nbsp;&nbsp;"Hvala." Tavernor odnese svoju kafu do sledeće prazne kabine i sede na klupu. Ono što je sumnjao bilo je tačno. Bio je u nesvesti dva dana. Obični vojnički paralizator mogao se podesiti na blagi naboj koji će čoveka onesposobiti na desetak minuta, ali njega je pogodio naboj pune jačine, koji je prouzrokovao tako velike sinaptičke praznine da je nedostajalo samo nekoliko mikrona do trajnog invaliditeta. Seti se lica rezerviste koji je pucao na njega i smesti ga na jedno specijalno mesto u svom pamćenju. Bila to vojna uprava ili ne, rezervista mu je ostao dužan.
<BR>&nbsp;&nbsp;&nbsp;&nbsp;&nbsp;Pošto mu je kafa zagrejala stomak, on odluči da odloži obed sve dok se ne vrati kući, uredi se i pobrine za kožokrilce. Biće gladni i nervozni, jer ga nisu videli puna dva dana. Za trenutak je razmišljao da li da telefonira po taksi, a onda zaključi da će za isto toliko vremena moći da zaustavi i neki na ulici. Izišavši iz kabine po prvi put otkako je bio pušten na slobodu skrenu pogled u pravcu šume.
<BR>&nbsp;&nbsp;&nbsp;&nbsp;&nbsp;Šume više nije bilo.
<BR>&nbsp;&nbsp;&nbsp;&nbsp;&nbsp;U izvesnom smislu, šok koji je u tom trenutku doživeo Tavernorov nervni sistem, bio je isto tako žestok kao i šok od paralizatora. Stajao je kao ukopan, dok su ga prolaznici nestrpljivo mimoilazili, zureći netremice u neobično ogolelu liniju obzorja. Centar se protezao duž obale zaliva u dužini od osam milja, ali u proseku nije bio širok ni jednu punu milju, tako da se šuma uvek mogla videti na kraju ulica koje su presecale grad s kraja na kraj. Bezbrojne nijanse zelenila i prigušenog plavetnila pokrivale su ravnicu široku pet milja, a potom se uzdizale naviše u talasima rastinja koji su se povlačili tek kad bi stigli do golih stena kontinentalne visoravni. Kad je bila vrućina, šumarci širokolisnih gimnospermija zvanih tiethe ispuštali su stubove vodene pare visoko u nebo, a noću bi cvetovi mesecokreta širili sladunjavi, opojni miris koji se kovitlao niz tihe ulice pod razbijenim Mnemozininim mesecima kao pod baldahinom posutim draguljima.
<BR>&nbsp;&nbsp;&nbsp;&nbsp;&nbsp;Ali, sada, između zapadnih ivica grada i sivih bedema visoravni nije više ničega bilo. Zaboravivši na taksi Tavernor se uputi pravo prema nestaloj šumi, dok se negodovanje koje je sve vreme ključalo u njemu pretvori u ogromnu, bolnu prazninu.
<BR>&nbsp;&nbsp;&nbsp;&nbsp;&nbsp;Znači, to je bio uzrok onom čudnom kvalitetu dnevnog svetla koji je malopre opazio - zeleni odsjaj na koji se bio navikao više nije postojao. Dok je polako napuštao trgovački i poslovni deo Centra i počeo da zalazi među stambene četvrti, ugleda pred sobom jedan netaknuti park koji je delovao umirujuće obično. Vazdušna vozila građana lebdela su kroz njega ili ležala poput sjajnih latica na travi, dok su porodice u blizini jele svoju izletničku užinu. Osećajući se kao da tumara po nekom snu, Tavernor nastavi da korača i malo-pomalo stiže do niskog nasipa sa koga je imao bolji pogled na ravnicu.
<BR>&nbsp;&nbsp;&nbsp;&nbsp;&nbsp;Dve ograde protezale su se duž ravnice, počinjući sasvim blizu ispred njega. Ona bliža bila je veoma visoka i na vrhu se povijala prema spoljašnoj strani, da bi se sprečilo penjanje; na drugoj su bili crveno-beli treperavi stubovi, što je značilo da je kroz nju sprovedena struja ili nešto još gore. Iza tih ograda - tamo gde bi trebalo da bude šuma - nalazila se svetlucava ravnica, glatka kao staklo. Boje meda, prošarana srebrnim i bledozelenim nitima, bila je pretvorena u zaleđeno, začarano more, u pod balske dvorane namenjene orgijama kraljeva iz bajki.
<BR>&nbsp;&nbsp;&nbsp;&nbsp;&nbsp;Tavernora, koji je ovakav prizor i ranije viđao, izdadoše kolena.
<BR>&nbsp;&nbsp;&nbsp;&nbsp;&nbsp;"Zveri", promrmlja. "Prljave, zločinačke ubice!"
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
