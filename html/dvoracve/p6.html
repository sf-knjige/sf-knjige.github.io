<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Tanana slovca lebdela su u vazduhu, nekoliko stopa iznad poda. Prelivajući se kao rubin i topaz, ispisivala su jednostavnu poruku: Jirži Vejvoda nije mrtav.
<BR>&nbsp;&nbsp;&nbsp;&nbsp;&nbsp;"Sada da ih malo povećamo." Jorg Bin, jedan od najboljih svetlosnih vajara u Centru, okrenu dugmad na svom portabl projektoru. Materijalizovana slika iznenada se poveća i uzdiže još više, blistajući duž tavanice, ispunjavajući dugačku i usku prostoriju Džamaijevog bara drečećom svetlošću. Zidna ogledala umnožiše sliku u svim pravcima, rastežući i uvijajući slova dok su skriveni solenoidi izazivali ono proizvoljno treperenje. Soba se ispuni neobično jakim sjajem.
<BR>&nbsp;&nbsp;&nbsp;&nbsp;&nbsp;"Kako vam se čini?" Bin zabrinuto baci pogled ka svojoj grupi.
<BR>&nbsp;&nbsp;&nbsp;&nbsp;&nbsp;"Tačno ono što smo hteli, i ništa nam drugo i ne treba", odgovori Kris Šelbi. "To treba da bude poruka - ne umetničko delo."
<BR>&nbsp;&nbsp;&nbsp;&nbsp;&nbsp;Govorio je sa uzdržanom napetošću, što iznenadi Tavernora koji je upravo ušao u Džamai. Tavernor se smesti na barsku stolicu i uze da posmatra grupu od dvadesetak umetnika. Izgledalo je kao da su se organizovali za neki protestni marš, i bili su obučeni u radnička odela od permakorda. Pažnju mu privuče komešanje u dnu sobe. Stari gazda Džamai lično - ogroman, debeo, obilno se znojeći u odelu od zlata - pojavio se glavom i bradom, što je bila velika retkost.
<BR>&nbsp;&nbsp;&nbsp;&nbsp;&nbsp;"Svetlo", vrisnu on. "Isključite svetla!" Zatim se stušti niz šank, odgurnuvši u stranu barmena u belom žaketu koji mu se našao na putu.
<BR>&nbsp;&nbsp;&nbsp;&nbsp;&nbsp;Šelbi se okrenu prema njemu. "U čemu je problem, msje?"
<BR>&nbsp;&nbsp;&nbsp;&nbsp;&nbsp;"Gospodine Šelbi", dahtao je Džamai. "Vi ste nam stari i cenjeni prijatelj, ali moje mušterije ne vole da ih osvetljavaju reflektori dok piju... a ja ne želim nikakve proteste u svom baru."
<BR>&nbsp;&nbsp;&nbsp;&nbsp;&nbsp;"Rasteruje mušterije, msje?"
<BR>&nbsp;&nbsp;&nbsp;&nbsp;&nbsp;"Na žalost, gospodine Šelbi, mnogi od nas moraju da rade da bi zaradili za život."
<BR>&nbsp;&nbsp;&nbsp;&nbsp;&nbsp;"Naravno. Oprostite - ovo nije vaša bitka." Šelbi učini jedan od onih svojih izveštačenih, baroknih pokreta rukom. Bin isključi projektor. Zdepasta slova potamneše i vratiše se u mašinu, grčeći se i skupljajući i smanjujući kroz neke čudne perspektive. Pri pomenu bitke Tavernor napravi jedan gotovo nesvestan podsmešljivi groktaj, i time privuče Šelbijevu pažnju. Čim se Džamai, i dalje gunđajući, povuče u svoje obitavalište iza ogledala, Šelbi se okrete ka Tavernoru. Dugo, aristrokratsko lice bilo mu je ovlaš zajapureno od uzbuđenja.
<BR>&nbsp;&nbsp;&nbsp;&nbsp;&nbsp;"Znači, vratio si se, Mak?"
<BR>&nbsp;&nbsp;&nbsp;&nbsp;&nbsp;Tavernor klimnu, progutavši zajedljivu primedbu koja mu se spontano nametala.
<BR>&nbsp;&nbsp;&nbsp;&nbsp;&nbsp;"Čuj, žao mi je što su se stvari onako okrenule one noći. Niko od nas nije čuo da je objavljena vojna uprava, i nije nam bilo jasno da je onaj momak, u stvari, bio lud... Hoću da kažem, svima nam je žao što ti se ono dogodilo."
<BR>&nbsp;&nbsp;&nbsp;&nbsp;&nbsp;"To je uglavnom bila moja greška." Tavernor je bio iznenađen što mu se Šelbi očigledno veoma iskreno izvinjava.
<BR>&nbsp;&nbsp;&nbsp;&nbsp;&nbsp;"I mene su bacili na pod, znaš." Šelbi dotače prstom modricu na svojoj donjoj vilici i bolno se nasmeši.
<BR>&nbsp;&nbsp;&nbsp;&nbsp;&nbsp;"I tebe! Ne, to nisam znao."
<BR>&nbsp;&nbsp;&nbsp;&nbsp;&nbsp;"Jeste. Pokušao sam da nateram onoga što si ga lupio da mi da svoje ime i broj. Nisam ni video kad me je tresnulo."
<BR>&nbsp;&nbsp;&nbsp;&nbsp;&nbsp;Tavernor je buljio u Šelbija, gledajući ga u novoj svetlosti. "Da popijemo?"
<BR>&nbsp;&nbsp;&nbsp;&nbsp;&nbsp;"Ja sam već naručio. Tamo mi je piće. Da uzmemo jedan viski i za tebe?"
<BR>&nbsp;&nbsp;&nbsp;&nbsp;&nbsp;"Mislim da ću za promenu uzeti jedan iskrin." Vest o tome da se Glavni operativni štab seli na Mnemozinu kao da je ukočila Tavernorovo varenje, i obrok koji je pojeo s Lisom stajao mu je kao kamen u stomaku. Mislio je da će iskrin, sa njegovim negativnim kaloričnim vrednostima, bolje moći da podnese nego alkohol. Šelbi dade znak barmenu, koji napuni vitku čašu bledozelenom tečnošću i dodade jednu jedinu kap glukoze. Kad se ugljeni hidrati razliše po tečnosti, zlataste varnice se uskovitlaše u čaši. Tavernor gucnu i oseti kako mu piće, hladno kao led, klizi u stomak. Taj napitak snova uvek je u ustima ostavljao osećaj kao da je rashlađen.
<BR>&nbsp;&nbsp;&nbsp;&nbsp;&nbsp;"Čarobno piće", primeti Šelbi. "Da njega nema, verovatno bih već bio debeo kao svinja."
<BR>&nbsp;&nbsp;&nbsp;&nbsp;&nbsp;"Ja više volim da utrošim svoj višak težine na rad."
<BR>&nbsp;&nbsp;&nbsp;&nbsp;&nbsp;Šelbi podiže ruku prekrivenu prstenjem. "Moraš li baš uvek da budeš tako pravoveran? Nadao sam se da bismo za izvesno vreme mogli da odložimo borbu klasa."
<BR>&nbsp;&nbsp;&nbsp;&nbsp;&nbsp;"Oprosti." Tavernor uze još jedan gutljaj. "U stvari, ja to samo lučim iz sebe svoju staru odbojenost."
<BR>&nbsp;&nbsp;&nbsp;&nbsp;&nbsp;"Zar to nije svojstveno svima nama? Ali, pitanje je sledeće - šta ćeš učiniti s ovim najnovijim otporom koji svi osećamo u sebi?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Ništa! Zar nisi čuo da Federacija ima u planu da glavni štab ratnih operacija preseli na Mnemozinu?"
<BR>&nbsp;&nbsp;&nbsp;&nbsp;&nbsp;"Za njih ovo nije Mnemozina. Armija upotrebljava zvanični kartografski naziv."
<BR>&nbsp;&nbsp;&nbsp;&nbsp;&nbsp;"Bilo kako bilo, za nas je ona Majka svih Muza."
<BR>&nbsp;&nbsp;&nbsp;&nbsp;&nbsp;"Za vas", naglasi Tavernor. "Ja nisam ni slikar ni pisac."
<BR>&nbsp;&nbsp;&nbsp;&nbsp;&nbsp;"Ali, pridružićeš se, valjda, našim demostrancijama?" Šelbijeva ljubaznost kao da je počela da se tanji. "Pobogu, čoveče, pa oni su ti uništili kuću."
<BR>&nbsp;&nbsp;&nbsp;&nbsp;&nbsp;"Ja sam već sproveo svoje privatne demonstracije u vezi sa tim i pun sam čvoruga kojima to dokazujem. Poslušaj me, Kris - neka se tvoje protestno društvance drži malo podalje od tog polja."
<BR>&nbsp;&nbsp;&nbsp;&nbsp;&nbsp;"Neće to baš biti malo društvance. Ovo što vidiš je samo jedna grupa; ima ih mnogo više."
<BR>&nbsp;&nbsp;&nbsp;&nbsp;&nbsp;Tavernorovo strpljenje takođe poče da se tanji. "Kris! Prestani da se igraš demokratije. Spusti se u stvarnost, u ovaj svet, gde se vodi rat. Glavni štab je odlučio da se preseli ovamo - ne znam zašto - ali već su oduvali jednu celu zvezdu da bi to izveli. Zar misliš da su izmenili čitavo jedno parče svemira samo zato da bi se spakovali i pobegli čim ti mahneš na njih sa nekoliko zastavica?"
<BR>&nbsp;&nbsp;&nbsp;&nbsp;&nbsp;Šelbi ga je sada prezrivo gledao. "Znači, ti nameravaš da ostaneš tako oboren, ležeći na leđima?"
<BR>&nbsp;&nbsp;&nbsp;&nbsp;&nbsp;"I ti ćeš, prijatelju." Tavernor iskapi čašu i spusti je na sto. "U bolnici."
<BR>
<BR>&nbsp;&nbsp;&nbsp;&nbsp;&nbsp;Tek pošto je uzeo sobu u malom hotelu na južnoj strani, Tavernor shvati da ima veoma malo novaca pri sebi. U stvari, sve što je imao, do poslednje pare, bilo je ugrađeno u kuću i radionicu. Izvesno vreme se borio sa vlastitim ponosom, a zatim dozva taksi i odveze se do novog vojnog bloka. Radovi na uređivanju ivica i okoline zgrade bili su već završeni i iznad glavnog ulaza stajao je jednostavni natpis: SEDAMDESET TREĆA ARMIJA.
<BR>&nbsp;&nbsp;&nbsp;&nbsp;&nbsp;On uđe kroz vrata sa strane na kojima je pisalo: OFICIR ZA CIVILNA OBAVEŠTENJA, predstavi se i posle desetak minuta se opet nađe ulici, naoružan čekom za Prvu Intersistematsku Banku u Centru, koji je glasio na gotovo trideset hiljada stelara. Nije bilo nikakvog pogađanja, jer Tavernor je unapred procenio da njegova imovina vredi dvadeset hiljada - a bio bi pristao i na petnaest. Diveći se pri pomisli na šta je sve birokratija spremna kad se žuri, on uze drugi taksi i odveze se do svoje banke, gde uloži ček i uze hiljadarku u gotovini. Sa novcem u zakopčanom džepu oseti kako ga obuzima detinjasto zadovoljstvo i shvati da je ona jedna čaša iskrina počela da ga hvata. Razmišljajući o svojim osećanjima, on zaključi da se oseća baš kao i u svojim kadetskim danima, kada se vraćao u logor nakon nekog velikog krosa ispod plamenih krošnji drveća - a čekali su ga topli tuš, večera i izlaz subotom i nedeljom. U svem tom ogromnom svemiru ništa ga nije moglo oneraspoložiti. On zaključi da mu se iskrin ipak dopada, ali onaj drugi Tavernor - onaj koji ga je neprestano motrio sa jednog višeg nivoa svesti - hladno mu naredi da nikada više ni ne lizne to piće snova.
<BR>&nbsp;&nbsp;&nbsp;&nbsp;&nbsp;Setivši se da Lisa još ne zna da se on sprema da se iseli iz njene kuće, Tavernor zaustavi drugi taksi i naloži šoferu da ga odveze u Upravnikovu rezidenciju. Motor zabruja u pravcu severa, na onom svom jedinom točku, ali posle dve raskrsnice morao je da sačeka, jer se na trećoj nagomilao saobraćaj i prolaznici već počeli da se okupljali. Izvirujući pored vozačeve glave, Tavernor ugleda kako se neka povorka polako kreće preko raskrsnice ka zapadu, u pravcu novog vojnog poligona. U vazduhu, iznad glava tih ljudi, poigravale su parole ispisane materijalizovanim projekcijama. Većina svetlosnih vajara zadovoljila se običnim porukama, sa manje ili više upečatljivim tekstom, ali jedan od njih napravio je veoma realističnu masku Jiržija Vejvode, zajedno sa potočićem krvi koji je tekao iz jednog ugla usta. Blistava glava, dvadesetak stopa u prečniku i pomalo providna pod popodnevnim suncem, njihala se pijano, u velikim zamasima, kao balon, pojačavana pokretima projektora u ruci umetnika.
<BR>&nbsp;&nbsp;&nbsp;&nbsp;&nbsp;"Pogledajte", reče vozač taksija sa odvratnošću. "Zar ovi momci ne shvataju da na ulicama ima žena koje su s decom izišle u kupovinu? Šta li će detetu pasti na pamet kada bude videlo nešto ovako?"
<BR>&nbsp;&nbsp;&nbsp;&nbsp;&nbsp;"Pojma nemam." Tavernor je još bio smiren.
<BR>&nbsp;&nbsp;&nbsp;&nbsp;&nbsp;"Zar biste dozvolili da vaša deca gledaju tako nešto?"
<BR>&nbsp;&nbsp;&nbsp;&nbsp;&nbsp;"Mislim da ne bih."
<BR>&nbsp;&nbsp;&nbsp;&nbsp;&nbsp;"Eto vidite - ali ovi momci i ne haju za to. Utrpavaju se i isprečuju na putu ratnih napora, a onda počnu da skiče ako se neko od njih slučajno povredi. Posrani umetnici!" Naborani vozačev vrat stade se oblivati besnim crvenilom. "Nadam se da će im naši momci dobro potprašiti tur, tamo na poligonu."
<BR>&nbsp;&nbsp;&nbsp;&nbsp;&nbsp;Naši momci, Tavernor to iznenada ponovi u sebi, a onda se seti kako je, istog tog dana, samo nešto ranije, gazda Džamai takođe veoma neuobičajeno žestoko reagovao. Pade mu na pamet nešto što je njegovom mozgu onako punom iskrina, izgledalo kao neobično oštrouman zaključak.
<BR>&nbsp;&nbsp;&nbsp;&nbsp;&nbsp;"Kako je išlo na poslu poslednjih nekoliko dana?" upita on. "Dobro?"
<BR>&nbsp;&nbsp;&nbsp;&nbsp;&nbsp;"Odlično. Ovi momci iz vojske se razbacuju novcem kao..."
<BR>&nbsp;&nbsp;&nbsp;&nbsp;&nbsp;Vozač se okrenu da pogleda Tavernora u lice i odjednom se sumnjičavo smrknu. "Na šta vi to ciljate, gospodine?"
<BR>&nbsp;&nbsp;&nbsp;&nbsp;&nbsp;"Ni na šta", pomirljivo odgovori Tavernor. "Ali zašto me ne povezete dalje?"
<BR>&nbsp;&nbsp;&nbsp;&nbsp;&nbsp;Iznenadilo ga je otkriće da je, iako je sebe smatrao 'praktičnim' čovekom, koga ne interesuje nijedna grana umetnosti, u svojoj svesti sagledavao Mnemozinu isključivo kao koloniju slikara, pisaca, pesnika, muzičara i vajara. U legendama koje su se mogle čuti na stotinama svetova, pod uslovom da čovek sluša na pravom mestu, zvali su je Planetom pesnika. Tako reći slučajno, Tavernoru se dogodilo da oslušne na pravim mestima tokom svojih dvogodišnjih pijanki širom Federacije. Prva uspomena na Mnemozinu u treznom stanju poticala je iz ravnog, crnog grada Paradora, u kome je prvi put isprobao ono što se zove gledanje u 'sliku' izazvanu stimulacijom korteksa. Jastuk sa udubljenjima za glavu unosio je sisteme svetloti i boja kroz njegov potiljak pravo na centar za vid u moždanoj kori i na taj mu način omogućavao da vidi nekakvu nerazgovetnu predstavu o noćnom nebu iznad Mnemozine; a uz te vizuelne impulse bio je programiran i dvostih uz Šelijeve Himne intelektualnoj lepoti.
<BR>
<BR>&nbsp;&nbsp;&nbsp;&nbsp;&nbsp;"Iznenada senka pade na mene kosa,
<BR>&nbsp;&nbsp;&nbsp;&nbsp;&nbsp;Vrisnuh i sklopih ruke od zanosa."
<BR>
<BR>&nbsp;&nbsp;&nbsp;&nbsp;&nbsp;Umetnica, žena čeličnosede kose i sa jednim okom preko koga se bila prevukla mrena mlečne boje, objasnila mu je viziju dok su ispijali flašu uvoznog burbona. Svaki trenutni spoj mesečevih čestica na izlomljenom nebu predstavlja jedno novo, besmrtno umetničko delo... poslednje utočište iz koga kula-svetilja Čovekovog genija šalje svoje zrake kroz sve mračniju galaksiju... svet koji se baškari u dugom, dugom letu, u punoj zrelosti inspiracije... Videći nepodnošljivu želju u ženinom zdravom oku, Tavernor joj u nastupu velikodušnosti ponudi da joj plati kartu do Mnemozine. Međutim, ona ga jednostavno napusti i ode od njega bez reči, kao da ju je ošamario, i tek mnogo kasnije shvatio je da se bojala da će on otkriti da nema ništa da ponudi, da će Mnemozinin kritički svet dragulje njene duše pretvoriti u bezvrednu prašinu.
<BR>&nbsp;&nbsp;&nbsp;&nbsp;&nbsp;Ali drugi su došli na hodočašće, spremni da se izgube, da nestanu u svetu kome je bilo suđeno da ostane u zapećku jer leptirasti brodovi, koji su raznosili plodni polenov prah trgovine i poslovnih aktivnosti Federacije, nisu mogli tamo da se spuste. Nešto zbog blizine, a nešto i zbog preteće senke pitsikanskog ratnika koja je rasla sve više i više, imena mnogih od tih hodočasnika ostala su u sećanju ljudi. Čitav sistem bi, kroz svetlosne godine, a s vremena na vreme saznavao vesti o njima. Čak je i Tavernor znao za pesnike Stemflija i Hangerforda - za Delgada, koji je bez ičije pomoći zamislio i prvi počeo da pravi svetlosne skulpture; za Gejnora, čiji je nameštaj predstavljao vrhunski spoj lepote i funkcionalnosti, i za mnoge druge. Upravo tragovima tih ljudi zamišljao je - ne znajući ni sam zašto - da leti u trenucima kad se približavao Mnemozini. I u izvesnom smislu gotovo da mu i nije doprlo do svesti da je planeta imala i svoju politiku, svoje poslovne kvartove, svoju laku industriju i stanovništvo koje će se radovati ako vojska probije oklop od mesečevih krhotina zato što će to značiti veću zaradu...
<BR>&nbsp;&nbsp;&nbsp;&nbsp;&nbsp;"Evo nas, najzad krećemo", doviknu mu vozač preko ramena. "Idući put, ako vidim ove bezveznike ispred sebe, jednostavno ću produžiti da vozim."
<BR>
<BR>&nbsp;&nbsp;&nbsp;&nbsp;&nbsp;Najmladolikiji i najelegantniji potpukovnik koga je Tavernor u životu video upravo je izlazio iz vojnog vozila kada je taksi stigao pred Upravnikovu rezidenciju. Dok je Tavernor plaćao svog taksistu, mladi oficir naredi svome vozaču da sačeka, a zatim polako krenu uz široko stepenište, zabacivši glavu da razgleda lice zgrade od zelenobelog mermera, kao da se sprema da je kupi. Na vrhu stepeništa okrenuo se i odmerio vidik, klimajući glavom s odobravanjem pri pogledu na terasaste travnjake i treperavu, plavu vodu zaliva. Bio je visok i vitak, i ličio je na latinskog ljubavnika, što je nekako činila još naglašenijim prevremena proređenost njegove crne kose. Nešto na njegovom licu - možda za milimetar veće beonjače, sa više beline nego obično koja je blistala oko njegovih kestenjastih očiju - ostavi na Tavernora utisak da se pred njim nalazi ćudljiv, nestabilan, a možda i opasan čovek. Sem toga, lice mu je odnekud bilo poznato. Setivši se odjednom da je trebalo da kupi novo odelo umesto ovog starog i iznošenog permakorda, Tavernor se pope uz stepenice i iznenadi se kad vide da mu je iščetkana, siva uniforma preprečila put.
<BR>&nbsp;&nbsp;&nbsp;&nbsp;&nbsp;"Da niste, možda", obrati mu se oficir, "pogrešili ulaz?"
<BR>&nbsp;&nbsp;&nbsp;&nbsp;&nbsp;"Ne, nisam, hvala vam." Tavernor pokuša da ga zaobiđe, setivši se svoje odluke da se ubuduće ponaša kao odrastao čovek kad se sretne sa strancima.
<BR>&nbsp;&nbsp;&nbsp;&nbsp;&nbsp;"Ne žuri toliko." Oficir se neznatno pomaće u stranu, i dalje mu preprečavajući put. Pogled njegovih belinom oivičenih očiju bio je napet, ljutit.
<BR>&nbsp;&nbsp;&nbsp;&nbsp;&nbsp;"Slušaj, mališa", odvrati Tavernor mirno. "Osramotio si tu lepu vratarsku uniformu koju nosiš." On još jednom pokuša da prođe, ali oficir ga zgrabi za mišicu snagom i brzinom zmije, tako da je to već ličilo na udarac. Starajući se da izbegne koškanje na stepeništu kuće Grenoblovih, Tavernor savi ruku - uklještivši napadačeve prste u procep između mišice i podlaktice - i pritisnu. Oficirovo lice poče da bledi od bola ili besa, ili i od jednog i od drugog. Dva čoveka su tako stajala, pričvršćena jedan za drugog nekoliko ledenih, arktičkih sekundi, kada se glavni ulaz iza njihovih leđa otvori i Hauard Grenobl izroni na svetlost dana, okružen sekretaricama i službenicima. Tavernor opusti ruku.
<BR>&nbsp;&nbsp;&nbsp;&nbsp;&nbsp;"Baš se radujem što te opet vidim, Džervise!" brzo reče Grenobl, pružajući ruku.
<BR>&nbsp;&nbsp;&nbsp;&nbsp;&nbsp;"I ja se radujem, gospodine", odgovori oficir, okrećući leđa Tavernoru pošto mu je uputio jedan značajan pogled. "Ali, pre..."
<BR>&nbsp;&nbsp;&nbsp;&nbsp;&nbsp;"Dozvolite mi da vas predstavim jedan drugom", prekide ga Grenobl.
<BR>&nbsp;&nbsp;&nbsp;&nbsp;&nbsp;"Potpukovnik Džervis Farel - pukovnik Mak Tavernor. Mak je prijatelj moje kćeri i u gostima je kod nas nekoliko dana." Ako je Grenobla zbunilo Tavernorovo prisustvo, ili ono što je video, na njemu se to nije opažalo.
<BR>&nbsp;&nbsp;&nbsp;&nbsp;&nbsp;Farel nijke umeo da prikrije svoje iznenađenje. Očima prelete preko Tavernorovog veoma nevojničkog odela, pre nego što progovori. "Oprostite ako sam..."
<BR>&nbsp;&nbsp;&nbsp;&nbsp;&nbsp;"Više nisam pukovnik", brzo reče Tavernor. "Penzionisao sam se pre nekoliko godina."
<BR>&nbsp;&nbsp;&nbsp;&nbsp;&nbsp;"Tako je. Mak ima jedno tehničko preduzeće baš ovde, u Centru". Grenobl se prijateljski nasmeši uz izvesno povijanje obrva koje Tavernor protumači kao: "Pa ne mogu vas valjda predstaviti kao kućnog majstora." Klimnuvši jedva primetno, da bi mu stavio do znanja da je razumeo, Tavernor se izvini i provuče se pored tih ljudi. Dok je prolazio kroz predvorje za prijeme, u pravcu stepeništa koje je vodilo u privatni deo za stanovanje, on ču kako Grenobl započinje razgovor s Farelom uz veoma naglašenu toplinu.
<BR>&nbsp;&nbsp;&nbsp;&nbsp;&nbsp;"Pa, Džervise, kako ti je ujak otkako sam ga poslednji put video? Kao da je večnost prošla od kada smo..."
<BR>&nbsp;&nbsp;&nbsp;&nbsp;&nbsp;Tavernor prođe ispod ulaznog luka i već je bio na pola puta uz stepenice kad mu je spori mozak, pokrenut rečju 'ujak' koju je upotrebio Grenobl, kazao ko je, u stvari, taj Farel, i on gotovo posrnu u času kad je dizao nogu da zakorači. Taj neverovatno mladi potpukovnik, koga zamalo da nije bacio niz stepenice, bio je nećak Berklija H. Goga, Vrhovnog predsednika cele Federacije. Tavernor mu je viđao slike po vojnim časopisima i na ponekom televizijskom dnevniku, ali nikada nije mnogo obraćao pažnju jer je od detinjstva, onakvog kakvo je on imao, razvio odvratnost prema svemu što je makar i malo mirisalo na propagandu. Farelovo poreklo moglo je da objasni taj njegov gotovo vlasnički stav prema Upravnikovoj rezidenciji - iako su ga, zapravo, isključivo vlastite mane navele da zastane i da se pravi važan tako reći još pre nego što je stigao. Ništa na njemu nije se dopalo Tavernoru.
<BR>&nbsp;&nbsp;&nbsp;&nbsp;&nbsp;Našao je Lisu na širokoj verandi sa koje su se videle tirkizne vode bazena. Stajala je sagnuta nad velikim tronožnim elektronskim dogledom širokog vidnog polja, podešavajući ga da bude okrenut na jugozapad, ka bleštavom srebrnom jezeru novog vojnog poligona, koji se mogao videti kroz jedan red drveća. On dopusti sebi da za trenutak guta očima nesvesno razbludnu pozu u kojoj je stajala, dok su joj se mrka koža i crna kosa presijavale na popodnevnom svetlu i odudarale od lelujave beline jednostavne haljine koju je nosila.
<BR>&nbsp;&nbsp;&nbsp;&nbsp;&nbsp;"Čik pogodi šta mi se zamalo dogodilo."
<BR>&nbsp;&nbsp;&nbsp;&nbsp;&nbsp;"Oh, Mak!" Trgnuvši se, ona podiže pogled i nasmeši se. Naspram preplanule kože, zubi kao da su joj svetleli iznutra. Tavernor oseti dobro poznato komešanje u samoj srži svoga bića i potisnu ga, usredsredivši svu pažnju na to da njegova četrdesetdevetogodišnja usta izgovore reči namenjene njenim devetnaestogodišnjim ušima. On opisa dogodovštinu na stepeništu.
<BR>&nbsp;&nbsp;&nbsp;&nbsp;&nbsp;"Džervis Farel", zamisli se ona. "Ne sećam se da sam ga upoznala, sem ako to nije bilo tako davno da sam zaboravila. Tata hoće da nam bude u gostima."
<BR>&nbsp;&nbsp;&nbsp;&nbsp;&nbsp;"U gostima?" Tavernora gotovo naljuti silina ljubomore koja prostruja kroz njega. "Je li to baš neophodno?"
<BR>&nbsp;&nbsp;&nbsp;&nbsp;&nbsp;"Neophodno? Nije, ali izgleda veoma zgodno." Lisa je govorila ne razmišljajući, nameštajući tronožac dogleda, i on se zapita da nije možda osetila ljubomoru kod njega i sada ga tera da plati zato što je uporno odbijao njen veliki poklon. Već posle samo nekoliko meseci dovoljno je poznavao Lisu da bi shvatio da će utoliko veće biti njeno negodovanje ukoliko uzvišeniji budu razlozi iz kojih je izbegavao da legne s njom. Pažljivo joj je proučavao lice dok ju je obaveštavao da je pronašao drugo mesto na kome će stanovati i da se seli.
<BR>&nbsp;&nbsp;&nbsp;&nbsp;&nbsp;"Jutros sam razgovarala s Krisom telefonom", reče ona, naizgled potpuno nesvesna činjenice da on govori. "Molila sam ga da ne nastavi s tim protestnim maršem, ali nije hteo da me sluša."
<BR>&nbsp;&nbsp;&nbsp;&nbsp;&nbsp;"Zar ti je toliko stalo do toga?"
<BR>&nbsp;&nbsp;&nbsp;&nbsp;&nbsp;Lisa podiže na njega pogled zabrinutih očiju toliko nalik očevoma. "Pa, to sve menja. Tata je predstavnik Vrhovnog predsednika, ovde, na Ceruleji." Ovo je bilo prvi put da je čuje kako Mnemozinu naziva zvaničnim, kartografskim imenom.
<BR>&nbsp;&nbsp;&nbsp;&nbsp;&nbsp;"I onda?"
<BR>&nbsp;&nbsp;&nbsp;&nbsp;&nbsp;"I onda, ja ga nikada neću izdati na taj način što ću se uključiti u neki pokret protiv Federacije. Čudno, Mak, mogla sam se zakleti da će od tebe ispasti daleko požrtvovaniji buntovnik nego od Krisa."
<BR>&nbsp;&nbsp;&nbsp;&nbsp;&nbsp;"Ja sam se mnogo puta u životu žrtvovao za mnogo raznih parola, ali nikada za nešto što je tako očigledno netačno kao - 'Jirži Vejvoda je živ'."
<BR>&nbsp;&nbsp;&nbsp;&nbsp;&nbsp;"To nije smešno." Lisa se opet okrenu elektronskom dogledu i uključi ekran. Krošnje dalekog drveća procvetaše na staklu - uveličano, treperavo srebro na blagom povetarcu.
<BR>&nbsp;&nbsp;&nbsp;&nbsp;&nbsp;"Hteo bih da se pozdravim sa Betijom." Tavernor je osećao kako ga je baš dobro obrisala.
<BR>&nbsp;&nbsp;&nbsp;&nbsp;&nbsp;"Ona spava posle ručka. Potraži je u njenoj sobi."
<BR>&nbsp;&nbsp;&nbsp;&nbsp;&nbsp;"Dobro." Povređen ravnodušnošću u Lisinom glasu, on siđe sa verande i stade tumarati kroz prigušenu svetlost sunčevih zraka sve dok ne pronađe Betijinu sobu. Bila je velika i nameštena kao i ostale sobe, bez ikakvog dečjeg nemeštaja i bez ijedne igračke. Njena sitna prilika ležala je opružena i nepomična posred velikog kreveta, staložena i pribrana, pa ipak usamljena. On opet oseti žaljenje što nije njegovo dete. Ušavši u mutni polumkrak rasutog svetla, on stade pokraj postelje, zureći naniže u zajapureno, nebranjeno lice, pokušavajući da pomiri taj izgled običnog deteta sa onim što je odisalo neobičnošću i isceliteljskim dodirom sveca iz Biblije. Betijine oči bile su zatvorene, ali on iznenada, sasvim jasno, oseti da ona ne spava. On šapatom izgovori njeno ime. Nije bilo odgvora, i on se unatraške udalji od kreveta, sa nekim osećanjem jeze i krivice, kao da je izvršio neko veliko bogohuljenje.
<BR>&nbsp;&nbsp;&nbsp;&nbsp;&nbsp;Vraćajući se na verandu, začu Lisin glas protkan nepoznatim muškim smehom. Izašavši kroz zavese od sunčevih zraka, on zateče Džervisa Farela kako stoji pored dogleda, sasvim uz Lisu.
<BR>&nbsp;&nbsp;&nbsp;&nbsp;&nbsp;"Evo ga", s oduševljenjem viknu Farel. Tamno lice mu je bilo preobraženo od uzbuđenja. "Gde ste to bili, Mak? Hauard me je upravo predstavio svojoj prekrasnoj kćeri i ja sam joj pričao kako vas zamalo nisam izbacio iz kuće."
<BR>&nbsp;&nbsp;&nbsp;&nbsp;&nbsp;Tavernor zatrepta. "Čudno - a ja sam joj ispričao kako zamalo nisam ja vas izbacio."
<BR>&nbsp;&nbsp;&nbsp;&nbsp;&nbsp;"Odlično!" Farel se oduševljeno smejao kao da je Tavernor odvalio vic godine, sve vreme piljeći u Lisino lice i pozivajući je da mu se pridruži. Tavernor je bio iznenađen kada se Lisa odazva, prodornim i veselim kikotanjem, ali još više ga je zbunjivalo Farelovo ponašanje, toliko drukčije od upornog neprijateljstva koje je video u njegovim očima nakon što se Grenobl umešao na stepeništu.
<BR>&nbsp;&nbsp;&nbsp;&nbsp;&nbsp;"Upravo sam se opraštao", reče Tavernor. On pogleda u Lisu. "Hvala na gostoprimstvu. Možda..."
<BR>&nbsp;&nbsp;&nbsp;&nbsp;&nbsp;"Ali, to je smešno", prekide ga Farel. "Osećam se kao da sam vas ja, uselivši se, naterao da se iselite."
<BR>&nbsp;&nbsp;&nbsp;&nbsp;&nbsp;"Što se toga tiče, možete biti potpuno mirni", odgovori Tavernor.
<BR>&nbsp;&nbsp;&nbsp;&nbsp;&nbsp;"Evo ga opet." Farelu je zadovoljstvo zbog pobede virilo iz očiju. "A sada, sasvim ozbiljno, upravo sam stigao na Ceruleju posle dve nedelje provedene u kosmosu i zaista bih voleo neko dobro društvo. I imam ga! Vas dvoje morate večeras biti moji gosti na svečanom otvaranju nove oficirske kantine. To će biti nezaboravna noć, jamčim vam za to."
<BR>&nbsp;&nbsp;&nbsp;&nbsp;&nbsp;"Na žalost - ja baš nisam persona grata kod vas u bazi, a imam i jedan sastanak."
<BR>&nbsp;&nbsp;&nbsp;&nbsp;&nbsp;"Šteta." Farelovo mirenje sa sudbinom bilo je trenutno. On se okrenu Lisi sa dečačkim osmehom. "Ali vi ćete doći, hoćete li? Drugi momci će biti..."
<BR>&nbsp;&nbsp;&nbsp;&nbsp;&nbsp;On zastade u pola reči, shvativši da je Lisinu pažnju privukla scena na ekranu dogleda. Odigravala se na oko dve milje od glavnog ulaza u bazu, ali na slici koju su davala sočiva od šest inča na objektivu dogleda, i još obrađena kroz visoko preciznu CRT jedinicu, videli su se i tako sitni detalji kao, recimo, dugmad na uniformama stražara. Ekran je bio ispunjen ružnim, uskomešanim kretanjem ljudske mase u uličnim neredima. Koliko je Tavernor uspeo da protumači situaciju, kolona demonstranata bila je stigla do stražarskog pojasa i upravo pokušavala da se probije u zagrađeni prostor. Vojna vozila i pešaci su se sjatili oko mrkog talasa ljudskih bića, nagomilanih pred kapijom, iznad kojih su se ludački njihale parole izvajane od svetlosti, šarajući vazduh plamenovima obojene vatre.
<BR>&nbsp;&nbsp;&nbsp;&nbsp;&nbsp;Dok je Tavernor posmatrao, talas se povuče. Ljudi koji su bili najdalje od kapije, osetivši promenu pravca, okrenuše se i potrčaše, nesputani onima oko sebe i tako izbiše ispred drugih koji su imali manje sreće. Oni koji su zaostali skupiše se u bespomoćni roj u koji se punom brzinom zalete rušilačka sila ogromnog vozila na vazdušnom jastuku, kotrljajući i preturajući ljude kao čunjeve, gutajući ih pod svojim uskovitlanim vazdušnim zastorom. Iza vozila nastupali su postrojeni vojnici, nalik na robote, bojne mašine pred kojima se nije isprečio nikakav stvarni protivnik - gurni pred sebe pušku obema rukama, zamahni kundakom dijagonalno i naviše, gurni, zamahni, gurni, zamahni...
<BR>&nbsp;&nbsp;&nbsp;&nbsp;&nbsp;"Pa, to je napad!" Farelov glas bio je pun neverice i gotovo radostan. "Odakle je došla ta gomila?"
<BR>&nbsp;&nbsp;&nbsp;&nbsp;&nbsp;"Ta gomila je jedan deo čuvene umetničke kolonije ove planete", tupo odgovori Lisa, ustiju pokrivenih šakama, očiju uprtih u ekran.
<BR>&nbsp;&nbsp;&nbsp;&nbsp;&nbsp;"Ali cela ova oblast je pod vojnom upravom - te jadne budale bi mogle izginuti."
<BR>&nbsp;&nbsp;&nbsp;&nbsp;&nbsp;"Pa, u tome i jeste stvar", objasni mu Lisa. "Jedan od njih - čovek koga smo svi poštovali - već je poginuo. Odbio je da napusti svoju kuću pre nego što su šumu pretvorili u tečnost i stvrdnuli."
<BR>&nbsp;&nbsp;&nbsp;&nbsp;&nbsp;Farelov pogled pređe preko Lisinog lica, ispitujući koliko osećanja ona unosi u sve ovo. "Poznavali ste ga?" Glas mu postade saosećajan i on joj stavi ruku na mišicu. "Žao mi je. Znam da je kasno da pomognem poginulome, ali narediću da se stvar ispita. I ako je neko tu pogrešio, platiće."
<BR>&nbsp;&nbsp;&nbsp;&nbsp;&nbsp;"Bravo", dobaci ironično Tavernor dok je odlazio. Video je kako Farelove oči prosto gutaju one daleke scene nasilja, a one beonjače poput sunčevih korona, koje su blistale od uzbuđenja, rekoše mu da je Mnemozinino dugo toplo leto na izmaku.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
