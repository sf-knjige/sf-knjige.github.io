<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Iako se Tavernor svesrdno upinjao, ipak mu nije pošlo za rukom da ostane u radionici kada je došlo vreme da se nebo zapali.
<BR>&nbsp;&nbsp;&nbsp;&nbsp;&nbsp;Skoro čitave večeri osećao je kako mu vlastita napetost grize stomak, a popravljanje brodske turbine bivalo mu je sve teže i teže iako je znao da to, u stvari, njegova usredsređenost na posao sve više slabi. Najzad spusti pištolj za zavarivanje i ugasi svetla iznad radnog stola.
<BR>&nbsp;&nbsp;&nbsp;&nbsp;&nbsp;U istom trenutku nastade uznemireno lepetanje među kožokrilcima zatvorenim u kavez u suprotnom uglu dugačke prostorije. Ti tamni stvorovi, nalik na slepe miševe, mrzeli su svaku naglu promenu svetla. Tavernor priđe kavezu i umiri ga, obuhvativši ga rukama, osećajući kako mu žice trepere pod prstima poput struna na harfi. Približi lice kavezu i progutavši hladni vazduh koji mu je mahanje krila uteralo u grlo, upravi svoje misli prema cvrkutavim srebrnookim sisarima.
<BR>&nbsp;&nbsp;&nbsp;&nbsp;&nbsp;Smirite se, mali prijatelji. Sve je u redu. Sve je u redu...
<BR>&nbsp;&nbsp;&nbsp;&nbsp;&nbsp;Komešanje u kavezu smesta prestade i kožokrilci se vratiše na svoje prečage, a očice im zasvetlucaše prema njemu, poput kapljica žive, pogledom koji im je, zapravo, najviše davao inteligentni izgled.
<BR>&nbsp;&nbsp;&nbsp;&nbsp;&nbsp;"Sad je već bolje", prošaputa Tavernor, svestan da su životinjice svojim telepatskim sposobnostima uhvatile blaga strujanja njegove vlastite uznemirenosti.
<BR>&nbsp;&nbsp;&nbsp;&nbsp;&nbsp;On zaključa vrata radionice za sobom, prođe kroz dnevnu sobu i iziđe iz prizemne zgrade u toplu oktobarsku noć. Na Mnemozini godina je imala gotovo pet stotina dana, i godišnjih doba tako reći nije bilo; ali čovek je, krenuvši u svemir, poneo sa sobom i svoj kalendar. Tamo daleko, na Zemljinoj severnoj polulopti, drveće se upravo preobražavalo u bakar i zlato - dakle, bio je oktobar na Mnemozini, kao i na stotinama drugih svetova koje su ljudi naselili.
<BR>&nbsp;&nbsp;&nbsp;&nbsp;&nbsp;Tavernor proveri vreme na svom časovniku. Nije ostalo ni punih pet minuta.
<BR>&nbsp;&nbsp;&nbsp;&nbsp;&nbsp;Izvadivši lulu iz džepa, on je napuni vlažnim trakama duvana i zapali. Vrhovi sjajnih, zapaljenih niti stadoše se uvijati naviše i Tavernor ih pritisnu vrhom prsta, otvrdlim od rada, smirujući se i sam kroz ove obrede strpljivosti. Naslonivši se leđima na zid mračne kuće, dok je dim polako nosio poruku smirenog razuma kroz noćni vazduh, Tavernor pokuša da predstavi sebi kako se taj miris zavlači u gnezda i jazbine okolne šume, i zapita se kako će ga protumačiti njihovi krzneni stanovnici. Imali su svega stotinak godina da se naviknu na prisustvo čoveka, i - izuzev kožokrilaca - ostali su povučeni i na oprezu.
<BR>&nbsp;&nbsp;&nbsp;&nbsp;&nbsp;Na dva minuta pre nultog časa Tavernor obrati pažnju na noćno nebo. Svod iznad Mnemozine bio je drukčiji nego nad ma kojom planetom koju je obišao. Pre mnogo geoloških razdoblja tu su kružila dva meseca, približavajući se sve više i više jedan drugom, sve dok se nisu sudarili. Tragovi ovog svemirskog sudara mogli su se naći svuda unaokolo, pre svega po kraterima, ali najviše ih je bilo na nebu.
<BR>&nbsp;&nbsp;&nbsp;&nbsp;&nbsp;Čitava tuča mesečevih komadića - od kojih su mnogi bili dovoljno veliki da bi se videli golim okom - neprestano se, lebdeći, ocrtavala naspram manje sjajnih zvezda, stvarajući zastor koji se protezao od jednog do drugog pola planete. Blistave šare u kojima su se komešali nikad se nisu ponavljale, a čitav taj prizor bio je tim raskošniji što je zastor bio dovoljno gust tako da su se na njemu stalno javljala pomračenja. Dok je senka Mnemozine prelazila preko neba, pojedine skupine tih malih meseca menjale su boju, od bele, pa kroz sve tonove spektra i nestajale u tami, ponovo se pojavljivale da bi opet, u suprotnom smeru, prošle kroz ceo spektar pomračenja. Jačina svetlosti koju su svi zajedno bacali odgovarala je otprilike svetlosti običnog meseca - osim što, pošto je bila rasuta, dolazeći sa svih delova nebeskog svoda istovremeno, nije bilo senki već samo blago, srebrnasto svetlo svuda unaokolo.
<BR>&nbsp;&nbsp;&nbsp;&nbsp;&nbsp;Na takvom nebu bilo je teško uočiti čak i zvezdu prvog reda, ali Tavernor je tačno znao gde treba da gleda. Pogled mu se zaustavi na jednoj jedinoj, treperavoj mrlji svetlosti. Nilsonovoj zvezdi. Bila je udaljena gotovo sedam svetlosnih godina i potpuno neupadljiva na kaleidoskopskom noćnom nebu Mnemozine, ali ta neupadljivost je uskoro trebalo da pripadne prošlosti.
<BR>&nbsp;&nbsp;&nbsp;&nbsp;&nbsp;Dok su otkucavali poslednji sekundi napetost u Tavernorovoj utrobi se poveća, sve dok je ne oseti u stomaku kao tvrdu kuglu strepnje. Zaista preterujem, reče on samom sebi. Na kraju krajeva - to se odigralo još pre sedam godina. To je bio onaj trenutak kad je Zemljin zvezdani inženjerijski korpus (ogromna uobraženost ovog naziva uvek je iznova smetala Tavernoru, kad god bi ga čuo) izabrao Nilsonovu zvezdu, ističući sa zadovoljstvom da pripada baš onoj vrsti koja im je bila potrebna. Dvojna zvezda čvrstog sastava, navodili su izveštaji za široku publiku. Osnovna komponenta u džinovskoj sekvenci Hercšpung-Raselovog dijagrama; sekundarna komponenta: mala i čvrsta; planeta: nema. Izgledi za modifikaciju: odlični.
<BR>&nbsp;&nbsp;&nbsp;&nbsp;&nbsp;I tada su se ogromni, leptirasti brodovi Korpusa, sa svojim magnetskim krilima, sjatili oko osuđenog džina, rijući mu po površini žaokom svojih lasera, ulivajući u njega energiju u frekvenciji gama-zraka, sve dok taj priliv energije nije dostigao nepodnošljivu jačinu, sve dok...
<BR>&nbsp;&nbsp;&nbsp;&nbsp;&nbsp;Tavernor steže zubima kamiš svoje lule u trenutku kada se - iznenada, kao da je neko okrenuo prekidač sobne lampe - kuća, šuma oko nje, udaljeni planinski venci, vasceli nebeski svod, obliše oštrom, belom svetlošću. Izvor mu je bila Nilsonova zvezda, koja se sad pretvorila u blešteću tačku čiji su oštri zraci bili tako žestoki da je morao brzo da skrene pogled sa nje. Čak i na razdaljini od sedam svetlosnih godina ta prvobitna razjarenost nove mogla mu je ošteti zenice. Oprosti nam, pomisli on, molim te, oprosti nam.
<BR>&nbsp;&nbsp;&nbsp;&nbsp;&nbsp;Šuma je bila kao skamenjena u jednom trenutku nedoumice, kao da ju je nova tresnula nevidljivim čekićem i omamila, a onda se sva odjedanput razgoropadi, negodujući protiv ovako vrhunski neprirodnog događaja. Milioni krila zalepetaše kroz vazduh, poput neke bezoblične eksplozije. Bujica svetlosti koja je kuljala sa preobraženog neba postade tamnija u trenutku kada se sve ono što je moglo da leti podiže naglo u vazduh, polete ukrug i sunu naniže, u bezbednost. Ovako masovna i nagla pobeda nad silom teže učini da Tavernor za tren oseti kao da i sam tone; a tada do njega dopre zvuk. Krici, kreštanje, zvižduci, cvilenje, urlici, kokodakanje, šištanje, zajedno sa lepetanjem krila, šuštanjem suvog lišća, topotom nogu mimo njega...
<BR>&nbsp;&nbsp;&nbsp;&nbsp;&nbsp;Mukla tišina.
<BR>&nbsp;&nbsp;&nbsp;&nbsp;&nbsp;Šuma je motrila i čekala.
<BR>&nbsp;&nbsp;&nbsp;&nbsp;&nbsp;Tavernor oseti kako je i sam okovan tom avetinjskom nepomičnošću, sveden na jedno od Mnemozinih šumskih stvorenja, potpuno lišenih razuma; pa ipak je u tom trenutku svim svojim bićem postao svestan duboke veze između života i prostorno-vremenskog kontinuuma, onako kako to ljudsko biće nije bilo u stanju da spozna. Ogromni i providni činitelji večite zagonetke kao da su defilovali na površini jednog sveuobličavajućeg duha čiji je deo u svakom trenutku mogao da postane i on sam. Život. Smrt. Večnost. Božanstvo. Panspermija. Tavernor oseti strahoviti priliv uzbuđenja. Panspermija - pojam sveprisutnosti života. Potvrda čovekovog verovanja da je svaki duh koji tog časa postoji u vezi sa svakim drugim koji je ikada postojao? Ako je to tačno onda su te nove i supernove veoma dobro razumeli svi oni drhtavi stanovnici jazbina i skrovitih gnezda oko njega. Koliko li je puta, i to samo u ovoj galaksiji, neka zvezda pomahnitala? Milion puta? A u večnosti svih galaksija? Koliko li je samo civilizacija, koliko nebrojenih milijardi života eksplodiralo u ništa kada bi neka zvezda umrla? I da li je tada svako živo biće, inteligentno ili ne, u tom poslednjem, munjevitom sekundu poslalo istu poruku u panspermijski sveduh, učinivši je tako dostupnom svakom svesnom stvorenju koje će ikada postojati u mračnoj beskonačnosti kontinuuma? Upamti dobro, mali brate, bilo da hodaš, puziš, plivaš, riješ pod zemljom ili letiš - kada se nebo iznenada oblije svetlošću, spremi se za mir, spremi se za mir...
<BR>&nbsp;&nbsp;&nbsp;&nbsp;&nbsp;Tavernor oseti kako uzbuđenje u njemu raste - bio je na pragu da shvati nešto veoma važno - i tada, zato što je to osećanje bilo proizvod njegove vlastite jedinke, veza sa svemirom iščeznu, i on čežnjivo, ali sve brže, stade da klizi ka normali. Za trenutak je bio razočaran, ali i to uskoro izblede u nešto još slabije od sećanja. On ponovo zapali lulu i pokuša da se privikne na promene u svojoj okolini. Prema obaveštenjima Biroa za ratne informacije, tokom sledeće dve nedelje Nilsonova zvezda postaće oko milion puta svetlija nego ranije, ali će, ipak, i dalje biti gotovo deset hiljada puta tamnija od Mnemozininog vlastitog sunca. Tavernor shvati da će to otprilike ličiti na svetlost punog Meseca posmatranog sa Zemlje. U stvari, ova svetlost bila je jeziva samo zato što je došla iznenada i zato što je on znao kakve se ubilačke namere valjaju iza nje.
<BR>&nbsp;&nbsp;&nbsp;&nbsp;&nbsp;Zvuk vozila na vazdušnom jastuku koje se približavalo iz pravca u kome se nalazio Centar prenu Tavernora iz sanjarenja. Osluškujući zvuk motora on prepoznade glatko, luksuzno brujanje ličnih kola Lise Grenobl još pre nego što je ugledao kako njeni farovi pružaju svoje topazne prste između drveća. Srce poče da mu udara čvrsto i ujednačeno. Ipak, on ostade nepomičan sve dok vozilo tako reći nije stiglo pred kuću, i tada postade svestan da se to trudi da prikaže svoje osobine kojima se ona najviše divila - čvrstinu, samodovoljnost, staloženu fizičku snagu. Nema veće budale od sredovečnog blesana, pomisli, ipak, u trenutku kada je odvajao ramena od zida.
<BR>&nbsp;&nbsp;&nbsp;&nbsp;&nbsp;On prihvati kvaku na suvozačevin vratima i pridrža mašinu dok se polako spuštala na tlo. Lisa iziđe s druge strane, blistavo se smešeći. Kao i uvek pri pogledu na nju, utroba mu se pretvori u vulkan, koji je počinjao negde između bedara. Na Lisinom licu, uokvirenom crnom kosom do ramena, isticala su se velika, izdašna usta i ogromne sive oči. Nos joj je bio pomalo prćast i pomalo preširok za klasičnu lepotu. To lice je bilo gotovo karikatura tople ženstvenosti i savršeno se slagalo sa telom čije su grudi i kukovi bili nešto veći nego što je odgovaralo poslednjoj modi.
<BR>&nbsp;&nbsp;&nbsp;&nbsp;&nbsp;"Motor još dobro zvuči", primeti on, ne nalazeći ništa bolje da kaže.
<BR>&nbsp;&nbsp;&nbsp;&nbsp;&nbsp;Lisa Genobl bila je kći Hauarda Grenobla, Upravitelja planete, ali se Tavernor upoznao s njom onako kako je obično upoznavao sav ostali svet na Mnemozini - pozvali su ga da popravi jednu mašinu. Na planeti praktično nisu postojale naslage ruda metala, a nijedan leptirasti svemirski brod nije mogao da se provuče koz onaj karteč mesečevih komadića da bi doneo takav teret sa Zemlje ili iz nekog bližeg fabričkog centra. Tako je čak i prva porodica na Mnemozini, koja je takođe bila i najbogatija, više volela da plaća popravke starog vozila nego da se izloži ogromnim troškovima uvoza novog modela - pomoću leptirastog broda, orbitalne stanice i raketnog broda koji bi ga sa stanice preneo na planetu.
<BR>&nbsp;&nbsp;&nbsp;&nbsp;&nbsp;"Naravno da dobro zvuči", veselo odgovori Lisa. "Popravio si ga, zar ne, tako da je bolji nego nov?"
<BR>&nbsp;&nbsp;&nbsp;&nbsp;&nbsp;"Čitala si moje preporuke." I protiv svoje volje, Tavernor se oseti polaskanim.
<BR>&nbsp;&nbsp;&nbsp;&nbsp;&nbsp;Lisa zaobiđe vozilo, uhvati ga za ruku i namerno se nasloni na njega. On je poljubi, napajajući se njenim neverovatnim prisustvom onako kao što ožedneli čovek guta svoj prvi gutljaj vode. Jezik joj je bio vreo, vreliji nego što bi ljudski jezik trebalo da bude.
<BR>&nbsp;&nbsp;&nbsp;&nbsp;&nbsp;"Hej!" On se odmače od nje. "Večeras si nešto rano počela."
<BR>&nbsp;&nbsp;&nbsp;&nbsp;&nbsp;"Šta hoćeš da kažeš, Mak?" Lisa je prekrasno prela.
<BR>&nbsp;&nbsp;&nbsp;&nbsp;&nbsp;"Iskrin. Pila si iskrin."
<BR>&nbsp;&nbsp;&nbsp;&nbsp;&nbsp;"Ne budi lud. Zar mirišem na iskrin?"
<BR>&nbsp;&nbsp;&nbsp;&nbsp;&nbsp;Tavernor sumnjičavo omirisa vazduh, okrenuvši glavu u stranu dok je ona, šaleći se, pokušavala da ga gricne za vrh nosa. Nije se mogla osetiti slaba aroma rascvetalih livada, miris iskrina, ali on ipak nije bio sasvim zadovoljan. On sam nikada nije pio taj opojni napitak, više je voleo viski - i to ga još jednom podseti da Lisa ima samo devetnaest godina, a da je on od nje tačno trideset godina stariji. Na ljudima se više nisu toliko mnogo primećivale godine kao nekada, tako da između njih nije bilo fizičkih prepreka; ali, svejedno, u mislima je ipak osećao da su prisutne.
<BR>&nbsp;&nbsp;&nbsp;&nbsp;&nbsp;"Uđimo", reče on, "da se sklonimo od ove jezive svetlosti."
<BR>&nbsp;&nbsp;&nbsp;&nbsp;&nbsp;"Jezive? Meni baš izgleda romantična."
<BR>&nbsp;&nbsp;&nbsp;&nbsp;&nbsp;Tavernor se namršti. Ovoga puta Lisa je baš preterala. "Romantična! Znaš li ti šta ona uopšte znači?" On baci pogled naviše na bleštavu tačku, sada već veoma upadljivu na nebu, koja je nekada bila Nilsonova zvezda.
<BR>&nbsp;&nbsp;&nbsp;&nbsp;&nbsp;"Naravno da znam! Otvaraju ekspresnu trgovačku liniju do Mnemozine."
<BR>&nbsp;&nbsp;&nbsp;&nbsp;&nbsp;"Nije tako." Trevernor oseti kako opet postaje napet. "Rat počinje da skreće u ovom pravcu."
<BR>&nbsp;&nbsp;&nbsp;&nbsp;&nbsp;"Sad pa ti preteruješ."
<BR>&nbsp;&nbsp;&nbsp;&nbsp;&nbsp;Lisa ga povuče za ruku i oni uđoše u kuću. Tavernor posegnu za prekidačem ali ona mu zaustavi ruku, ponovo se priljubivši uz njega. On joj instinktivno odgovori, ali tada onaj deo njegovog mozga koji je stalno bio na oprezu, proturi jednu malu, podsmešljivu opasku kroz svu onu buru osećanja. Ovo je, pomisli on, najnespretniji pokušaj zavođenja koji sam u životu video.
<BR>&nbsp;&nbsp;&nbsp;&nbsp;&nbsp;Osećajući se pomalo kao prevarant, Tavernor pokuša da odvoji misli od sadašnjosti, tek koliko da u njima još jednom proveri svoje odnose sa Melisom Grenobl - od kada su se ono sreli, pre tri meseca, pa do ovog trenutka. Iako su oboje i odmah osetili snažnu uzajamnu privlačnost, njihovo druženje bilo je ispunjeno priličnom nelagodnošću, uglavnom zato što su se nalazili na različitim položajima u strogoj društvenoj hijerarhiji Mnemozine. Hauard Grenobl je možda zauzimao najmanje političan položaj među sebi ravnima u Federaciji - zahvaljujući mnogobrojnim izuzetnim osobinama same planete - ali on je ipak imao rang Administratora, i nije bilo zgodno da se njegova kći meša sa...
<BR>&nbsp;&nbsp;&nbsp;&nbsp;&nbsp;"Zamisli samo, Mak", šaputala je Lisa. "Čitavih deset dana na južnom primorju. Samo ti i ja."
<BR>&nbsp;&nbsp;&nbsp;&nbsp;&nbsp;Tavernor pokuša da se usredsredi na njene reči. "Tvoj tata će biti oduševljen."
<BR>&nbsp;&nbsp;&nbsp;&nbsp;&nbsp;"Neće ni znati. U isto vreme se na jugu otvara jedna izložba slika i ja sam mu rekla da idem tamo. Kris Šelbi organizuje to putovanje, a ti znaš da on ume da ćuti kao grob..."
<BR>&nbsp;&nbsp;&nbsp;&nbsp;&nbsp;"Hočeš da kažeš - nije ti teško da ga potkupiš."
<BR>&nbsp;&nbsp;&nbsp;&nbsp;&nbsp;"Kakve to veze ima s nama?" U Lisinom glasu jedva se osećala oštrica nestrpljivosti.
<BR>&nbsp;&nbsp;&nbsp;&nbsp;&nbsp;"Zašto to radiš?" Namerno se pravio tupav, da bi je razbesneo. "Zašto baš sada?"
<BR>&nbsp;&nbsp;&nbsp;&nbsp;&nbsp;Oklevala je za trenutak, a potom progovori tako mirno i trezveno da on postade čudno uznemiren. "Želim te, Mak. Želim te i postoji granica do koje mogu da čekam. Je li baš tako teško da se to shvati?"
<BR>&nbsp;&nbsp;&nbsp;&nbsp;&nbsp;Stojeći pored nje ušuškan u tamu, grudi uz grudi, bedro uz bedro, Tavernor oseti kako hladnokrvnost počinje da mu se osipa. "A zašto da ne?" Kuckala ga je po glavi misao crvena, poput krvi. A zašto da ne? Osetivši da je položio oružje, Lisa mu kradom obavi ruke oko vrata i zadovoljno uzdahnu dok se njegovo lice spuštalo k njenom. On se za čas ukoči u mestu, a onda je naglo odgurnu, ispunjen iznenadnim, slepim besom.
<BR>&nbsp;&nbsp;&nbsp;&nbsp;&nbsp;U njenim otvorenim ustima, samo zahvaljujući potpunom mraku u sobi, ugledao je kako se kovitlaju zlataste iskrice.
<BR>&nbsp;&nbsp;&nbsp;&nbsp;&nbsp;"Nije trebalo da me sprečiš da upalim svetlost", primeti Tavernor nekoliko trenutaka kasnije dok su se vozili ka Centru, držeći se svetlucave niti šumskog potoka.
<BR>&nbsp;&nbsp;&nbsp;&nbsp;&nbsp;"Mak, pa hoćeš li mi napokon objasniti šta je posredi?"
<BR>&nbsp;&nbsp;&nbsp;&nbsp;&nbsp;"Miris iskrina je lako ukloniti - ali ne i varnice."
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Zašto tako, Lisa?"
<BR>&nbsp;&nbsp;&nbsp;&nbsp;&nbsp;"Već sam ti rekla." Glas joj je zvučao umorno.
<BR>&nbsp;&nbsp;&nbsp;&nbsp;&nbsp;"Dabome, znam. Naši divni, prirodni odnosi. Ali si ipak najpre morala da potegneš malo iskrina."
<BR>&nbsp;&nbsp;&nbsp;&nbsp;&nbsp;"Uopšte ne vidim da se nešto izmenilo time što sam popila jedno piće."
<BR>&nbsp;&nbsp;&nbsp;&nbsp;&nbsp;"Lisa", reče on nestrpljivo. "Ako ne možemo da budemo iskreni jedno s drugim, hajde da ne razgovaramo." Čuj ti samo mene, pomisli. Matori Tavernor.
<BR>&nbsp;&nbsp;&nbsp;&nbsp;&nbsp;Ćutali su dugo, i za to vreme on se usredsredio na to da zadrži brzo vozilo iznad sredine vodenog toka. Vrhovi krošnji drveća na obali, sa obe strane, kupali su se u srebrnom prelivu sa Nilsonove zvezde, a pri dnu u pozlati od moćnih farova njihove mašine, tako da su izgledali kao iz bajke. Nagizdano drveće koje oivičava vilinski drum. Tavernor gurnu ručicu za gas napred i pažljivo naštelovana mašina odmah odgovori.
<BR>&nbsp;&nbsp;&nbsp;&nbsp;&nbsp;Brzinom od blizu sto milja na čas vozilo protutnja kroz poslednju i sve širu okuku rečice i kao tane izlete na otvoreno more, odsecajući talasima kreste i pretvarajući ih u jedan jedini, valoviti mlaz bele pene koji se gubio i stapao s morem daleko iza krme. Ogromni crni okean ležao je pred njima i Tavernor iznenada oseti želju da pobegne od rata, za koji je znao da predstoji, na taj način što će ručicu za gas pritisnuti do daske i nepomično držati volan u rukama, vozeći pravo, urezujući svetlu liniju u mračne vode, sve dok turbine ne unište same sebe, i njega, i ogromno skladište njegovih grehova...
<BR>&nbsp;&nbsp;&nbsp;&nbsp;&nbsp;"Zanimljivo", reče Lisa, glasom onoga ko vodi neobavezan laki razgovor, "lampica na brzinometru je potpuno pocrvenela. Ja nikada nisam uspela da stignem dalje od narandžastog sektora."
<BR>&nbsp;&nbsp;&nbsp;&nbsp;&nbsp;"E, to", odvrati Tavernor, zahvalan što mu je pomogla da se pribere, "to ti se događalo pre nego što sam ti ćelije za energetski pogon popravio tako da su sad bolje nego nove. Sećaš se?" On uspori vozilo na pristojniju brzinu i napravi široki zaokret, i svetlosti Centra stadoše da klize preko vetrobrana. "Hvala ti, Lisa."
<BR>&nbsp;&nbsp;&nbsp;&nbsp;&nbsp;"Na čemu?"
<BR>&nbsp;&nbsp;&nbsp;&nbsp;&nbsp;"Ništa naročito. No svejedno, hvala ti. Kuda ćemo?"
<BR>&nbsp;&nbsp;&nbsp;&nbsp;&nbsp;"Pa, ne znam." Lisa zastade, a Tavernor oseti kako čulji uši i začudi se vlastitoj sumnjičavosti. "Ah, znam. Išla bih u Džamai.
<BR>&nbsp;&nbsp;&nbsp;&nbsp;&nbsp;Pa, ne znam baš, mila." Tavernor se instinktivno usprotivi. "Čini mi se da noćas nisam baš mnogo raspoložen da se gledam u onim odvratnim, treperavim ogledalima."
<BR>&nbsp;&nbsp;&nbsp;&nbsp;&nbsp;"Hajde, ne budi matori keša. Ja bih u Džamai."
<BR>&nbsp;&nbsp;&nbsp;&nbsp;&nbsp;Tavernor uhvati jedva primetan naglasak na reči 'matori' i smesta shvati da učestvuje u nevidljivom dvoboju nevidljivim mačevima. Lisa je pokušavala - na način koji je očigledno smatrala veoma prepredenim - da ga na nešto natera. Prvo je bio onaj amaterski pokušaj zavođenja, sada je pokušavala da ga navede da odu u jedan određeni bar.
<BR>&nbsp;&nbsp;&nbsp;&nbsp;&nbsp;"Pa, dobro - hajd'mo u Džamai."
<BR>&nbsp;&nbsp;&nbsp;&nbsp;&nbsp;Tavernor se pitao zašto je tako lako popustio. Iz radoznalosti? Ili je pokušavao da okaje činjenicu da je zaista trideset godina stariji od nje, da je suviše star i iskusan za njene pokušaje da manipuliše njime i da ju je, prema tome, u izvesnom smislu obmanjivao, što ona nije mogla da shvati?
<BR>&nbsp;&nbsp;&nbsp;&nbsp;&nbsp;Mrgodno je nastavio da ćuti sve dok vozilo nije skliznulo u jednu od prilaznih rampi Centra i ugnezdilo se na parkingu, tik uz samu obalu. Lisa ga uze za ruku kada su izišli, pokušavajući da se, pripijena uz njega, zakloni od stalnog vetra, sve dok ne izbiše na jarko osvetljeni bulevar koji je oivičavao zaliv. Izlozi velikih robnih kuća izlivali su svoj sjaj u okean koji je ličio na živo biće, praveći se da ne zna da je Čovek na ovom svetu samo pridošlica.
<BR>&nbsp;&nbsp;&nbsp;&nbsp;&nbsp;Lisa je pri hodu željno pokazivala prstom na komade odeće i nakita koji su joj se dopadali, praveći se kao i obično da nije od onih koji mogu sebi da kupe sve što požele.
<BR>&nbsp;&nbsp;&nbsp;&nbsp;&nbsp;Tavernor je, tako reći, nije ni slušao. Lisino čudno ponašanje navelo ga je da se u potaji oseća nelagodno, a to je, opet, učinilo da mu se izoštri svest o onome što ga je trenutno okruživalo. Večeras je na ulicama bilo mnogo više uniformi nego obično. Mnemozina je bila udaljena od fronta onoliko koliko je to najviše bilo moguće, a da se ipak ostane u okvirima Federacije, ali sukob sa Pitskanima je besneo već skoro pola veka i nije više bilo planete bez vojnika. Negde su se samo odmarali ili oporavljali, negde su, pak, bili zaposleni u službama ne-boračkih grana armije, koje se onako obilato množe u tehnološkom ratu. Ipak, razmišljao je Tavernor, ne sećam se da sam ranije viđao toliko uniformi. Ima li to neke veze sa povećanjem Nilsonove zvezde? Tako brzo?
<BR>&nbsp;&nbsp;&nbsp;&nbsp;&nbsp;Kad stigoše u Džamai, Lisa uđe prva. Tavernor uđe za njom u dugačku, crveno osvetljenu prostoriju i baci pogled unaokolo, prikrivajući opreznost, dok se Lisa pozdravljala sa prijateljima poređanim oko bara. Svetlucali su i treperili kao žive skulpture, odišući veselim samozadovoljstvom intelektualaca koji su 'izišli' da se provedu u gradu. Svuda unaokolo ogledala su izranjala i tonula u pod.
<BR>&nbsp;&nbsp;&nbsp;&nbsp;&nbsp;"Draga moja! Kako mi je milo što te vidim!" Kris Šelbi razmota svoj visoki, savršeni stas iza bara, uzdižući se nekako talasavo, pokretima koji podsetiše Tavernora na zmijasto uvijanje svilenog konopca.
<BR>&nbsp;&nbsp;&nbsp;&nbsp;&nbsp;"Zdravo, Kris." Lisa se nasmeši i, ne ispuštajući Tavernorovu ruku, povede ga do mesta koje su za njih ispraznili kod bara.
<BR>&nbsp;&nbsp;&nbsp;&nbsp;&nbsp;"Zdravo, Mak." Šelbi se pravio kao da je tek sada ugledao Tavernora. On se nasmeši stisnutih usana. "A kako je večeras moj veseli majstor?"
<BR>&nbsp;&nbsp;&nbsp;&nbsp;&nbsp;"Ne znam - nikad me nisu mnogo zanimali tvoji momčići." Tavernor je bezizrazno uzvraćao pogled visokom čoveku, osećajući zadovoljstvo što vidi kako osmeha nestaje. Šelbi je bio bogat, zaista nadaren za slikarstvo i glavna zvezda u umetničkim krugovima koji su obuhvatali prilično veliki broj stalno naseljenog stanovništva Mnemozine. Prema vlastitoj proceni, sve to mu je davalo prirodno pravo na Lisu i nije nikada uspeo potpuno da sakrije svoje nezadovoljstvo kada je ona uvela Tavernora u njihov krug.
<BR>&nbsp;&nbsp;&nbsp;&nbsp;&nbsp;"Na šta to ciljaš, Mak?" Šelbi odjednom postade dostojanstven, ističući razliku u njihovom društvenom položaju.
<BR>&nbsp;&nbsp;&nbsp;&nbsp;&nbsp;"Ni na šta", ozbiljno odgovori Tavernor. "Pitao si me kako je tvoj veseli majstor, a ja sam odgovorio da tog gospodine ne poznajem. Hteo sam da kažem da bi možda bolje bilo da ga sam zapitaš. Možda, ako telefoniraš u svoj stan..."
<BR>&nbsp;&nbsp;&nbsp;&nbsp;&nbsp;Šelbi zauze stav čoveka koji se dosađuje. "Ti baš umeš da preteraš."
<BR>&nbsp;&nbsp;&nbsp;&nbsp;&nbsp;"Oprosti. Nisam mislio da ću pogoditi u neku tvoju slabu tačku", odvrati Tavernor tvrdoglavo, a jedna devojka u pozadini se zakikota, na šta joj Šelbi uputi ledeni pogled.
<BR>&nbsp;&nbsp;&nbsp;&nbsp;&nbsp;"Ja bih nešto da popijem", hitro se ubaci Lisa.
<BR>&nbsp;&nbsp;&nbsp;&nbsp;&nbsp;"Dozvoli." Šelbi pozva barmena izveštačenim pokretom baroknog kavaljera. "Šta bi htela, Lisa?"
<BR>&nbsp;&nbsp;&nbsp;&nbsp;&nbsp;"Iskrin."
<BR>&nbsp;&nbsp;&nbsp;&nbsp;&nbsp;"Neku posebnu vrstu?"
<BR>&nbsp;&nbsp;&nbsp;&nbsp;&nbsp;"Ne - obični relaksar."
<BR>&nbsp;&nbsp;&nbsp;&nbsp;&nbsp;"Ja ću burbon", uskoči Tavernor, bez pitanja, svestan da je dozvolio da ga neprijateljstvo koje je osećao prema Lisinim drugovima gurne tako daleko da namerno izigrava vrhunskog prostaka. Kad stiže piće, on u jednom gutljaju proguta polovinu, stavi čašu na šank i nalakti se obema rukama levo i desno od nje. Buljio je u svoju sliku dok se ona razlivala i krivila u jednom od ogledala kojima su zidovi bili potpuno prekriveni. Ogledala su bila elastična i menjala su oblik onako kako su solenoidi iza njih vršili pritisak, nasumce, zavisno od toplotnih talasa koje su zračila sama tela posetilaca, cigarete, piće. Onih noći kada je pazar u Džamaiju bio dobar zidovi bi se raspomamili, skupljajući se i šireći poput pulsirajućih komora nekakvog džinovskog srca.
<BR>&nbsp;&nbsp;&nbsp;&nbsp;&nbsp;Tavernor je iz dna duše mrzeo to mesto. Naslonjen na bar, pitao se šta li to Lisa zamišlja da ima zajedničko sa Šelbijem i njegovim rojem kulturnih osica. Prema njima, rat jednostavno ne postoji, pomisli on - i zagolica ga nerazumnost ovakvog stava. On sam došao je na Mnemozinu da bi zaboravio na rat i na sve zlo što mu je taj rat naneo, a ipak su ga ljutili oni kojima je pošlo za rukom da ostanu netaknuti dok su ogromni leptirasti brodovi Federacije jedrili po jonskim vetrovima svemira...
<BR>&nbsp;&nbsp;&nbsp;&nbsp;&nbsp;Bio je toliko utonuo u vlastite misli da je postao svestan svađe tek kada je ona već uzela maha.
<BR>&nbsp;&nbsp;&nbsp;&nbsp;&nbsp;Riđi džin u uniformi od svetlosivih gajtana Međuzvezdane leteće divizije mrko je pio pivo na drugom kraju dugačkog šanka. Tavernor je uočio tog čoveka još kada je ušao, ali mu je promakao dolazak drugog vojnika, koji je zauzeo mesto za šankom preko puta prvog, kraj samih vrata. Ovaj potonji bio je obučen u tamnosivu uniformu Taktičke rezerve. Bio je isto toliko visok kako i onaj prvi, ali mršaviji, a lice mu je bilo belo i očajničko.
<BR>&nbsp;&nbsp;&nbsp;&nbsp;&nbsp;"Posrani rezervisti", pijano je režao riđokosi u trenutku kad je Tavernor počeo da osluškuje svađu. "Ne rade ništa, samo jedu, piju i jebu žene pravih vojnika."
<BR>&nbsp;&nbsp;&nbsp;&nbsp;&nbsp;Rezervista podiže pogled sa svoje čaše. "Zar opet ti, Malane? Kako to da uvek naletim na tebe u svakom baru u koji uđem?"
<BR>&nbsp;&nbsp;&nbsp;&nbsp;&nbsp;Malan ponovi svoju primedbu, reč po reč.
<BR>&nbsp;&nbsp;&nbsp;&nbsp;&nbsp;"Nikada mi ne bi palo na pamet da bi se neka žena mogla udati za tebe", jetko primeti rezervista.
<BR>&nbsp;&nbsp;&nbsp;&nbsp;&nbsp;"Š... šta si rek'o?" Na Malanovu grlenu riku čitava prostorija se naglo utiša.
<BR>&nbsp;&nbsp;&nbsp;&nbsp;&nbsp;Rezervista je očigledno još posedovao nešto malo duha. "Rekao sam da bi ona žena koja se uda za tebe mogla mirno da spava u ćeliji punoj siledžija."
<BR>&nbsp;&nbsp;&nbsp;&nbsp;&nbsp;"Šta si to rek'o?"
<BR>&nbsp;&nbsp;&nbsp;&nbsp;&nbsp;"Rek'o sam... Ma idi bestraga." Mršavi čovek napravi prezriv pokret i vrati se svom piću.
<BR>&nbsp;&nbsp;&nbsp;&nbsp;&nbsp;"Ponovi to."
<BR>&nbsp;&nbsp;&nbsp;&nbsp;&nbsp;Rezervista samo zakoluta očima prema tavanici ali ne reče ništa. Tavernor ugleda krajičkom oka kako beli barmenov žaket nestaje u telefonskoj kabini na drugoj strani sobe. Riđokosi ispusti jedan nerazgovetni urlik besa i stade da raščišćava sebi put duž bara. Činio je to tako što bi jednom ogromnom šakom, obraslom riđim maljama, zgrabio za prsa prvog čoveka do sebe, snažno ga odgurnuo unazad i ščepao sledećeg. Kada je odgurnuo sa svog puta četvoricu stalnih posetilaca Džamaija, ostali shvatiše šta se zbiva i tada nastade guranje da se odmaknu od šanka. Nikome ni na pamet ne pade da se pobuni.
<BR>&nbsp;&nbsp;&nbsp;&nbsp;&nbsp;Skupina koja se okupila oko Lise i Šelbija smesta se odmakla sa linije fronta, lepršajući od uzbuđenja, uz veseli kikot blistavih, treperavih devojaka. Ne, ovo nije stvarnost, pomisli Tavernor, ovo je samo loše režiran film. On pokupi svoju čašu i upravo se spremao da se pridruži Lisi, kada uhvati pobedonosan pogled u Šelbijevim očima.
<BR>&nbsp;&nbsp;&nbsp;&nbsp;&nbsp;"Imaš pravo, Mak", umirujući je preo Šelbi. "Pređi ovamo k nama. Tu ćeš biti bezbedan."
<BR>&nbsp;&nbsp;&nbsp;&nbsp;&nbsp;Poslušno, opsovavši u sebi, Tavernor vrati čašu na šank.
<BR>&nbsp;&nbsp;&nbsp;&nbsp;&nbsp;"Ne luduj, Mak". Lisin glas je bio sav napet od uzbuđenja. "Ne vredi."
<BR>&nbsp;&nbsp;&nbsp;&nbsp;&nbsp;"Tako je, Mak - ne vredi", podražavao ju je Šelbi.
<BR>&nbsp;&nbsp;&nbsp;&nbsp;&nbsp;"Prestani", zamalo dreknu Lisa.
<BR>&nbsp;&nbsp;&nbsp;&nbsp;&nbsp;Tavernor im okrenu leđa i nalakti se na bar, zureći u svoj viski, dok je ljutito u mislima prebacivao samom sebi. Pa, dobro, šta mi fali? Zašto ne mogu da dozvolim da me ljudi poput Šelbija...
<BR>&nbsp;&nbsp;&nbsp;&nbsp;&nbsp;Šaka nalik na kran dizalice sklopi se na njegovom levom ramenu i odgurnu ga unazad. On nape sve mišiće, grčevito se uhvativši za glatko drvo šanka, i šaka kliznu s njega. Riđokosi ispusti groktaj, pun neverice, i ponovo uhvati Tavernora za rame. Tokom prvog dodira Tavernor je osmotrio džina, ocenio da je uspešan, iako ne naročito talentovan borac prsa u prsa; stoga, već je odlučio kako će se boriti s njim da bi ga onesposobio brzo, ali bez nekih trajnijih povreda. On pusti da ga ovaj odgurne u stranu, a onda njegova desna pesnica sunu naviše u isprekidanom luku koji se završio tačno na izbočini ispod rebara njegovog protivnika. Riđokosi je bio suviše velik i težak da bi ga tek tako mogao odbaciti unazad. On utonu pravolinijski, kao da ga spuštaju u podrum, a tada mu se iznenada oči ponovo zasvetleše i on posegnu za Tavernorovim grlom.
<BR>&nbsp;&nbsp;&nbsp;&nbsp;&nbsp;Tavernor se pognu ispod zamahnute pesnice, i upravo je prebacivao ravnotežu da zada još jedan udarac kada se iza njega začu poznati, svađalački pisak paralizatora. Imao je samo toliko vremena da shvati da je na njega pucao bledoliki rezervista.
<BR>&nbsp;&nbsp;&nbsp;&nbsp;&nbsp;A onda sav Džamai utonu u tamu.
<BR>&nbsp;&nbsp;&nbsp;&nbsp;&nbsp;Po svim pravilima Tavernor bi trebalo da smesta izgubi svest - ali on je već mnogo puta u svom životu uspevao da zaustavi paralizator i njegov nervni sistem se gotovo privikao na to da ublažava brutalni udar. Gotovo - ali ne sasvim. Ipak je prošao kroz razdoblje bez svesti, kada svetlost nije bila upravljena ni u jednom posebnom pravcu, već se kovitlala iznad njega, poput zvuka; glasovi, svi zvuci oko bara, iznenada se razdvojiše, postadoše besmisleni, zrakasti tokovi treperenja.
<BR>&nbsp;&nbsp;&nbsp;&nbsp;&nbsp;Tek posle više dana dopreše do njega odlomci svesti. Nalazio se napolju, na ulici, tamo gde je noćni povetarac bio zasićen slanom vodom, a nečije grube ruke smeštale su ga u nekakvo vozilo. Unutrašnjost je mirisala onako kako je on dobro upamtio - prašina, mašinsko ulje, konoplja. Vojno vozilo? Na Mnemozini?
<BR>&nbsp;&nbsp;&nbsp;&nbsp;&nbsp;"Je li sve u redu s njim?" Bio je to ženski glas.
<BR>&nbsp;&nbsp;&nbsp;&nbsp;&nbsp;"Sve je u redu. A sad, daj pare."
<BR>&nbsp;&nbsp;&nbsp;&nbsp;&nbsp;"Evo. Jesi li siguran da mu ništa ne fali?"
<BR>&nbsp;&nbsp;&nbsp;&nbsp;&nbsp;"A-ha. Ali, nisam siguran za Malana. Nisi ni zucnula o tome da je ovaj dasa gladijator."
<BR>&nbsp;&nbsp;&nbsp;&nbsp;&nbsp;"Ma, pusti Malana", reče žena. "Obojica ste dobro plaćeni."
<BR>&nbsp;&nbsp;&nbsp;&nbsp;&nbsp;Tavernor zaječa. Prepoznao je Lisin glas - i baš zbog izdaje ostade uz njega dok je padao u mračni, odzvanjajući bunar noći.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
