<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Na neki način, koji Tavernor nije bio u stanju da tačno odredi, dolazak smrti ojačao je njegovu psihičku vezu s Lisom.
<BR>&nbsp;&nbsp;&nbsp;&nbsp;&nbsp;Nepromenjivi činioci njegovog karaktera, podstaknuti gorkom sudbinom egona, čini se da u njemu, ponovo, izazivaju emocije što ih budi igra senki. U toj vezi bez čvrstih oblika on oseti jak bol, što ga podseti na to da je i čovečanstvo izloženo opasnosti, jednakoj opasnosti koju crna krila predstavljaju za egone - goroj od pitsikanskih ratnika. Najveća razlika, međutim, beše u tome što čovečanstvo nije shvatilo psihologiju Pitsikana, njihovu kulturu, razloge zbog kojih su se usredsredili na uništenje čovečanstva - dok je egonima vrlo dobro poznata priroda njihovog uništitelja.
<BR>&nbsp;&nbsp;&nbsp;&nbsp;&nbsp;Basarov međuzvezdani mlazni brod, tako nazvan po fizičaru dvadesetog veka koji ga je izmislio, koristi se - u međuzvezdanom prostoru - principima mlaznog aviona; to jest, zavisi od okoline u kojoj se nalazi. Dva snažna magnetna polja prostiru se stotinama milja oko broda, skupljajući jonizovanu materiju koja se upotrebljava i kao pogonska tečnost, za dobijanje reakcione mase, i kao izvor energije za brodski termonuklearni reaktor. Superprovodljive pumpe koje stvaraju ova polja konstruisane su tako da odbijaju energijom nabijene čestice i štite delove broda u kojima se nalaze putnici i posada, kao i druge, osetljive, delove na njemu.
<BR>&nbsp;&nbsp;&nbsp;&nbsp;&nbsp;Prema originalnim Basarovim nacrtima bilo je predviđeno da brod nosi dodatnu opremu koja bi jonizovala prostor ispred broda, ali je razvoj laserske tehnike omogućio drugačiju konstrukciju. Ubacivanjem energije na talasnim dužinama gama-zraka u odgovarajuća sunca može se postići da sunce eksplodira kao nova, plaveći, na taj način, hiljade kubnih svetlosnih godina prostora česticama nabijenim energijom. Trgovački putevi Federacije bili su posuti ostacima uništenih zvezda; sama priroda galaksije menjala se da bi odgovorila zahtevima čovekove trgovine. U tim neprirodno aktivnim područjima svemirski brodovi mogli su da dostignu šestinu brzine svetlosti, pri kojoj je bilo moguće preći na tahionski pogon - i zbog toga niko, izuzev šačice filozofa i pesnika, nije digao svoj glas protiv čovekovog nehata kojim je menjao svemir prema svojim potrebama.
<BR>&nbsp;&nbsp;&nbsp;&nbsp;&nbsp;Magnetna polja, koja su svojim oblikom podsećala na krila, bila su razlog zbog kojeg su ovi brodovi bili nazvani brodovima-leptirima. Lepo, hirovito ime, pomisli Tavernor, za najveću tragediju koja je ikada zadesila ljudski rod.
<BR>&nbsp;&nbsp;&nbsp;&nbsp;&nbsp;Dok se njegova veza s egonima na rubovima mase učvršćivala i postajala mnogostranija, on poče da shvata tragediju koja raste u njemu - ne putem misli ili predstava, već putem čistih pojmova. Plutajući duž neobičnih vidokruga lepote i novih dimenzija boja, on stade da ispituje te nove pojmove. Ključ se okreće u njegovoj svesti, neka se vrata otvaraju i neka gruba svetlost, dolazeći iz nekog nepoznatog pravca, preplavljuje njegov prošli život, sve prizore celokupne ljudske istorije...
<BR>&nbsp;&nbsp;&nbsp;&nbsp;&nbsp;Još u vreme prvog pojavljivanja razumnog života na Zemlji masa egona se stvarala oko nje, usredsređena ne toliko na samu planetu koliko na njenu biosferu, rojeći se različitim a ipak srodnim oblicima života. Masa egona sadržala je sve svesti svih bića koja su ikada postojala na Zemlji. Genija, budale, majmuna koji se ceri, psa koji spava, ubice, sveca, divljaka, fizičara - svi su oni tu. Uzbuđujuće lepi egoni dece koja su umirala pre rođenja zajedno su tu s egonima cezara, dajući isto onoliko koliko i primaju, učestvujući u stvaranju mase egona jer, da bi postigao ispunjenje, sveduh Zemlje mora da u sebe upije svaki delić života na njoj.
<BR>&nbsp;&nbsp;&nbsp;&nbsp;&nbsp;Ovo ogromno skladište svesti nije moguće neposredno dotaći jer je čovekov nervni sistem neuglačan - niti je moguće da ovaj eterični i tanani oblak energije dođe u dodir sa fizički živim bićima. Pa ipak, neka vrsta dodira postoji - na nivou podsvesti. Na primer, prastara pojava nadahnuća. Umetnici, pisci, inženjeri, naučnici - svi oni, da bi rešili problem koji ih je mučio, predavali su se nadahnuću svim svojim bićem i ponekad - ako su imali sreće - prednji deo mozga bi se aktivirao, vinuo se u visine, do mase egona i od nje uzimao ono što mu je potrebno. Istorija ljudske misli puna je primera takvog korišćenja sakupljenog znanja i mudrosti čitave čovekove vrste. Mnogi ljudi, u trenutku nadahnuća osetili su postojanje neke ogromne, spoljašnje sile koja ih daruje, često u snu, potpunim rešenjem problema kojim su se bavili. Ti nadahnuti ljudi, ne retko, ukazivali su na činjenicu da im je rešenje do kojeg su došli bilo poklonjeno. Muzičari i pesnici često su govorili o tome kako im kompozicija dolazi, potpuna, do najsitnije pojedinosti, u jednom trenutku, bez ikakvog svesnog učešća s njihove strane - a sav njihov stvaralački rad sastojao se u tome da to što pre zabeleže, pre nego što iščezne.
<BR>&nbsp;&nbsp;&nbsp;&nbsp;&nbsp;Tako je Čovek, živeći u utrobi genija svoga roda, mogao da se vine do zvezda, da ih uzme - sve dok se nisu pojavili brodovi-leptiri.
<BR>&nbsp;&nbsp;&nbsp;&nbsp;&nbsp;Svetlucava magnetna krila koja su se protezala miljama kroz prostor presecala su masu egona, ubijajući milione, uništavajući Čovekovog sveduha, njegovu genijalnost, svoje nasleđe besmrtnosti, sve...
<BR>&nbsp;&nbsp;&nbsp;&nbsp;&nbsp;Tavernor odjednom shvati zašto Čovek gubi rat protiv Pitsikana. Prvi put u svojoj istoriji ljudi su primorani da se neprijatelju suprotstave sami - i bez genija svoga roda to suprotstavljanje je bezuspešno. Avetinjski obrisi još groznije istine se za trenutak pomoliše na obzorju Tavernorove svesti; ali tok njegovih misli i dalje ga nosi pravo ka legendi o Mnemozini, planeti pesnika, poslednjoj reduti Čovekovog duha...
<BR>&nbsp;&nbsp;&nbsp;&nbsp;&nbsp;Jedina planeta Federacije u čijoj blizini brodovi-leptiri ne mogu da se kreću!
<BR>&nbsp;&nbsp;&nbsp;&nbsp;&nbsp;Oštećena masa egona sa Zemlje, kao i drugih planeta Federacije, preselila se na Mnemozinu, i samo je tu jedan mali broj ljudi mogao da misli i stvara i da, kao nekada, traži nadahnuće na nebesima. Tavernorov um stade plamteti, dok se obnovljeno sećanje spajalo s novostečenim saznanjem.
<BR>&nbsp;&nbsp;&nbsp;&nbsp;&nbsp;MACRON! Računar veličine Meseca koji upravlja vođenjem rata odlučio je da se Glavni operativni štab prebaci na Mnemozinu. Da li je to on, na osnovu sveukupnih podataka koji su mu stajali na raspolaganju, možda počeo, mada tek nejasno, da shvata istinu? Da li je njegova pseudo-svest, sastavljena od metala i keramičkih pločica, uopšte u stanju da dopre do istine na kojoj su utemeljeni svi oblici života? Na empirijskoj osnovi - možda. Bio je u stanju da Tavernora sa fronta prebaci u odelenje za konstrukciju oružja - morao bi, znači, da primeti i neobično visok postotak inventivnosti na Mnemozini. Ali da li će biti u stanju da uporedi taj procenat s astronomskom činjenicom, zbog koje brodovi-leptiri nisu mogli da se kreću oko ove planete?
<BR>&nbsp;&nbsp;&nbsp;&nbsp;&nbsp;Da li je imao razloga, kao i autoriteta, da izda samo jednu komandu koja bi možda spasla čovečanstvo od uništenja?
<BR>&nbsp;&nbsp;&nbsp;&nbsp;&nbsp;Tavernor oseti agoniju koja zastruja kroz njega dok je poimao da vreme čovečanstva - Lisino i Betijino vreme - ističe, da će se Čovek morati da odrekne svojih izvanrednih, ali i smrtonosnih brodova, i da će biti prinuđen da se bori drugim oružjem sve dok mu se genije rase ne vrati, vaskrsnut. Ako, misao poče da mu tutnji u svesti, već nije prekasno.
<BR>&nbsp;&nbsp;&nbsp;&nbsp;&nbsp;Odjednom se nađe izdvojen od egona koji ga okružuju. To su oni prekinuli kontakt. Sada ih je gledao kroz promenljive boje stvorene spajanjem mekih X-zrakova sa sinhrotonom radijacijom mlazeva protona što su se kretali u spirali duž magnetnog polja brzinom bliskom brzini svetlosti. Ali njihovu lepotu više nije primećivao. A onda, njegova misao premosti prostor do najbližeg egona, Kajstra-Gurla, mrtvog već hiljadu osam stotina godina, pripadnika kratkotrajne severnoafričke civilizacije čije postojanje arheolozi nikada nisu otkrili, kovača mačeva koji je umro sredovečan, od zapaljenja slepog creva.
<BR>&nbsp;&nbsp;&nbsp;&nbsp;&nbsp;Šta da radim?
<BR>&nbsp;&nbsp;&nbsp;&nbsp;&nbsp;Da radiš? Kajstra-Gurl je zračio smirenim saosećanjem. Osećam tvoj bol, Tavernore, ali ti ne mogu pomoći. Budi strpljiv - veza će se prekinuti kroz izvesno vreme.
<BR>&nbsp;&nbsp;&nbsp;&nbsp;&nbsp;Ali vremena više nema. Ne brinem se za sebe.
<BR>&nbsp;&nbsp;&nbsp;&nbsp;&nbsp;Tvoj bol potiče od te veze. Kad ga se jednom oslobodiš, prestaćeš da gledaš kroz tamnu koprenu fizičkog bića. Shvatićeš da bi bilo bolje da čitavo čovečanstvo bude uništeno u ovom trenutku - pre nego što krilati brodovi unište Čovekov sveduh.
<BR>&nbsp;&nbsp;&nbsp;&nbsp;&nbsp;Ne mogu tako da mislim, pobuni se Tavernor.
<BR>&nbsp;&nbsp;&nbsp;&nbsp;&nbsp;To je zbog veze. Shvati da si još živ, zato što je tvoj egon imao sreću da izbegne uništenje. Svaki put kad brod prođe kroz nas, mnogo egona - oni koji ne mogu da se sakriju iza ostataka meseca - umiru stvarnom smrću. I oni ljudi koji još žive na Mnemozini, i oni su osuđeni na stvarnu smrt - jer, kad se uništi egon već razvijenog bića, suviše je kasno da se novi egon spoji s tim bićem. Moramo se razvijati, postepeno, zajedno s fizičkim bićem.
<BR>&nbsp;&nbsp;&nbsp;&nbsp;&nbsp;Znam. Znam da ne treba stavljati proto-život iznad pravog života, ali... Kakva je to veza? Da li ima i drugih koji su tako vezani?
<BR>&nbsp;&nbsp;&nbsp;&nbsp;&nbsp;Kajstra-Gurlove misli odjednom se obojiše britkim humorom. Dešavalo se i drugima pre tebe, ali u poslednje vreme, sve ređe, otkad je nauka potisnula romantizam.
<BR>&nbsp;&nbsp;&nbsp;&nbsp;&nbsp;Seni! Zar je... Tavernor prekide tok svojih misli. Zašto se povlačiš? On ugleda kako se prostor između njega i egona oko njega povećava, i shvati da se nalazi u središtu blistave, misaone sfere.
<BR>&nbsp;&nbsp;&nbsp;&nbsp;&nbsp;Nešto se događa.
<BR>&nbsp;&nbsp;&nbsp;&nbsp;&nbsp;Kajstra-Gurlove misli sve su više bledele. U njegovoj svesti Tavernor, ipak, stiže da zapazi strahopoštovanje. Čini mi se da te zovu, Tavernore. Materinska masa te zove.
<BR>&nbsp;&nbsp;&nbsp;&nbsp;&nbsp;Ne! Tavernora obuzima iznenadan strah, dok se sfera oko njega izdužuje, postaje jajolika, zatim kružna, da bi se, potom, otvorila kao tunel koji krivuda nadole kroz masu egona, nadole kroz ostatke Meseca, duboko dole u središte sveduha. On se bori da se zadrži, ali ga nezadrživa sila vuče nadole kroz taj blistavi tunel, brže, sve brže, dok hiljadu miliona likova prolazi kroz njega - vizije tela, lica, vizije svesti, ljudi, žena, dece, ptica delfina, životinja svih vrsta i oblika, spajajući se u jednu jedinu zajedničku ličnost. Sa isključivim obeležjem Zemlje, podanika nezamislivo ogromne zajednice što nastanjuje čitavu večnost.
<BR>&nbsp;&nbsp;&nbsp;&nbsp;&nbsp;Nisam spreman, stade da grca Tavernor, osećajući kako se brzina njegovog silaženja usporava.
<BR>&nbsp;&nbsp;&nbsp;&nbsp;&nbsp;A onda se zaustavi.
<BR>&nbsp;&nbsp;&nbsp;&nbsp;&nbsp;Sada ga obasipa zaslepljujuće zračenje, potiskujući njegovu svest o svemu izuzev o savršenoj sferi koja lebdi u središtu. Njegova čula se prilagođuju i on je u stanju da opazi da jedinka koja blešti kao sunce nije jedan jedini egon, već mnogo njih - možda više hiljada njih - koji, u savršenom skladu, tvore jedan složeni um. Vizije pojedinačnih likova se spajaju i razdvajaju, i ponovo spajaju. I dok čista psihička sila plavi njegovu moć rasuđivanja, on stade da razaznaje delove jedinke - to su Da Vinči, Hrist, Aristotel...
<BR>&nbsp;&nbsp;&nbsp;&nbsp;&nbsp;Tavernorova pretovarena svest poče se grčiti.
<BR>&nbsp;&nbsp;&nbsp;&nbsp;&nbsp;Misli super-egona su kristalno jasne, dijamantno oštre.
<BR>&nbsp;&nbsp;&nbsp;&nbsp;&nbsp;Ovaj čovek je povezan s glavnim instrumentom?
<BR>&nbsp;&nbsp;&nbsp;&nbsp;&nbsp;Povezan je.
<BR>&nbsp;&nbsp;&nbsp;&nbsp;&nbsp;Da li je veza dovoljno čvrsta da obezbedi sporazumevanje u oba pravca?
<BR>&nbsp;&nbsp;&nbsp;&nbsp;&nbsp;Nije. Kao što smo i predvideli.
<BR>&nbsp;&nbsp;&nbsp;&nbsp;&nbsp;Spreman je da se vrati?
<BR>&nbsp;&nbsp;&nbsp;&nbsp;&nbsp;Spreman je.
<BR>&nbsp;&nbsp;&nbsp;&nbsp;&nbsp;Fizički uslovi su zadovoljavajući?
<BR>&nbsp;&nbsp;&nbsp;&nbsp;&nbsp;Jesu.
<BR>&nbsp;&nbsp;&nbsp;&nbsp;&nbsp;Odgovara genetskom tipu strukture broj dva?
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Onda, nastavite. Vilijem Ladlam će govoriti za nas.
<BR>&nbsp;&nbsp;&nbsp;&nbsp;&nbsp;Tavernor odjednom oseti kako popuštaju intelektualne stege koje su ga do tada držale. Jedan egon mu se približi, uspostavi vezu s njim i on upi u sebe ličnost Vilijema Ladlama - mrtvog već četiri stotine godina, rođenog u Londonu 1888, u siromašnoj porodici, prodatog nekom odžačaru kada mu je bilo tek šest godina, i umrlog tri godine kasnije, od gušenja u iskrivljenom odžaku kuće nekog bankara u Kensingtonu. Sažaljenje poče da se rađa u Tavernoru, ali ga on brzo svlada. U dodiru je, očito, s intelektom smirene, neograničene snage, koji bi, da je rođen u drugim okolnostima, obeležio dvadeseti vek i izmenio mu istoriju; kao egon, on se uzdizao do visina ispunjenja o kojima obični um nije mogao ni sanjati.
<BR>&nbsp;&nbsp;&nbsp;&nbsp;&nbsp;Mak Tavernore, dođe do njega Ladlamova misao, ti verovatno znaš zašto se nisi spojio s materinskom masom?
<BR>&nbsp;&nbsp;&nbsp;&nbsp;&nbsp;Da, ja...
<BR>&nbsp;&nbsp;&nbsp;&nbsp;&nbsp;Ne plaši se. Kao i ti, i mi se stalno brinemo za sudbinu čovečanstva.
<BR>&nbsp;&nbsp;&nbsp;&nbsp;&nbsp;Iznenađen prividnom protivrečnošću u odnosu na sve ono što je saznao od drugih egona, Tavernor pokuša da uspostavi dublju vezu s Ladlamovim umom; ali naiđe samo na bleštavu, neprolaznu prepreku.
<BR>&nbsp;&nbsp;&nbsp;&nbsp;&nbsp;Moram ti reći, nastavi Ladlam, da - pod izvesnim uslovima - postoji mogućnost da se razvijeni egon vrati na nivo fizičkog života.
<BR>&nbsp;&nbsp;&nbsp;&nbsp;&nbsp;Ali, kako?
<BR>&nbsp;&nbsp;&nbsp;&nbsp;&nbsp;Ako odlučimo da te vratimo u fzičko bivstvovanje na Mnemozini - tako da bi mogao da ispraviš fatalnu grešku koja se ogleda u Čovekovom korišćenju svemirskog broda na mlazni pogon - da li bi pristao da pođeš?
<BR>&nbsp;&nbsp;&nbsp;&nbsp;&nbsp;Znate da bih. Pomisao da bi, u tom slučaju, morao da se odrekne svoga postojanja kao egona mrska mu je, ali onda ugleda lice neke žene, tajanstveno i nejasno, i ponovo oseti njen bol. Moram da idem.
<BR>&nbsp;&nbsp;&nbsp;&nbsp;&nbsp;Bez obzira na sve što će se od tebe zahtevati? Rekao sam ti, već, da se povratak može ostvariti samo pod datim uslovima.
<BR>&nbsp;&nbsp;&nbsp;&nbsp;&nbsp;Ići ću pod bilo kojim uslovima.
<BR>&nbsp;&nbsp;&nbsp;&nbsp;&nbsp;Dobro. Neočekivano, Ladlamove misli počeše da zrače saosećanjem. Fizički uslovi za povratak su sledeći: razvijeni egon može se vratiti na fizički nivo u slučaju kada genetska struktura drugog fizičkog bića s kojim se spaja odgovara genetskoj strukturi prvog fizičkog bića. Drugim rečima, ovi uslovi smatraju se ispunjenim samo kad je drugo biće neposredni potomak prvog.
<BR>&nbsp;&nbsp;&nbsp;&nbsp;&nbsp;Razočaranje obuze Tavernora. Znači, ipak je nemoguće. Ja nemam... Misao mu se iznenada prekide, dok mu neko predosećanje skamenjuje um. Hočeš da kažeš da je Lisa...?
<BR>&nbsp;&nbsp;&nbsp;&nbsp;&nbsp;Sin, potvrdi blago Ladlam. Embrion je već dva meseca star.
<BR>&nbsp;&nbsp;&nbsp;&nbsp;&nbsp;Nisam znao. Nisam uopšte pomišljao...
<BR>&nbsp;&nbsp;&nbsp;&nbsp;&nbsp;Samo ona zna. Izuzetno snažno razvijeno osećanje za poštovanje društvenih normi u njenom društvenom krugu, njena briga za karijeru njenog oca i za njegov psihički mir primorali su je da krije svoju trudnoću.
<BR>&nbsp;&nbsp;&nbsp;&nbsp;&nbsp;Farel! To saznanje pogodi Tavernora kao udarac malja. Zbog toga se udaje za Farela.
<BR>&nbsp;&nbsp;&nbsp;&nbsp;&nbsp;Tačno. Kaži - da li ostaješ pri svojoj odluci?
<BR>&nbsp;&nbsp;&nbsp;&nbsp;&nbsp;Ja... Tavernoru se učini da nije u stanju da sastavi ni jednu jedinu suvislu misao. Ali time bih oduzeo život svom sopstvenom sinu.
<BR>&nbsp;&nbsp;&nbsp;&nbsp;&nbsp;To je samo proto-život. Njegov egon će biti opozvan. Obezbedićemo mu mesto u blizini samog središta materinske mase.
<BR>&nbsp;&nbsp;&nbsp;&nbsp;&nbsp;Tavernor oklevaše trenutak, na granici večnosti, a onda ponovo ugleda lice jedne žene - čudnovato, velom pokriveno. Prihvatam.
<BR>&nbsp;&nbsp;&nbsp;&nbsp;&nbsp;Ogromni intelekt mase egona ga zahvati i njegova ličnost bi usmerena ka pupoljku mozga zaspalog fetusa u utrobi Melise Grenobl.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
