<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Na suncu, u sredini prstena koji je obrazovalo drveće, sedeo je Lev skrštenih nogu, glave nagnute nad rukama.
<BR>&nbsp;&nbsp;&nbsp;&nbsp;&nbsp;Na toploj površini njegovih dlanova savijenih u obliku plitke šolje čučalo je malo biće. Lev ga nije uhvatio; biće je samo odlučilo ili pristalo da tu ostane. Ličilo je na malu krilatu žabu. Krila, sklopljena na šiljak iznad njegovih leđa, bila su zagasito smeđe boje s tamnim pegama, a telo mu je bilo prošarano zagasitim mrljama. Tri zlatna oka veličine oveće glave čiode ukrašavala su glavu bića: s obe strane i na sredini lobanje nalazilo se po jedno. Ovo središnje oko, koje je gledalo uvis, posmatralo je Leva. Lev mu namigmu. Biće naglo prameni izgled. Ispod njegovih sklopljenih krila proklijaše prljavorozikaste liske poput listastih organa paprati. Za trenutak, biće je ličilo na paperjastu loptu, koja se nije mogla jasno razabrati, jer je lišće ili paperje neprestano padrhtavalo, zamagljujući mu obrise. Postepeno zamagljenosti nestade. Na dlanu se ponovo nalazila krilata žaba, ali sada je bila svetloplave boje. Zadnjom od svoje tri male šape počešala je levo oko. Lev se nasmešio. Žaba, krila, oči, noge nestadoše. Pljosnatog oblika, nalik moljcu, čučalo je sada biće na Levovom dlanu, gotovo nevidljivo pošto je, izuzev nekoliko tamnih mrlja, bilo iste boje i tkiva kao njegova koža. Lev je sedeo nepomično. Polako, ponovo se pojavi plava žaba sa krilima, koja ga je posmatrala onim zlatnim, okom. Prešla je preko Levovog dlana i pregiba njegovih prstiju. Šest tananih toplih nožica grčilo se i spuštalo, nežno i precizno. Zastala je na vrhu njegovih prstiju i naherila bi glavu kako bi mogla da ga pogleda desnim okom, dok je levim i središnjim oštro motrila u nebo. Najednom se skupi poput strele, izbaci dva providna potkrila, duplo duža od tela, i otisnu se u dugom veštom luku prema padini obasjanoj suncem iznad prstena koji je obrazovalo drveće.
<BR>&nbsp;&nbsp;&nbsp;&nbsp;&nbsp;"Lev?"
<BR>&nbsp;&nbsp;&nbsp;&nbsp;&nbsp;"Zanimljiv mudrijaš." Ustao je i pridružio se Andreju koji je bio izvan prstena.
<BR>&nbsp;&nbsp;&nbsp;&nbsp;&nbsp;"Martin misli da bismo noćas mogli da stignemo kući."
<BR>&nbsp;&nbsp;&nbsp;&nbsp;&nbsp;"Nadam se da je u pravu", reče Lev. Stavio je ranac na leđa i priključio se kraju povorke sačinjene od sedam muškaraca. Krenuli su u nizu jadan po jedan, ne razgovarajući, osim kada bi se neko iz povorke javio da vođi puta ukaže na moguću prečicu, ili kada bi, drugi u povorci, onaj koji je nosio kompas, rekao vođi da, skrene desno ili levo. Išli su prema jugozapadu. Pošačenje im nije pričinjavalo teškoće, ali nije bilo nikakve staze niti, graničnih oznaka. Šumsko drveće raslo je u krugovima, dvadeset do šezdeset drveta obrazovalo je prsten oko čistine u sredini. U žlebovima odrona prstenasto drveće raslo je tako blizu, često zatvarajući krug, da su se putnici, naizmenično, čas probijali kroz šiblje između tamnih obraslih debala, čas nesmetano prelazili preko sunđeraste trave što je rasla u suncem obasjanim krugovima između drveća, zatim ponovo probijali kroz tamu, lišće, gustu lozu i zbijena stabla. Na obroncima brda razmak između prstenova bio je veći i ponekad se pružao širok vidik iznad talasastih dolina u nedogled išaranih blago nepravilnim prstenjem stabala.
<BR>&nbsp;&nbsp;&nbsp;&nbsp;&nbsp;Kako je poslepodne prolazilo magla je sve više prigušivala sunčevu svetlost. Sve gušći oblaci približavali su se sa zapada. Počela je da pada sitna, retka kiša. Vreme je bilo blago, bez daška vetra. Gole grudi i ramena putnika sijali su kao da su premazani uljem. Kišne kapi lepile su se za njihovu kosu. Nastavili su da hodaju uporno se držeći jugozapadnog pravca. Svetlost je postajala sve sivlja. U dolinama, u krugovima koje je obrazovalo drveće, bilo je maglavito i mračno.
<BR>&nbsp;&nbsp;&nbsp;&nbsp;&nbsp;Ispevši se na vrh dugačke kamenite uzvišice, vođa grupe, Martin, okrenu se i pozva ih. Jedan za drugim popeli su se do njega, i stali na greben samog vrha. Ispod njih ležala je široka reka, sjajna i providna između tamnih obala.
<BR>&nbsp;&nbsp;&nbsp;&nbsp;&nbsp;Najstariji u grupi, Nepokolebljivi, poslednji je stigao na vrh i sada je stajao gladajući dole, u reku, s izrazom dubokog zadovoljstva. "Hej", promrmljao je, kao da se obraća prijatelju.
<BR>&nbsp;&nbsp;&nbsp;&nbsp;&nbsp;"Koji put vodi do čamaca?" upita momak koji je nosio kompas.
<BR>&nbsp;&nbsp;&nbsp;&nbsp;&nbsp;"Uzvodno", reče Martin, nagađajući.
<BR>&nbsp;&nbsp;&nbsp;&nbsp;&nbsp;"Dole", predložio je Lev. "Zar ono nije najviša tačka ovog lanca brda, tamo na zapadnoj strani?"
<BR>&nbsp;&nbsp;&nbsp;&nbsp;&nbsp;Brzo su razmotrili ovo pitanje i odlučili da pokušaju nizvodno. Pre nego što će krenuti, zastali su u tišini na vrhu grebena odakle im se pružao širi vidik nego ijednog od proteklih dana.
<BR>&nbsp;&nbsp;&nbsp;&nbsp;&nbsp;S druge strane reke, prema jugu, spuštala se šuma u vidu beskrajnih prstenova ispod oblaka koji su lebdeli. Uzvodna, prema istoku, zemlja se koso uzdizala; prema zapadu reka je zadirala u sive površine tla između nižih brda. Tamo gde se reka gubila iz vida prostirala se slaba svetlost, odblesak sunčevih zraka na otvorenom moru. Na severu, iza leđa putnika, ležala su pošumljena brda, dani i milje njihovog putovanja, gubeći se u tami kiše i noći.
<BR>&nbsp;&nbsp;&nbsp;&nbsp;&nbsp;U čitavam tom beskraju jedino spokojna slika prirode koju čine brda, šuma, reka, bez traga dima; bez ijedne kuće i bilo kakvog puta.
<BR>&nbsp;&nbsp;&nbsp;&nbsp;&nbsp;Krenuli su prema zapadu, sledeći lančanu kičmu brda. Nakon otprilike jednog kilometra dečak po imenu Gostoprimljivi, koji se sada nalazio na čelu grupe, uzviknu veselo i pokaza u pravcu dva crna kolca na prevoju šljunkovite plaže, u pravcu čamaca koje su tamo privezali pre nekoliko nedelja.
<BR>&nbsp;&nbsp;&nbsp;&nbsp;&nbsp;Spustili su se do plaže klizajući se i verući po strmom grebenu. Dole, pored reke, bilo je mračnije i hladnije, iako je kiša prestala da pada.
<BR>&nbsp;&nbsp;&nbsp;&nbsp;&nbsp;"Uskoro će mrak. Hoćemo li da se ulogorimo", upita Nepokolebljivi nevoljno.
<BR>&nbsp;&nbsp;&nbsp;&nbsp;&nbsp;Pogledali su u sivu masu reke koja je proticala pored njih, u sivo nebo iznad nje.
<BR>&nbsp;&nbsp;&nbsp;&nbsp;&nbsp;"Na otvorenoj reci biće svetlije", reče Andrej, izvlačeći kratka vesla ispod jednog privezanog, prevrnutog kanua.
<BR>&nbsp;&nbsp;&nbsp;&nbsp;&nbsp;Čitava porodica slepih miševa-torbara našla je udoban smeštaj između kratkih vesala. Poluodrasli mladunci iskočiše i odskakutaše preko plaže, skvičeći ogorčeno, a razdraženi roditelji poleteše za njima. Ljudi se nasmejaše i podigoše lake čunove na ramena.
<BR>&nbsp;&nbsp;&nbsp;&nbsp;&nbsp;Spustili su čamce u vodu i krenuli, smestivši se po četvoro u jedan čun. O podignuta vesla iznad vode odbijala se srebrna svetlost zapada. Kada su stigli na sredinu reke nebo je izgledalo svetlije i više, obale niske i crne s obe strane.
<BR>&nbsp;&nbsp;&nbsp;&nbsp;&nbsp;"Oh kada stignemo
<BR>&nbsp;&nbsp;&nbsp;&nbsp;&nbsp;Oh kada stignemo u Lisabon,
<BR>&nbsp;&nbsp;&nbsp;&nbsp;&nbsp;Čekaće nas bele lađe,
<BR>&nbsp;&nbsp;&nbsp;&nbsp;&nbsp;Oh kada stignemo."
<BR>&nbsp;&nbsp;&nbsp;&nbsp;&nbsp;Jedan čovek u prvom čunu poče da peva, dva ili tri glasa iz drugog čamca prihvatiše pesmu. Dok su zvonko i čežnjivo pevali, svuda unaokolo vladala je tišina divljine, iznad i ispod njih, pre i nakon pesme.
<BR>&nbsp;&nbsp;&nbsp;&nbsp;&nbsp;Rečne obale postajale su sve niže, udaljenije, tamnije. Sada su se nalazili na mirnoj masi sive vode, širokoj pola milje. Svakog trenutka nebo je postajalo sve tamnije. Onda iznenada, daleko na jugu, zablista neka svetla tačka udaljena i jasna, razbijajući dotadašnju tamu.
<BR>
<BR>&nbsp;&nbsp;&nbsp;&nbsp;&nbsp;U selima niko nije bio budan. Izbiše preko pirinčanih polja, služeći se fenjerima koji su bacali lelujavu svetlost. U vazduhu osetiše težak miris dima od treseta. Tiho, kao kad pada kiša, prolazili su ulicom između malih usnulih kuća, sve dok Gostoprimljivi nije glasno uzviknuo: "Hej, stigli smo!" i s treskom otvorio vrata roditeljske kuće. "Majko, probudi se! Ja sam!"
<BR>&nbsp;&nbsp;&nbsp;&nbsp;&nbsp;Kroz nekoliko minuta pola Grada našlo se na ulici. Svetiljke su upaljene, vrata širom otvorena, deca su se unaokolo igrala, stotinu glasova je govorilo, vikalo, postavljalo pitanja, izražavalo dobrodošlicu, izricalo čestitke.
<BR>&nbsp;&nbsp;&nbsp;&nbsp;&nbsp;Lev je pošao da nađe Južni Vetar upravo u trenutku kada se ona žurno spuštala niz ulicu, pospanih očiju, nasmešena, šala prebačenog preko zamršene kose. On ispruži ruke, kako bi je zaustavio. Ona podiže pogled prema njegovom licu i nasmeja se: "Vratio si se, vratio si se!"
<BR>&nbsp;&nbsp;&nbsp;&nbsp;&nbsp;Zatim se izraz njenog lica promeni; hitro je bacila pogled oko sebe na veselu uličnu gužvu, zatim ponovo na Leva.
<BR>&nbsp;&nbsp;&nbsp;&nbsp;&nbsp;"Oh", reče, "znala sam. Znala."
<BR>&nbsp;&nbsp;&nbsp;&nbsp;&nbsp;"Na putu za sever. Otprilike pre deset dana. Spuštali smo se niz kanjon reke. Ispod njegovih ruku odronilo se kamenje. Gnezdo planinskih škorpiona. U početku mu je bilo dobro. Ali bilo je na desetine ujeda. Ruke su počele da mu otiču..."
<BR>&nbsp;&nbsp;&nbsp;&nbsp;&nbsp;Čvršće je stegao devojčine ruke, ona ga je i dalje gledala pravo u oči.
<BR>&nbsp;&nbsp;&nbsp;&nbsp;&nbsp;"Umro je noću."
<BR>&nbsp;&nbsp;&nbsp;&nbsp;&nbsp;"U velikim bolovima?"
<BR>&nbsp;&nbsp;&nbsp;&nbsp;&nbsp;"Ne", slaga Lev.
<BR>&nbsp;&nbsp;&nbsp;&nbsp;&nbsp;Oči mu se napuniše suzama.
<BR>&nbsp;&nbsp;&nbsp;&nbsp;&nbsp;"Ostao je, eto, tamo", reče. "Napravili smo humku od velikih belih oblutaka. Blizu vodopada. Eto... eto, on je tamo."
<BR>&nbsp;&nbsp;&nbsp;&nbsp;&nbsp;U vrevi i brbljanju iza njih začu se jasan ženski glas: "Ali gde je Timo?"
<BR>&nbsp;&nbsp;&nbsp;&nbsp;&nbsp;Ruke Južnog Vetra izgubiše se u Levovim; izgledalo je kao da se smanjuje, da propada u zemlju, da nestaje. "Pođi sa mnom", reče on i, obgrlivši je oko ramena, krenuše ćutke prema kući njene majke.
<BR>&nbsp;&nbsp;&nbsp;&nbsp;&nbsp;Lev ju je tu ostavio s Timovom i njenom majkom. Izašao je iz kuće, zastao neodlučno, zatim polako krenuo nazad ka okupljenim ljudima. Iz gužve istupi njegov otac očekujući da će ga sresti; Lev ugleda njegovu kovrdžavu sedu kosu, oči koje ga traže kroz svetlost baklji. Saša je bio vitak, nizak čovek; kada su se zagrlili Lev ispod njegove kože oseti kosti, oštre i krhke.
<BR>&nbsp;&nbsp;&nbsp;&nbsp;&nbsp;"Video si se s Južnim Vetrom?"
<BR>&nbsp;&nbsp;&nbsp;&nbsp;&nbsp;"Jesam. Ne mogu..."
<BR>&nbsp;&nbsp;&nbsp;&nbsp;&nbsp;Privio se za trenutak uz oca, i jaka uzana šaka lupnu ga po ruci. Zamagli mu se pred očima i oseti bol u njima. Kada je konačno pustio oca, Saša se odmače da ga pogleda, ne govoreći ništa, napregrnutih tamnih očiju, ustiju skrivenih iza oštrih sedih brkova.
<BR>&nbsp;&nbsp;&nbsp;&nbsp;&nbsp;"Ti si bio dobro, Oče?"
<BR>&nbsp;&nbsp;&nbsp;&nbsp;&nbsp;Saša potvrdno klimnu glavom. "Umoran si. Hajde kući." Kada su krenuli niz ulicu, reče: "Jeste li pronašli obećanu zemlju?"
<BR>&nbsp;&nbsp;&nbsp;&nbsp;&nbsp;"Jesmo. Dolinu pored reke. Pet kilometara udaljenu od mora. Sve ono što nam treba. I lepu... planine iznad nje... Planinski lanac za planinskim lancem, sve viši i viši, viši od oblaka, belji... Ne možeš da veruješ koliko visoko mora da se gleda kako bi se video najviši šiljak planine." Prestao je da hoda.
<BR>&nbsp;&nbsp;&nbsp;&nbsp;&nbsp;"Planine se nalaze između? Reke?"
<BR>&nbsp;&nbsp;&nbsp;&nbsp;&nbsp;Sa belih zamišljenih visina Lev spusti pogled na svog oca.
<BR>&nbsp;&nbsp;&nbsp;&nbsp;&nbsp;"Ima ih dovoljno da zadrže gazde da nas ne prate?"
<BR>&nbsp;&nbsp;&nbsp;&nbsp;&nbsp;Nakon izvesnog trenutka Lev se nasmeši. "Možda", reče.
<BR>
<BR>&nbsp;&nbsp;&nbsp;&nbsp;&nbsp;Berba pirinča u močvari bila je u jeku, tako da mnogi ljudi koji su se bavili zemljoradnjom nisu mogli da dođu, ali sva sela poslala su po jednog čoveka ili ženu u Palanku da čuju kakvi su izveštaji istraživača i šta ljudi kažu za njih. Bilo je poslepodne, još je padala kiša; veliki otvoreni prostor ispred Hrama bio je zakrčen kišobranima od širokog, crvenog, papirastog lišća sa trščanog drveta. Ispod kišobrana ljudi su stajali ili čučali na asurama od lišća u blatu, krckali orahe razgovarali, dok se konačno nije oglasilo malo bronzano zvono Hrama, ding-dong-ding-dong; tada svi pogledaše na trem Hrama, gde je stajala Vera spremna da govori.
<BR>&nbsp;&nbsp;&nbsp;&nbsp;&nbsp;Bila je to vitka žena teške, sede kose, uzanog nosa, tamnih bademastih očiju. Imala je jak i razgovetan glas i dok je govorila nije se čuo nijedan drugi zvuk osim tihog dobovanja kiše i ponekog cvrkuta malog deteta u gomili, koje bi ubrzo bilo ućutkano.
<BR>&nbsp;&nbsp;&nbsp;&nbsp;&nbsp;Pozdravila je povratak istraživača. Govorila je o Timovoj smrti i, vrlo smireno i jezgrovito, o samom Timu, kao da je lično bila prisutna onog dana kada je napustio svoje istraživačko društvo. Govorila je o njihovom stodnevnom putovanju kroz divljinu. Uneli su u mapu veliku oblast istočno i severno od zaliva Eho, rekla je, i pronašli su ono što su želeli da nađu - mesto za novu naseobinu i prohodan put do tamo. "Velikom broju ovde prisutnih", reče, "ne sviđa se ideja o novoj naseobini toliko udaljenoj od Palanke. A među nama sada se nalaze i neki naši susedi iz Grada, koji možda žele da se pridruže našim planovima i diskusijama. Čitava stvar mora biti dobro razmotrena i o njoj se mora slobodno raspravljati. Zato neka Andrej i Lev najpre govore u ime istraživača, i neka nam ispričaju šta su videli i pronašli."
<BR>&nbsp;&nbsp;&nbsp;&nbsp;&nbsp;Andrej, zdepast, stidljiv čovek tridesetih godina, opisao je njihovo putovanje na sever. Imao je mekan glas i nije se lako izražavao, i masa ljudi napeto je slušala kako opisuje svet koji se nalazio izvan njima dobro poznatih polja. Oni što su se nalazili sasvim pozadi, istezali su vratove sve dok nisu ugledali ljude iz Grada, na čije ih je prisustvo Vera već učtivo upozorila. Oni su se nalazili blizu trema, šest muškaraca u kratkim kaputima i visokim čizmama: telesna straža gazda, svaki je nosio dugačak nož u koricama na bedru i bič, uredno savijen kaiš, zadenut za opasač.
<BR>&nbsp;&nbsp;&nbsp;&nbsp;&nbsp;Andrej progunđa nešto i ustupi mesto Levu, mladom čoveku, vitkom i koščatom, guste, crne, sjajne kose. Lev je takođe počeo da govori zamuckujući, tražeći reči da opiše dolinu koju su pronašli i da objasni zašto smatraju da je baš ona najpogodnija za naseljavanje. Dok je govorio sve više se zagrevao i počinjao da se zaboravlja, kao da je ispred sebe video ono što opisuje: široku dolinu i reku koju su nazvali Mirna reka, jezero iznad nje, močvarna zemljišta gde je pirinač divlje rastao, šume od kvalitetnog drveta, sunčane padine gde mogu uzgajati voćnjake i žitarice, i gde mogu da podignu kuće zaštićene od blata i vlage. Govorio im je o ušću reke, o zalivu punom školjki i jestive morske trave; govorio je još i o planinama koje se izdižu iznad rečne doline, sa severne i istočne strane, štiteći je od vetrova zbog kojih je zima u Palanci, puna blata i hladnoće, uvek bila tako zamorno jednolična. "Vrhovi planina uzdižu se visoko, visoko, ka tišini i sunčevoj svetlosti iznad oblaka", rekao je. "One štite dolinu, kao što majka svojim rukama štiti dete. Nazvali smo ih Mahatmine Planine. Da bismo videli da li planine zadržavaju oluje ostali smo tamo toliko dugo, petnaest dana. Rana jesen tamo liči na sredinu leta ovde, jedino su noći hladnije; dani su bili sunčani, a kiša nije uopšte padala. Nepokolebljivi misli kako bi tamo mogle da se obave tri žetve pirinča godišnje. U šumama ima mnogo voća, a pecanje riba u reci i na obalama zaliva pomoglo bi prehranjivanju naseljenika tokom prve godine, do prve žetve. Tamo su jutra tako svetla! Nismo se zadržali jedino zato da bismo videli kakvo vreme tamo vlada. Bilo je teško napustiti to mesto, čak iako je reč bila o povratku kući."
<BR>&nbsp;&nbsp;&nbsp;&nbsp;&nbsp;Slušali su ga ushićeno, a kada je prestao da govori nastala je mukla tišina.
<BR>&nbsp;&nbsp;&nbsp;&nbsp;&nbsp;Neko doviknu: "Koliko je to mesto udaljeno, ako se računa prema danima putovanja?"
<BR>&nbsp;&nbsp;&nbsp;&nbsp;&nbsp;"Martin pretpostavlja oko dvadeset dana, s porodicama i velikim zavežljajima stvari."
<BR>&nbsp;&nbsp;&nbsp;&nbsp;&nbsp;"Ima li reka koje treba da pređemo, opasnih mesta?"
<BR>&nbsp;&nbsp;&nbsp;&nbsp;&nbsp;"Najbolje rešenje bilo bi da se pošalje jedna prethodnica, nekoliko dana unapred, koja će obeležiti najlakši put. Kada smo se vraćali klonili smo se svih divljih predela kroz koje smo prolazili prilikom odlaska na sever. Jedina reka koja se teško prelazi, Eho, nalazi se upravo ovde, i nju ćemo morati da pređemo čamcima. Sve druge reke, do Mirne, mogu da se pregaze."
<BR>&nbsp;&nbsp;&nbsp;&nbsp;&nbsp;Dovikivali su još mnoga pitanja; ljudi behu prekinuli ćutanje koje je vladalo nakon opšte zanesenosti Levovom pričom i upustili se u stotinu gorljivih diskusija ispod kišobrana od crvenog lišća, kada Vera ponovo istupi i zamoli za tišinu. "Jedan od naših suseda nalazi se ovde i želi da razgovara s nama", rekla je i pomerila se u stranu kako bi pustila čoveka iza sebe da istupi napred. Bio je obučen u crno, s opasačem ukrašenim srebrnim figurama. Šest muškaraca koji su stajali blizu trema popeli su se zajedno s njim i istupili napred, obrazujući polukrug, i odvojili ga na taj način od drugih ljudi na tremu.
<BR>&nbsp;&nbsp;&nbsp;&nbsp;&nbsp;"Pozdrav svima", reče čovek u crnom. Govorio je suvim, slabim glasom.
<BR>&nbsp;&nbsp;&nbsp;&nbsp;&nbsp;"Falko", mrmljali su ljudi između sebe. "Gazda Falko."
<BR>&nbsp;&nbsp;&nbsp;&nbsp;&nbsp;"Drago mi je što mogu da uručim čestitke vlade Viktorije ovim hrabrim istraživačima. Njihove mape i izveštaji predstavljaće najvredniju zbirku Državnog arhiva Grada Viktorije. Savet je proučio planove o ograničenoj migraciji zemljoradnika i manuelnih radnika. Planiranje i kontrola neophodni su kako bi se osigurala bezbednost i dobrobit zajednice u celini. Kao što ova ekspedicija pokazuje, mi živimo u jednom kutku, jednom bezbednom raju, velikog i nepoznatog sveta. Mi koji ovde živimo najduže, koji pamtimo prve godine naše naseobine, znamo da nagli planovi daljeg širenja mogu da ugroze naš opstanak, i da mudrost leži u redu i čvrstoj saradnji. Imam zadovoljstvo da vam kažem da će Savet primiti ove hrabre istraživače uz srdačan doček Grada, i da će im uručiti odgovarajuću nagradu za njihov trud."
<BR>&nbsp;&nbsp;&nbsp;&nbsp;&nbsp;Nastupi jedna drugačija vrsta ćutanja.
<BR>&nbsp;&nbsp;&nbsp;&nbsp;&nbsp;Sada je progovorila Vera; delovala je krhko pored grupe ogromnih muškaraca, a glas joj je zvučao vedro i jasno. "Zahvaljujemo predstavniku Saveta na njegovom ljubaznom pozivu."
<BR>&nbsp;&nbsp;&nbsp;&nbsp;&nbsp;Falko reče: "Savet se nada da će primiti istraživače i proučiti njihove mape i izveštaje, kroz tri dana."
<BR>&nbsp;&nbsp;&nbsp;&nbsp;&nbsp;Opet mukla tišina.
<BR>&nbsp;&nbsp;&nbsp;&nbsp;&nbsp;"Zahvaljujemo Savetniku Falku", reče Lev, "i odbijamo njegov poziv."
<BR>&nbsp;&nbsp;&nbsp;&nbsp;&nbsp;Jedan stariji čovek povuče Leva za ruku, šapućući muklo; među ljudima na tremu razvio se žustar razgovor upola glasa, ali masa ispred Hrama i dalje je ćutala i bila nepokretna.
<BR>&nbsp;&nbsp;&nbsp;&nbsp;&nbsp;"Moramo da donesemo odluke povodom nekoliko važnih pitanja", reče Vera Falku, ali dovoljno glasno da su je svi mogli čuti, "pre nego što budemo spremni da odgovorimo na poziv Saveta."
<BR>&nbsp;&nbsp;&nbsp;&nbsp;&nbsp;"Odluke su već danete, Senjora Adelson. Njih je doneo Savet. Jedino se očekuje vaša saglasnost." Falko se nakloni prema njoj, podiže ruku pozdravIjajući masu i napusti trem, okružen svojim čuvarima. Ljudi se široko razdvojiše da ga propuste.
<BR>&nbsp;&nbsp;&nbsp;&nbsp;&nbsp;Na tremu su se obrazovale dve grupe; istraživači i ostali muškarci i žene, uglavnom mladi, okupili su se oko Vere, a jedna veća grupa oko plavokosog, plavookog čoveka po imenu Elija. Ovakav model okupljanja ponovili su ljudi koji su se nalazili dole, tako da je okupljena masa počela da liči na prstenastu šumu; mali krugovi bili su sastavljeni uglavnom od mladih, a veći krugovi uglavnom od starijih ljudi. Svi su strasno raspravljali, pa ipak bez ljutnje. Kada je jedna visoka stara žena pačela da uzmahuje svojim kišobranom od crvenog lišća na neku uzbuđenu devojku vičući: "Bekstvo? Želite da pobegnete i da nas ostavite same sa gazdama? Treba vas izudarati?" - slomivši kišobran pri tom - onda su se ljudi oko nje vrlo brzo razišli, vodeći sa sobom devojku koja je uznemirila ženu. Svi su napustili staricu i ona je ostala sama, crvena kao njen kišobran, kojim je namrgođena mahala u prazno. Uskoro, mršteći se i gunđajući, starica se pridružila periferiji drugog kruga.
<BR>&nbsp;&nbsp;&nbsp;&nbsp;&nbsp;Gore na tremu dve grupe sada su se spojile. Elija je govorio sa blagom žestinom: "Otvoreni prkos predstavlja nasilje, Lev, isto toliko koliko i svaki udarac pesnicom ili nožem."
<BR>&nbsp;&nbsp;&nbsp;&nbsp;&nbsp;"Kao što odbacujem nasilje, tako odbijam i da služim nasilniku", reče mladić.
<BR>&nbsp;&nbsp;&nbsp;&nbsp;&nbsp;"Ako budeš prkosio zahtevu Saveta, izazvaćeš nasilje."
<BR>&nbsp;&nbsp;&nbsp;&nbsp;&nbsp;"Hapšenje, batine, možda; slažem se. Da li želimo slobodu, Elija, ili puku bezbednost?"
<BR>&nbsp;&nbsp;&nbsp;&nbsp;&nbsp;"Prkoseći Falku, u ime slobode ili bilo čega drugog, izazivaš gušenje slobode. Igraš kako on svira."
<BR>&nbsp;&nbsp;&nbsp;&nbsp;&nbsp;"Već igramo po njegovom taktu, zar ne?" reče Vera. "Ono što želimo to je da se toga oslobodimo."
<BR>&nbsp;&nbsp;&nbsp;&nbsp;&nbsp;"Svi se slažemo kako je došlo vreme, krajnje vreme, da razgovaramo sa Savetom, da razgovaramo odlučno, razumno. Ali ako razgovor budemo počeli prkosom, moralnim nasiljem, ništa nećemo postići, i oni će ponovo posegnuti za silom."
<BR>&nbsp;&nbsp;&nbsp;&nbsp;&nbsp;"Nemamo nameru da im prkosimo", reče Vera, "jednostavno ćemo se držati istine: ali ako oni krenu sa silom, onda će, Elija, čak i naše pozivanje na razum predstavljati otpor."
<BR>&nbsp;&nbsp;&nbsp;&nbsp;&nbsp;"Otpor je beznadežan, moramo da razgovaramo međusobno! Ako nasilje stupi u dejstvo, bilo putem čina ili putem reči, istina je izgubljena - naš život u Palanci, naša sloboda, biće uništeni. Vladaće sila, kao nekad na Zemlji!"
<BR>&nbsp;&nbsp;&nbsp;&nbsp;&nbsp;"Sila nije vladala nad svakim na Zemlji, Elija. Samo nad onima koji su pristali da joj služe."
<BR>&nbsp;&nbsp;&nbsp;&nbsp;&nbsp;"Zemlja je izgnala naše očeve", reče Lev. Na njegovom licu blistao je čudan sjaj; glas mu je poprimio uvređen, čežnjiv ton, kao kada se duboki tonovi harfe izvlače grubim povlačenjem žica. "Mi smo izgnanici, deca izgnanika. Zar Tvorac nije rekao da je izgnanik slobodna duša, Božje dete? Naš život ovde u Provinciji nije slobodan život. Tek na severu, u novoj naseobini, bićemo slobodni."
<BR>&nbsp;&nbsp;&nbsp;&nbsp;&nbsp;"Šta je sloboda?" reče lepa, tamnoputa žena, Džul, koja je stajala pored Elije. "Ne mislim da ćete doći do slobode ako budete išli putem prkosa, otpora, odbacivanja. Sloboda sama dolazi ako se korača stazom ljubavi. Da bi se dobilo sve, mora se i dati sve."
<BR>&nbsp;&nbsp;&nbsp;&nbsp;&nbsp;"Mi smo dali ceo svet", reče Andrej svojim prigušeniun glasom. "Da li smo dobili slobodu?"
<BR>&nbsp;&nbsp;&nbsp;&nbsp;&nbsp;"Prkos je zamka, nasilje je zamka, koje moramo odbaciti - a to i činimo", reče Lev. "Poći ćemo slobodni odavde. Gazde će pokušati da nas spreče. Upotrebiće moralnu, a mogu da upotrebe i fizičku silu; sila je oružje slabih. Ali ako budemo verovali sebi, našim namerama, našoj snazi, ako budemo nepokolebljivi, sva moć koju imaju nad nama nestaće kao senke kad grane sunce!"
<BR>&nbsp;&nbsp;&nbsp;&nbsp;&nbsp;"Lev", reče tamnoputa žena blago, "Lev, ovo je svet senki."
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
