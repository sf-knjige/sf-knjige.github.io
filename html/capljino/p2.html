<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Kišni oblaci vukli su se u dugim mrkim redovina nad zalivom Eho. Kiša je dobovala i dobovala po krovu od crepa Falkove kuće. Na kraju kuće, u kuhinjama, čuo se daleki zvuk užurbanog kretanja, glasovi posluge. Nikakav drugi zvuk, nikakav drugi glas, samo kiša.
<BR>&nbsp;&nbsp;&nbsp;&nbsp;&nbsp;Luz Marina Falko Kuper sedela je u dubokom sedištu u udubljenju prozora, podupirući bradu kolenima. Ponekad bi bacila pogled kroz debelo, zelenkasto prozorsko staklo na more, kišu i oblake. S vremena na vreme spustila bi pogled na knjigu, koja je ležala otvorena pored nje, i pročitala nekoliko redova. Zatim bi uzdahnula i ponovo pogleda kroz prozor. Knjiga je bila nezanimljiva.
<BR>&nbsp;&nbsp;&nbsp;&nbsp;&nbsp;To je doista bilo glupo. Polagala je velike nade u ovu knjigu. Jer, dosada, nikada nije pročitala nijednu.
<BR>&nbsp;&nbsp;&nbsp;&nbsp;&nbsp;Naučila je, naravno, da čita i piše, s obzirom na to da je bila Gazdina ćerka. Pored toga što je učila lekcije naglas, prepisivala je i moralne savete i mogla je da napiše pismo kojim je nudila ili odbijala neki poziv, na pergamentu s kitnjastim okvirom, kao i pozdrav i potpis ispisan naročitim, velikim i krutim slovima. Ali u školi su koristili crep od škriljca i pisanke koje je nastavnica ispisivala rukom. Nikada u sopstvenim rukama nije imala neku knjigu. Knjige su bile isuviše dragocene da bi se koristile u školi; u svetu je postojalo samo nekoliko desetina knjiga. One su čuvane u Arhivu. Ali kada je danas posle podne ušla u dvoranu, videla je kako na niskom stolu leži mala braon kutija; podigla je poklopac da vidi šta se u njoj nalazi, a kutija je bila puna reči. Uredno ispisanih, uzanih reči, u kojima su sva slova bila jednaka - koliko je samo strpljenja bilo potrebno da bi se postigla jednaka veličina svakog slova! Knjiga - prava knjiga, sa Zemlje, sigurno ju je njen otac ostavio ovde. Podigla je knjigu, odnela je do udubljenja u prozoru, ponovo je pažljivo podigla poklopac i vrlo polako pročitala sve reči različitog oblika sa prve strane.
<BR>
<BR>&nbsp;&nbsp;&nbsp;&nbsp;&nbsp;PRVA POMOĆ
<BR>&nbsp;&nbsp;&nbsp;&nbsp;&nbsp;UPUTSTVO ZA HITNU NEGU
<BR>&nbsp;&nbsp;&nbsp;&nbsp;&nbsp;POVREDA I BOLESTI
<BR>&nbsp;&nbsp;&nbsp;&nbsp;&nbsp;M.E. Roj, M.D.
<BR>
<BR>&nbsp;&nbsp;&nbsp;&nbsp;&nbsp;Štampa: grafički zavod, Ženeva
<BR>&nbsp;&nbsp;&nbsp;&nbsp;&nbsp;Ženeva, Švajcarska
<BR>&nbsp;&nbsp;&nbsp;&nbsp;&nbsp;2027
<BR>&nbsp;&nbsp;&nbsp;&nbsp;&nbsp;Licenca Br. 83A38014
<BR>&nbsp;&nbsp;&nbsp;&nbsp;&nbsp;Žen.
<BR>
<BR>&nbsp;&nbsp;&nbsp;&nbsp;&nbsp;Nije nalazila mnogo smisla u ovome. Bilo joj je jasno šta znači 'Prva pomoć', ali sledeći red predstavljao je zagonetku. Na početku je bilo ispisano nečije ime, 'Uputstvo', a zatim je sledio tekst o povredama. Potom su dolazila mnoga velika slova iza kojih su se nalazile tačke. A šta je značilo ženeva, ili štampa, ili švajcarska?
<BR>&nbsp;&nbsp;&nbsp;&nbsp;&nbsp;Jednako čudna bila su joj crvena koso postavljena slova preko cele strane, kao da su bila ispisana preko teksta ispod: dar svetskog Crvenog krsta za upotrebu u kažnjeničkoj koloniji na Viktoriji.
<BR>&nbsp;&nbsp;&nbsp;&nbsp;&nbsp;Okrenula je stranicu, diveći joj se. Pod prstima je bila nežnija od najfinije tkanine, krta a ipak savitljiva paput svežeg lista trske, i potpuno bela.
<BR>&nbsp;&nbsp;&nbsp;&nbsp;&nbsp;Nastavila je dalje da čita reč po reč do kraja prve strane, a zatim je počela da okreće po nekoliko stranica odjednom, pošto joj ionako više od polovine reči nije ništa značilo. Pojavile su se užasne slike. Usled šoka interesovanje joj je naglo oživelo: slike su prikazivale ljude koji pridržavaju glave drugih ljudi dišući im u usta; kosti u nozi, vene u ruci; bile su to slike u boji, na divnom sjajnom papiru, poput stakla, ljudi sa malim crvenim tačkama na ramenima, s velikim crvenim ranama na obrazima, s užasnim gukama svuda po telu, i tajanstvene reči ispod slika: Kožna alergija. Ospe. Velika Boginja. Mala Boginja. Ne, pisalo je boginje, a ne Boginja. Proučila je sve slike, vraćajući se ponekad rečima na spoljašnjoj strani. Shvatila je da je to knjiga iz medicine, i da ju je doktor, a ne njen otac, sigurno ostavio na stolu prethodne noći. Doktor je bio dobar čovek, ali osetljiv; da li bi se ljutio kada bi saznao da je gledala njegovu knjigu? Knjiga je sadržala njegove tajne. On nikada nije odgovarao na pitanje. Voleo je da svoje tajne zadrži za sebe.
<BR>&nbsp;&nbsp;&nbsp;&nbsp;&nbsp;Luz je ponovo uzdahnula i pogledala napolje na razbacane kišne oblake. Pregledala je sve slike, reči joj nisu bile zanimljive.
<BR>&nbsp;&nbsp;&nbsp;&nbsp;&nbsp;Ustala je i upravo je spuštala knjigu na sto tačno tamo gde je pre ležala, kada je njen otac ušao u sobu.
<BR>&nbsp;&nbsp;&nbsp;&nbsp;&nbsp;Njegov korak bio je odlučan, leđa prava, pogled jasan i strog. Nasmešio se kada je ugledao Luz. Malo uplašeno, sa osećanjem krivice, naklonila mu se učtivo, skrivajući suknjom sto i knjigu. "Senjor! Hiljadu pozdrava!"
<BR>&nbsp;&nbsp;&nbsp;&nbsp;&nbsp;"Tu je moja mala lepotica. Majkl! Toplu vadu i peškir! Sav sam prljav." Seo je u jednu od iz rezbarenih drvenih fotelja i ispružio noge, dok su mu leđa ostala uspravna kao i uvek.
<BR>&nbsp;&nbsp;&nbsp;&nbsp;&nbsp;"Gde si se isprljao, Tata?"
<BR>&nbsp;&nbsp;&nbsp;&nbsp;&nbsp;"Među crvima."
<BR>&nbsp;&nbsp;&nbsp;&nbsp;&nbsp;"U Palanci?"
<BR>&nbsp;&nbsp;&nbsp;&nbsp;&nbsp;"U Viktoriju su sa Zemlje došle tri vrste bića: Ljudi, Vaške i Palančani. Kada bih mogao da se oslobodim samo jedne vrste, to bi mi bilo poslednje prljanje." Ponovo se nasmešio, zadovoljan sopstvenom šalom, zatim pogledao u kćerku i kazao: "Jedan od njih drznuo se da mi odgovori. Mislim da si ga poznavala."
<BR>&nbsp;&nbsp;&nbsp;&nbsp;&nbsp;"Poznavala?"
<BR>&nbsp;&nbsp;&nbsp;&nbsp;&nbsp;"Iz škole. Crvima ne bi trebalo dozvoliti da idu u školu. Zaboravio sam njegovo ime. Sva njihova imena su glupa: Uzdržani, Nepokolebljivi, Ljubazni, šta si me ono... mali crnokosi štrkljasti dečak."
<BR>&nbsp;&nbsp;&nbsp;&nbsp;&nbsp;"Lev?"
<BR>&nbsp;&nbsp;&nbsp;&nbsp;&nbsp;"Taj. Onaj što pravi neprilike."
<BR>&nbsp;&nbsp;&nbsp;&nbsp;&nbsp;"Šta ti je rekao?"
<BR>&nbsp;&nbsp;&nbsp;&nbsp;&nbsp;"Meni nije ništa rekao," U sobu je žurno ušao Falkov sluga sa dubokim lavorom i bokalom vrele vode; pratila ga je služavka s peškirima. Falko je trljao lice i ruke, prskajući, duvajući i pričajući dok se umivao i brisao. "On i još nekoliko njih upravo su se vratili iz nekakve ekspedicije gore, na severu, u divljini. Tvrdi kako su pronašli lepo mesto za grad. Žele da se svi presele tamo."
<BR>&nbsp;&nbsp;&nbsp;&nbsp;&nbsp;"Da napuste Palanku? Svi?"
<BR>&nbsp;&nbsp;&nbsp;&nbsp;&nbsp;Falko potvrdno zabrunda i ispruži nogu prema Majklu da mu izuje čizme. "Kao da bi smeli da se čitave zime ne staraju o Gradu? Zemlja ih je poslala ovamo pre pedeset godina kao nedoučene imbecile što oni doista i jesu. Vreme je da im se ponovo očita lekcija."
<BR>&nbsp;&nbsp;&nbsp;&nbsp;&nbsp;"Ali oni ne mogu tek tako da odu u divljinu", reče Luz, koja je sledila sopstvene misli dok je njen otac govorio. "Ko bi onda obrađivao naša polja?"
<BR>&nbsp;&nbsp;&nbsp;&nbsp;&nbsp;Njen otac se podsmehnuo njenom pitanju ponavivši ga, izvrćući na taj način žensko izražavanje emocija u mušku procenu činjenica. "Ne sme im, naravno, biti dozvoljeno da se ovako raziđu. Oni obavljaju neophodan posao."
<BR>&nbsp;&nbsp;&nbsp;&nbsp;&nbsp;"Zbog čega Palančani obavljaju gotovo sav zemljoradnički posao?"
<BR>&nbsp;&nbsp;&nbsp;&nbsp;&nbsp;"Zato što nisu dobri ni za šta drugo. Skloni tu prljavu vodu s puta, Majkl."
<BR>&nbsp;&nbsp;&nbsp;&nbsp;&nbsp;"Teško da iko od naših ljudi zna da obrađuje zemlju", primeti Luz. Razmišljala je. Imala je tamne, oštro izvijene obrve, kao i njen otac, i kada je razmišljala one bi se spustile u pravu liniju iznad njenih očiju. Ova linija oneraspoložila je njegovog oca. Nije odgovarala licu ljupke dvadesetogodišnje devojke. Davala joj je grub, neženstven izgled. Često joj je to govorio, ali ona se nikada nije oslobodila rđave navike.
<BR>&nbsp;&nbsp;&nbsp;&nbsp;&nbsp;"Draga moja, mi smo građani, ne seljaci."
<BR>&nbsp;&nbsp;&nbsp;&nbsp;&nbsp;"Ali ko se bavio zemljoradnjom pre nego što su došli Palančani? Kolonija je bila stara šezdeset godina kada su oni stigli?"
<BR>&nbsp;&nbsp;&nbsp;&nbsp;&nbsp;"Radnici su obavljali manuelan posao, naravno. Ali čak ni naši radnici nisu nikada bili seljaci. Mi smo građani."
<BR>&nbsp;&nbsp;&nbsp;&nbsp;&nbsp;"I onda smo gladovali, zar ne? Vladale su oskudica i glad." Luz je govorila zamišljeno, kao da se priseća neke stare istorijske recitacije, ali njene su obrve i dalje bile spuštene u onu pravu crnu liniju. "Tokom prvih deset godina postojanja Kolonije, i u drugim vremenima... veliki broj ljudi je gladovao. Nisu znali kako da uzgajaju pirinač u močvarama niti da vade šećernu repu, dok nisu došli Palančani."
<BR>&nbsp;&nbsp;&nbsp;&nbsp;&nbsp;Sada su crne obrve njenog oca takođe stajale u pravoj liniji. Jednim zamahom ruke otpustio je Majkla, sluškinju i prekinuo predmet razgovora. "Pogrešno je", rekao je svojim suvim glasom, "seljake i žene slati u školu. Seljaci postaju drski, a žene dosadne."
<BR>&nbsp;&nbsp;&nbsp;&nbsp;&nbsp;Pre dve tri godine ovo bi je rasplakalo. Tada bi se snuždila i odvukla u svoju sobu da plače, i bila bi nesrećna sve dok joj otac ne bi rekao nešto ljubazno. Ali ovih dana nije mogao da je natera u plač. Nije znala zašto je to tako, i to ju je veoma čudilo. Naravno da ga se, kao i pre, bojala i divila mu se; ali uvek je unapred znala šta će reći. To nikada nije bilo ništa novo. Nikada ništa novo.
<BR>&nbsp;&nbsp;&nbsp;&nbsp;&nbsp;Okrenula se i kroz debelo prozorsko staklo ponovo pogledala na zaliv Eho, čiji je udaljeni obalni luk bio zastrt koprenom guste kiše. Stajala je uspravno, jasna figura na prigušenoj svetlosti, u svojoj dugačkoj crvenoj suknji od domaće tkanine i u nabranoj muškoj košulji. Delovala je nezainteresovano i usamljeno, dok je stajala tako u sredini visoke, dugačke sobe; a tako se i osećala. Osećala je takođe kako je otac promatra. Unapred je znala šta će reći.
<BR>&nbsp;&nbsp;&nbsp;&nbsp;&nbsp;"Vreme je da se udaš, Luz Marina."
<BR>&nbsp;&nbsp;&nbsp;&nbsp;&nbsp;Čekala je sledeću rečenicu.
<BR>&nbsp;&nbsp;&nbsp;&nbsp;&nbsp;"Otkad je tvoja majka umrla..." Potom uzdah.
<BR>&nbsp;&nbsp;&nbsp;&nbsp;&nbsp;"Dosta, dosta, dosta!"
<BR>&nbsp;&nbsp;&nbsp;&nbsp;&nbsp;Okrenula se ka njemu. "Pročitala sam onu knjigu", reče.
<BR>&nbsp;&nbsp;&nbsp;&nbsp;&nbsp;"Knjigu?"
<BR>&nbsp;&nbsp;&nbsp;&nbsp;&nbsp;"Sigurno ju je ostavio doktor Martin. Šta znači 'kažnjenička kolonija'?"
<BR>&nbsp;&nbsp;&nbsp;&nbsp;&nbsp;"Nije trebalo da je diraš!"
<BR>&nbsp;&nbsp;&nbsp;&nbsp;&nbsp;Bio je iznenađen. To je makar činilo stvar interesantnom.
<BR>&nbsp;&nbsp;&nbsp;&nbsp;&nbsp;"Mislila sam da je to kutija sa suvim voćem", rekla je i nasmejala se. "Ali šta to znači 'kažnjenička kolonija'? Kolonija kriminalaca, zatvor?"
<BR>&nbsp;&nbsp;&nbsp;&nbsp;&nbsp;"To nije nešto što bi ti trebalo da znaš."
<BR>&nbsp;&nbsp;&nbsp;&nbsp;&nbsp;"Naši preci ovde su poslati kao zatvorenici, jesam li u pravu? To su nam Palančani govorili u školi." Falko je prebledeo, ali opasnost je razveselila Luz; njene uspomene naglo oživeše i ona glasno izgovori. "Rekli su da su u prvoj generaciji svi bili kriminalci. Zemaljska Vlada upotrebila je Viktoriju kao zatvor. Palančani su nam rekli kako su oni bili poslati zato što su verovali u mir ili tako nešto, ali da smo mi poslati zato što smo svi bili lopovi i ubice. A većinu njih, iz Prve Generacije, sačinjavali su muškarci. Njihove žene nisu mogle da dođu pošto nisu bile venčane s njima, i zbog toga je u početku bilo tako malo žena. Oduvek se smatralo glupošću da se u koloniju šalje više žena. A to takođe objašnjava zašto su brodovi bili napravljeni samo za dolazak, ne i za povratak. I zašto Zemljani nikada nisu došli ovamo. Mi smo odsečeni. To je istina, zar ne? Mi sebe nazivamo kalonijom Viktorija. Ali smo, zapravo, tamnica."
<BR>&nbsp;&nbsp;&nbsp;&nbsp;&nbsp;Falko ustade i približi joj se; ona je stajala mirno, čvrsto na svojim nogama. "Ne", rekla je blago, kao nezainteresovano. "Ne, nemoj, Tata."
<BR>&nbsp;&nbsp;&nbsp;&nbsp;&nbsp;Njen glas zaustavio je razljućenog čoveka; on je takođe stao mirno i pogledao je. U jednom trenutku prozreo je. Videla je u njegovim očima da je prozreo, i da se uplašio. Za trenutak, samo za trenutak.
<BR>&nbsp;&nbsp;&nbsp;&nbsp;&nbsp;Okrenuo se. Otišao je do stola i podigao knjigu koju je doktor Martin ostavio. "Zašto je to sve važno, Luz Marina?" rekao je konačno.
<BR>&nbsp;&nbsp;&nbsp;&nbsp;&nbsp;"Želela bih da znam."
<BR>&nbsp;&nbsp;&nbsp;&nbsp;&nbsp;"To je bilo pre sto godina. I Zemlja je izgubljena. A mi smo to što jesmo."
<BR>&nbsp;&nbsp;&nbsp;&nbsp;&nbsp;Klimnula je glavom potvrdno. Kada je govorio na ovaj način, suvo i mirno, osećala je snagu kojoj se divila i koju je volela u njemu.
<BR>&nbsp;&nbsp;&nbsp;&nbsp;&nbsp;"Ono što me ljuti", rekao je, ali bez ljutnje, "jeste to što si slušala reči tih crva. Oni sve izvrću. Šta oni znaju? Dozvolila si im da ti pričaju kako je Luis Firman Falko, moj veliki deda, osnivač naše Kuće, bio lopov, zatvorska ptičica. Šta oni o tome znaju! Ja znam, i ja ti mogu reći, šta su naši preci bili. Oni su bili pravi muškarci. Ljudi isuviše snažni za Zemlju. Zemaljska vlada poslala ih je ovde zato što ih se plašila. Najbolji, najhrabriji, najjači - sve hiljade malog slabog naroda na Zemlji plašile su ih se, zato su ih pohvatali i otpremili u jednosmernim brodovima, tako da bi mogli da čine šta hoće sa Zemljom, shvataš. Pa, kada je to učinjeno, kada su pravi ljudi otišli, Zemljani su ostali tako slabi i bojažljivi da su počeli da se plaše čak i od takve rulje kakvi su Palančani. Zato su ih poslali nama da ih ovde čuvamo. Što smo mi i učinili. Shvataš? Eto, tako je to bilo."
<BR>&nbsp;&nbsp;&nbsp;&nbsp;&nbsp;Luz je klimnula glavom potvrdno. Prihvatila je očiglednu nameru svog oca da je umiri, mada nije znala zašto joj se prvi put u životu obraća pomirljivim tonom, objašnjavajući joj nešto kao da je smatra sebi ravnom. Bez obzira na to, međutim, koji je bio razlog tome, njegovo objašnjenje delovalo je ubedljivo; a ona je bila navikla da sluša ubedljiva objašnjenja i da kasnije razmišlja o njihovom pravom značenju. Doista, dok u školi nije upoznala Leva, nije imala priliku da sretne nekoga ko bi radije govorio jasne činjenice nego laž koja bi delovala ubedljivo. Ljudi su govorili ono što je odgovaralo njihovim namerama, kada su bili ozbiljni; a kada to nisu bili, govorili su besmislice. Obraćajući se devojkama, jedva da su ikada bili ozbiljni. Ružne istine trebalo je sakriti od devojaka, da njihove čiste duše ne bi ogrubele i ukaljale se. U svakom slučaju, raspitivala se o kažnjeničkoj koloniji najviše zato da bi odvratila oca od razgovora o svojoj udaji; i trik je upalio.
<BR>&nbsp;&nbsp;&nbsp;&nbsp;&nbsp;Ali nevolja s ovakvim trikovima, razmišljala je kada se našla u svojoj sobi sama, jeste u tome što oni i tebe samog prevare. Ona je samu sebe prevarila time što se prepirala s ocem, što je izazvala prepirku. On joj to neće oprostiti.
<BR>&nbsp;&nbsp;&nbsp;&nbsp;&nbsp;Sve devojke njenih godina i društvenog statusa u Gradu bile su udate već dve-tri godine. Ona je izbegla udaju jedino zato što Falko, bez obzira na to da li je toga bio svestan ili ne, nije želeo da joj dozvoli da ode iz njegove kuće. Bio je navikao da ona stalno bude pored njega. Oni su bili slični, veoma slični; uživali su u društvu jedno drugog više, možda, nego u nečijem tuđem. Ali večeras ju je pogledao kao da vidi nekog ko je drugačiji, nekog na koga nije bio navikao. Ako počne da je primećuje kao osobu koja se razlikuje od njega, ako ona počne da pobeđuje u bitkama s njim, ako prestane da bude njegova mala ljubimica, mogao bi početi da razmišlja o tome kakva je ona u stvari - od kakve je koristi.
<BR>&nbsp;&nbsp;&nbsp;&nbsp;&nbsp;A od kakve je to ona koristi doista bila, čemu može da posluži? Za nastavak kuće Falko, naravno. A šta bi sledilo potom? Bilo Herman Markez ili Herman Makmilan. I ništa nije mogla da učini u vezi s tim. Biće supruga. Biće snaja. Saviće kosu u punđu, grdiće poslugu, slušaće kako se muškarci opijaju u dvorani posle večere i rađaće decu. Po jedno godišnje. Mali Markez Falko. Mali Makmilan Falko. Eva, njena stara drugarica iz detinjstva, udala se u šesnaestoj, imala je troje dece i očekivala je četvrto. Evin suprug, Savetnikov sin Aldo Di Đulio Herc, tukao ju je, a ona se time ponosila. Pokazivala je modrice i mrmljala: "Aldito je tako temperamentan, tako divalj, kao mali gnevni dečak."
<BR>&nbsp;&nbsp;&nbsp;&nbsp;&nbsp;Luz je napravila grimasu i pljunula. Pljunula je na pod od crepa u svojoj sobi i ostavila pljuvačku da leži. Ukočeno je posmatrala malu sivkastu grumuljicu i poželela da Hermana Markeza, a potom i Hermana Makmilana udavi u njoj. Osećala se prljavom. I njena soba bila je zatvorena i prljava: zatvorska ćelija. Prestala je da razmišlja o tome i izletela iz sobe. Preletela je dvoranu poput strele, pokupila suknje i popela se uz lestve do mesta ispod krova, gde niko drugi nije nikada dolazio. Sela je na prašnjavi pod - krov, po kome je dobovala kiša, bio je suviše nizak da bi se moglo stajati ispod njega - i pustila je mislima na volju.
<BR>&nbsp;&nbsp;&nbsp;&nbsp;&nbsp;Misli joj odmah odlutaše napolje, daleko od ove kuće i ovog časa, nazad u prošlo vreme.
<BR>&nbsp;&nbsp;&nbsp;&nbsp;&nbsp;Na igralištu pored školske zgrade, jednog prolećnog popodneva, dva dečaka iz Palanke, Lev i njegov drug Timo, igrali su se hvatanja. Ona je stajala na tremu školske zgrade, posmatrajući ih, čudeći se onome što je videla, pružanju i rastezanju leđa i ruku, gipkim okretajima tela, i proletanju lopte kroz svetlost. Činilo se kao da igraju na nečujnu muziku, muziku kretanja. Sa zapada, preko zaliva Eho, dopirala je ispod olujnih niskih oblaka svetlost zlatna i niska; zemlja je bila svetlija od neba. Humka neobrađene zemlje iza polja je zlatna, korov koji je prekrivao humku goreo je. Zemlja je gorela. Čekajući da uhvati dugačak hitac, Lev je stajao zabačene glave, ispruženih ruku, i ona je zastala posmatrajući ga, zadivljena lepotom prizora. Iza školske zgrade pojavila se grupa dečaka koji su došli da igraju fudbal. Doviknuli su Levu da im dobaci loptu, upravo u trenutku kada je on skočio, sasvim ispruženih ruku, da uhvati Timov visoki hitac. I uhvatio ga je, nasmejao se i bacio loptu uvis ka novim dečacima.
<BR>&nbsp;&nbsp;&nbsp;&nbsp;&nbsp;Kada su se njih dvojica približili tremu, strčala je niz stepenice. "Lev!"
<BR>&nbsp;&nbsp;&nbsp;&nbsp;&nbsp;Zapad je plamteo iza njega, a on je stajao crn, između nje i sunca.
<BR>&nbsp;&nbsp;&nbsp;&nbsp;&nbsp;"Zašto si im tek tako prepustio loptu?"
<BR>&nbsp;&nbsp;&nbsp;&nbsp;&nbsp;Nije mogla da mu vidi lice naspram svetlosti. Timo, visok, zgodan dečak, držao se malo podalje i nije je gledao u lice.
<BR>&nbsp;&nbsp;&nbsp;&nbsp;&nbsp;"Zašto im dozvoljavaš da se igraju s tobom?"
<BR>&nbsp;&nbsp;&nbsp;&nbsp;&nbsp;Lev je konačno odgovorio: "Ne dozvoljavam im", reče. Kada mu je prišla bliže videla je da je on gleda pravo u lice.
<BR>&nbsp;&nbsp;&nbsp;&nbsp;&nbsp;"Oni kažu 'daj nam loptu!' i ti im je odmah daš..."
<BR>&nbsp;&nbsp;&nbsp;&nbsp;&nbsp;"Oni žele da se igraju; mi smo upravo završavali. Naš red za igru već je prošao."
<BR>&nbsp;&nbsp;&nbsp;&nbsp;&nbsp;"Ali oni te nisu zamolili, već su ti naredili. Zar uopšte nemaš ponosa?"
<BR>&nbsp;&nbsp;&nbsp;&nbsp;&nbsp;Levove oči bile su tamne, njegovo lice bilo je tamno i grubo, nedovršeno; nasmešio se, milim, zbunjenim osmehom. "Ponosa? Naravno da ga imam. Kad ga ne bih imao, ne bi me se ticalo kada je njihov red."
<BR>&nbsp;&nbsp;&nbsp;&nbsp;&nbsp;"Kako to da uvek imaš spreman odgovor na svako pitanje?"
<BR>&nbsp;&nbsp;&nbsp;&nbsp;&nbsp;"Zato što je život tako pun pitanja."
<BR>&nbsp;&nbsp;&nbsp;&nbsp;&nbsp;Nasmejao se, ali je nastavio da je posmatra kao da ona sama predstavlja jedno takvo, iznenadno pitanje, bez odgovora. I bio je u pravu, pošto ona uopšte nije znala zašto ga je izazivala.
<BR>&nbsp;&nbsp;&nbsp;&nbsp;&nbsp;Timo je stajao pored njih pomalo smeteno. Neki dečaci sa igrališta već su ih posmatrali: dva dečaka iz Palanke razgovaraju sa senjoritom.
<BR>&nbsp;&nbsp;&nbsp;&nbsp;&nbsp;Ne progovorivši više ni reč, njih troje se odmakoše od školske zgrade i krenuše prema ulici ispod nje, gde neće moći da ih vide s poljane.
<BR>&nbsp;&nbsp;&nbsp;&nbsp;&nbsp;"Kada bi se oni obraćali jedan drugom na taj način, kao što su viknuli na tebe", reče Luz, "izbila bi tuča. Zašto se vi takođe ne borite?"
<BR>&nbsp;&nbsp;&nbsp;&nbsp;&nbsp;"Za fudbal?"
<BR>&nbsp;&nbsp;&nbsp;&nbsp;&nbsp;"Za bilo šta!"
<BR>&nbsp;&nbsp;&nbsp;&nbsp;&nbsp;"Mi se borimo."
<BR>&nbsp;&nbsp;&nbsp;&nbsp;&nbsp;"Kada? Kako? Jednostavno ste se udaljili."
<BR>&nbsp;&nbsp;&nbsp;&nbsp;&nbsp;"Mi dolazimo u grad, svakoga dana, u školu", reče Lev. Nije gledao u nju sada dok su hodali jedno pored drugog, i njegovo lice izgledalo je kao i obično. Bilo je to jedno obično dečačko lice, tvrdoglavo, namrgođeno. Najpre nije shvatila šta je hteo da kaže, a kada je shvatila, sama nije znala šta da odgovori.
<BR>&nbsp;&nbsp;&nbsp;&nbsp;&nbsp;"Pesnice i noževi dolaze na poslednje mesto", reče on i verovatno je osetio naduvenost u sopstvenom glasu, izvesnu hvalisavost, pošto se okrenuo prema Luz smejući se i slegnuo ramenima, "a ni reči nisu ništa bolje, takođe!"
<BR>&nbsp;&nbsp;&nbsp;&nbsp;&nbsp;Izašli su iz senke koju je bacala kuća i spustili se u nisku zlatnu svetlost. Kao razlivena crvena mrlja, Sunce se nalazilo između tamnog mora i tamnih obala, a krovovi Grada goreli su nezemaljskom vatrom. Troje mladih ljudi zastade, osmatrajući taj silni sjaj naspram tame zapada. Morski vetar, koji je mirisao na so, prostor i dim upaljenog drveta, duvao im je hladno u lice. "Zar ne vidiš", reče Lev, "pokušaj da vidiš - pokušaj da shvatiš kakav bi život mogao da bude, kakav život jeste."
<BR>&nbsp;&nbsp;&nbsp;&nbsp;&nbsp;Videla je, gledajući njegovim očima, videla je veličanstvenost Grada kakav bi mogao da bude, i kakav je bio.
<BR>&nbsp;&nbsp;&nbsp;&nbsp;&nbsp;Zanosa nestade. Gubeći se u izmaglici, svetlost je gorela između mora i oluje, Grad je još bio zlatan na beskrajnoj obali; ali iza njih su išli ljudi niz ulicu, razgovarajući i dovikujući se. Bile su to devojke iz Palanke, koje su se zadržale u školi kako bi pomogle nastavnici da očisti učionice. Pridružile su se Timu i Levu, pozdravivši Luz ljubazno, ali kao i Timo, plaho. Njen put ka kući vodio je na levu stranu, dole prema gradu; njihov put vodio je na desnu, gore prema vrleti i Gradskom putu.
<BR>&nbsp;&nbsp;&nbsp;&nbsp;&nbsp;Kada se idući strmom ulicom odmakla malo podalje od njih bacila je pogled unazad prema njima, dok su se peli uz svoju ulicu. Devojke su nosile radnu odeću svetlih, prijatnih boja. Gradske devojke podrugljivo su se smejale Palančankama što nose pantalone, ali one same pravile su svoje suknje od materijala iz Palanke, kada su mogle da ga nabave, pošto je njihov materijal bio finiji i bolje urađen od svakog štofa koji se pravio u Gradu. Pantalone i jakne dugačkih rukava i visokih kragni koje su nosili mladići bile su krem boje od prirodnog svilenog vlakna. Levova glava sa gustom mekom kosom delovala je veoma tamno iznad te beline. On je išao iza ostalih, s Južnim Vetrom, lepom devojkom tihog glasa. Prema položaju njegove glave Luz je mogla da zaključi kako on sluša taj tihi glas, i da se smeši.
<BR>&nbsp;&nbsp;&nbsp;&nbsp;&nbsp;"Pokvarenjak!" reče Luz, i stušti se niz ulicu dok su je dugačke suknje šibale po člancima. Bila je isuviše dobro vaspitana da bi znala da psuje. Znala je za izraz 'Do đavola!', zato što je to govorio njen otac, čak i pred ženama, kada bi bio besan. Do sada nikada nije rekla 'Do đavola!', to je bila privilegija njenog oca. Ali, pre više godina, Eva joj je rekla da je pokvarenjak vrlo ružna reč i stoga je, tek kada bi bila sama, upotrebljavala ovu psovku.
<BR>&nbsp;&nbsp;&nbsp;&nbsp;&nbsp;Odjednom, izronivši kao Mudrijaš ni iz čega, i poput njega grbava, zlih očiju i delimično obrasla perjem, kako je izgledala uzbuđenoj devojci, pojavi se njena pratilja, rođaka Lores, za koju je Luz mislila da ju je napustila i otišla kući još pre pola sata. "Luz Marina! Luz Marina! Gde si bila? Čekala sam i čekala - pretrčala sam ceo put do kuće Falko i nazad do škole - gde si ti bila? Zašto sama pešačiš? Uspori, Luz Marina, umirem, umirem."
<BR>&nbsp;&nbsp;&nbsp;&nbsp;&nbsp;Ali Luz nije želela da uspori zbog sirote kreštave žene. Produžila je velikim koracima, boreći se protiv suza koje joj iznenada navreše na oči: protiv suza gneva zato što nikada nije mogla da se šeta sama, nikada da uradi nešto samostalno, nikada, nikada. Zato što su muškarci o svemu odlučivali. Sve činili po sopstvenoj volji. I sve starije žene bile su na njihovoj strani. Tako da devojka nije mogla da sama šeta ulicama grada, pošto bi neki pripit radnik mogao da je uvredi, a šta ako ga zbog toga strpaju u zatvor ili mu odseku uši? Većina bi tako postupili s njim. Devojački ugled bio bi tada uništen. Zato što su na osnovu njenog ugleda muškarci jedino i sticali mišljenje o njoj. Muškarci su o svemu razmišljali, sve činili, o svemu odlučivali, sve stvarali, donosili zakone, rušili zakone, kažnjavali one koji ih ruše; i nimalo prostora nije ostavljeno za žene, nikakav grad nije postojao za njih. Nigde, nigde, osim u njihovim sopstvenim sobama, kada bi ostale same.
<BR>&nbsp;&nbsp;&nbsp;&nbsp;&nbsp;Čak je i Palanka bila slobodnija od nje. Čak i Lev, koji nije želeo da se bori za fudbal, ali koji je, kada se spusti noć na njihov svet, glasno osporavao zakone i smejao im se. Čak je i Južni Vetar, koja je bila tako tiha i blaga - čak je i Južni Vetar mogla da se vraća kući s kim je želela, ruku pod ruku preko otvorenih polja po večernjem vetru, bežeći ispred kiše.
<BR>&nbsp;&nbsp;&nbsp;&nbsp;&nbsp;Kiša je dobovala po krovu od crepa iznad potkrovlja, gde se sklonila toga dana pre tri godine kada je konačno stigla kući, dok je rođaka Lores dahtala i kreštala iza nje sve vreme.
<BR>&nbsp;&nbsp;&nbsp;&nbsp;&nbsp;Kiša je dobovala iznad potkrovlja, gde se sklonila danas.
<BR>&nbsp;&nbsp;&nbsp;&nbsp;&nbsp;Tri godine je prošlo od one večeri na zlatnoj svetlosti. Pre tri godine još je išla u školu; verovala je da će, kada se završi školovanje, na čudesan način biti oslobođena.
<BR>&nbsp;&nbsp;&nbsp;&nbsp;&nbsp;Zatvor. Čitava Viktorija bila je zatvor, tamnica. I nikakvog izlaza nije bilo iz nje. Nigde se nije moglo otići.
<BR>&nbsp;&nbsp;&nbsp;&nbsp;&nbsp;Jedino je Lev otišao i pronašao novo mesto negde daleko na severu, u divljini, mesto gde se moglo otići... I vratio se odatle, uspravio se i rekao 'Ne' Gazda-Falku.
<BR>&nbsp;&nbsp;&nbsp;&nbsp;&nbsp;Ali Lev je bio slobadan, uvek je bio slobodan. Eto zašto u njenom životu, ni pre ni kasnije, nije pastojalo nijedno drugo vreme, osim onog kada je stajala s njim na uzvišenju svog grada, u zlatnoj svetlosti pre oluje, kada je zajedno s njim shvatila šta predstavlja slobodu. Ali za samo jedan tren. Koliko traje udar morskog vetra, susret očiju.
<BR>&nbsp;&nbsp;&nbsp;&nbsp;&nbsp;Prošlo je više od jedne godine kada ga je poslednji put videla. Vratio se, nazad, u Palanku, da bi potom otišao u novu naseobinu, slobodan, zaboravivši na nju. Zašto bi je se i sećao? Zašto bi se ona njega sećala? Imala je o čemu drugom da razmišlja. Bila je odrasla žena, morala je da se suoči sa životom. Čak i ako bi čitav život, koji je trebalo da upozna, predstavljao zaključana vrata, iza kojih nije bilo nikakvog prostora za nju.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
