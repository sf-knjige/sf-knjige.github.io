<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Koncert je stigao do veličanstvenog finala i muzičko drveće je sad nemo stajalo pod jesenjom mesečinom. Dole u rečnoj dolini sove su hukale jedna drugoj, slab povetarac šuškao je kroz lišće. Džeson se promeškoljio u stolici, bacivši preko ramena pogled ka velikoj anteni koja je bila montirana na krovu, a onda se ponovo smirio.
<BR>&nbsp;&nbsp;&nbsp;&nbsp;&nbsp;Marta je ustala. "Ući ću", rekla je. "Ideš li i ti, Džesone?"
<BR>&nbsp;&nbsp;&nbsp;&nbsp;&nbsp;"Mislim da ću ostati ovde još malo", rekao joj je. "U ovo doba godine retko imamo ovakve večeri. Šteta je da je propustim. Znaš li slučajno gde je Džon? Večeras nije izašao."
<BR>&nbsp;&nbsp;&nbsp;&nbsp;&nbsp;"Džon se unervozio od čekanja", rekla je Marta. "Uskoro će se ponovo uputiti na zvezde. Mislim da je ustanovio kako mu ovo više nije dom. Suviše dugo je bio odsutan."
<BR>&nbsp;&nbsp;&nbsp;&nbsp;&nbsp;Džeson je počeo da gunđa. "Džonu nijedno mesto nije dom. On nema doma. Ni ne želi ga. On samo hoće da luta. Kao i svi ostali. Nikoga od njih, baš nikoga, uopšte nije briga šta će biti sa Zemljom."
<BR>&nbsp;&nbsp;&nbsp;&nbsp;&nbsp;"Svi su bili puni saosećanja. Svi sa kojima sam pričala. Ako ikako mogu da pomognu, rekli su..."
<BR>&nbsp;&nbsp;&nbsp;&nbsp;&nbsp;"A znaju", rekao je Džeson, "da ne mogu ništa."
<BR>&nbsp;&nbsp;&nbsp;&nbsp;&nbsp;"Valjda. Ne primaj to toliko k srcu, Džesone. Možda se brineš zbog nečega što se uopšte neće desiti."
<BR>&nbsp;&nbsp;&nbsp;&nbsp;&nbsp;"Ne brinem ja zbog nas", odgovorio je. "Nego zbog plemena Crvenog Oblaka, i zbog robota. Da, čak i zbog robota. Oni su nekako počeli iz početka. Trebalo bi im pružiti priliku. Niko ne bi smeo da im smeta."
<BR>&nbsp;&nbsp;&nbsp;&nbsp;&nbsp;"Ali odbili su da nam pomognu."
<BR>&nbsp;&nbsp;&nbsp;&nbsp;&nbsp;"Namestili su nam radio i antenu", pobunio se.
<BR>&nbsp;&nbsp;&nbsp;&nbsp;&nbsp;"Ali nisu nam zaista pomogli."
<BR>&nbsp;&nbsp;&nbsp;&nbsp;&nbsp;"Zaista nisu", složio se. "Ne mogu da razumem robote. Nikad nisam ni mogao."
<BR>&nbsp;&nbsp;&nbsp;&nbsp;&nbsp;"Naši roboti..."
<BR>&nbsp;&nbsp;&nbsp;&nbsp;&nbsp;"Naši roboti su drugačiji", rekao je Džeson. "Oni su deo nas. Rade ono za šta su napravljeni. Nisu se promenili; ali ostali jesu. Jezekilj, na primer..."
<BR>&nbsp;&nbsp;&nbsp;&nbsp;&nbsp;"Morali su da se promene", rekla je Marta. "Nisu imali izbora. Nisu mogli da sednu i čekaju."
<BR>&nbsp;&nbsp;&nbsp;&nbsp;&nbsp;"Valjda si u pravu", rekao je Džeson.
<BR>&nbsp;&nbsp;&nbsp;&nbsp;&nbsp;"Ja idem unutra. Nemoj ostati predugo. Uskoro će zahladiti..."
<BR>&nbsp;&nbsp;&nbsp;&nbsp;&nbsp;"Gde je Večernja Zvezda? Ni ona nije izašla. Večeras smo bili samo nas dvoje."
<BR>&nbsp;&nbsp;&nbsp;&nbsp;&nbsp;"Večernja Zvezda je zabrinuta. Zbog onog čudnog momka. Ne razumem šta je našla u njemu."
<BR>&nbsp;&nbsp;&nbsp;&nbsp;&nbsp;"Ni ona ne zna šta mu se desilo? Kuda je mogao da ode?"
<BR>&nbsp;&nbsp;&nbsp;&nbsp;&nbsp;"Da zna, ne bi brinula. Pretpostavljam da misli kako je pobegao od nje."
<BR>&nbsp;&nbsp;&nbsp;&nbsp;&nbsp;"Pričala si s njom?"
<BR>&nbsp;&nbsp;&nbsp;&nbsp;&nbsp;"Ne o mladiću."
<BR>&nbsp;&nbsp;&nbsp;&nbsp;&nbsp;"To je bio čudak", rekao je Džeson.
<BR>&nbsp;&nbsp;&nbsp;&nbsp;&nbsp;"Pa, ja idem unutra. Hoćeš li i ti uskoro?"
<BR>&nbsp;&nbsp;&nbsp;&nbsp;&nbsp;Sedeo je i slušao njene korake kako prelaze preko verande, i vrata kako se zatvaraju za njom.
<BR>&nbsp;&nbsp;&nbsp;&nbsp;&nbsp;Čudno je to s tim momkom, pomislio je, čudno kako je nestao. I tuđinac iz jaruge je nestao. Pošao je da ga obiđe i još malo popriča s njim, i nije mu našao ni traga, ma koliko tražio. Je li se umorio od čekanja i otišao? Ili postoji veza između njegovog odlaska i nestanka Dejvida Hanta? To je bilo skoro neverovatno; Dejvid Hant nije znao za stvorenje u jaruzi. Momak je pričao ono o Crnom Hodaču, i bilo je prilično jasno da ga se plaši, da je, iako to nije rekao, možda i kontinent prešao samo da bi se sakrio od njega, da ga se otrese. Možda i dalje beži - od nečega što najverovatnije uopšte ne postoji. To i nije čudno, pomislio je Džeson. On ne bi bio prvi koji beži od nečeg nepostojećeg.
<BR>&nbsp;&nbsp;&nbsp;&nbsp;&nbsp;Je li moguće, upitao se, da i moj strah počiva na nepostojećoj činjenici? Možda brod povratnika sa predstavnicima Čovečanstva ne predstavlja nikakvu pretnju po Zemlju? Pa čak ako će i doneti na Zemlju seme promene, ko sam ja da odlučujem da li to predstavlja pretnju? Ali ovo je sigurno pogrešno, zaključio je; to može biti samo pretnja. Ne pretnja, naravno, po one ljude koji su otišli na zvezde, jer oni su presekli veze sa Zemljom, više ne mare za Zemlju i ono što se Zemlji desi na njih neće uticati. To saznanje je predstavljalo neku vrstu šoka, priznao je sebi. Sve ove godine proveo je usvajajući ideju da je on domaćin na Zemlji, da mu je prepušteno staranje o kolevci Čovečanstva. Sada je izgledalo da je to bila samo vešta iluzija koju je pažljivo negovao kako bi povećao osećanje sopstvene važnosti. Od svih ljudi koji potiču iz kuće, samo on i Marta će patiti ako Čovečanstvo reši da ponovo naseli Zemlju. I bez obzira koliko se bunio protiv pomisli na to, za njih dvoje i neće biti toliko bitno. Što se tiče njega i Marte, Čovečanstvo će ostati na distanci - svakako se neće utrpavati u njihovu kuću i na tih nekoliko jutara ako im bude jasno da tu nisu dobrodošli. Sama pomisao na njihovo prisustvo na planeti stvaraće mu gorčinu, ali to je ipak samo sebičnost, obična uobraženost i sebičnost.
<BR>&nbsp;&nbsp;&nbsp;&nbsp;&nbsp;Ono što je bitno, mislio je, jesu Indijanci, potomci starih urođenika koji su nekada ovaj kontinent smatrali svojim domom; i roboti, isto koliko i Indijanci. Ni jedni ni drugi nisu tražili kulturu i civilizaciju, one su im nametnute; roboti nisu tražili čak ni život. Doživeli su dovoljno nepravde u prošlosti; bilo bi užasno da ponovo postanu žrtve nepravde. Oni moraju imati svoju priliku. A ako se Čovečanstvo vrati, prilike neće biti.
<BR>&nbsp;&nbsp;&nbsp;&nbsp;&nbsp;Kakvu je to smrtonosnu bolest nosila njegova rasa? Ne smrtonosnu po njih same, nego po sve ostale s kojima bi došli u dodir, iako se, na kraju krajeva, pokazala smrtonosnom i po njih. Sve je počelo, mislio je, kada je prvi čovek zagrebao tle i posejao seme, pa je morao da obezbedi zemlju na kojoj je sejao. Tako se začela ideja o vlasništvu - vlasništvu nad zemljom, vlasništvu nad prirodnim izvorima, vlasništvu nad radom. A možda i shvatanje o bezbednosti - podizanje ograda protiv drugih oblika života, zaštita nečijeg životnog prostora i želja da se taj prostor poboljša i, pošto se poboljša, da se toliko osigura protiv suseda da mu ga nikad ne mogu oteti. Kad je malo razmislio, postao je siguran da zamisao o bezbednosti svakako izvire iz zamisli o vlasništvu. Obe su rasle iz istog korena, i bile su iste. Čovek koji poseduje istovremeno je i bezbedan.
<BR>&nbsp;&nbsp;&nbsp;&nbsp;&nbsp;Indijanci nisu posedovali ni stopu zemlje, oni bi i mrzeli takvo vlasništvo, jer vlasništvo bi značilo da su vezani za ono što poseduju. A roboti, upitao se, imaju li možda oni zamisao vlasništva, u nekom obliku koji on nije primetio? Duboko je sumnjao. Njihovo društvo je sigurno još više komunističko od društva u plemenu Crvenog Oblaka. Samo Džesonov narod se držao vlasništva, i to je njihova bolest. Ali iz te bolesti, izgrađena na temeljima te bolesti, izrasla je najsloženija društvena struktura.
<BR>&nbsp;&nbsp;&nbsp;&nbsp;&nbsp;Društvena struktura koju je Nestanak zbrisao. Hoće li se sada ponovo javiti na Zemlji, i šta da se preduzme? Šta može on, Džeson Vitni, da učini kako bi je sprečio da se obnovi? Nije bilo odgovora, ili on nije uspevao da ga nađe.
<BR>&nbsp;&nbsp;&nbsp;&nbsp;&nbsp;Roboti su predstavljali zagonetku. Stenli je rekao da su on i njegove kolege duboko zabrinuti, ali kad je Projekat odlučio da ne pruži pomoć, oni su bez pogovora prihvatili takvu odluku. Iako su im pomogli u najvažnijem: dali su im i montirali zrak za navođenje, radio i akumulatore za njihovo napajanje. Bez toga bi bilo nemoguće stupiti u dodir sa Čovečanstvom, kada bude stiglo. Bez zraka za navođenje oni bi najverovatnije došli i otišli a da ni ne saznaju da na planeti još ima ljudi. Spustili bi se, verovatno na više mesta, izvršili istraživanja i vratili se na svoje nove planete s izveštajem da je Zemlja nenastanjena. A važno je, mislio je Džeson - užasno važno - da ima priliku da porazgovara s njima. Šta će postići razgovorom nije imao pojma, ali barem mora imati priliku da razgovara s ljudima na brodu koji dosad mora da se već približio Zemlji. Uz zrak za navođenje koji se širi kroz svemir, oni će znati da ima još ljudi, i umeće da ih nađu.
<BR>&nbsp;&nbsp;&nbsp;&nbsp;&nbsp;Džeson se zgrčio u stolici. Osećao se usamljen i napušten; ponovo se upitao da li možda greši, i odbacio je tu misao. Greši za sebe, možda. Možda i za robote, ali svakako ne greši u pogledu Crvenog Oblaka i njegovog naroda - a možda ni u pogledu sebe i robota.
<BR>&nbsp;&nbsp;&nbsp;&nbsp;&nbsp;Pokušao je da svesno očisti um od čitavog zamešateljstva. Ako bi ga očistio i zadržao takvim neko vreme, možda bi mogao jasnije da misli kada ponovo bude došlo vreme za razmišljanje. Seo je što je opuštenije mogao, ne razmišljajući, dok je napetost u njemu popuštala i nestajala. Gledao je kako se mesečina presijava sa manastirskih krovova i kako pretvara muzičko drveće u bele aveti. Poslednjih noći, pomislio je, drveće je sviralo mnogo bolje, jednako onako, ili čak i mnogo bolje nego u onim davnim danima. Poboljšanje je nastupilo, setio se, usred koncerta one večeri kad se njegov brat Džon vratio sa zvezda. Odmah je to primetio i malo je čak i razmišljao o tome, ali bilo je toliko posla, toliko briga, da nije mislio dalje. One večeri kad je Džon stigao kući, pomislio je, ali taj povratak teško da je imao veze. Džonov povratak kući muzičkom drveću nije značio ništa.
<BR>&nbsp;&nbsp;&nbsp;&nbsp;&nbsp;Začuo je korake po kamenim pločama i naglo se okrenuo u stolici. Tačer mu je žurno prilazio.
<BR>&nbsp;&nbsp;&nbsp;&nbsp;&nbsp;"Gospodine Džesone", rekao je robot, "neko vas zove preko radija. Rekao sam im da sačekaju i da ću vas dovesti."
<BR>&nbsp;&nbsp;&nbsp;&nbsp;&nbsp;Džeson je ustao. Bio je svestan da mu kolena klecaju, da mu se želudac grči. To je to, pomislio je, najzad je to. Nije bio spreman. Shvatio je da nikad ne bi bio spreman.
<BR>&nbsp;&nbsp;&nbsp;&nbsp;&nbsp;"Hvala, Tačere", rekao je. "Voleo bih da mi učiniš nešto."
<BR>&nbsp;&nbsp;&nbsp;&nbsp;&nbsp;"Šta god želite, gospodine." Tačer je bio uzbuđen. Džeson ga je radoznalo pogledao - činilo mu se da nikad nije video Tačera uzbuđenog.
<BR>&nbsp;&nbsp;&nbsp;&nbsp;&nbsp;"Molim te, pošalji jednog robota dole do logora Crvenog Oblaka. Recite mu šta se dogodilo. Recite mu da mi je potreban. Zamolite ga da dođe."
<BR>&nbsp;&nbsp;&nbsp;&nbsp;&nbsp;"Odmah", rekao je Tačer. "Sam ću otići."
<BR>&nbsp;&nbsp;&nbsp;&nbsp;&nbsp;"Odlično", rekao je Džeson. "Nadao sam se da ćeš ti poći. Horas te poznaje. Možda mu se ne bi dopalo da ga probudi neki drugi robot."
<BR>&nbsp;&nbsp;&nbsp;&nbsp;&nbsp;Tačer se okrenuo i pošao.
<BR>&nbsp;&nbsp;&nbsp;&nbsp;&nbsp;"Samo trenutak", rekao je Džeson. "Ima još nešto. Zamoli Crvenog Oblaka da pošalje nekoga uz reku i dovede Stenlija. On treba da bude ovde. I Jezekilj. Neka neki drugi robot otrči po Jezekilja."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
