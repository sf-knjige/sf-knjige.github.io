<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;"Ko je to?" upitao je Rejnolds Džesona.
<BR>&nbsp;&nbsp;&nbsp;&nbsp;&nbsp;"Zove se Stenli", odgovorio je Džeson. "On je robot sa Projekta. Pričali smo vam o Projektu, ako se sećate..."
<BR>&nbsp;&nbsp;&nbsp;&nbsp;&nbsp;"O, da", rekao je Harison, "superrobot kojeg grade njegova mlađa braća."
<BR>&nbsp;&nbsp;&nbsp;&nbsp;&nbsp;"Moram se pobuniti zbog vašeg tona", oštro je rekao Jezekilj. "Nema razloga da budete tako nadmeni. Ono što rade ovaj robot i njegovi sadruzi spada u veliku tradiciju vaše tehnologije: graditi veće i bolje i sa više mašte..."
<BR>&nbsp;&nbsp;&nbsp;&nbsp;&nbsp;"Izvinjavam se", rekao je Harison. "Ali upao je ovamo..."
<BR>&nbsp;&nbsp;&nbsp;&nbsp;&nbsp;"Pozvan je", hladno je rekao Džeson. "Imao je da pređe dalek put. Tek sad je stigao."
<BR>&nbsp;&nbsp;&nbsp;&nbsp;&nbsp;"S porukom?"
<BR>&nbsp;&nbsp;&nbsp;&nbsp;&nbsp;"Od Projekta", rekao je Stenli.
<BR>&nbsp;&nbsp;&nbsp;&nbsp;&nbsp;"Kakva je to poruka?" pitao je Harison.
<BR>&nbsp;&nbsp;&nbsp;&nbsp;&nbsp;"Prvo moram da objasnim", rekao je Stenli. "Projekat je, već nekoliko godina, u dodiru s inteligencijom koja je negde u središtu galaksije."
<BR>&nbsp;&nbsp;&nbsp;&nbsp;&nbsp;"Da", rekao je Rejnolds. "to smo već čuli."
<BR>&nbsp;&nbsp;&nbsp;&nbsp;&nbsp;"Poruka koju donosim", rekao je Stenli, "upravo je od te intelilgencije."
<BR>&nbsp;&nbsp;&nbsp;&nbsp;&nbsp;"A ima veze sa situacijom ovde?" upitao je Rejnolds. "Smatram da je to besmisleno."
<BR>&nbsp;&nbsp;&nbsp;&nbsp;&nbsp;"Ima veze s vama", rekao je Stenli.
<BR>&nbsp;&nbsp;&nbsp;&nbsp;&nbsp;"Ali kako je mogla da zna? Kako je mogla da zna kakva je ovde situacija? Velika tuđinska inteligencija svakako se ne bi mešala..."
<BR>&nbsp;&nbsp;&nbsp;&nbsp;&nbsp;"Poruka, upućena vama i ostatku vaše ekspedicije, glasi: Ostavite Zemlju na miru. Nije dozvoljeno nikakvo uplitanje. To je takođe deo eksperimenta."
<BR>&nbsp;&nbsp;&nbsp;&nbsp;&nbsp;"Ne razumem", rekao je ljutito Harison. "Kakav eksperiment? O čemu to govori? To nema nikakvog smisla. Svakako imamo prava da znamo."
<BR>&nbsp;&nbsp;&nbsp;&nbsp;&nbsp;Stenli je iz vrećice izvukao presavijeno parče papira. Preko stola ga je gurnuo ka Rejnoldsu. "Evo kopije poruke, sa štampača."
<BR>&nbsp;&nbsp;&nbsp;&nbsp;&nbsp;Rejnolds je podigao papir i pogledao ga. "Tako glasi. Ali ne razumem. Ako ponovo pokušavate da blefirate..."
<BR>&nbsp;&nbsp;&nbsp;&nbsp;&nbsp;"To je Princip", tiho je rekao Džeson. "Sve se uklapa. Pitali smo se; sada znamo. Projekat je u dodiru s Principom."
<BR>&nbsp;&nbsp;&nbsp;&nbsp;&nbsp;"Principom?" povikao je Harison. "Šta je sve ovo? Ne znamo ni za kakav Princip. To nam ništa ne znači."
<BR>&nbsp;&nbsp;&nbsp;&nbsp;&nbsp;Džon je uzdahnuo. "Nisam ni mislio da će vam značiti. Trebalo je da vam kažemo, ali nismo imali bogzna šta. Ako biste se malo smirili, ispričaću vam o Principu."
<BR>&nbsp;&nbsp;&nbsp;&nbsp;&nbsp;"Ponovo neka bajka, nesumnjivo", ljutito je rekao Harison. "Lažna poruka, a potom bajka. Vi izgleda mislite da smo mi glupi..."
<BR>&nbsp;&nbsp;&nbsp;&nbsp;&nbsp;"Sada više nije važno", rekao je Džeson. "Nije važno šta mislite. Više ne vladamo situacijom, ni mi ni vi."
<BR>&nbsp;&nbsp;&nbsp;&nbsp;&nbsp;Džon je bio u pravu kad je pretpostavljao, pomislio je Džeson, da je nad ljudima sa Zemlje izvršen eksperiment, u istom smislu, a možda i na isti način kao što bi ljudski virolog ili bakteriolog postupao s kolonijom bakterija ili virusa. A ako je to tačno, shvatio je uz šok, ljudi u ovoj kući i malo pleme Indijanaca, i još jedna mala grupa ljudi na Zapadnoj obali, nisu zaboravljeni. Pre će biti da su namerno ostavljeni, kao deo eksperimenta - možda kao kontrola.
<BR>&nbsp;&nbsp;&nbsp;&nbsp;&nbsp;Džon je rekao da do sada Princip zna da se ljudi ponašaju uvek isto, ali s obzirom na ovo otkriće, sada zna i da su, mada se glavnina Čovečanstva ponaša uvek isto, izdvojene grupice podložne mutacijama. Jer, ovde su bili predstavnici tri soja ljudi - ljudi iz ove kuće, Indijanci i ljudi s obale. Od te tri grupe, dve su uspešno prošle mutacije a treća je propala. Iako, čekaj malo, poslednji zaključak nije tačan, jer je ostao Dejvid Hant. Kad je pomislio na njega, setio se kako je muzičko drveće pre nedelju-dve dana iznenada povratilo tananost i ravnotežu, kao i neverovatne glasine koju mu je to popodne saopštio Tačer. Kako to, upitao se, da roboti saznaju glasine pre nego što ih iko drugi postane svestan?
<BR>&nbsp;&nbsp;&nbsp;&nbsp;&nbsp;I roboti. Ne tri odvojena soja, nego četiri. Za šta treba odati priznanje Principu, zadovoljno je pomislio Džeson. Rado bi se opkladio (i bio bi siguran da će dobiti) da Princip nije uzeo u obzir robote. Mada su roboti, kad malo razmisli, pomalo zastrašujući. Kakva je to naprava koja može da razgovara s Principom i da prenosi njegove poruke? I zašto je Princip nju odabrao za svog predstavnika? Samo zato što je bila tu, pri ruci? Ili postoji sklonost, razumevanje između njih dvoje kakvo ne može postojati između Principa i čoveka, ili ma kog biološkog oblika života? Uzdrhtao je pri toj pomisli.
<BR>&nbsp;&nbsp;&nbsp;&nbsp;&nbsp;"Sećaš se", rekao je Stenliju, "kako si nam prvo rekao da nam ničim ne možete pomoći."
<BR>&nbsp;&nbsp;&nbsp;&nbsp;&nbsp;"Sećam se", rekao je robot.
<BR>&nbsp;&nbsp;&nbsp;&nbsp;&nbsp;"Ali na kraju ste ipak pomogli."
<BR>&nbsp;&nbsp;&nbsp;&nbsp;&nbsp;"Veoma mi je milo", rekao je Stenli, "što smo na kraju ipak mogli da pomognemo. Vi i mi, čini mi se, imamo mnogo zajedničkog."
<BR>&nbsp;&nbsp;&nbsp;&nbsp;&nbsp;"Iskreno se nadam da je tako", rekao je Džeson, "i zahvaljujem vam se iz sveg srca."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
