<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Bio je tako uglancan da je sijao pod jutarnjim svetlom; rekao je da se zove Stenli i da mu je drago što su došli. Poznavao je trojicu od njih - Jezekilja, Džesona i Crvenog Oblaka, tim redom - i rekao da su vesti i govorkanja o njima stigli i do Projekta. Kad su ga upoznali sa Džonom, iskazao je neobično zadovoljstvo što sreće nekoga sa zvezda. Bio je učtiv, uglađen, i blistao je u hodu, i rekao je da je lepo što su ga susedi posetili, makar i posle toliko godina, i da žali što nema da im ponudi ni hrane ni pića, pošto roboti to ne koriste.
<BR>&nbsp;&nbsp;&nbsp;&nbsp;&nbsp;Bilo je jasno da su ih nekako nadgledali još otkako se mala flota prvi put pojavila, veslajući uz reku, jer Stenli ih je čekao na vrhu brega kada su se uspeli stazom, pošto su izvukli kanue na obalu i ostavili veslače da ih čekaju kraj njih, u podnožju brega.
<BR>&nbsp;&nbsp;&nbsp;&nbsp;&nbsp;Nad bregom se nadnosila građevina, šta god da je - ogromna, zakrivljena i tanka, blistava, šira na vrhu nego na mestu gde se pomaljala iz tla, crna, ali sa mnogo svetlucavih metalnih delova koji su hvatali jutarnje sunce, ogromna, zakrivljena i tanka, parajući nebo, više nalik na fantastičan spomenik ili skulpturu iz sna nego na građevinu, i na prvi pogled nije imala nikakvog smisla. Bila je kružnog oblika, ali ne potpuno, nego je s jedne strane zjapio otvor u obliku slova V.
<BR>&nbsp;&nbsp;&nbsp;&nbsp;&nbsp;Na mestu gde su stajali, nešto dalje od blistave građevine, ležali su ostaci drevnog grada, tu i tamo su se srušeni zidovi i metalni kosturi zgrada i dalje dizali nad neravnim tlom, kao otkinuti udovi ili ukočene ruke mrtvaca na brzinu plitko sahranjenih, tek reda radi.
<BR>&nbsp;&nbsp;&nbsp;&nbsp;&nbsp;S druge strane reke takođe su bila uzvišenja, ali ovde je raspadanje zgrada teklo nešto sporije jer su se ponegde još razaznavali ostaci kuća.
<BR>&nbsp;&nbsp;&nbsp;&nbsp;&nbsp;Stenli je primetio da Džeson razgleda građevine. "Stari univerzitet", rekao je. "Veoma smo se trudili da sačuvamo neke odabrane zgrade."
<BR>&nbsp;&nbsp;&nbsp;&nbsp;&nbsp;"Koristite ih?"
<BR>&nbsp;&nbsp;&nbsp;&nbsp;&nbsp;"Njihov sadržaj. Izvesne instrumente i biblioteku. Stare radionice i laboratorije. A ono čega u njima nije bilo, donosili smo, godinama, iz drugih centara. Mada", dodao je s prizvukom tuge, "više nema mnogo drugih mesta."
<BR>&nbsp;&nbsp;&nbsp;&nbsp;&nbsp;"Koristili ste znanje da ovo sagradite", rekao je Džon pokazujući blistavu građevinu naglim pokretom ruke.
<BR>&nbsp;&nbsp;&nbsp;&nbsp;&nbsp;"Jeste", odgovorio je robot Stenli. "Čuli ste za to?"
<BR>&nbsp;&nbsp;&nbsp;&nbsp;&nbsp;"Ponešto", rekao je Džeson. "Ali ima i drugih stvari."
<BR>&nbsp;&nbsp;&nbsp;&nbsp;&nbsp;"Imamo mesto", rekao je Stenli, "gde će vam biti daleko udobnije nego da stojite na vetru usred prerije. Ako biste pošli za mnom."
<BR>&nbsp;&nbsp;&nbsp;&nbsp;&nbsp;Pošli su za njim, izlokanom stazom, do kosine koja je vodila naniže, u prostoriju unutar blistave građevine. Dok su silazili, utvrdili su da se nad zemljom izdiže samo manji deo građevine, da se njeni glatki bokovi zarivaju u ogromnu rupu koja je iskopana za njih. Rampa je naglo zaokretala naniže, u oštrom luku oko glatkog zida blistavog zdanja.
<BR>&nbsp;&nbsp;&nbsp;&nbsp;&nbsp;"Spustili smo se duboko da je učvrstimo", rekao je Stenli. "Sve do kamena stanca."
<BR>&nbsp;&nbsp;&nbsp;&nbsp;&nbsp;"I to zovete Projekat?" upitao je Crveni Oblak. Sad je prvi put progovorio. Džeson je primetio da se ukrutio kao da je besan kad im je blistavi robot izašao u susret, i za trenutak je zadržao dah uplašen od onoga što će njegov stari prijatelj poželeti da kaže. Ali nije rekao ništa, i Džesona je proželo osećanje divljenja. Tokom godina, pošto Crveni Oblak dolazi u kuću, on i Tačer su razvili nešto nalik na prijateljsko poštovanje, ali Tačer je bio jedini robot na kojega je poglavica obraćao pažnju. A sada je pred njima stajao čvrst, sposoban, samouveren otmen robot, i izigravao im domaćina. Džeson je mogao da zamisli kako se starac oseća pri pogledu na njega.
<BR>&nbsp;&nbsp;&nbsp;&nbsp;&nbsp;"Da, tako ga zovemo, gospodine", rekao je Stenli. "U početku smo ga tako nazvali, i prešlo nam je u naviku, pa nikad nismo promenili ime. Što je u redu, naravno. To je naš jedini projekat."
<BR>&nbsp;&nbsp;&nbsp;&nbsp;&nbsp;"A koja mu je svrha? Sigurno ima neku svrhu?" Po načinu na koji je to rekao, videlo se da Crveni Oblak ozbiljno sumnja u to.
<BR>&nbsp;&nbsp;&nbsp;&nbsp;&nbsp;"Kad stignemo na udobnije mesto", rekao je robot, "reći ću vam sve što želite. Mi ovde nemamo tajni."
<BR>&nbsp;&nbsp;&nbsp;&nbsp;&nbsp;Susretali su druge robote, koji su išli uz nagib, ali ti ih nisu pozdravljali i nisu zastajali. Evo, pomislio je Džeson dok je hitao naniže, objašnjenja za sve one žurne, usmerene grupe takozvanih 'divljih robota' koje su viđali stolećima - usmerene, posvećene grupe koje su se upućivale na razne strane, i stizale sa raznih strana, da donesu potrebne materijale za izgradnju ovog mesta.
<BR>&nbsp;&nbsp;&nbsp;&nbsp;&nbsp;Konačno su stigli do kraja nagiba, i tu je krug građevine bio mnogo manji nego na vrhu. Na dnu se nalazio otvor, a u njemu nešto nalik na otvorenu kuću, sa krovom na jakim stubovima, sa stolovima, stolicama i ormarima za spise, i nekim prilično čudnim mašinama. To je, zaključio je Džeson, kombinacija upravljačkog centra i uprave gradilišta.
<BR>&nbsp;&nbsp;&nbsp;&nbsp;&nbsp;"Gospodo", rekao je Stenli, "ako biste našli mesto da sednete, saslušaću vaša pitanja i rado vam reći sve što želite. Imam saradnike koje bih pozvao..."
<BR>&nbsp;&nbsp;&nbsp;&nbsp;&nbsp;"Jedan je sasvim dovoljan", oštro je rekao Crveni Oblak.
<BR>&nbsp;&nbsp;&nbsp;&nbsp;&nbsp;"Ja mislim", žurno je rekao Džeson, kako bi preduhitrio prijatelja, "da nema potrebe da uznemiravamo ostale. Pretpostavljam da ti možeš da govoriš u njihovo ime."
<BR>&nbsp;&nbsp;&nbsp;&nbsp;&nbsp;"Već sam vam rekao", kazao je robot, "da nemamo nikakvih tajni. I svi smo istog mišljenja, ili bar uglavnom istog. Mogu pozvati ostale ukoliko se ukaže potreba. Pretpostavljam da nije potrebno da vam kažem kako sam prepoznao sve vas sem gospodina koji je stigao sa zvezda. Vaš ugled doseže daleko. Poglavicu poznajemo i poštujemo ga, iako smo svesni neprijateljstva njegovog naroda prema nama. Razumemo poreklo takvog stava, mada žalimo zbog toga, i pazili smo, gospodine", obratio se Crvenom Oblaku, "da vam se ne namećemo."
<BR>&nbsp;&nbsp;&nbsp;&nbsp;&nbsp;"Tvoj jezik", odgovorio je Crveni Oblak, "je slađi nego što bi trebalo, ali priznajem da ste se držali podalje od nas."
<BR>&nbsp;&nbsp;&nbsp;&nbsp;&nbsp;"Gospodina Džesona" nastavio je robot, "poštujemo kao dobrog i velikog prijatelja, a veoma smo ponosni na Jezekilja i posao koji on radi."
<BR>&nbsp;&nbsp;&nbsp;&nbsp;&nbsp;"Ako tako mislite", upitao je Džeson, "zašto nam nikad niste došli u posetu?"
<BR>&nbsp;&nbsp;&nbsp;&nbsp;&nbsp;"Nekako smo mislili da to ne bi valjalo. Možda možete da pretpostavite kako smo se osećali kada iznenada više nije bilo ljudi kojima bismo služili, kada je iznenada nestala glavna svrha našeg postojanja."
<BR>&nbsp;&nbsp;&nbsp;&nbsp;&nbsp;"Ali drugi su nam dolazili", rekao je Džeson. "Prosto smo zatrpani robotima, što nam je veoma milo. Oni se sjajno staraju o nama."
<BR>&nbsp;&nbsp;&nbsp;&nbsp;&nbsp;"To je tačno", rekao je Stenli, "ali vi već imate sve što vam treba. Možda i više nego što vam treba. Nismo želeli da vas dovodimo u nepriliku."
<BR>&nbsp;&nbsp;&nbsp;&nbsp;&nbsp;"Sudeći po ovome", rekao je Džon, "pretpostavljam da će vam biti drago da čujete da se Čovečanstvo vraća."
<BR>&nbsp;&nbsp;&nbsp;&nbsp;&nbsp;"Čovečanstvo!" zagrcnuo se robot, izbačen iz smirenog i samouverenog stava. "Čovečanstvo se vraća?"
<BR>&nbsp;&nbsp;&nbsp;&nbsp;&nbsp;"Bili su odvedeni", rekao je Džon, "na druge planete. Ponovo su pronašli Zemlju i uputili istraživački brod. Možda će stići vrlo brzo."
<BR>&nbsp;&nbsp;&nbsp;&nbsp;&nbsp;Stenli se borio sa sobom. Jasno su to videli. Kada je konačno progovorio, ponovo je bio pribran. "Jeste li sigurni u to?" upitao je.
<BR>&nbsp;&nbsp;&nbsp;&nbsp;&nbsp;"Više nego siguran", rekao je Džon.
<BR>&nbsp;&nbsp;&nbsp;&nbsp;&nbsp;"Pitate hoće li nam biti milo", rekao je Stenli. "Mislim da neće."
<BR>&nbsp;&nbsp;&nbsp;&nbsp;&nbsp;"Ali, rekao si..."
<BR>&nbsp;&nbsp;&nbsp;&nbsp;&nbsp;"To je bilo u početku. Pre pet hiljada godina. Za toliko vreme moraju se desiti promene. Nazivate nas mašinama, i pretpostavljam da to i jesmo. Ali za pet hiljada godina čak i mašina može da se promeni. Ne mehanički, naravno. Ali vi ste nas napravili kao mašine sa mozgom, a mozak se menja. Menjaju se mišljenja. Pronalaze se i prihvataju nove vrednosti. Nekada smo radili za ljude - to je bila svrha našeg postojanja. Da smo mogli da biramo, ne bismo menjali situaciju. Služba nam je donosila zadovoljstvo; stvoreni smo tako da osećamo zadovoljstvo živeći da služimo. Za odanost i ljubav prema ljudskoj rasi nismo zaslužni, jer one su ugrađene u nas."
<BR>&nbsp;&nbsp;&nbsp;&nbsp;&nbsp;"Ali sada", rekao je Jezekilj, "radite za sebe."
<BR>&nbsp;&nbsp;&nbsp;&nbsp;&nbsp;"Ti to možeš da razumeš, Jezekilje. I ti i tvoji drugovi sada radite za sebe."
<BR>&nbsp;&nbsp;&nbsp;&nbsp;&nbsp;"Ne", rekao je Jezekilj. "I dalje radimo za ljude."
<BR>&nbsp;&nbsp;&nbsp;&nbsp;&nbsp;Robot Stenli nije obratio pažnju na Jezekiljeve reči. "Isprva smo bili zbunjeni", rekao je, "i izgubljeni. Ne mi, naravno, nego svaki od nas, svako za sebe. Jer mi nikada nismo bili jedan narod; nismo postojali kao mi, samo svako od nas za sebe, radeći ono što se od njega očekuje, ono za šta je proizveden, i srećan što baš to radi. Nismo imali svoj život, i mislim da nas je upravo to najviše zbunilo kada su ljudi nestali. Jer tada smo iznenada, ne mi, nego svaki od nas za sebe, otkrili da imamo i svoj život, da se može živeti i bez ljudskog gospodara, i da se može funkcionisati mada više nema posla. Mnogi su ostali još neko vreme, u nekim slučajevima i vrlo dugo, u starim domaćinstvima, izvršavajući poslove za koje su predviđeni - kao da su ljudi samo otišli na put i uskoro će se vratiti. Mada su i najgluplji među nama, mislim, znali da nije tako, jer nisu samo naše porodice otišle, nego svi, i to je bilo najčudnije, jer nikad ranije nisu otišli svi odjednom. Mislim da je većina od nas smesta shvatila šta se desilo, ali smo nastavili da se pretvaramo da nije tako, da će se vremenom svi ljudi vratiti kući, pa smo, u skladu s našom svrhom i obukom, nastavili da radimo svoj posao, koji više nije bio posao, nego samo niz besmislenih pokreta. Vremenom smo odustali od pretvaranja, ne svi odjednom naravno, nego u početku nekolicina, a potom još neki, i kasnije još i još. Pošli smo da lutamo, u potrazi za novim gospodarima, za poslovima koji nisu besmisleni. Nismo našli ljude, ali našli smo sebe, našli smo jedni druge. Razgovarali smo među sobom; stvarali smo male, kratkoročne, besmislene planove u tom međusobnom razgovoru. Prvo smo tragali za ljudima a na kraju, kad smo shvatili da nema ljudi koji bi nas primili - jer vi i vaši, gospodine Džesone, imali ste sve potrebne robote, a vaš narod, poglavice Crveni Oblače, nije hteo ni da čuje za nas, a treći narod, na Zapadnoj obali, bojao se svega, čak i nas koji smo pokušali da im pomognemo..."
<BR>&nbsp;&nbsp;&nbsp;&nbsp;&nbsp;Crveni Oblak se obratio Džesonu. "To mora da je pleme iz kojeg potiče naš lutalica. Šta je ono rekao, čega su se plašili? Nekakvog Crnog Hodača?"
<BR>&nbsp;&nbsp;&nbsp;&nbsp;&nbsp;"To su u početku bili seljaci", rekao je Džeson. "On mi to nije rekao, možda ni ne zna, ali iz onoga što mi je ispričao, jasno je da je tako. Seljaci koji su radili na njivama, sejali, negovali i žnjeli. Utonuli u siromaštvo, jedva opstajući, toliko vezani za zemlju da su i sami postali ta zemlja. Nisu imali robote, naravno. Možda su ih samo videli,izdaleka, mada sumnjam. Čak i ako su ih videli, sigurno nisu sasvim razumeli šta je to. Roboti su bili daleko napredniji od njih. Bojali bi se robota."
<BR>&nbsp;&nbsp;&nbsp;&nbsp;&nbsp;"Bežali su od nas", rekao je Stenli. "Ne od mene. Ja nisam bio tamo. Ali od naših. Pokušali smo da im objasnimo. Da ih navedemo da shvate. Ali oni su ipak bežali od nas. Na kraju smo prestali da ih pratimo. Nismo želeli da ih plašimo."
<BR>&nbsp;&nbsp;&nbsp;&nbsp;&nbsp;"Šta misliš, šta su to oni viđali? Taj njihov Crni Hodač..."
<BR>&nbsp;&nbsp;&nbsp;&nbsp;&nbsp;"Verovatno ništa", rekao je Džeson. "Siguran sam da su imali mnoga predanja. Svakako su bili sujeverni. Za takav narod sujeverje predstavlja razonodu, a možda i nadu..."
<BR>&nbsp;&nbsp;&nbsp;&nbsp;&nbsp;"Ali možda su ipak videli nešto", tvrdio je Crveni Oblak. "One noći, kad se to desilo, na Zemlji je možda i bilo nešto. Možda oni koji su došli da pokupe Čovečanstvo. U davnim vremenima moj narod je imao priče o bićima koja koračaju zemljom a mi smo, ovako otmeni kakvi smo sada, možda suviše olako odbacili te priče. Ali kada živite tako blizu nedrima Zemlje, kao mi, postepeno shvatite da u starim pričama možda postoji koje zrnce istine. Znamo, na primer, da tuđinci sada povremeno posećuju Zemlju, a u davna vremena, pre nego što je došao beli čovek sa svojom bukom i besom, kada je ovaj kontinent bio mirniji i tiši nego što je posle postao, ko može tvrditi da nisu dolazili i tada?"
<BR>&nbsp;&nbsp;&nbsp;&nbsp;&nbsp;Džeson je klimao glavom. "Stari druže", rekao je, "sasvim je moguće da si u pravu."
<BR>&nbsp;&nbsp;&nbsp;&nbsp;&nbsp;"Došlo je vreme", rekao je robot Stenli, "kada smo shvatili da nema ljudi koje bismo služili, i stajali smo besposleni, i nismo imali ništa da radimo. Ali tokom stoleća narastala je zamisao, u početku polako a zatim sve brže, da ako već ne radimo za ljude, mogli bismo da radimo za sebe. Ali šta robot može da učini za sebe, ili za druge robote? Da izgradi civilizaciju? Civilizacija nam ništa ne bi značila. Da steknemo bogatstvo? Odakle da ga steknemo i kakve bismo koristi imali od njega? Nije nas vodio profit, nismo čeznuli za položajem. Za obrazovanje smo bili sposobni i uživali bismo u tome, ali to je bio ćorsokak, jer, mada bi nam pružilo izvesno zadovoljstvo, ne bismo mogli da ga koristimo. Ljudi su se obrazovali da bi postali bolji, da zarade za bolji život, da doprinesu zajednici, da osiguraju sebi veće uživanje u umetnosti. Oni su to zvali uzdizanjem, i za svakog čoveka to je bilo dobro. Ali kako da se robot uzdigne? I zašto, i zbog čega? Odgovor je mogao glasiti da mi i ne možemo da se uzdižemo. Nijedan robot ne bi mogao da sebe učini boljim nego što već jeste. Oni koji su ga stvorili, ugradili su u njega i ograničenja. Njegove sposobnosti predodredili su materijali i programi koji su ugrađeni u njega. S obzirom na zadatke koji su mu postavljeni, dobro je radio. Nije bilo potrebe za boljim robotom. Ali bilo je prilično jasno da se može načiniti bolji robot. Kad se malo razmisli, postaje jasno da za robote ne postoje granice. Nema tačke na kojoj se mora stati i reći: ovo je najbolji mogući robot. Ma koliko dobro bio projektovan robot, uvek je moguće i bolje. Šta bi se dogodilo, upitali smo se, ako se načini otvoreni robot, takav koji nikada ne bi bio sasvim završen..."
<BR>&nbsp;&nbsp;&nbsp;&nbsp;&nbsp;"Pokušavaš li ti da nam kažeš", prekinuo ga je Džeson, "da je ovo ovde jedan otvoreni robot?"
<BR>&nbsp;&nbsp;&nbsp;&nbsp;&nbsp;"Gospodine Džesone", rekao je Stenli, "upravo to sam pokušavao da vam kažem."
<BR>&nbsp;&nbsp;&nbsp;&nbsp;&nbsp;"Ali šta nameravate?"
<BR>&nbsp;&nbsp;&nbsp;&nbsp;&nbsp;"Ne znamo", rekao je Stenli.
<BR>&nbsp;&nbsp;&nbsp;&nbsp;&nbsp;"Ne znate? Pa vi ga pravite..."
<BR>&nbsp;&nbsp;&nbsp;&nbsp;&nbsp;"Ne više", rekao je Stenli. "Sada je on preuzeo kontrolu. On nam govori šta da radimo."
<BR>&nbsp;&nbsp;&nbsp;&nbsp;&nbsp;"Od kakve je koristi?" upitao je Crveni Oblak. "Ukopan je ovde. Ne može da se miče. Ne može ništa da radi."
<BR>&nbsp;&nbsp;&nbsp;&nbsp;&nbsp;"Ima on svrhu", tvrdoglav je bio robot. "Mora imati svrhu..."
<BR>&nbsp;&nbsp;&nbsp;&nbsp;&nbsp;"Hej, samo trenutak", rekao je Džeson. "Kažeš da vam on nalaže šta da uradite. Znači da je preuzeo kontrolu nad sopstvenim stvaranjem? Govori vam kako da ga gradite?"
<BR>&nbsp;&nbsp;&nbsp;&nbsp;&nbsp;Stenli je klimnuo glavom. "Počelo je pre dvadeset ili nešto više godina. Razgovarali smo s njim..."
<BR>&nbsp;&nbsp;&nbsp;&nbsp;&nbsp;"Razgovarali ste. Kako?"
<BR>&nbsp;&nbsp;&nbsp;&nbsp;&nbsp;"Preko štampača i tastature. Ulaz i izlaz, kao kod starih kompjutera."
<BR>&nbsp;&nbsp;&nbsp;&nbsp;&nbsp;"Znači, zapravo ste napravili veliki kompjuter."
<BR>&nbsp;&nbsp;&nbsp;&nbsp;&nbsp;"Ne. Ne kompjuter, robota. Još jednog od nas, osim što je toliko velik da ne može da se kreće."
<BR>&nbsp;&nbsp;&nbsp;&nbsp;&nbsp;"Ovo nikuda ne vodi", rekao je Crveni Oblak. "Robot nije ništa drugo do kompjuter koji hoda."
<BR>&nbsp;&nbsp;&nbsp;&nbsp;&nbsp;"Ima razlike", pažljivo je rekao Džeson. "To je, Horase, ono što ste vi sve ove godine odbijali da shvatite. Mislili ste da su roboti mašine, a nisu. Oni su biološki sistemi izvedeni mehanički..."
<BR>&nbsp;&nbsp;&nbsp;&nbsp;&nbsp;"Koješta", rekao je Crveni Oblak.
<BR>&nbsp;&nbsp;&nbsp;&nbsp;&nbsp;"A ja mislim", upao je Džon, "da nas ni najprijateljskija rasprava neće odvesti nikuda. Uopšte nismo došli ovamo da bismo se raspitivali za prirodu zgrade. Došli smo da vidimo kako bi roboti reagovali kad bi se Čovečanstvo, možda milioni ljudi, vratili na Zemlju."
<BR>&nbsp;&nbsp;&nbsp;&nbsp;&nbsp;"Odmah mogu da vam kažem kako bi reagovala većina naših", rekao je Stenli. "Strepeli bismo. Jer oni bi nas uzeli nazad u službu ili, što je možda još gore, ne bi imali posla za nas. Neki od nas, možda i mnogi, jedva bi dočekali da se vrate u staru službu, jer tokom svih ovih godina nedostajao nam je neko kome bismo bili potrebni. Neki od nas bi jedva dočekali da ponovo budu sluge, jer mi sebe nikad i nismo smatrali za sluge. Ali mislim da većina nas sada smatra da smo pošli putem kojim možemo da steknemo nešto nalik na sudbinu Čovečanstva - možda ne baš istu takvu sudbinu, naravno, jer nama ne bi odgovarala i ne bismo je ni želeli. Zato ne bismo želeli da se ljudi vrate. Oni bi nas ometali. Ne bi ni mogli da nas ne ometaju: za njih je mentalno nemoguće da se ne upliću u svaki posao koji ih se tiče, makar izdaleka. Ali tu odluku ne možemo da donesemo sami. Odluka se tiče Projekta..."
<BR>&nbsp;&nbsp;&nbsp;&nbsp;&nbsp;"Misliš, čudovišta koje ste stvorili", rekao je Jezekilj.
<BR>&nbsp;&nbsp;&nbsp;&nbsp;&nbsp;Stenli, koji je sve vreme stajao, polako se spustio u stolicu. Lagano je okrenuo glavu i pogledao Jezekilja. "Ti se ne slažeš?" upitao je. "Ne razumeš? Od svih vas, mislio sam da ćeš ti sigurno razumeti."
<BR>&nbsp;&nbsp;&nbsp;&nbsp;&nbsp;"Počinili ste svetogrđe", strogo je rekao Jezekilj. "Podigli ste nešto ogavno. Odlučili ste da se uzdignete nad one koji su vas stvorili. Proveo sam mnogo usamljeničkih, užasnih časova pitajući se da li smo ja i moji drugovi možda počinili svetogrđe posvetivši svoje vreme i snage proučavanju i zadatku koji je trebalo da bude zadatak čovečanstva, ali mi smo barem radili u korist ljudi..."
<BR>&nbsp;&nbsp;&nbsp;&nbsp;&nbsp;"Molim vas", prekinuo ga je Džeson. "Hajde da ne raspravljamo sada o tome. Kako iko od nas može reći da li radi ispravno? Stenli kaže da će Projekat sam odlučiti..."
<BR>&nbsp;&nbsp;&nbsp;&nbsp;&nbsp;"Projekat će znati", rekao je Stenli. "On ima mnogo više znanja nego iko od nas. Godinama smo nadaleko putovali kako bismo nabavili materijal koji je ugrađen u njegove memorijske ćelije. Dali smo mu sve znanje koje smo imali sreće da nađemo. Zna istoriju, nauku, filozofiju, umetnost. A sada i sam proširuje svoja znanja. Razgovara s nečim vrlo daleko u svemiru."
<BR>&nbsp;&nbsp;&nbsp;&nbsp;&nbsp;Džon se naglo uspravio. "Koliko daleko u svemiru?" upitao je.
<BR>&nbsp;&nbsp;&nbsp;&nbsp;&nbsp;"Nismo sigurni", rekao je Stenli. "S nečim, sigurni smo, u središtu galaksije."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
