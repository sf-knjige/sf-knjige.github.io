<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Sišao je niz greben koji se protezao nad rekom, koračajući kroz oštru, mesečinom osvetljenu jesenju noć, i stigao do ivice njive na kojoj su se kupe kukuruzovine izdizale kao avetinjski vigvami. Iza njega je poskakivalo puzavo stvorenje, žureći da ga sustigne, uvek njemu za petama. Odnekud s druge strane polja začulo se usamljeničko kevtanje rakuna.
<BR>&nbsp;&nbsp;&nbsp;&nbsp;&nbsp;Dejvid Hant se vraćao u veliku kuću koja je stajala nad dvema rekama; sada je mogao da se vrati jer znao je odgovor, ili makar početak odgovora. Večernja Zvezda će ga čekati, nadao se da će čekati. Trebalo je, sad je znao, da joj kaže da odlazi i zašto odlazi, ali nije bio u stanju, iz razloga koji nije razumeo, da nađe prave reči, a čak i da je znao šta da kaže, bilo bi mu neprijatno da govori o tome.
<BR>&nbsp;&nbsp;&nbsp;&nbsp;&nbsp;I dalje je nosio luk, a tobolac sa strelama visio mu je preko ramena, iako je znao da ih nosi samo iz navike: više mu nisu bili potrebni. Dok je koračao, pitao se koliko ih dugo nosi ovako bez potrebe.
<BR>&nbsp;&nbsp;&nbsp;&nbsp;&nbsp;Nad drvećem je video gornji sprat i krov velike kuće, načičkan dimnjacima, tamna masa na noćnom nebu, i dok je hodao oko jezička šume koji je zalazio u polje, ugledao je blistav metalni predmet koji je tamo čučao.
<BR>&nbsp;&nbsp;&nbsp;&nbsp;&nbsp;Prizor ga je naterao da se zaustavi, napola je čak čučnuo, kao da blistavi predmet može predstavljati nepoznatu opasnost, mada je odmah znao šta je to - mašina koja je donela ljude sa zvezda. Večernja Zvezda mu je pričala kakvu pretnju po Zemlju predstavlja brod koji se uputio ka planeti. I sad je bio tu: stigao je za vreme njegovog kratkog odsustva. Ali ipak je osetio drhtaj straha kako ga obuzima i, tako obuzet strahom, kao da je ugledao nejasan obris prilike koja je vrebala iza broda.
<BR>&nbsp;&nbsp;&nbsp;&nbsp;&nbsp;Ustuknuo je za korak, a na to je prilika izašla iza broda, i bilo je čudno što se krila iza broda, jer bila je veća od njega. Bila je ogromna, i onako senovita izgledala je užasno. Dok je išla ka njemu, znao je da joj ne može pobeći, ma koliko brz bio. Od ovoga se ne može pobeći, znao je. Nije trebalo ni da pokuša.
<BR>&nbsp;&nbsp;&nbsp;&nbsp;&nbsp;Crni Hodač je načinio još jedan lagan korak, i Dejvid se okrenuo da pobegne, a onda se ponovo okrenuo i suočio se sa sve bližom senkom. Ako sada pobegne, znao je, nastaviće da beži, i nikad neće stati. Ići će kroz život spreman da beži - kao što je njegov narod bežao, bežao i ponovo bežao.
<BR>&nbsp;&nbsp;&nbsp;&nbsp;&nbsp;Sada, možda, više nema potrebe za bekstvom.
<BR>&nbsp;&nbsp;&nbsp;&nbsp;&nbsp;Senka je prišla i mogao je bolje da je vidi, iako se naginjala, posežući za njim: noge kao debla, masivan trup, sitna glava, ruke sa kandžama koje se pružaju ka njemu.
<BR>&nbsp;&nbsp;&nbsp;&nbsp;&nbsp;Tog momenta senka više nije bila Crni Hodač nego grizli koji ustaje iz jazbine i nadvija se nad njega, suviše blizu za strelu, suviše blizu. Bez ikakvog razmišljanja krenuo je rukom ka streli, podigao je luk, a um - ili nešto unutar njegovog uma, nešto moćno unutar njegovog uma - izletelo je napolje.
<BR>&nbsp;&nbsp;&nbsp;&nbsp;&nbsp;Nije pao kao grizli. Zateturao se, nagnuo se napred, i dalje se pružajući ka njemu, i tetiva se zategla skoro do strelčevog uha, sa mirnom strelom. Hodač je pao, i strela je zviznula, i udarila blistavi brod, uz glasan udar. Hodača više nije bilo.
<BR>&nbsp;&nbsp;&nbsp;&nbsp;&nbsp;Dejvid Hant je spustio luk, i stajao, drhteći. Pao je na kolena i sklupčao se, mišići su mu se grčili, nervi su mu bili napeti kao tetiva luka. Konzerva crva mu je prišla, privila se uz njega, pružila pipak i čvrsto ga uhvatila, emitujući nečujnu utehu...
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
