<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Džeson se probudio usred noći i više nije mogao da zaspi. Znao je da se snu ne opire njegovo telo nego um, toliko pun pretpostavki, napola omamljen strepnjom - prosto je odbijao da počine.
<BR>&nbsp;&nbsp;&nbsp;&nbsp;&nbsp;Konačno je ustao i počeo da se oblači.
<BR>&nbsp;&nbsp;&nbsp;&nbsp;&nbsp;"Šta je bilo, Džesone?" upitala je Marta iz svog kreveta.
<BR>&nbsp;&nbsp;&nbsp;&nbsp;&nbsp;"Ne mogu da spavam", rekao joj je. "Idem u šetnju."
<BR>&nbsp;&nbsp;&nbsp;&nbsp;&nbsp;"Uzmi ogrtač", rekla je. "Noćni vetar može da bude hladan. I pokušaj da ne brineš. Sve će ispasti dobro."
<BR>&nbsp;&nbsp;&nbsp;&nbsp;&nbsp;Dok je silazio niz stepenice, znao je da ona greši i da mora da greši; rekla je to samo da bi ga razvedrila. Neće sve ispasti dobro. Kada se Čovečanstvo vrati na Zemlju, život će se promeniti, i nikad više neće biti isti.
<BR>&nbsp;&nbsp;&nbsp;&nbsp;&nbsp;Čim je stupio na verandu, pojavio se stari Bauser, tapkajući, iz pravca kuhinje. Nije bilo ni traga od mlađeg psa, koji ga je obično pratio u šetnji, a ni od ostalih. Ili su negde spavali, ili su tražili rakune, ili su možda njuškali za miševima među kupama kukuruzovine. Noć je bila tiha i pomalo hladna, a njemu se odmah učinila ledenom i melanholičnom. Na zapadu je visio Mesečev srp, okačen iznad tame šumovite litice s druge strane Misisipija. U vazduhu se osećao slab, oštar miris umirućeg lišća.
<BR>&nbsp;&nbsp;&nbsp;&nbsp;&nbsp;Džeson je pošao niz stazu koja je vodila do stene iznad rečnog ušća. Stari pas je pošao za njim. Polumesec je bacao vrlo slabo svetlo, mada, pomislio je Džeson, njemu svetlo nije ni bilo potrebno. Toliko puta je prošao istom stazom da bi je našao i u potpunoj tami.
<BR>&nbsp;&nbsp;&nbsp;&nbsp;&nbsp;Zemlja je bila tiha, pomislio je, ne samo ovde, nego svuda. Tiha je i odmara se posle burnih stoleća u kojima joj je čovek sekao drveće, otimao minerale, orao prerije, gradio na njenim širokim prostranstvima i vadio joj ribu iz reka. Posle ovog kratkog odmora, hoće li sve ponovo početi? Brod koji se uputio sa ljudskih planeta ka Zemlji bio je samo izvidnica: da ponovo pronađe staru Zemlju, da proveri jesu li astronomi bili u pravu pri proračunima, da je istraži i vrati se s vestima. A potom, upitao se Džeson, šta će se dogoditi? Hoće li ljudi odustati kada zadovolje intelektualnu radoznalost, ili će rešiti da povrate staro vlasništvo - iako je duboko sumnjao da je čovek ikada mogao zaista da tvrdi kako poseduje Zemlju. Pre će biti da ju je zauzeo, otevši je od drugih bića koja su imala jednako pravo vlasništva kao i on, ali bez inteligencije i preduzimljivosti, ili moći, da iskoriste svoja prava. Čovek je pre bio napadan, uobražen uljez nego vlasnik. Preuzeo je vlast snagom uma, što je jednako nepristojno kao i snaga mišića, uveo je svoja pravila, postavio svoje ciljeve, ustanovio svoje vrednosti potpuno zanemarivši sva ostala živa bića.
<BR>&nbsp;&nbsp;&nbsp;&nbsp;&nbsp;Iz hrastovog šumarka se podigla senka i spustila u duboku klisuru; brzo su je progutale senke i tišina čiji je deo bila. Sova, pomislio je Džeson. Ima ih mnogo, ali samo noćni šetači imaju prilike da ih vide, jer se danju kriju. Nešto je protrčalo, šuškajući kroz lišće, i Bauser je naćulio jedno uvo i počeo da njuška, samo to, jer, ili je dobro znao šta je u pitanju, ili je bio prestar za poteru. Najverovatnije lasica, a možda i kuna, iako je možda malo predaleko od vode za kunu. Suviše je veliko za miša, suviše tiho za zeca ili vidru.
<BR>&nbsp;&nbsp;&nbsp;&nbsp;&nbsp;Čovek je upoznao svoje susede, razmišljao je Džeson, kada je prestao da ih lovi. U stara vremena ih je lovio, a lovili su ih i mnogi drugi otkako su divlje životinje dobile priliku da dostignu brojnost koja je omogućavala lov. Sport, govorili su, ali to je ipak bilo samo blaže ime za krvožedost koju je čovek poneo iz preistorijskih dana, kada je lov bio način da se opstane - kada je čovek bio krvni brat drugih mesoždera. I najveći mesožder od svih. Sada više nije bilo potrebe da vreba svoju braću u šumi i močvari. Meso im daju krda i jata, iako mu se ponekad činilo da je i to samo blaži obik mesožderstva. Čak i ako neko poželi da lovi, mora se služiti lukom i strelom, ili džilitom. Puške i dalje leže u svojim sanducima, gde ih detaljno čiste i podmazuju vredne robotske ruke, ali zalihe baruta su odavno potrošene i nikako nisu obnovljene, uprkos mnogim proučavanjima i naporima u laboratoriji.
<BR>&nbsp;&nbsp;&nbsp;&nbsp;&nbsp;Staza je skretala uz breg, ka malom polju gde su stajale kupe kukuruzovine; i bundeve su još bile na zemlji. Za koji dan roboti će prevući bundeve kući, u skladište, ali kukuruzovina će verovatno ostati sve dok se ne obave svi jesenji radovi. Možda će je prevesti kasnije ili će, mnogo verovatnije, biti ostavljena na polju čak i kada padne sneg.
<BR>&nbsp;&nbsp;&nbsp;&nbsp;&nbsp;Pod oskudnom mesečinom, kupe su podsetile Džesona na indijanski logor, pa se upitao jesu li roboti odneli Horasu Crvenom Oblaku brašno i kukuruz, slaninu i sve ostalo što je naredio da se odnese. Biće da jesu. Roboti su vrlo prilježni u svemu; i upitao se, kao i mnogo puta ranije, šta oni dobijaju time što se staraju o njemu i Marti, o kući i farmi. Ili, uostalom, šta bilo koji robot ičim dobija... Jezekilj i ostali u manastiru, roboti u onoj tajanstvenoj građevini uz reku. To čuđenje, shvatio je, potiče od stare svesti o profitu kao motivu, koja je bila opsesija i temeljac drevne ljudske rase. Radićeš samo ono za šta zauzvrat dobijaš nešto materijalno. To je, naravno, bilo pogrešno, ali stara navika, stari način razmišljanja, ponekad su ga ipak obuzimali, i osećao se pomalo postiđen zbog toga.
<BR>&nbsp;&nbsp;&nbsp;&nbsp;&nbsp;Ako će ljudi ponovo zauzeti Zemlju, ponovo će se pojaviti stara motivisanost profitom i sve filozofije koje od toga zavise, i Zemlja, osim ono malo koristi koje bi stekla posle pet hiljada godina odmaranja od ljudske napasti, neće proći ništa bolje nego prošli put. Postoji izvesna mogućnost, znao je, da je ipak ne zauzmu ponovo. Poznato je njima, naravno, da su zalihe prirodnih bogatstava iscrpljene, mada čak ni to ne moraju uzeti u obzir. Možda jednostavno (nije mogao da bude siguran, a Džon to nije pomenuo) postoji čežnja među njima da se vrate na planetu svojih predaka. Pet hiljada godina je dovoljno dugo vreme da im planete na kojima žive postanu dom, ali u to se ne može biti siguran. U najboljem slučaju, Zemlju će preplaviti, najverovatnije, reke turista i hodočasnika koji će dolaziti da odaju sentimentalnu počast roditeljskoj planeti Čovečanstva.
<BR>&nbsp;&nbsp;&nbsp;&nbsp;&nbsp;Prošao je pored polja s kukuruzom i pošao duž uskog grebena ka stenovitom ispustu koji se izdizao nad ušćem reka. Mesec na zalasku pretvorio je rečne tokove u sjajne srebrne puteve koji su prosecali tamnu šumu u dolini. Seo je na stenu na koju bi uvek seo i umotao se čvršće u teški ogrtač, zbog hladnog noćnog vetra. Sedeći u tišini i prigušenom miru, iznenadio se što nema osećanja usamljenosti. Jer ovo je dom, pomislio je, a čovek koji je blizu svog doma ne može biti usamljen.
<BR>&nbsp;&nbsp;&nbsp;&nbsp;&nbsp;Zato je, naravno, s tolikim užasom iščekivao dolazak Čovečanstva. Nije mogao da podnese pomisao na invaziju na svoj dom, zemlju koju je pretvorio u svoju teritoriju isto onako kako druge životinje označavaju svoju - ne vrlinom nekog ljudskog prava, ne kroz osećanje vlasništva, nego tihim življenjem na njoj. Ne preuzimajući, ne oduzimajući malim divljim susedima pravo da je koriste, već prosto ostajući na njoj, jednostavno i mirno.
<BR>&nbsp;&nbsp;&nbsp;&nbsp;&nbsp;To ne bi trebalo dozvoliti, pomislio je. Ne bi im se smelo dozvoliti da se vrate i ponovo pokvare Zemlju. Ne bi smeli da je po drugi put zagade svojim mašinama. Mora naći način da ih zaustavi; ali i dok je mislio da mora naći način, znao je da načina nema. Jedan stari, sebični čovek ne može da se usprotivi čitavom čovečanstvu; možda nema ni prava da se suprotstavlja čovečanstvu. Oni imaju samo tri planete, Zemlja će biti četvrta, dok drugi, mali deo čovečanstva, oni koji nisu upali u mrežu koja je ostale odnela sa Zemlje, ima čitavu galaksiju, čitav svemir možda, ako ikada dođe vreme da požele da se rašire čitavom vaseljenom.
<BR>&nbsp;&nbsp;&nbsp;&nbsp;&nbsp;Samo što on nije otišao u galaksiju, ni on ni Marta. Ovo je njihov dom, ne samo tih nekoliko jutara, nego čitava Zemlja. A tu su i ostali - Indijanci sa jezera Lič. Šta s njima? Šta će biti s njima i njihovim načinom života ako se ostali vrate? Ponovo u rezervat? Ponovo u zatvor?
<BR>&nbsp;&nbsp;&nbsp;&nbsp;&nbsp;Gore, na obronku, nešto što je dolazilo odronilo je kamičak koji se skotrljao niz strminu. Džeson je brzo skočio na noge.
<BR>&nbsp;&nbsp;&nbsp;&nbsp;&nbsp;"Ko je tamo?" upitao je.
<BR>&nbsp;&nbsp;&nbsp;&nbsp;&nbsp;Možda je medved. Možda je jelen. Nije bilo nijedno od toga.
<BR>&nbsp;&nbsp;&nbsp;&nbsp;&nbsp;"Jezekilj, gospodine", javio se glas. "Video sam da ste izašli iz kuće, pa sam vas pratio."
<BR>&nbsp;&nbsp;&nbsp;&nbsp;&nbsp;"Hodi ovamo", rekao je Džeson. "Zašto si me pratio?"
<BR>&nbsp;&nbsp;&nbsp;&nbsp;&nbsp;"Da vam zahvalim", odgovorio je robot. "Da vam od srca zahvalim."
<BR>&nbsp;&nbsp;&nbsp;&nbsp;&nbsp;Izvukao se iz tame.
<BR>&nbsp;&nbsp;&nbsp;&nbsp;&nbsp;"Sedi", rekao je Džeson. "Na onu stenu tamo. Ta je udobna."
<BR>&nbsp;&nbsp;&nbsp;&nbsp;&nbsp;"Meni udobnost nije potrebna. Nemam potrebu da sedim."
<BR>&nbsp;&nbsp;&nbsp;&nbsp;&nbsp;"Pa ipak sediš", rekao je Džeson. "Često te vidim da sediš na klupi ispod vrbe."
<BR>&nbsp;&nbsp;&nbsp;&nbsp;&nbsp;"To je samo pretvaranje", rekao je Jezekilj. "Imitiranje boljih od mene i sasvim nedostojan čin. Veoma se stidim toga."
<BR>&nbsp;&nbsp;&nbsp;&nbsp;&nbsp;"Nastavi da se stidiš", rekao je Džeson, "ako uživaš u tome, ali ugodi mi. Meni je udobnost potrebna i potrebno mi je da sedim, i biće mi veoma neudobno ako ti nastaviš da stojiš."
<BR>&nbsp;&nbsp;&nbsp;&nbsp;&nbsp;"Ako zahtevate", rekao je Jezekilj.
<BR>&nbsp;&nbsp;&nbsp;&nbsp;&nbsp;"Zahtevam, zaista", rekao je Džeson, "i sad reci, kakva je to kobajagi ljubaznost za koju želiš da mi zahvališ?"
<BR>&nbsp;&nbsp;&nbsp;&nbsp;&nbsp;"Tiče se hodočasnika."
<BR>&nbsp;&nbsp;&nbsp;&nbsp;&nbsp;"Da, znam. Tačer mi je rekao za njega."
<BR>&nbsp;&nbsp;&nbsp;&nbsp;&nbsp;"Prilično sam siguran", rekao je robot, "da on nije hodočasnik. Nikodemus je, znam, rekao Tačeru da je hodočasnik. Nikodemus se malo zaneo. Vrlo je lako, gospodine, zaneti se ako nešto veoma želite."
<BR>&nbsp;&nbsp;&nbsp;&nbsp;&nbsp;"Razumem te", rekao je Džeson.
<BR>&nbsp;&nbsp;&nbsp;&nbsp;&nbsp;"Bilo bi divno da je to zaista hodočasnik. To bi značilo da se šire vesti o našim naporima. Razumete li, ne robot, nego čovek hodočasnik..."
<BR>&nbsp;&nbsp;&nbsp;&nbsp;&nbsp;Džeson je ćutke sedeo. Robotov ogrtač je lepršao na vetru. On ga je prikupio, pokušavajući da ga čvršće obmota oko sebe.
<BR>&nbsp;&nbsp;&nbsp;&nbsp;&nbsp;"Ponos", rekao je. "S tim se treba boriti. Kao što je sedenje kada nema potrebe za sedenjem. Nošenje ogrtača za kojim nema potrebe. Koračanje gore-dole po bašti, u razmišljanju, kada se isto tako može razmišljati i stojeći nepomično."
<BR>&nbsp;&nbsp;&nbsp;&nbsp;&nbsp;Džeson je sedeo nepokretno, čvrsto stezao usne, želeo da viče pitanja: Šta je s tim hodočasnikom? Ko je on? Odakle je došao? Šta je radio sve ove godine? Ali setio se, uz gorko čuđenje, da je sve do pre nekoliko trenutaka briga i strepnja zbog povratka ljudske rase prigušila svaku istinsku brigu za stranca u manastiru.
<BR>&nbsp;&nbsp;&nbsp;&nbsp;&nbsp;"Ono što sam želeo da kažem je ovo", rekao je Jezekilj. "Znam koliko su dugo ljudi iz Kuće tragali po svetu za drugim ljudima. Sećam se svih glasina koje su stizale i kako ste, od glasine do glasine, bivali sve više razočarani. Sada se pojavio čovek i imali ste puno pravo da žurno dođete po njega. A ipak to niste učinili. Ostali ste po strani. Prepustilli ste nam našega čoveka. Dali ste nam naš trenutak slave."
<BR>&nbsp;&nbsp;&nbsp;&nbsp;&nbsp;"Zaključili smo da je to vaša stvar", rekao je Džeson. "Razgovarali smo o tome i rešili da ostanemo po strani. Možemo s tim čovekom da razgovaramo i kasnije. Malo je verovatno da će pobeći. Mora da je izdaleka putovao da bi došao baš ovamo."
<BR>&nbsp;&nbsp;&nbsp;&nbsp;&nbsp;"Naš trenutak slave", rekao je Jezekilj, "i to prazan trenutak, jer sada znamo da smo se samo zavaravali. Ponekad se pitam nije li i čitav naš život bio zavaravanje."
<BR>&nbsp;&nbsp;&nbsp;&nbsp;&nbsp;"Nećeš me navesti", rekao je Džeson, "da se valjam po blatu s tobom dok izigravaš mučenika. Znam da ste sedeli tamo godinama, i izjedali se, i pitali se postupate li pravilno, da možda ne činite svetogrđe, treba li možda da popadate mrtvi zbog svojih pretpostavki. Pa, odgovor glasi da niste popadali mrtvi..."
<BR>&nbsp;&nbsp;&nbsp;&nbsp;&nbsp;"Znači, slažete se. Vi, čovek..."
<BR>&nbsp;&nbsp;&nbsp;&nbsp;&nbsp;"Ne", rekao je Džeson. "Niti se slažem niti se ne slažem. Na osnovu čega da sudim?"
<BR>&nbsp;&nbsp;&nbsp;&nbsp;&nbsp;"Ali nekad davno..."
<BR>&nbsp;&nbsp;&nbsp;&nbsp;&nbsp;"Da, znam. Nekada davno čovek je od štapova i gline načinio likove i počeo da im se klanja. Nekada davno je mislio da je Sunce Bog. Koliko puta čovek mora da pogreši pre nego što shvati istinu?"
<BR>&nbsp;&nbsp;&nbsp;&nbsp;&nbsp;"Razumem", rekao je Jezekilj. "Mislite li da nikada nećemo saznati istinu?"
<BR>&nbsp;&nbsp;&nbsp;&nbsp;&nbsp;"Koliko želite da saznate istinu?"
<BR>&nbsp;&nbsp;&nbsp;&nbsp;&nbsp;"Tražimo je", rekao je Jezekilj, "svim svojim moćima. To je naša svrha, zar ne?"
<BR>&nbsp;&nbsp;&nbsp;&nbsp;&nbsp;"Ne znam", rekao je Džeson. "Veoma bih voleo da znam."
<BR>&nbsp;&nbsp;&nbsp;&nbsp;&nbsp;Pomislio je koliko je to smešno, sedeti na vetrovitom grebenu u gluvo doba noći i razgovarati o postojanju istine - ma kakve istine - s robotom fanatikom. Mogao je da kaže Jezekilju za Princip koji je Džon našao. Mogao bi da mu kaže za tuđinca koji je došao da potraži dušu. A čemu bi koristilo da mu kaže išta od toga?
<BR>&nbsp;&nbsp;&nbsp;&nbsp;&nbsp;"Izneo sam vam svoje nevolje", rekao je Jezekilj. "Vi imate svoje nevolje. Šetate noću misleći o svojim nevoljama."
<BR>&nbsp;&nbsp;&nbsp;&nbsp;&nbsp;Džeson je neodređeno jeknuo. Mogao je da pretpostavi. Izgleda da, ponekad, roboti znaju šta se dešava pre nego što to i ti sam znaš. Hodaju tiho kad požele, i čuju, a kad čuju, vesti se šire između njih kao električni impuls. Tačer je mogao da čuje razgovor za večerom i kasnije, na verandi, dok su slušali koncert, u večeri divnoj i jasnoj posle kiše (a, kad smo već kod toga, za vreme koncerta se desilo nešto veoma neobično). Ali nije to bio samo Tačer. Tačer je, možda, najmanje doprineo. Oni su uvek u blizini. Slušaju i zaviruju i kasnije beskonačno prepričavaju to među sobom. Naravno, nema tu ničega lošega. Niko od njih nema šta da krije. Ali robotska opsednutost svakom sitnicom iz sveta ljudi ponekad je uznemirujuća.
<BR>&nbsp;&nbsp;&nbsp;&nbsp;&nbsp;"Ja", rekao je Jezekilj, "delim vašu veliku brigu."
<BR>&nbsp;&nbsp;&nbsp;&nbsp;&nbsp;"Kako to?" iznenađeno je upitao Džeson.
<BR>&nbsp;&nbsp;&nbsp;&nbsp;&nbsp;"Razumem kako mora da se osećate" objasnio mu je robot. "Možda ne i ostali, tamo među zvezdama. Ali vi i gospa Marta, vas dvoje svakako..."
<BR>&nbsp;&nbsp;&nbsp;&nbsp;&nbsp;"Ne samo mi", rekao je Džeson. "Šta je s plemenima? Njihovim precima su jednom već uništili život. Mora li to opet da se desi? Stvorili su sebi nov život. Moraju li da se odreknu njega? I šta je s tvojima? Biste li bili srećniji da ima više ljudi? Ponekad mislim da biste."
<BR>&nbsp;&nbsp;&nbsp;&nbsp;&nbsp;"Neki od nas sigurno bi", rekao je Jezekilj. "Naša funkcija je da služimo, a ima tako malo onih kojima treba služiti. Kad bi barem plemena..."
<BR>&nbsp;&nbsp;&nbsp;&nbsp;&nbsp;"Dobro znaš da vas oni neće. Ne prihvataju nikoga od tvojih."
<BR>&nbsp;&nbsp;&nbsp;&nbsp;&nbsp;"Hteo sam da kažem", rekao je Jezekilj, "da postoje neki među nama koji možda ne bi s odobravanjem primili njihov povratak. Ne znam mnogo o njima, ali bave se projektom..."
<BR>&nbsp;&nbsp;&nbsp;&nbsp;&nbsp;"Misliš na onu građevinu uzvodno?"
<BR>&nbsp;&nbsp;&nbsp;&nbsp;&nbsp;Robot je klimnuo glavom. "Mogli biste da porazgovarate s njima. Možda bi vam pružili pomoć."
<BR>&nbsp;&nbsp;&nbsp;&nbsp;&nbsp;"Misliš da bi nam pomogli, da bi bili voljni?"
<BR>&nbsp;&nbsp;&nbsp;&nbsp;&nbsp;"Priča se", rekao je Jezekilj, "o sjajnim novim idejama, o veoma veštom radu. Ali ja ništa od toga ne razumem."
<BR>&nbsp;&nbsp;&nbsp;&nbsp;&nbsp;Džeson je sedeo pogrbljen na svojoj steni. Uzdrhtao je i privukao ogrtač čvršće oko ramena. Noć je iznenada delovala tamnije, usamljeno i možda pomalo strašno.
<BR>&nbsp;&nbsp;&nbsp;&nbsp;&nbsp;"Hvala ti", rekao je. "Proveriću to."
<BR>&nbsp;&nbsp;&nbsp;&nbsp;&nbsp;Ujutro će sići na rečno pristanište i porazgovaraće sa Horasom Crvenim Oblakom. Horas će možda znati šta treba da se uradi.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
