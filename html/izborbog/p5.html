<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Tuđinac je bio konzerva crva. Smestio se među stenje, blizu hrpe vresa koji je rastao s jedne strane ponora, pod drveće koje se naginjalo i povijalo, gotovo viseći nad suvim koritom potoka. Sunčeva svetlost što se probijala kroz lišće rasipala se preko izuvijanog tuđinca, a materija od koje je njegovo telo bilo načinjeno odbijala je zrake, pa je izgledalo kao da sedi u barici izlomljenih duga.
<BR>&nbsp;&nbsp;&nbsp;&nbsp;&nbsp;Džeson Vitni, sedeći na obali pokrivenoj mahovinom, zavalio se i naslonio na malo pepeljasto drvo, udobno se smestivši, opuštajući se. Klisuru je ispunjavao slabi, lagani miris umirućeg jesenjeg lišća.
<BR>&nbsp;&nbsp;&nbsp;&nbsp;&nbsp;Ovo je užas, pomislio je, a onda je pokušao da to osećanje izbriše iz uma. Neki od njih i nisu strašni; drugi, opet, jesu. Ovo je bilo najgore od svega što je ikad video. Kad bi makar mirovalo, pomislio je, čovek bi mogao da ga zapamti i tako se barem malo navikne na njega. Ali nije mirovalo, nego se migoljilo, baš kao crvi u konzervi, a pokreti su samo naglašavali koliko je odvratno.
<BR>&nbsp;&nbsp;&nbsp;&nbsp;&nbsp;Počeo je da pažljivo pribira misli, da ga njima dotakne, a onda je, iznenada uplašen, povukao um i pažljivo ga ušuškao u sebe. Morao je da se smiri pre nego što pokuša da razgovara s ovim. Neko naviknut na tuđince kao ja, pomislio je, trebalo bi da je spreman na sve, ali ovo ga je ipak nadvladalo.
<BR>&nbsp;&nbsp;&nbsp;&nbsp;&nbsp;Ćutke je sedeo, udisao miris umirućeg lišća u zaklonjenoj tišini, ne dozvoljavajući sebi da išta misli. Tako se to radi - nekako im se prišunjaš, pretvarajući se da ih ne primećuješ.
<BR>&nbsp;&nbsp;&nbsp;&nbsp;&nbsp;Ali tuđinac nije čekao. Posegnuo je i dotakao ga mentalnim pozdravom koji je bio čvrst, smiren i topao, potpuno različit od vizuelnog utiska koji je ostavljao.
<BR>&nbsp;&nbsp;&nbsp;&nbsp;&nbsp;- Dobro došao, reče, u ovo sklonište. Nadam se da ne narušavam neki običaj što ti se obraćam, i da nikome ne smetam. Znam šta si ti. Video sam još neke takve. Ti si ljudsko biće.
<BR>&nbsp;&nbsp;&nbsp;&nbsp;&nbsp;- Da, reče Džeson, ja sam čovek. A ti si ovde veoma dobrodošao. Ne narušavaš nikakve običaje, jer ih imamo vrlo malo. A nisi ni na smetnji.
<BR>&nbsp;&nbsp;&nbsp;&nbsp;&nbsp;- Ti si jedan od putnika, reče konzerva crva. Sada se odmaraš na svojoj planeti, ali ponekad putuješ daleko.
<BR>&nbsp;&nbsp;&nbsp;&nbsp;&nbsp;- Ja ne, odgovori Džeson. Mnogi drugi to rade, ali ja ostajem kod kuće.
<BR>&nbsp;&nbsp;&nbsp;&nbsp;&nbsp;- Onda sam zaista stigao na svoje odredište. Ovo je planeta putnika s kojim sam razgovarao, negde drugde. Nisam bio siguran.
<BR>&nbsp;&nbsp;&nbsp;&nbsp;&nbsp;- Ovo je planeta Zemlja, reče Džeson.
<BR>&nbsp;&nbsp;&nbsp;&nbsp;&nbsp;- To je to, zadovoljno reče stvorenje. Nisam mogao da se setim. Taj drugi mi ju je opisao, i tražio sam nadaleko i naširoko, ali imao sam samo uopštenu ideju o pravcu u kome leži. Ali kad sam stigao, bio sam siguran da je to prava planeta.
<BR>&nbsp;&nbsp;&nbsp;&nbsp;&nbsp;- Znači, tražio si našu Zemlju? Nisi samo svratio da se odmoriš?
<BR>&nbsp;&nbsp;&nbsp;&nbsp;&nbsp;- Došao sam da potražim dušu.
<BR>&nbsp;&nbsp;&nbsp;&nbsp;&nbsp;- Šta si došao da potražiš?
<BR>&nbsp;&nbsp;&nbsp;&nbsp;&nbsp;- Dušu, ponovi stvorenje. Taj drugi s kojim sam razgovarao rekao je da su ljudi nekada imali dušu i da je verovatno imaju i dalje, iako nije bio sasvim siguran, pošto je vrlo malo znao o tome. Zainteresovao me je tom pričom o dušama, ali nije mogao da mi valjano objasni šta je tačno duša. Tako rekoh sebi, sasvim tiho, naravno, nešto tako divno vredi potražiti. I tako sam počeo potragu.
<BR>&nbsp;&nbsp;&nbsp;&nbsp;&nbsp;- Možda će te zanimati, reče Džeson, da su i mnogi ljudi tražili svoju dušu isto tako uporno kao ti.
<BR>&nbsp;&nbsp;&nbsp;&nbsp;&nbsp;Upitao se kakvim je to čudnim sledom događaja neko iz klana stupio s ovakvim stvorenjem u razgovor o duši. Prilično neobična tema, pomislio je, jer podrazumeva i dosta opasnosti. Ali to najverovatnije nije bio ozbiljan razgovor, ili barem nije bio tako zamišljen, iako ga je ova konzerva crva ipak shvatila dovoljno ozbiljno da bi se upustila u potragu od ko zna koliko godina.
<BR>&nbsp;&nbsp;&nbsp;&nbsp;&nbsp;- Osećam nešto neobično u tvom odgovoru, reče tuđinac. Možeš li da mi kažeš imaš li ti dušu?
<BR>&nbsp;&nbsp;&nbsp;&nbsp;&nbsp;- Ne mogu, odgovori Džeson.
<BR>&nbsp;&nbsp;&nbsp;&nbsp;&nbsp;- Da je imaš, svakako bi znao.
<BR>&nbsp;&nbsp;&nbsp;&nbsp;&nbsp;- Nije sigurno, reče Džeson.
<BR>&nbsp;&nbsp;&nbsp;&nbsp;&nbsp;- Zvučiš, reče stvorenje, baš kao onaj od tvoje vrste s kojim sam čitavo popodne sedeo na vrhu brega na mojoj, veoma lepoj, planeti. Razgovarali smo o mnogo čemu, ali druga polovina našeg razgovora ticala se uglavnom duše. Ni on nije znao ima li dušu, a nije bio siguran ni za ostale ljude, ni sada ni u prošlosti, i nije mogao da mi kaže šta je duša i kako biće koje je nema može da je stekne. Izgledalo mi je da je svestan prednosti posedovanja duše, ali o tome se izražavao vrlo maglovito. Objašnjenje koje mi je pružio bilo je u mnogo čemu veoma oskudno, ali učinilo mi se da nazirem u njemu zrnce istine. Svakako, pomislio sam, ako pronađem put do njegove rodne planete, tamo ću naći nekoga ko će mi pružiti podatke koje želim.
<BR>&nbsp;&nbsp;&nbsp;&nbsp;&nbsp;- Žao mi je, reče Džeson. Strašno mi je žao što si putovao tako daleko i potrošio toliko vremena.
<BR>&nbsp;&nbsp;&nbsp;&nbsp;&nbsp;- Ništa ne možeš da mi kažeš? I nema nikoga drugoga?
<BR>&nbsp;&nbsp;&nbsp;&nbsp;&nbsp;- Možda ima, reče mu Džeson, i brzo dodade: Nisam sasvim siguran.
<BR>&nbsp;&nbsp;&nbsp;&nbsp;&nbsp;Pogrešio je, i znao je to. Nije smeo pustiti Jezekilja da se umeša u ovo. Kakav je spetljan, Jezekilj će pobrljaviti.
<BR>&nbsp;&nbsp;&nbsp;&nbsp;&nbsp;- Ali mora da ima drugih.
<BR>&nbsp;&nbsp;&nbsp;&nbsp;&nbsp;- Samo nas je dvoje.
<BR>&nbsp;&nbsp;&nbsp;&nbsp;&nbsp;- Mora da grešiš, reče tuđinac. Već dvoje ih je došlo. Nijedno nije bilo ti. Stajali su i gledali, a onda su otišli. Nisu primetili kada sam pokušao da razgovaram.
<BR>&nbsp;&nbsp;&nbsp;&nbsp;&nbsp;- Nisu mogli da te čuju, objasni Džeson. Nisu mogli da odgovore. Oni koriste umove za druge stvari. Oni su mi rekli. Znali su da ću ja moći da govorim s tobom.
<BR>&nbsp;&nbsp;&nbsp;&nbsp;&nbsp;- Znači, samo još jedna osoba može da razgovara.
<BR>&nbsp;&nbsp;&nbsp;&nbsp;&nbsp;- To je sve. Ostali su otišli, daleko, među zvezde. S jednim od njih si razgovarao.
<BR>&nbsp;&nbsp;&nbsp;&nbsp;&nbsp;- A taj drugi ovde?
<BR>&nbsp;&nbsp;&nbsp;&nbsp;&nbsp;- Ne znam, reče Džeson. Ona nikad nije razgovarala s nekim ko nije iz našeg naroda. S našima dobro razgovara, bez obzira koliko su daleko.
<BR>&nbsp;&nbsp;&nbsp;&nbsp;&nbsp;- Onda si ti jedini. A ne možeš ništa da mi kažeš.
<BR>&nbsp;&nbsp;&nbsp;&nbsp;&nbsp;- Slušaj, reče Džeson, to je stara ideja. Nikad nije dokazana. Postoji samo vera. Ja imam dušu, rekao bi neko. Verovao bi u to jer su mu drugi tako pričali. Veoma autoritativno. Bez ikakvih pitanja. Toliko često su mu to govorili da nije ni pomišljao na mogućnost da nema dušu. Ali nikad nije bilo dokaza. Nikad nije bilo dokazano.
<BR>&nbsp;&nbsp;&nbsp;&nbsp;&nbsp;- Ali, časni gospodine, zavapi tuđinac, vi ćete mi reći, zar ne, makar šta je duša.
<BR>&nbsp;&nbsp;&nbsp;&nbsp;&nbsp;- Mogu da ti kažem, odgovori Džeson, šta bi duša trebalo da bude. To je deo tebe. Nevidljiv, neprimetan. Ne deo tela. Čak ni deo uma. Živi večito, čak i posle tvoje smrti. Ili se barem pretpostavlja da živi večito, a uslovi u kojima se nađe posle tvoje smrti zavise od toga kakvo si stvorenje bio.
<BR>&nbsp;&nbsp;&nbsp;&nbsp;&nbsp;- Ko prosuđuje kakav si bio?
<BR>&nbsp;&nbsp;&nbsp;&nbsp;&nbsp;- Božanstvo, reče Džeson.
<BR>&nbsp;&nbsp;&nbsp;&nbsp;&nbsp;- A to božanstvo je?
<BR>&nbsp;&nbsp;&nbsp;&nbsp;&nbsp;- Ne znam, reče Džeson. Jednostavno ne znam.
<BR>&nbsp;&nbsp;&nbsp;&nbsp;&nbsp;- Onda si pošten prema meni. Moram da ti se od srca zahvalim na tom poštenju. Govoriš veoma slično onome s kojim sam razgovarao.
<BR>&nbsp;&nbsp;&nbsp;&nbsp;&nbsp;- Možda ima još neko, reče Džeson. Ako uspem da ga nađem, razgovaraću s njim.
<BR>&nbsp;&nbsp;&nbsp;&nbsp;&nbsp;- Ali rekao si...
<BR>&nbsp;&nbsp;&nbsp;&nbsp;&nbsp;- Znam šta sam rekao. To nije čovek, nego drugo biće koje je možda mudrije od mene.
<BR>&nbsp;&nbsp;&nbsp;&nbsp;&nbsp;- I ja ću razgovarati s njim?
<BR>&nbsp;&nbsp;&nbsp;&nbsp;&nbsp;- Ne, s njim ne možeš da razgovaraš. Nema načina na koji bi ti mogao da razgovaraš s njim. Moraćeš to da prepustiš meni.
<BR>&nbsp;&nbsp;&nbsp;&nbsp;&nbsp;- Verujem ti, reče konzerva crva.
<BR>&nbsp;&nbsp;&nbsp;&nbsp;&nbsp;- U međuvremenu, reče Džeson, hoćeš li da budeš moj gost? Imam obitavalište. Ima mesta za tebe. Bilo bi nam drago da te primimo.
<BR>&nbsp;&nbsp;&nbsp;&nbsp;&nbsp;- Osećam, reče tuđinac, nelagodnost u tebi dok me gledaš.
<BR>&nbsp;&nbsp;&nbsp;&nbsp;&nbsp;- Neću da te lažem, reče Džeson. Osećam se nelagodno. Ali verujem da se i ti osećaš nelagodno dok gledaš mene.
<BR>&nbsp;&nbsp;&nbsp;&nbsp;&nbsp;Nije bilo misla lagati i Džeson je to znao. Nisu bile potrebne reči da stvorenje sazna za nelagodnost.
<BR>&nbsp;&nbsp;&nbsp;&nbsp;&nbsp;- Ja ni najmanje, reče stvorenje. Ja sam trpeljiv. Ali možda je bolje da ostanemo razdvojeni. Čekaću te ovde.
<BR>&nbsp;&nbsp;&nbsp;&nbsp;&nbsp;- Da li ti je nešto potrebno? upita Džeson. Da li ti nešto nedostaje? Nešto što bih mogao da ti donesem, hrana ili nešto da ti bude udobnije?
<BR>&nbsp;&nbsp;&nbsp;&nbsp;&nbsp;- Ne, hvala. Sasvim mi je dobro. Dovoljan sam sam sebi.
<BR>&nbsp;&nbsp;&nbsp;&nbsp;&nbsp;Džeson je ustao da pođe.
<BR>&nbsp;&nbsp;&nbsp;&nbsp;&nbsp;- Imaš lepu planetu, reče tuđinac. Vrlo mirno mesto. I tako puno neobičnoga, i lepote.
<BR>&nbsp;&nbsp;&nbsp;&nbsp;&nbsp;- Da, reče Džeson, i mi tako mislimo. Veoma lepa planeta.
<BR>&nbsp;&nbsp;&nbsp;&nbsp;&nbsp;Uzverao se duboko usečenom stazom kojom je bio sišao u usek. Utvrdio je da je sunce prošlo zenit i da se spušta ka zapadu. Ogromni olujni oblaci su ključali vrlo daleko, i znao je da će uskoro sakriti sunce. Dolazak oblaka kao da je produbio tišinu šume. Čuo je tihi šum padanja lišća što se spuštalo na tle. Negde iz daljine, sleva, doprlo je čavrljanje veverice, uznemirene, najverovatnije, nekom šumskom fantazijom koju je smislila u svom neozbiljnom malom umu.
<BR>&nbsp;&nbsp;&nbsp;&nbsp;&nbsp;Bio je ovo sjajan dan, pomislio je, sjajan čak i ako padne kiša - i dalje će biti sjajan, u svakom pogledu, sem jednog, i šteta što će ga pokvariti problem koji je natovario sebi na leđa.
<BR>&nbsp;&nbsp;&nbsp;&nbsp;&nbsp;Da bi održao reč stvorenju koje čeka u klisuri, moraće da razgovara sa Jezekiljem, ali ako bude razgovarao sa samozvanim robotom-opatom, ko zna šta će se sve dogoditi. Iako je možda nepravedno što robota naziva samozvancem. Ko može da presudi jesu li roboti, u nedostatku zainteresovanih ljudi, bespravno postavili sebi zadatak da održavaju iskru drevne ljudske vere?
<BR>&nbsp;&nbsp;&nbsp;&nbsp;&nbsp;I šta s tom drevnom verom, upitao se. Zašto je čovečanstvo odustalo od nje? Ona je, do izvesnog stepena, postojala sve do onoga dana kada je ljudska rasa odvedena nekuda. U ranim zapisima njegovog dede još postoje nagoveštaji vere. Možda, ali u nešto drugačijem obliku, ona još uvek postoji kod Indijanaca, iako mu to ničim nisu pokazali. Možda neki, ili možda svi mladi ljudi ostvaruju tajne simbolične veze s pojavama iz sveta prirode, ali pitanje je da li se to može nazvati verom. O tome se nikada ne govori i stoga, naravno, nije bogzna šta ni znao.
<BR>&nbsp;&nbsp;&nbsp;&nbsp;&nbsp;Ostali su pogrešni ljudi, pomislio je. Da je ono što je odvelo ljudsku rasu poštedelo neki drugi deo stanovništva, možda bi drevna ljudska vera još uvek cvetala, možda bi bila čak i snažnija nego ikada ranije. Ali među svima onima koji su te sudbonosne noći bili u velikoj kući na brdu, vera je već bila nagrizena, i zadržali su se samo izvesni običaji, kojima su se pokoravali po navici. Možda je nekada u tome i bilo značenja. U stolećima pošto je zasnovana, u svoj svojoj veličini, počela je da bledi, pretvorila se u senku nekadašnje sile i snage. Postala je žrtva pogrešnog ponašanja ljudi, sveprisutnog shvatanja svojine i profita. Pretvorila se u otmene zgrade pune pompe i sjaja, umesto da je neguju ljudsko srce i um. A sada se svela na ovo - da je održavaju stvorenja koja nisu ljudi, mašine kojima je ugrađeno nešto ljudskosti samo zbog ljudske tehnologije i ponosa.
<BR>&nbsp;&nbsp;&nbsp;&nbsp;&nbsp;Stigao je na vrh prevoja i primetio, pošto se šuma povukla pa je vidik bio slobodan, da se olujni oblaci gomilaju, sve više na zapadnom nebu, potpuno zaklonivši sunce. Kuća je ležala pred njim, i on se uputio njoj nešto bržim korakom nego što je inače obično činio. Jutros je bio otvorio knjigu, i još uvek mu je ležala otvorena na stolu, bez novog zapisa. Jutros nije imao šta da zapiše, ali sada će imati mnogo šta da opiše - posetu Horasa Crvenog Oblaka, tuđinca u klisuri i njegov neobični zahtev, želju Jutarnje Zvezde da čita knjige i poziv koji joj je uputio: da živi s njim i Martom. Moraće da krene s pisanjem pre večere, a posle večernjeg koncerta opet će sesti za pisaći sto i završiti opisivanje događaja toga dana.
<BR>&nbsp;&nbsp;&nbsp;&nbsp;&nbsp;Muzičko drveće se usklađivalo, jedan mlad izdanak je falširao. Negde pozadi robot kovač je bučno lupao po metalu - najverovatnije popravlja plug. Setio se da mu je Tačer rekao kako su svi raonici doneti na popravku, pred proleće i novu sezonu setve.
<BR>&nbsp;&nbsp;&nbsp;&nbsp;&nbsp;Vrata na verandi su se otvorila, Marta je izašla i pošla mu u susret stazom. Bila je divna, primetio je dok ju je gledao - divnija, u mnogo čemu, nego onog davno prošlog dana kada su se venčali. Imali su dobar zajednički život. Čovek ne bi mogao da traži ništa bolje. Prožeo ga je topli sjaj zahvalnosti zbog ispunjenosti njihovih života.
<BR>&nbsp;&nbsp;&nbsp;&nbsp;&nbsp;"Džesone", uzviknula je žureći mu u susret. "Džesone, tu je Džon! Tvoj brat, Džon, stigao je kući!"
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
