<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Sedela je i slušala glasove knjiga - ili, možda bolje rečeno, glasove ljudi koji su napisali sve te knjige, čudne teške glasove daleko u vremenu, kako govore iz dubina vremena, udaljeno mrmljanje mnogih negovanih glasova, bez reči, ali sa značenjem i sa mislima umesto reči, i nikad ne bi ni pomislila, rekla je u sebi, da nešto takvo može da postoji. Drveće je umelo da govori rečima i cveće je imalo značenje i mali narod šume joj je često govorio i reka i mali potoci su imali muziku i magiju koja je prevazilazila moć razumevanja. Ali to je bilo zato što su živi - da, čak i reka i potok mogu se shvatiti kao živa bića. Ali - mogu li i knjige da budu žive?
<BR>&nbsp;&nbsp;&nbsp;&nbsp;&nbsp;Nikad nije ni pomislila da može postojati toliko knjiga, da je prostrana odaja obložena od poda do tavanice nizovima knjiga, a da je još mnogo više, kao što joj je rekao smešan mali robot, Tačer, uskladišteno u podrumima. Ali najčudnije od svega je što je mogla da razmišlja o robotu kao o smešnom stvorenju - skoro kao da je čovek. Nikakav ogroman crni užas koji hoda spram večernjeg neba, nikakva ponoćna utvara iz sveta snova; ako ovo nije baš čovek, onda čovekoliko biće s nežnim glasom. Možda je i zbog onog što je rekao: "Ovde možete da nađete i pratite stazu čoveka iz najtamnije noći." Rekao je to ponosno, kao da je i sam čovek, i da je on sam, obuzet užasom i nadom, prošao tu stazu.
<BR>&nbsp;&nbsp;&nbsp;&nbsp;&nbsp;Glasovi knjiga su i dalje mrmljali u polumračnoj sobi dok se kiša slivala niz prozore - prijatan zvuk koji mora da traje bez kraja, avetinjski razgovori odavno mrtvih pisaca čija se dela nalaze na zidovima radne sobe. Je li to samo mašta, upitala se, ili ih i ostali čuju. Da li ih i čika Džeson ponekad čuje dok sedi ovde sam? Već u tom trenutku je, međutim, znala da to nikada ne sme da ga upita. Ili ih možda samo ona čuje, kao što je čula glas Starog Dede Hrasta onog davnog letnjeg dana pre nego što je pleme otišlo u predele divljeg pirinča, kao što je danas osetila podizanje ruku i blagoslov?
<BR>&nbsp;&nbsp;&nbsp;&nbsp;&nbsp;Dok je tako sedela, za malim stolom u uglu, sa otvorenom knjigom pred sobom (ne za velikim stolom gde je čika Džeson sedao da piše svoje hronike), slušajući vetar kako huji oko zabata, gledajući kišu kako lije niz prozore s kojih je Tačer povukao zavese čim je prošlo jutarnje sunce, prenela se na drugo mesto, ili joj je izgledalo da se našla na drugom mestu, mada je soba ostala tu. Na tom mestu je bilo mnogo ljudi, ili barem senki mnogih ljudi, i još mnogo drugih stolova, u dalekim vremenima i na dalekim mestima, iako je udaljenost vremena i mesta izgledala manja nego što jeste, kao da su velovi vremena i prostora postali vrlo tanki i spremni da se raziđu, pa je sedela i posmatrala veliki događaj - stapanje svih vremena i mesta, oni su postali skoro nepostojeći, ne zatvarajući više ljude i događaje u odvojene ćelije, nego ih stapajući, kao da se sve desilo odjednom i na istom mestu - prošlost se stapala sa budućnošću u granicama jedne tačke postojanja koja se, pogodnosti radi, može nazvati sadašnjošću. Uplašena onim što se dešavalo, ipak je načas sagledala užasni, kratki trenutak svih uzroka i posledica, sve pravce i sve svrhe, svu agoniju i slavu koja je navodila ljude da napišu milijarde reči što su stajale na zidovima sobe. Sagledala ih je bez razumevanja, svesna samo činjenice da sve ono što se dešavalo u umovima ljudi, navodilo ih da stvore sve mrmljajuće, naškrabane, plamene reči, nije bilo toliko proizvod mnogih pojedinih umova koliko posledica načina postojanja umova čitavog čovečanstva.
<BR>&nbsp;&nbsp;&nbsp;&nbsp;&nbsp;Čarolija (ako je to bila samo čarolija) prekinuta je skoro odmah: na vratima se pojavio Tačer, tapkajući prešao preko sobe, ka njoj, s poslužavnikom, koji je spustio na sto.
<BR>&nbsp;&nbsp;&nbsp;&nbsp;&nbsp;"Ovo malo kasni, gospođice", izvinio se. "Baš sam hteo da vam donesem, kad je Nikodemus iz manastira upao i rekao da su mu potrebni vrela supa, ćebad i još mnogo toga za negu povređenog hodočasnika."
<BR>&nbsp;&nbsp;&nbsp;&nbsp;&nbsp;Na poslužavniku su se nalazili čaša mleka, teglica džema od divljih ogrozda, kriške hleba sa buterom i kolač od meda. "Nije mnogo", rekao je Tačer. "Nije onoliko koliko bi gost ove kuće mogao s razlogom da očekuje, ali pošto sam skupljao šta je trebalo za manastir, nisam imao vremena da se valjano postaram za ovo."
<BR>&nbsp;&nbsp;&nbsp;&nbsp;&nbsp;"Više je nego dovoljno", rekla je Večernja Zvezda. "Nisam očekivala toliku ljubaznost. Pošto si toliko zauzet, nije ni trebalo da se trudiš."
<BR>&nbsp;&nbsp;&nbsp;&nbsp;&nbsp;"Gospođice", rekao je Tačer, "tokom stoleća mi je bilo zadovoljstvo i dužnost da vodim ovo domaćinstvo u skladu s određenim merilima koja se nisu menjala tokom svih dana moje službe. Samo mi je žao što je red, po prvi put, narušen baš vašeg prvog dana ovde."
<BR>&nbsp;&nbsp;&nbsp;&nbsp;&nbsp;"Nije važno", rekla mu je. "Pomenuo si hodočasnika. Da li hodočasnici često dolaze u manastir? Nisam ranije čula za njih."
<BR>&nbsp;&nbsp;&nbsp;&nbsp;&nbsp;"Ovaj hodočasnik", rekao je Tačer, "prvi je koji je ikada došao. A nisam siguran ni da je hodočasnik, iako ga je Nikodemus tako nazvao. Običan lutalica, nesumnjivo, iako je i to značajno, jer ranije nije bilo ni ljudi lutalica. Mlad čovek, skoro nag, kako Nikodemus kaže, a oko vrata nosi ogrlicu od medveđih kandži."
<BR>&nbsp;&nbsp;&nbsp;&nbsp;&nbsp;Sedela je ukočeno i pravo, setivši se čoveka koji je tog jutra stajao na litici s njom.
<BR>&nbsp;&nbsp;&nbsp;&nbsp;&nbsp;"Je li ozbiljno povređen?" upitala je.
<BR>&nbsp;&nbsp;&nbsp;&nbsp;&nbsp;"Mislim da nije", odgovorio je Tačer. "Potražio je u manastiru zaklon od oluje. Kada je otvorio kapiju, vetar ju je zahvatio pa ga je udarila. Veoma je živ."
<BR>&nbsp;&nbsp;&nbsp;&nbsp;&nbsp;"On je dobar čovek", rekla je Večernja Zvezda, "i veoma jednostavan. Čak ne ume ni da čita. Misli da su zvezde samo tačke svetlosti na nebu. Ali ume da oseti drvo..."
<BR>&nbsp;&nbsp;&nbsp;&nbsp;&nbsp;Zastala je, zbunjena, jer nije smela da govori o drvetu. Mora naučiti da pazi na svoj jezik.
<BR>&nbsp;&nbsp;&nbsp;&nbsp;&nbsp;"Gospođice, vi poznajete tog čoveka?"
<BR>&nbsp;&nbsp;&nbsp;&nbsp;&nbsp;"Ne. Mislim, nije da ga poznajem. Videla sam ga na trenutak i razgovarala sam s njim jutros. Rekao je da ide ovamo. Tražio je nešto i mislio je da će to naći ovde."
<BR>&nbsp;&nbsp;&nbsp;&nbsp;&nbsp;"Svi ljudi traže nešto", rekao je Tačer. "Mi roboti smo sasvim drugačiji. Mi smo zadovoljni i kad služimo."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
