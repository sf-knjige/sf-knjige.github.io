<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Slobodnjaci su izvrsno ovladali onim svojstvom koje su stari nazivali 'španungsbogen' - veština samokontrole u procepu između željenja neke stvari i čina njenog uzimanja.
<BR>
<BR>&nbsp;&nbsp;&nbsp;&nbsp;&nbsp;Iz 'Mudrosti Muad'Diba' princeze Irulan
<BR>
<BR>&nbsp;&nbsp;&nbsp;&nbsp;&nbsp;Stigli su do Pećine Grebena u sam osvit i stali da se kreću procepom u zidu bazena, koji je bio tako uzak da su morali da se okrenu postrance kako bi mogli da napreduju. Džesika vide kako je Stilgar odaslao stražare u prigušenoj svetlosti praskozorja i isprati ih pogledom dok su započinjali da se uspinju uz greben.
<BR>&nbsp;&nbsp;&nbsp;&nbsp;&nbsp;Pol je podigao glavu dok je koračao procepom i stao da posmatra planetnu tapiseriju oličenu u okomitom proseku koji je hrlio uvis, put plavog neba.
<BR>&nbsp;&nbsp;&nbsp;&nbsp;&nbsp;Čani ga povuče za odoru, požurujući ga. "Brzo", reče mu ona. "Dan samo što nije svanuo."
<BR>&nbsp;&nbsp;&nbsp;&nbsp;&nbsp;"Šta je sa onim ljudima koji su se uzverali gore?" prošaputa Pol.
<BR>&nbsp;&nbsp;&nbsp;&nbsp;&nbsp;"Oni su prva dnevna straža", uzvrati devojka. "Požuri sad!"
<BR>&nbsp;&nbsp;&nbsp;&nbsp;&nbsp;Jedan stražar ostavljen je napolju, pomisli Pol. Mudro. Ali, bilo bi još mudrije da smo došli ovamo u odvojenim grupama. Tako bi bila manja opasnost da izgubimo celu četu. Načas prestade da razmišlja, shvativši da se upravlja načelima gerilske borbe i setivši se tim povodom očevog straha da Atreidi ne postanu gerilska kuća.
<BR>&nbsp;&nbsp;&nbsp;&nbsp;&nbsp;"Brže", prošaputa Čani.
<BR>&nbsp;&nbsp;&nbsp;&nbsp;&nbsp;Pol ubrza korak, začuvši šuškanje odora iza sebe. Na um mu tog časa padoše reči sirata i Juehove sićušne O.K. Biblije.
<BR>&nbsp;&nbsp;&nbsp;&nbsp;&nbsp;Raj mi je sa desne strane, pakao sa leve, a anđeo smrti pozadi. On stade da prebira po navodu u mislima.
<BR>&nbsp;&nbsp;&nbsp;&nbsp;&nbsp;Zašli su za jedan ugao iza koga se prolaz proširio. Stilgar stade sa strane i pokaza im prema niskoj rupi koja je zjapila pod pravim uglom.
<BR>&nbsp;&nbsp;&nbsp;&nbsp;&nbsp;"Brzo!" prošaputa on. Bićemo kao zečevi u kavezu ako nas patrola ovde iznenadi."
<BR>&nbsp;&nbsp;&nbsp;&nbsp;&nbsp;Pol se nagnu kod otvora i krenu sa Čani u pećinu, osvetljenu slabašnom sivkastom svetlošću, koja je dopirala negde odozgo.
<BR>&nbsp;&nbsp;&nbsp;&nbsp;&nbsp;"Možeš da se uspraviš", reče mu ona.
<BR>&nbsp;&nbsp;&nbsp;&nbsp;&nbsp;On je posluša i stade da proučava pogledom mesto: bio je to dubok i širok prostor, sa kupolastim gornjim delom, koji kao da se zakrivljavao tik izvan čovekovog domašaja. Četa se razmili kroz senke. Pol primeti kako mu majka kreće prema jednoj strani i ispituje pogledom njihove nove prijatelje. Odmah je primetio kako se ipak razlikovala od Slobodnjaka, iako su svi imali iste odore. Posedovala je krajnje osoben način kretanja - pun moći i gracioznosti.
<BR>&nbsp;&nbsp;&nbsp;&nbsp;&nbsp;"Pronađi neko mesto da se odmoriš i ne smetaj drugima da prolaze, dete-čoveče", reče Čani. "Evo ti hrane." Ona mu pruži dva komada zamota u listove, koja su snažno mirisala na začin.
<BR>&nbsp;&nbsp;&nbsp;&nbsp;&nbsp;Stilgar dođe do Džesike i izda naređenje grupi sa leve strane. "Postavite hermetička vrata i postarajte se za obezbeđenje vlage." Zatim se okrenu prema jednom Slobodnjaku: "Lemile, daj sjajne kugle." On uze Džesiku za ruku. "Želim da ti pokažem nešto, čarobnice." Poveo je iza jedne krivine u zidu stene prema izvoru svetlosti.
<BR>&nbsp;&nbsp;&nbsp;&nbsp;&nbsp;Džesika se nađe pred novim otvorom u pećinu, koji se nalazio visoko na pročelju grebena i odakle se pružao pogled preko bazena dugačkog deset ili dvanaest kilometara. Bazen je bio ograđen visokim kamenim zidovima. Unaokolo su stajali raštrkani retki busenovi kržljavog rastinja.
<BR>&nbsp;&nbsp;&nbsp;&nbsp;&nbsp;Dok je posmatrala bazen, obasjan sivilom zore, sunce se podiglo iznad naspramnog obronka, osvetlivši predeo stenja i peska, koji je imao boju dvopeka. A onda postade svesna čudnog privida: sunce Arakisa kao da je poigravalo povrh obzorja.
<BR>&nbsp;&nbsp;&nbsp;&nbsp;&nbsp;To je zato što želimo da ga zadržimo, pomisli ona. Noć je bezbednija od dana. Tog trenutka u njoj se javi čežnja za dugom na ovom mestu koje nikada neće upoznati kišu. Moram da potisnem ovakve čežnje, pomisli ona. One predstavljaju slabosti. A slabosti više ne smem sebi da dopustim.
<BR>&nbsp;&nbsp;&nbsp;&nbsp;&nbsp;Stilgar je uhvati za mišicu i pokaza negde preko bazena. "Tamo! Tamo se nalaze prave Druze."
<BR>&nbsp;&nbsp;&nbsp;&nbsp;&nbsp;Ona pogleda u naznačenom pravcu i zapazi neko komešanje: ljudi na dnu bazena, raštrkani pri dnevnom svetlu u senkama naspramnog zida grebena. Uprkos udaljenosti, kretnje su im se mogle jasno razabrati u bistrom vazduhu. Ona podiže dogled iz odore, a zatim podesi uljana sočiva na udaljene prilike. Marame su se vijorile, stvarajući utisak lepršanja raznobojnih leptirova.
<BR>&nbsp;&nbsp;&nbsp;&nbsp;&nbsp;"To je dom", reče Stilgar. "Večeras ćemo stići tamo." Stao je da gleda preko bazena, uvijajući pri tom brkove. "Ljudi su mi nešto duže ostali na radu. To znači da unaokolo nema patrola. Poslaću im signal kasnije i oni će se pripremiti da nas dočekaju."
<BR>&nbsp;&nbsp;&nbsp;&nbsp;&nbsp;"Ljudi su ti veoma disciplinovani", reče Džesika. Ona spusti dogled i primeti da ga Stilgar posmatra.
<BR>&nbsp;&nbsp;&nbsp;&nbsp;&nbsp;"Pokoravaju se zakonima koji jemče očuvanje plemena", reče on. "Shodno tim zakonima, naš vođa je onaj ko je najjači, ko je kadar da obezbedi vodu i sigurnost." On upravi pažnju na njeno lice.
<BR>&nbsp;&nbsp;&nbsp;&nbsp;&nbsp;Ona mu uzvrati pogled, opazivši oči bez beonjača, šarene očne kapke, prašnjavu bradu i brkove, cev koja je vodila iz nozdrva u sabirnicu u pustinjskom odelu.
<BR>&nbsp;&nbsp;&nbsp;&nbsp;&nbsp;"Jesam li te ugrozila na mestu vođe time što sam te savladala, Stilgare?" upita ona.
<BR>&nbsp;&nbsp;&nbsp;&nbsp;&nbsp;"Nisi me izazvala", uzvrati joj on.
<BR>&nbsp;&nbsp;&nbsp;&nbsp;&nbsp;"Važno je da vođa sačuva ugled kod svojih ljudi", reče ona.
<BR>&nbsp;&nbsp;&nbsp;&nbsp;&nbsp;"Sa svim tim peščanim vašima ja mogu da iziđem na kraj", reče Stilgar. "Kada si savladala mene, savladala si sve nas. Sad svi očekuju da nešto nauče od tebe... čarobnjačke veštine... a neki se interesuju da li nameravaš da me izazoveš."
<BR>&nbsp;&nbsp;&nbsp;&nbsp;&nbsp;Ona proceni skrivena značenja ovog izraza. "Da te savladam u zvaničnoj borbi?"
<BR>&nbsp;&nbsp;&nbsp;&nbsp;&nbsp;On klimnu glavom. "Ali, ne bih ti to savetovao, zato što te oni ne bi sledili. Ti nisi sa peska. Primetili su to dok smo noćas išli."
<BR>&nbsp;&nbsp;&nbsp;&nbsp;&nbsp;"Praktični ljudi", reče ona.
<BR>&nbsp;&nbsp;&nbsp;&nbsp;&nbsp;"Baš tako." On pogleda prema bazenu. "Mi znamo naše potrebe. Ali mnogi se ne upuštaju u dublja razmišljanja sada kada smo tako blizu kući. Izbivali smo duže vremena sređujući stvari oko isporučenja naše kvote začina slobodnim trgovcima za prokleti Esnaf... neka bi im lica zauvek ostala crna!"
<BR>&nbsp;&nbsp;&nbsp;&nbsp;&nbsp;Upravo se okrećući na drugu stranu, Džesika se zaustavi u pola kretnje i pogleda ga u lice. "Esnaf? Kakve veze ima Esnaf sa vašim začinom?"
<BR>&nbsp;&nbsp;&nbsp;&nbsp;&nbsp;"To je Lietovo naređenje", reče Stilgar. "Razlog nam je poznat, ali nam njegov ukus ne prija. Podmićujemo Esnaf ogromnim svotama u začinu da nam nebo poštedi satelita, kako niko ne bi mogao da nadzire odozgo šta radimo na površini Arakisa."
<BR>&nbsp;&nbsp;&nbsp;&nbsp;&nbsp;Ona pažljivo odmeri šta će reći, setivši se da joj je Pol kazao kako je to jamačno razlog što oko Arakisa nema satelita. "A šta vi to radite na površini Arakisa što ne bi smelo da se vidi?"
<BR>&nbsp;&nbsp;&nbsp;&nbsp;&nbsp;"Menjamo je... polako ali sigurno... da bismo je učinili pogodnom za ljudski život. Naše pokolenje neće to dočekati, ni naša deca, ni deca naše dece, niti unuci njihove dece... ali taj dan će jednom doći." On pogleda zamućenim očima preko bazena. "Otvorena voda, visoke zelene biljke i ljudi koji slobodno idu bez pustinjskih odela."
<BR>&nbsp;&nbsp;&nbsp;&nbsp;&nbsp;To je, dakle, san tog Lieta-Kinesa, pomisli ona, a onda reče: "Podmićivanje je opasno; kad jednom uzme maha, postaje neobuzdano."
<BR>&nbsp;&nbsp;&nbsp;&nbsp;&nbsp;"Tako je", uzvrati on. "Ali, spori put je najbezbedniji put."
<BR>&nbsp;&nbsp;&nbsp;&nbsp;&nbsp;Džesika se okrenu i baci pogled preko bazena, pokušavajući da ga vidi očima kojima ga je Stilgar posmatrao u mašti. Ali, videla je jedino sivkastožutu boju udaljenog stenja i jedan iznenadan magloviti pokret na nebu povrh grebena.
<BR>&nbsp;&nbsp;&nbsp;&nbsp;&nbsp;"Ah-h-h-h", izusti Stilgar.
<BR>&nbsp;&nbsp;&nbsp;&nbsp;&nbsp;U prvi mah je pomislila da je to neka letelica patrole, a onda shvati da je u pitanju fatamorgana - utvarni predeo koji je stao da lebdi iznad pustinjskog peska; prizor je prikazivao udaljeno njihanje zelenila, ispod koga je jedan dugačak crv putovao površinom, dok mu se na stražnjem delu vijorilo nešto što je ličilo na slobodnjačku odoru.
<BR>&nbsp;&nbsp;&nbsp;&nbsp;&nbsp;Fatamorgana nestade.
<BR>&nbsp;&nbsp;&nbsp;&nbsp;&nbsp;"Bilo bi najbolje da ga pojašemo", reče Stilgar, "ali ne smemo dozvoliti da tvorac uđe u ovaj bazen. Zato nam ne preostaje ništa drugo nego da se noćas peške zaputimo dalje."
<BR>&nbsp;&nbsp;&nbsp;&nbsp;&nbsp;Tvorac - njihova reč za crva, pomisli ona.
<BR>&nbsp;&nbsp;&nbsp;&nbsp;&nbsp;Ona odmeri važnost Stilgarovih reči, izjave da ne smeju dozvoliti ulazak crva u ovaj bazen. Znala je šta je videla u prikazi - Slobodnjake kako jašu na leđima džinovskog crva. Bilo joj je potrebno silno obuzdavanje da ne oda šok koji je prožeo pri pomisli na implikacije onoga što je videla.
<BR>&nbsp;&nbsp;&nbsp;&nbsp;&nbsp;"Moramo se vratiti ostalima", reče Stilgar. "Moji ljudi bi inače mogli da posumnjaju da ašikujem s tobom. Neki su već ispoljili ljubomoru što sam sinoć vršljao rukama po tebi dok smo se borili u Tuono Bazenu."
<BR>&nbsp;&nbsp;&nbsp;&nbsp;&nbsp;"Ni reči više o tome!" odbrusi Džesika.
<BR>&nbsp;&nbsp;&nbsp;&nbsp;&nbsp;"Bez uvrede", uzvrati Stilgar blagim glasom. "Žene se među nama ne uzimaju protiv njihove volje... a kad si ti u pitanju...", on slegnu ramenima, "...čak ni taj običaj nije potreban."
<BR>&nbsp;&nbsp;&nbsp;&nbsp;&nbsp;"Nemoj nikad smetnuti s uma da sam ja bila gospa jednog Vojvode", reče ona, ovoga puta staloženijim glasom.
<BR>&nbsp;&nbsp;&nbsp;&nbsp;&nbsp;"Kako želiš", reče on. "Vreme je da se hermetički zatvori ovaj otvor kako bismo mogli da predahnemo od pustinjskih odela. Ljudi moraju malo da otpočinu na miru, pošto im sutra porodice neće dati ni da danu dušom."
<BR>&nbsp;&nbsp;&nbsp;&nbsp;&nbsp;Među njima zavlada tišina.
<BR>&nbsp;&nbsp;&nbsp;&nbsp;&nbsp;Džesika baci pogled prema suncem obasjanom predelu. Jasno je razabrala smisao Stilgarovih reči - neizgovorenu ponudu za nešto više od okrilja. Da li mu je potrebna žena? Shvatila je da ne bi bilo neosnovano prihvatiti to. Bio bi to način da se razreši sukob oko upravljanja plemenom: žena bi postala ravna muškarcu.
<BR>&nbsp;&nbsp;&nbsp;&nbsp;&nbsp;Ali, šta bi onda bilo sa Polom? Ko zna kakva pravila roditeljstva vladaju ovde? Šta je, zatim, sa još nerođenom kćeri koju nosi u utrobi već nekoliko nedelja? Šta je sa kćeri mrtvog Vojvode? Ona tog časa odluči da se potpuno suoči sa značajem drugog deteta koje je raslo u njoj, da sagleda vlastite pobude koje su je nagnale da začne. Znala je šta je posredi: podlegla je jednom drevnom nagonu koji iskuse sva bića suočena sa smrću - nagonu da se potraži besmrtnost putem potomstva. Nagon plodnosti vrste odneo je prevagu.
<BR>&nbsp;&nbsp;&nbsp;&nbsp;&nbsp;Džesika pogleda Stilgara i primeti kako je on ispitivački promatra, čekajući u tišini. Kćer koju je ovde rodila žena udata za jednog ovakvog čoveka - kakva bi bila sudbina te kćeri? Da li bi on pokušao da ograniči neophodnosti kojima jedna Bene Geserit mora da se podvrgava?
<BR>&nbsp;&nbsp;&nbsp;&nbsp;&nbsp;Stilgar pročisti grlo i pokaza tada da shvata neka od pitanja koja su joj se rojila u glavi. "Za vođu je važno ono što ga čini vođom. To su potrebe njegovih ljudi. Ako me uputiš u tvoje moći, možda će doći dan kada će jedno od nas morati da izazove drugo. Više bih voleo neko alternativno rešenje."
<BR>&nbsp;&nbsp;&nbsp;&nbsp;&nbsp;"Zar postoje alternative?" upita ona.
<BR>&nbsp;&nbsp;&nbsp;&nbsp;&nbsp;"Sajadina", uzvrati on. "Naša Časna Majka je stara."
<BR>&nbsp;&nbsp;&nbsp;&nbsp;&nbsp;Njihova Časna Majka!
<BR>&nbsp;&nbsp;&nbsp;&nbsp;&nbsp;Pre no što je stigla da razmisli o tome, on nastavi: "Ne nudim ti nužno sebe za muža. Nema ničeg ličnog u ovome; ti si veoma lepa i poželjna. Ako bi postala jedna od mojih žena, to bi moglo da navede neke od mlađih ljudi iz mog plemena na pomisao da su počela da me znatno više zanimaju telesna uživanja, a znatno manje kolektivne potrebe. Čak nas i sada prisluškuju i iz prikrajka posmatraju."
<BR>&nbsp;&nbsp;&nbsp;&nbsp;&nbsp;Čovek koji odmerava svoje odluke, koji uzima u obzir posledice, pomisli ona.
<BR>&nbsp;&nbsp;&nbsp;&nbsp;&nbsp;"Među mojim mlađim ljudima ima i takvih koji su stasali do uzrasta kada im duhovi postaju neobuzdani", reče on. "Mora im se pomoći da što lakše prebrode to razdoblje. Ne smem im davati mnogo povoda da me izazovu. U protivnom, našao bih se u situaciji da moram da osakatim ili ubijem nekog od njih. A to nije odličan postupak jednog vođe, ukoliko može časno da ga izbegne. Moraš shvatiti da je kod nas vođa jedna od glavnih stvari koja razlikuje masu od naroda. On održava nivo pojedinaca. Ukoliko ovih postane premalo, narod se pretvara u masu, rulju, svetinu."
<BR>&nbsp;&nbsp;&nbsp;&nbsp;&nbsp;Njegove reči, dubina njihove suvislosti, činjenica da se obraćao koliko njoj, toliko i onima koji su u potaji prisluškivali, nagna je da promeni mišljenje o njemu.
<BR>&nbsp;&nbsp;&nbsp;&nbsp;&nbsp;Ume da zauzme stav, pomisli ona. Gde je samo stekao takvu unutrašnju ravnotežu?
<BR>&nbsp;&nbsp;&nbsp;&nbsp;&nbsp;"Zakon koji nalaže naš način biranja vođe pravičan je", reče Stilgar. "Ali odavde ne sledi da je pravda uvek ono što je potrebno ljudima. Ono što nam je u ovom trenutku stvarno potrebno jeste vreme da ojačamo i očvrsnemo, da se naše snage rašire na nova područja."
<BR>&nbsp;&nbsp;&nbsp;&nbsp;&nbsp;Kakvog li je porekla?, upita se ona. Odakle ovaj soj? "Stilgare", reče Džesika, "mislim da sam te potcenila."
<BR>&nbsp;&nbsp;&nbsp;&nbsp;&nbsp;"Podozrevao sam to", uzvrati on.
<BR>&nbsp;&nbsp;&nbsp;&nbsp;&nbsp;"Izgleda da smo se međusobno potcenili", reče ona.
<BR>&nbsp;&nbsp;&nbsp;&nbsp;&nbsp;"Voleo bih da to ostavimo iza sebe", reče on. "Želeo bih da sklopim prijateljstvo sa tobom... da steknemo međusobno poverenje. Voleo bih da počnemo da poštujemo jedno drugo na način koji je nezavisan od seksa."
<BR>&nbsp;&nbsp;&nbsp;&nbsp;&nbsp;"Razumem", reče ona.
<BR>&nbsp;&nbsp;&nbsp;&nbsp;&nbsp;"Veruješ li mi?"
<BR>&nbsp;&nbsp;&nbsp;&nbsp;&nbsp;"Osećam tvoju iskrenost."
<BR>&nbsp;&nbsp;&nbsp;&nbsp;&nbsp;"Kod nas", reče on, "Sajadine, kada nisu formalne vođe, zauzimaju naročito počasno mesto. One uče. Održavaju snagu Boga ovde." On se dodirnu po prsima.
<BR>&nbsp;&nbsp;&nbsp;&nbsp;&nbsp;Moram sada da ispitam tu tajnu sa Časnom Majkom, pomisli ona, a onda reče: "Govoriš o vašoj Časnoj Majci... a čula sam i reči legende i proročanstva."
<BR>&nbsp;&nbsp;&nbsp;&nbsp;&nbsp;"Kažu da jedna Bene Geserit i njen potomak drže ključeve budućnosti", uzvrati on.
<BR>&nbsp;&nbsp;&nbsp;&nbsp;&nbsp;"Veruješ li da sam ja ta?"
<BR>&nbsp;&nbsp;&nbsp;&nbsp;&nbsp;Ona ga pogleda u lice, pomislivši: Mlada trska tako lako umire. Počeci su vremena velike opasnosti.
<BR>&nbsp;&nbsp;&nbsp;&nbsp;&nbsp;"Ne znamo", reče on.
<BR>&nbsp;&nbsp;&nbsp;&nbsp;&nbsp;Ona klimnu glavom, pomislivši: Častan je čovek. Hoće znamenje od mene, ali ne želi da kuša sudbinu tako što će otvoreno da mi ga zatraži.
<BR>&nbsp;&nbsp;&nbsp;&nbsp;&nbsp;Džesika okrenu glavu i baci pogled prema bazenu, u zlatne senke, purpurne senke, titranja prašinastog vazduha preko otvora pećine. Um joj se najednom ispuni mačjim oprezom. Poznavala je govor Misionarije Protektive, znala je kako da prilagodi tehnike legende, strah i nadu svojim hitnim potrebama, ali iznenada je osetila neobuzdane promene ovde... kao da je neko bio među Slobodnjacima i iskoristio nasleđe Misionarije Protektive.
<BR>&nbsp;&nbsp;&nbsp;&nbsp;&nbsp;Stilgar pročisti grlo.
<BR>&nbsp;&nbsp;&nbsp;&nbsp;&nbsp;Osetila je njegovo nestrpljenje i shvatila šta ga je izazvalo; dan je već dobro odmakao i ljudi su čekali da se otvori hermetički zatvore. Kucnuo je čas da pokaže hrabrost i ona shvati što joj je potrebno: neki dar-al-hikman, neka škola prevođenja koja bi joj dala...
<BR>&nbsp;&nbsp;&nbsp;&nbsp;&nbsp;"Adab", prošapta ona.
<BR>&nbsp;&nbsp;&nbsp;&nbsp;&nbsp;Istog časa osetila je kao da joj je um počeo da se okreće u njoj. Prepoznala je tu senzaciju i bilo je počelo brže da joj udara. Ništa drugo, u svekolikoj obuci Bene Geserita, nije posedovalo tako moćan signal prepoznavanja. Jedino je mogao da bude adab, opsesivno sećanje koje se javlja samo od sebe. Ona mu se prepusti i reči potekoše iz nje.
<BR>&nbsp;&nbsp;&nbsp;&nbsp;&nbsp;"Ibn kirtaiba", reče ona, "tamo, daleko, gde se prašina okončava." Ona ispruži ruku iz odore i primeti kako se Stilgarove oči razrogačiše. Iz pozadine začu šuškanje mnogih odora. "Vidim jednog... Slobodnjaka sa knjigom primera", nastavi Džesika. "Čita je al-Latu, suncu koje je savladao i pokorio. Čita je Sadusu Suđenja, a evo šta:
<BR>
<BR>&nbsp;&nbsp;&nbsp;&nbsp;&nbsp;Moji neprijatelji su kao iskrzane vlati zelene trave
<BR>&nbsp;&nbsp;&nbsp;&nbsp;&nbsp;Koje su stajale na putu oluje.
<BR>&nbsp;&nbsp;&nbsp;&nbsp;&nbsp;Zar nisi video šta je naš Gospod učinio?
<BR>&nbsp;&nbsp;&nbsp;&nbsp;&nbsp;Poslao je kugu na njih.
<BR>&nbsp;&nbsp;&nbsp;&nbsp;&nbsp;Zato što su se urotili protiv nas.
<BR>&nbsp;&nbsp;&nbsp;&nbsp;&nbsp;Sada su kao ptice koje je razjurio lovac.
<BR>&nbsp;&nbsp;&nbsp;&nbsp;&nbsp;Urota im je kao otrovana hrana,
<BR>&nbsp;&nbsp;&nbsp;&nbsp;&nbsp;Koju nijedna usta neće."
<BR>
<BR>&nbsp;&nbsp;&nbsp;&nbsp;&nbsp;Drhtaj joj prože telo. Ona spusti ruku.
<BR>&nbsp;&nbsp;&nbsp;&nbsp;&nbsp;Iza njenih leđa, iz senki pećine, razleže se šaptavi odgovor mnogih glasova: "A dela su im uništena."
<BR>&nbsp;&nbsp;&nbsp;&nbsp;&nbsp;"Božji plam upravlja tvojim srcem", reče ona, pomislivši pri tom: Sada sve ide kako treba.
<BR>&nbsp;&nbsp;&nbsp;&nbsp;&nbsp;"Božji plam se pali", usledi odgovor.
<BR>&nbsp;&nbsp;&nbsp;&nbsp;&nbsp;Ona klimnu glavom. "Tvoji neprijatelji će pasti", reče ona.
<BR>&nbsp;&nbsp;&nbsp;&nbsp;&nbsp;"Bi-la-kaifa", uzvratiše oni.
<BR>&nbsp;&nbsp;&nbsp;&nbsp;&nbsp;U iznenadnoj tišini, Stilgar se naže prema njoj. "Sajadina", reče on. "Ako Šai-Hulud da, onda možeš proći i postati Časna Majka."
<BR>&nbsp;&nbsp;&nbsp;&nbsp;&nbsp;Proći, pomisli Džesika. Čudan izraz u ovom kontekstu. Ali, ostalo se uklapa u obredni govor. Najednom oseti svojevrsnu ciničnu ogorčenost zbog onoga što je učinila. Retko se događa da Misionaria Protektiva zakaže. Mesto nam je bilo pripremljeno u ovoj pustoši. Molitva ovog salata stvorila nam je pribežište. A sada... moram da igram ulogu Aulije, Prijateljice Boga... Sajadine ovog primitivnog naroda, na koga su naša benegeseritska predskazanja tako snažno delovala da je prozvao svoje glavne sveštenice Časnim Majkama.
<BR>&nbsp;&nbsp;&nbsp;&nbsp;&nbsp;Pol je stajao pokraj Čani u senci pećine. U ustima je još osećao ukus hrane koju mu je dala - ptičje meso i testo zgotovljeno sa začinskim medom i obavijeno u listove. Okusivši je, odmah je shvatio da još nikada nije probao takav koncentrat začina i za trenutak obuzeo ga je strah. Znao je šta može da mu se dogodi od takvog koncentrata - začinska promena, koja bi još više podstakla proročku svest u njemu.
<BR>&nbsp;&nbsp;&nbsp;&nbsp;&nbsp;"Bi-la kaifa", prošaputa Čani.
<BR>&nbsp;&nbsp;&nbsp;&nbsp;&nbsp;On je pogleda, opazivši izraz strahopoštovanja kojim su svi Slobodnjaci dočekali reči njegove majke. Samo je čovek po imenu Jamis stajao nekako po strani ceremonije, držeći se izdvojeno, sa rukama prekrštenim na prsima.
<BR>&nbsp;&nbsp;&nbsp;&nbsp;&nbsp;"Duy yakha hin mange", prošaputa Čani. "Duy ponra hin mange. Imam dva oka. Imam dve pesnice."
<BR>&nbsp;&nbsp;&nbsp;&nbsp;&nbsp;Ona se zagleda u Pola sa izrazom čuđenja na licu.
<BR>&nbsp;&nbsp;&nbsp;&nbsp;&nbsp;Pol duboko udahnu vazduh, pokušavajući da obuzda buru u sebi. Majčine reči blokirale su dalje dejstvo koncentrata začina u njemu i on je sada osećao njen glas kako se podiže i spušta u njegovom biću poput senki otvorene vatre. Pa ipak, kroz celu tu tiradu nazirao je primesu ciničnosti - poznavao je majku odveć dobro - ali ništa više nije moglo da zaustavi preobražaj započet unošenjem hrane.
<BR>&nbsp;&nbsp;&nbsp;&nbsp;&nbsp;Vraška svrhovitost!
<BR>&nbsp;&nbsp;&nbsp;&nbsp;&nbsp;Osetio ju je - tu svest rase kojoj nije mogao da umakne. Usledila je oštra jasnoća, priliv podataka, hladna preciznost svesti. Spustio se na pod i seo leđima oslonjenim o stenoviti zid, potpuno se prepuštajući plimi koja je nadolazila. Um mu je uplovio u taj bezvremeni sloj, gde mu se pružao vidik na svekoliko vreme, gde su vodili svi putevi i gde su duvali svi vetrovi budućnosti... vetrovi prošlosti: jednooka vizija prošlosti, jednooka vizija sadašnjosti i jednooka vizija budućnosti - sve ujedinjene u troglednu zajedničku viziju, koja mu je omogućavala da vidi vreme kao prostor.
<BR>&nbsp;&nbsp;&nbsp;&nbsp;&nbsp;Postojala je opasnost, osećao je to, u prekoračenju svojih moći; morao je da se zadrži na svesti o sadašnjosti, osećajući zamućeno izobličenje iskustva, proticanje trenutka, neprekidno očvršćenje onoga što jeste u onom večnom što je bilo.
<BR>&nbsp;&nbsp;&nbsp;&nbsp;&nbsp;Hvatajući se grozničavo za sadašnjost, po prvi put je dokučio masivnu postojanost kretanja vremena, koje su svuda remetile razne struje, talasi, plime i zapljuskivanja, što su se razbijali o stenovite hridi. Kroz sve to došao je do novog shvatanja prirode svog proricanja i uvideo je izvor slepog vremena, izvor greške u njemu, što ga je odmah ispunilo strahom.
<BR>&nbsp;&nbsp;&nbsp;&nbsp;&nbsp;Proricanje, shvatio je, predstavljalo je osvetljenje koje je obuhvatalo granice onoga što je otkrivalo - istovremeno izvor tačnosti i značajnu grešku. U stvar se uplela svojevrsna Hajzenbergova neodređenost: trošenje energije koje je otkrivalo ono što je video istovremeno je i menjalo to što je video.
<BR>&nbsp;&nbsp;&nbsp;&nbsp;&nbsp;A ono što je video bila je vremenska spona u ovoj pećini, ključanje mogućnosti dovedenih tu u žižu, gde je i najsićušnije dejstvo - treptaj oka, uzgredna reč, zrnce peska na pogrešnom mestu - pokretalo džinovsku polugu širom poznate Vaseljene. Video je nasilje čiji je ishod zavisio od toliko promenljivih da je i najmanja kretnja izazivala ogromna pomeranja u osnovnom ustrojstvu.
<BR>&nbsp;&nbsp;&nbsp;&nbsp;&nbsp;Ta vizija nagna ga da poželi da ostane ledeno nepomičan, ali i to je bilo dejstvo koje je imalo određene posledice.
<BR>&nbsp;&nbsp;&nbsp;&nbsp;&nbsp;Nebrojene posledice - linije koje su se pružale iz ove pećine, a na kraju većine tih posledičnih linija on je video vlastito mrtvo telo sa ranom od noža iz koje je tekla krv.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
