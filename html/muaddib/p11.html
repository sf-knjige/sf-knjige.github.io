<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Moj otac, Padišah Car, imao je sedamdeset dve godine, premda je izgledao kao da mu je najviše trideset pet, kada je čuo za smrt Vojvode Letoa i odlučio da Arakis vrati Harkonenima. Kad god bi se javno pojavljivao, na sebi je imao sardaukarsku uniformu i burseški crni šlem sa zlatnim carskim lavom na vrhu. Paradiranje u ovoj uniformi bilo je sračunato da sasvim jasno stavi do znanja gde leže njegove moći. On, međutim, nije uvek bio tako nadmen. Kada je hteo, mogao je da zrači šarmom i iskrenošću, ali često sam se pitala tokom poslednjih dana sa njim da li je bilo šta u vezi sa mojim ocem onako kao što je izgledalo. Sada mi se čini da je on čovek koji se neprekidno upinjao da umakne rešetkama jednog nevidljivog kaveza. Morate imati u vidu da je on bio car, poglavar dinastije koja vuče poreklo iz pradavnih vremena. Ali mi smo mu porekli mogućnost da ima zakonitog sina. Nije li to najteži poraz koji jedan vladar može da pretrpi? Moja majka je poslušala svoje Pretpostavljene Sestre u onoj stvari gde ih gospa Džesika nije poslušala. Koja je od njih dve bila jača? Istorija je već odgovorila na to.
<BR>
<BR>&nbsp;&nbsp;&nbsp;&nbsp;&nbsp;'U očevoj kući' princeze Irulan
<BR>
<BR>&nbsp;&nbsp;&nbsp;&nbsp;&nbsp;Džesika se probudila u tami pećine, osetivši komešanje Slobodnjaka oko sebe; nozdrve joj zapahnu kiselkast zadah pustinjskih odela. Njeno unutrašnje vremensko čulo kazalo joj je da će uskoro pasti noć napolju, ali u pećini je odavno vladala tama, pošto je ona bila hermetički zatvorena plastičnim zaptivačima, kako bi sva vlaga ostala unutra.
<BR>&nbsp;&nbsp;&nbsp;&nbsp;&nbsp;Shvatila je da je dugo i veoma duboko spavala, odagnavajući tako ogroman umor koji ju je skolio, što je istovremeno bio znak da je nesvesno već prihvatila činjenicu da joj je među Stilgarovim ljudima zajamčena lična bezbednost. Okrenula se u visećem krevetu, načinjenom od njene odore, i spustila noge na kameni pod, obuvši odmah pustinjske čizme.
<BR>&nbsp;&nbsp;&nbsp;&nbsp;&nbsp;Ne smem zaboraviti da ih prikladno zategnem, kako bih omogućila da mehanizam za pumpanje u pustinjskom odelu valjano funkcioniše, pomisli ona. Ima toliko stvari na koje valja pomno misliti.
<BR>&nbsp;&nbsp;&nbsp;&nbsp;&nbsp;U ustima joj je još stajao ukus jutrošnjeg obeda - ptičje meso i testo izmešano sa začinskim medom i obavijeno u list - i to je podseti da je vreme ovde pretrpelo preokret: noć je bila doba kada se radilo, a dan kada se odmaralo.
<BR>&nbsp;&nbsp;&nbsp;&nbsp;&nbsp;Noć skriva; noć je bezbednija.
<BR>&nbsp;&nbsp;&nbsp;&nbsp;&nbsp;Ona skide odoru sa kuka za zakačinjanje visećeg kreveta u kamenom zidu; zatim stade da pipa tkaninu u tami, sve dok nije našla gornji deo, a onda je navuče na sebe.
<BR>&nbsp;&nbsp;&nbsp;&nbsp;&nbsp;Kako dostaviti poruku Bene Geseritu? - upita se ona. Moraju da budu izvešteni o njihovom bekstvu i nalaženju utočišta u slobodnjačkom svetilištu.
<BR>&nbsp;&nbsp;&nbsp;&nbsp;&nbsp;Dublje u pećini zasvetleše sjajne kugle. Ona primeti komešanje ljudi tamo; među njima je bio i Pol, već odeven i sa zabačenom kapuljačom, tako da mu je do izražaja dolazio orlovski atreidski profil.
<BR>&nbsp;&nbsp;&nbsp;&nbsp;&nbsp;Ponašao se tako čudno pre nego što su krenuli na počinak, pomisli ona. Povučeno. Ličio je na nekoga ko se vratio iz mrtvih, ali još nije potpuno svestan te činjenice; oči su mu bile poluzatvorene i staklaste, sa pogledom koji je bludeo negde unutra. Naveo ju je na pomisao o upozorenju na ishranu koja obiluje začinom: odavanje drogi.
<BR>&nbsp;&nbsp;&nbsp;&nbsp;&nbsp;Postoje li sekundarne posledice, upita se ona. Kazano je da je to u vezi sa njegovim proročkim moćima, ali neobično je što je ćutao o onome što vidi.
<BR>&nbsp;&nbsp;&nbsp;&nbsp;&nbsp;Stilgar izroni iz senke sa njene desne strane i priđe grupi ispod sjajnih kugli. Primetila je kako je provukao prste kroz bradu, kao i da mu se u očima pojavio oprezan, mačji pogled.
<BR>&nbsp;&nbsp;&nbsp;&nbsp;&nbsp;Najednom Džesiku prože strah kada joj do razbuđene svesti dopre predstava napetosti koja je vladala u ljudima okupljenim oko Pola - ukrućene kretnje, obredni položaji.
<BR>&nbsp;&nbsp;&nbsp;&nbsp;&nbsp;"Oni su pod mojim okriljem!" zabrunda Stilgar.
<BR>&nbsp;&nbsp;&nbsp;&nbsp;&nbsp;Džesika odmah prepoznade čoveka kome se Stilgar obratio: Jamis! Istog časa ona primeti izraz srdžbe na njegovom licu, zgrčena ramena.
<BR>&nbsp;&nbsp;&nbsp;&nbsp;&nbsp;Jamis, čovek koga je Pol savladao!, pomisli ona.
<BR>&nbsp;&nbsp;&nbsp;&nbsp;&nbsp;"Poznato ti je pravilo, Stilgare", uzvrati Jamis.
<BR>&nbsp;&nbsp;&nbsp;&nbsp;&nbsp;"Zar ga iko zna bolje od mene?" upita Stilgar, a Džesika razabra prizvuk želje da se situacija stiša u njegovom glasu, pokušaj da se stvari nekako izglade.
<BR>&nbsp;&nbsp;&nbsp;&nbsp;&nbsp;"Biram borbu", prosikta Jamis.
<BR>&nbsp;&nbsp;&nbsp;&nbsp;&nbsp;Džesika pojuri kroz pećinu, stiže do Stilgara i uhvati ga za ruku. "Šta se događa?" upita ona.
<BR>&nbsp;&nbsp;&nbsp;&nbsp;&nbsp;"U pitanju je amtal pravilo", reče Stilgar. "Jamis zahteva svoje pravo da proveri tvoj udeo u legendi."
<BR>&nbsp;&nbsp;&nbsp;&nbsp;&nbsp;"Ona mora imati nekoga ko će se boriti za nju", reče Jamis. "Ako njen borac pobedi, onda je legenda istinita. Ali, u njoj stoji..." On se osvrnu po okupljenim ljudima. "...da joj nije potreban borac iz redova Slobodnjaka - a to može samo da znači da svog borca vodi sa sobom."
<BR>&nbsp;&nbsp;&nbsp;&nbsp;&nbsp;Pa on to govori o borbi sa Polom!, pomisli Džesika.
<BR>&nbsp;&nbsp;&nbsp;&nbsp;&nbsp;Ona pusti Stilgarovu ruku i iskorači pola koraka napred. "Ja sam sama svoj borac", reče ona. "To mora da je svima ovde jasno..."
<BR>&nbsp;&nbsp;&nbsp;&nbsp;&nbsp;"Nećeš nam ti govoriti šta da radimo!" odbrusi Jamis.
<BR>&nbsp;&nbsp;&nbsp;&nbsp;&nbsp;"Sve dok ne pružiš znatno više dokaza od onoga što smo videli. Stilgar je jutros mogao da ti kaže šta da govoriš. Mogao je da ti napuni glavu gomilama reči koje bi nam ti potom izbrbljala, verujući da ćeš nas time moći obmanuti."
<BR>&nbsp;&nbsp;&nbsp;&nbsp;&nbsp;Mogu da izađem sa njim na kraj, pomisli Džesika, ali to bi protivuslovilo načinu na koji oni tumače legendu. Ponovo joj se učini čudnim kako su plodovi rada Misionarie Protektive delimično izobličeni na ovoj planeti.
<BR>&nbsp;&nbsp;&nbsp;&nbsp;&nbsp;Stilgar pogleda Džesiku, a onda progovori tihim glasom, ali za koji je bio siguran da ga svi čuju: "Jamis je pun srdžbe, Sajadina. Tvoj sin ga je savladao i..."
<BR>&nbsp;&nbsp;&nbsp;&nbsp;&nbsp;"Bilo je to slučajno!" zabrunda Jamis. "Veštičje sile delovale su kod Tuono Bazena i ja ću to sada dokazati!"
<BR>&nbsp;&nbsp;&nbsp;&nbsp;&nbsp;"...A savladao sam ga i ja", nastavi Stilgar. "Sada pokušava ovim tahadi izazovom da se ponovo domogne mene. Ali Jamis je odveć nasilan da bi mogao biti dobar vođa - previše je podložan gafli. Usta su mu stalno puna pravila, a srce sarfe, odvraćanja od Boga. Ne, nikada od njega neće biti dobar vođa. Pošteđivao sam ga do sada zato što je kao takav koristan u borbi, ali kada ga obuzme sličan bes, postaje opasan po sopstveno društvo."
<BR>&nbsp;&nbsp;&nbsp;&nbsp;&nbsp;"Stilgarrreee!" zagrme Jamis.
<BR>&nbsp;&nbsp;&nbsp;&nbsp;&nbsp;Džesika tog trenutka postade svesna onoga što Stilgar radi: nastojao je da što više razgnevi Jamisa, kako bi odvratio izazov sa Pola.
<BR>&nbsp;&nbsp;&nbsp;&nbsp;&nbsp;Stilgar pogleda Jamisa pravo u oči i Džesika ponovo razabra umirujući prizvuk u njegovom glasu. "Jamise, on je još dete. Tek je..."
<BR>&nbsp;&nbsp;&nbsp;&nbsp;&nbsp;"Sam si ga nazvao čovekom", reče Jamis. "Majka mu je kazala da je prošao kroz ogled gom džabara. Normalno je razvijen i telo mu je prezasićeno vodom. Oni koji im nose balu tvrde da se u njoj nalaze litraši vode. Litraši! A mi k'o ludi cuclamo naše sabirnice čim se pojavi koja kap rose."
<BR>&nbsp;&nbsp;&nbsp;&nbsp;&nbsp;Stilgar pogleda Džesiku. "Je li to tačno? Ima li vode u vašoj bali?"
<BR>&nbsp;&nbsp;&nbsp;&nbsp;&nbsp;"Ima."
<BR>&nbsp;&nbsp;&nbsp;&nbsp;&nbsp;"Mnogo litraša?"
<BR>&nbsp;&nbsp;&nbsp;&nbsp;&nbsp;"Samo dva."
<BR>&nbsp;&nbsp;&nbsp;&nbsp;&nbsp;"Šta ste nameravali sa tim blagom?"
<BR>&nbsp;&nbsp;&nbsp;&nbsp;&nbsp;Blagom?, pomisli ona, a zatim odmahnu glavom, postavši svesna hladnoće u njegovom glasu.
<BR>&nbsp;&nbsp;&nbsp;&nbsp;&nbsp;"Na svetu gde sam rođena voda pada sa neba i teče kopnom u vidu velikih reka", reče ona. "Postoje okeani vode koji su tako prostrani da im se suprotna obala ne može videti. Nisam obučena u duhu vaše vodne discipline. Nikada ranije nisam morala da mislim na taj način."
<BR>&nbsp;&nbsp;&nbsp;&nbsp;&nbsp;Zajednički uzdah rezleže se iz okupljene mase: "Voda pada sa neba... teče kopnom."
<BR>&nbsp;&nbsp;&nbsp;&nbsp;&nbsp;"Da li si znala da među nama ima i takvih koji su slučajno rasuli vodu iz svojih sabirnica, tako da ih čekaju ozbiljne poteškoće pre no što ove noći stignemo u Tabr?"
<BR>&nbsp;&nbsp;&nbsp;&nbsp;&nbsp;"Kako sam to mogla da znam?" Džesika odmahnu glavom. "Ako im je voda neophodna, slobodno je uzmi iz bale i daj im."
<BR>&nbsp;&nbsp;&nbsp;&nbsp;&nbsp;"Jesi li to nameravala da uradiš sa tim blagom?"
<BR>&nbsp;&nbsp;&nbsp;&nbsp;&nbsp;"Nameravala sam da njime spasem živote", uzvrati ona.
<BR>&nbsp;&nbsp;&nbsp;&nbsp;&nbsp;"Onda prihvatamo tvoj blagoslov, Sajadina."
<BR>&nbsp;&nbsp;&nbsp;&nbsp;&nbsp;"Nećeš nas potkupiti svojom vodom", zabrunda Jamis. "Niti ćeš ti uspeti da me napujdaš protiv sebe, Stilgare. Jasno mi je da pokušavaš da me nagnaš da te izazovem pre nego što dokažem moje reči."
<BR>&nbsp;&nbsp;&nbsp;&nbsp;&nbsp;Stilgar pogleda Jamisa u oči. "Jesi li baš čvrsto odlučio da se boriš s tim detetom, Jamise?" Glas mu je bio prigušen, otrovan.
<BR>&nbsp;&nbsp;&nbsp;&nbsp;&nbsp;"Ona mora da ima svog borca."
<BR>&nbsp;&nbsp;&nbsp;&nbsp;&nbsp;"Bez obzira na to što se nalazi pod mojim okriljem?"
<BR>&nbsp;&nbsp;&nbsp;&nbsp;&nbsp;"Pozvao sam se na amtal pravilo", reče Jamis. "To je moje pravo."
<BR>&nbsp;&nbsp;&nbsp;&nbsp;&nbsp;Silgar klimnu glavom. "Dobro. Ali, ako te dečak ne bude savladao, onda te posle toga čeka suočenje sa mojim nožem. Ali, ovoga puta neću u poslednji čas zadržati oštricu, kao što sam to ranije činio."
<BR>&nbsp;&nbsp;&nbsp;&nbsp;&nbsp;"Ne možeš to dopustiti", reče Džesika. "Pa, Pol je samo..."
<BR>&nbsp;&nbsp;&nbsp;&nbsp;&nbsp;"Ne smeš se mešati, Sajadina", reče joj Stilgar. "Oh, znam da možeš sa mnom izići na kraj, što znači i sa svima ostalima ovde, ali ne možeš nas savladati sve zajedno. Ovo je neminovno; tako nalaže amtal pravilo."
<BR>&nbsp;&nbsp;&nbsp;&nbsp;&nbsp;Džesika zaćuta, netremice ga posmatrajući u zelenoj svetlosti sjajnih kugli; demonska krutost ukipila mu je crte lica. Ona zatim upravi pažnju na Jamisa, primeti zamišljen izraz njegovih veđa i pomisli: Trebalo je to ranije da shvatim. On je od one pritajene vrste koji gomila srdžbu u sebi. Morala sam da budem pripravna na to.
<BR>&nbsp;&nbsp;&nbsp;&nbsp;&nbsp;"Ako budeš naudio mom sinu", reče ona, "suočićeš se posle sa mnom. Izazivam te sada. Rasturiću te na komade kao..."
<BR>&nbsp;&nbsp;&nbsp;&nbsp;&nbsp;"Majko." Pol istupi i dodirnu je po rukavu. "Ako bih objasnio Jamisu kako..."
<BR>&nbsp;&nbsp;&nbsp;&nbsp;&nbsp;"Da objasniš!" odbrusi Jamis.
<BR>&nbsp;&nbsp;&nbsp;&nbsp;&nbsp;Pol zaćuta i oštro osmotri čoveka. Nije ga se bojao. Jamisovi pokreti izgledali su nezgrapni, a i odveć ga je lako savladao prilikom sinoćnjeg okršaja na pesku. Ali, Pol je još osećao uzavrelo žarište ove pećine, još se sećao proročkih vizija, na čijim ga je krajevima čekala smrt od noža. Bilo je tako malo uzmaka, bezbednih puteva...
<BR>&nbsp;&nbsp;&nbsp;&nbsp;&nbsp;Stilgar reče: "Sajadina, moraš se sada povući u stranu kako bi..."
<BR>&nbsp;&nbsp;&nbsp;&nbsp;&nbsp;"Prekini da je zoveš Sajadinom", odbrusi Jamis. "To tek treba da dokaže. Zna molitvu! Pa šta?! Zna je i svako dete među nama."
<BR>&nbsp;&nbsp;&nbsp;&nbsp;&nbsp;Dosta je govorio, pomisli Džesika. Imam ključ za njega. Mogu ga onesposobiti jednom rečju. Ona zastade u razmišljanju. Ali ne mogu ih sve zaustaviti.
<BR>&nbsp;&nbsp;&nbsp;&nbsp;&nbsp;"Odgovaraćeš lično meni", reče Džesika; glas joj je postao piskutav i izvijen, gotovo siktav.
<BR>&nbsp;&nbsp;&nbsp;&nbsp;&nbsp;Jamis se zabulji u nju, a na licu mu se pojavi izraz straha.
<BR>&nbsp;&nbsp;&nbsp;&nbsp;&nbsp;"Pokazaću ti šta je agonija", nastavi ona istim tonom. "Imaj to na umu dok se boriš. Doživećeš takvu agoniju spram koje je gom džabar pravo blaženstvo. Propištaćeš celim..."
<BR>&nbsp;&nbsp;&nbsp;&nbsp;&nbsp;"Pokušava da baci čini na mene!" prodahta Jamis, stavivši stisnutu pesnicu pokraj uha. "Zahtevam da zaćuti."
<BR>&nbsp;&nbsp;&nbsp;&nbsp;&nbsp;"Neka bude tako", reče Stilgar, uputivši Džesiki opominjući pogled. "Ako ponovo progovoriš, Sajadina, znaćemo da su to tvoje čarolije i moraćeš da budeš kažnjena." On joj dade glavom znak da odstupi natrag.
<BR>&nbsp;&nbsp;&nbsp;&nbsp;&nbsp;Džesika oseti kako je ruke vuku, primoravajući je da odstupi, premda ne grubo. Zatim je primetila kako se Pol izdvaja iz gomile, dok mu devojka vragolastog lica, po imenu Čani, nešto šapuće na uho, pokazujući istovremeno glavom prema Jamisu.
<BR>&nbsp;&nbsp;&nbsp;&nbsp;&nbsp;Ljudi iz čete načiniše krug.
<BR>&nbsp;&nbsp;&nbsp;&nbsp;&nbsp;Doneto je još sjajnih kugli i sve su bile podešene na žutu rasvetu.
<BR>&nbsp;&nbsp;&nbsp;&nbsp;&nbsp;Jamis stupi u krug, skide odoru i dodade je nekome iz gomile. Stajao je u oblačnosivoj glatkoći pustinjskog odela, koje je sve bilo prošarano šavovima i sabirnim džepovima. Za trenutak pognu glavu, primakavši usta ramenu i otpi malo vode iz cevi sabirnice. A onda se uspravi, otkopča i skide odelo i pažljivo ga dodade nekome od okupljenih. Vratio se u krug i stao da čeka, odeven u komad sukna oko bedara i sa nekom stisnutom tkaninom preko stopala; u desnoj ruci držao je kris-nož.
<BR>&nbsp;&nbsp;&nbsp;&nbsp;&nbsp;Džesika vide kako devojka-dete Čani pomaže Polu, stavlja mu dršku kris-noža u dlan, kako ga, zatim, on hvata, oprobava težinu i ravnotežu. A onda joj na um pade da joj je sin upućen u tajne prane i bindua, nerva i vlakna - da je obučen za borbu u pogubnoj školi, gde su mu učitelji bili ljudi kao Dankan Ajdaho i Gurni Halek, koji su još za života postali legende. Dečak je takođe poznavao okolišne postupke Bene Geserita, a i izgledao je gibak i samopouzdan.
<BR>&nbsp;&nbsp;&nbsp;&nbsp;&nbsp;Ali, tek mu je petnaest godina, pomisli ona. Osim toga, nema ni štitnik. Moram prekinuti ovo. Mora da postoji neki način... Ona podiže pogled i primeti kako je Stilgar posmatra.
<BR>&nbsp;&nbsp;&nbsp;&nbsp;&nbsp;"Ne možeš sprečiti borbu", reče joj on. "Ne smeš govoriti."
<BR>&nbsp;&nbsp;&nbsp;&nbsp;&nbsp;Ona stavi ruku preko ustiju, pomislivši: Usadila sam strah u Jamisov um. To će ga malo usporiti... možda. Kad bih samo mogla da molim - istinski da molim.
<BR>&nbsp;&nbsp;&nbsp;&nbsp;&nbsp;Pol se konačno nađe sam na rubu kruga, odeven u borbeni šorts, koji je nosio ispod pustinjskog odela. U desnoj ruci držao je kris-nož; stajao je bosim stopalima na kamenom podu, posutom peskom. Ajdaho ga je mnogo puta upozorio: Kada nisi siguran u pogledu terena, bosa stopala su najbolja. Osim toga, Čanina uputstva još su mu lelujala na površini svesti: Jamis se okreće na desnu stranu sa nožem posle pariranja udarca. Tu naviku smo kod njega svi zapazili. Pomno će ti motriti oči da bi u trenutku kada trepneš pokušao da ti zada udarac. U stanju je da se bori obema rukama; vodi dobro računa o kretanju noža.
<BR>&nbsp;&nbsp;&nbsp;&nbsp;&nbsp;Ali Pol je celim telom najizrazitije osećao moćno dejstvo obučenosti i mehanizma za instinktivne reakcije; oštrio se u tom pogledu iz dana u dan, iz časa u čas, u vežbaonici i borilištima.
<BR>&nbsp;&nbsp;&nbsp;&nbsp;&nbsp;Reči Gurni Haleka ponovo mu sinuše u svesti: Dobar borac noževima mora istovremeno da misli na vrh svog oružja, oštricu i balčak. Vrh može i da seče, oštrica da ubada, a balčak ne samo da služi za odbranu, nego i za napad.
<BR>&nbsp;&nbsp;&nbsp;&nbsp;&nbsp;Pol spusti pogled na kris-nož. Nije bilo balčaka; postojao je samo tanak prsten između oštrice i drške sa posuvraćenim ivicama, što je trebalo da štiti šaku. Pa ipak, još nije imao pojma o granicama gipkosti oštrice, pa čak nije znao ni da li se ona uopšte može slomiti.
<BR>&nbsp;&nbsp;&nbsp;&nbsp;&nbsp;Stojeći naspram Pola, Jamis poče da se kreće desno, duž ivice kruga.
<BR>&nbsp;&nbsp;&nbsp;&nbsp;&nbsp;Pol čučnu, postavši svestan tog trenutka da nema štitnik; bio je, međutim, obučen da se bori sa tim tananim poljem oko sebe, da u odbrani reaguje izuzetno hitro, dok mu je napad bio sračunato usporen, budući da se jedino tako moglo probiti zaštitno polje neprijatelja. Uprkos neprestanim upozorenjima trenera da se ne oslanja mnogo na uslovljenost brzine napada koju je određivalo polje, on je ipak znao da je taj tip reakcija duboko uvrežen u njemu. Jamis mu uputi obredni izazov: Neka ti se nož polomi i skrha!
<BR>&nbsp;&nbsp;&nbsp;&nbsp;&nbsp;Ovaj nož je, dakle, lomljiv, pomisli Pol.
<BR>&nbsp;&nbsp;&nbsp;&nbsp;&nbsp;A onda se priseti da je i Jamis bez štitnika, premda on i nije bio obučen da se koristi njime, nije imao uvrežene reakcije za borbu pod zaštitom polja.
<BR>&nbsp;&nbsp;&nbsp;&nbsp;&nbsp;Pol oštro osmotri Jamisa sa suprotne strane kruga. Čovekovo telo ličilo je na čvornovati švigar biča, obmotan oko sasušenog kostura. Pri svetlosti sjajnih kugli kris-nož mu je pravio mlečnožute odsjaje.
<BR>&nbsp;&nbsp;&nbsp;&nbsp;&nbsp;Najednom, plima straha prože Pola. Iznenada se osetio usamljenim i nagim, okružen ljudima pri tamnožutoj rasveti. Proročanstvo mu je ispunilo svest nebrojenim iskustvima, ukazavši na najsnažnije struje budućnosti i niti odluka koje su na njih uplivisale, ali ovo je sada bila stvarnost. Bila je to smrt koja je proisticala iz beskrajnog broja sićušnih nezgoda i malera.
<BR>&nbsp;&nbsp;&nbsp;&nbsp;&nbsp;Sve može uticati na budućnost ovde, shvati on. Nečije nakašljavanje među posmatračima, sitno odvraćanje pažnje. Jedva primetne promene rasvete sjajnih kugli, neka varljiva senka.
<BR>&nbsp;&nbsp;&nbsp;&nbsp;&nbsp;Bojim se, reče Pol u sebi.
<BR>&nbsp;&nbsp;&nbsp;&nbsp;&nbsp;A onda krenu oprezno duž ivice kruga, u istom smeru u kome i Jamis, ponavljajući bešumno u sebi benegeseritsku litaniju protiv straha. Strah je ubica uma...
<BR>&nbsp;&nbsp;&nbsp;&nbsp;&nbsp;Dejstvovala je poput vedra hladne vode, kojom ga je neko iznenada polio. Osetio je kako mu se mišići ujedinjuju, kako postaje napet i pripravan.
<BR>&nbsp;&nbsp;&nbsp;&nbsp;&nbsp;"Obložiću svoj nož tvojom krvlju", reče mu Jamis, nasrnuvši usled poslednje reči.
<BR>&nbsp;&nbsp;&nbsp;&nbsp;&nbsp;Primetivši ovu kretnju, Džesika priguši krik u sebi.
<BR>&nbsp;&nbsp;&nbsp;&nbsp;&nbsp;Na mestu odakle je čovek skočio sada se nalazio samo prazan vazduh i Pol se najednom obre iza Jamisa, sa mogućnošću da mu zada udarac u nebranjena leđa. Sada, Pole! Sada!, povika Džesika u sebi.
<BR>&nbsp;&nbsp;&nbsp;&nbsp;&nbsp;Polov pokret bio je usporen, divno odmeren, ali tako spor da je Jamis imao vremena da se izvije, okrene i sklizne udesno.
<BR>&nbsp;&nbsp;&nbsp;&nbsp;&nbsp;Pol se povuče i čučnu. "Moraš najpre doći do moje krvi", reče on.
<BR>&nbsp;&nbsp;&nbsp;&nbsp;&nbsp;Džesika uoči uslovljene pokrete borbe pod štitnikom kod svog sina i odmah joj sinu da je to mač sa dve oštrice. Dečakove reakcije bile su mladalačke i uvežbane, a umeće kojim je nastupao okupljeni ljudi još nisu videli. Ali, Polov napad bio je uslovljen osobenostima probijanja barijere štitnika. Štitnik bi odbio odveć brz udarac, a propustio jedino odmereno sporu kretnju. Bila je potrebna kontrola i veština da bi se probilo zaštitno polje.
<BR>&nbsp;&nbsp;&nbsp;&nbsp;&nbsp;Shvata li to Pol?, upita se ona. Mora da shvata!
<BR>&nbsp;&nbsp;&nbsp;&nbsp;&nbsp;Jamis ponovo krenu u napad; mastiljastotamne oči mu sevnuše, a telo se pretvori u žućkastu mrlju pod svetlošću sjajnih kugli.
<BR>&nbsp;&nbsp;&nbsp;&nbsp;&nbsp;Pol se još jednom izmače, ali opet presporo uzvrati napad.
<BR>&nbsp;&nbsp;&nbsp;&nbsp;&nbsp;A onda još jednom.
<BR>&nbsp;&nbsp;&nbsp;&nbsp;&nbsp;I još jednom.
<BR>&nbsp;&nbsp;&nbsp;&nbsp;&nbsp;Svaki put, Polov protivudarac usledio je za trenutak prekasno.
<BR>&nbsp;&nbsp;&nbsp;&nbsp;&nbsp;Tog časa Džesika primeti nešto za šta se nadala da je promaklo Jamisu. Polove odbrambene reakcije bile su zaslepljujuće brze, ali su se svaki put odvijale pod određenim uglom, koji bi bio sasvim zadovoljavajući da je tu bilo polje koje bi delimično pariralo Jamisov udarac.
<BR>&nbsp;&nbsp;&nbsp;&nbsp;&nbsp;"Da li se to tvoj sin poigrava sa ovom jadnom budalom?" upita Stilgar, mahnuvši joj rukom pre no što je stigla da odgovori. "Izvini, smetnuo sam s uma da ne smeš da izustiš ni reč."
<BR>&nbsp;&nbsp;&nbsp;&nbsp;&nbsp;Dve prilike na kamenom podu stadoše sada da kruže jedna oko druge: Jamis, koji je ruku sa nožem držao daleko ispruženu i malo podignutu; Pol u polučučećem stavu sa spuštenim nožem.
<BR>&nbsp;&nbsp;&nbsp;&nbsp;&nbsp;Jamis ponovo suknu napred, izvivši se ovoga puta u desnu stranu, gde je Pol izmicao.
<BR>&nbsp;&nbsp;&nbsp;&nbsp;&nbsp;Umesto da se povuče i odstupi, Pol dočeka protivnikovu ruku sa nožem na vrh svoje oštrice. Gotovo istog trena odskoči u levu stranu, pomislivši sa zahvalnošću na Čanino upozorenje.
<BR>&nbsp;&nbsp;&nbsp;&nbsp;&nbsp;Jamis se povuče do ivice kruga, protljavši šaku u kojoj mu se nalazio nož. Krv za trenutak pokapa iz rane, a onda prestade. Oči su mu bile razrogačene - dve tamnoplave jame koje su zurile u Pola pri svetlosti sjajnih kugli, ispunjene nevericom.
<BR>&nbsp;&nbsp;&nbsp;&nbsp;&nbsp;"Ah, ranjen je", promrmlja Stilgar.
<BR>&nbsp;&nbsp;&nbsp;&nbsp;&nbsp;Pol zauze pripravan, čučeći stav, a onda reče u duhu onoga što su ga naučili da preduzme kada se prva krv prospe: "Predaješ li se?"
<BR>&nbsp;&nbsp;&nbsp;&nbsp;&nbsp;"Hah!" uzviknu Jamis.
<BR>&nbsp;&nbsp;&nbsp;&nbsp;&nbsp;Ljutito mrmljanje oglasi se iz gomile.
<BR>&nbsp;&nbsp;&nbsp;&nbsp;&nbsp;"Stanite!" zagrme Stilgar. "Momak ne zna naše pravilo." Zatim se obrati Polu "Nema predaje u tahadi izazovu. Njegova zaloga je smrt."
<BR>&nbsp;&nbsp;&nbsp;&nbsp;&nbsp;Džesika primeti kako je Pol s naporom progutao pljuvačku. Nikada nije ubio čoveka ovako, pomisli ona. U pravoj borbi noževima. Da li će biti kadar za to?
<BR>&nbsp;&nbsp;&nbsp;&nbsp;&nbsp;Pol krenu lagano desno u krug, nagnan Jamisovim napredovanjem. A onda ga ponovo preplavi proročka svest o vremenskom stecištu varijabili u ovoj pećini. Nova upućenost mu stavi do znanja da borba koju upravo vodi obiluje mnoštvom hitrih i zgusnutih odluka, tako da se pred njim u budućnosti nije mogao pokazati nijedan jasan put.
<BR>&nbsp;&nbsp;&nbsp;&nbsp;&nbsp;Varijabile su se rojile iz varijabili - to je i bio razlog što je ova pećina stajala kao zamućena žiža na njegovoj stazi. Ličila je na džinovsku stenu usred matice, koja stvara vrtlog u struji oko sebe.
<BR>&nbsp;&nbsp;&nbsp;&nbsp;&nbsp;"Okončaj stvar, momče", promrmlja Stilgar. "Ne poigravaj se s njim."
<BR>&nbsp;&nbsp;&nbsp;&nbsp;&nbsp;Pol nastavi da se kreće duž prstena brzinom koju mu je nametao protivnik.
<BR>&nbsp;&nbsp;&nbsp;&nbsp;&nbsp;Jamis je malo ustuknuo kada mu je do svesti stiglo da pred sobom nema mlakonju iz svemira u tahidi krugu, lak plen za slobodnjački kris-nož.
<BR>&nbsp;&nbsp;&nbsp;&nbsp;&nbsp;Džesika opazi senku očajanja na čovekovom licu. Sada je najopasniji, pomisli ona. Obuzelo ga je očajanje i kadar je za sve. Shvatio je da za protivnika nema žutokljunca, kakav bi bio Polov slobodnjački vršnjak, već borilačku mašinu rođenu i od detinjstva uvežbavanu za to. Kucnuo je čas da klica straha koju sam usadila u njega urodi plodom.
<BR>&nbsp;&nbsp;&nbsp;&nbsp;&nbsp;Tog trenutka ona otkri da oseća izvesno sažaljenje prema Jamisu - čustvo sputano svešću o neposrednoj opasnosti u kojoj joj se sin nalazio.
<BR>&nbsp;&nbsp;&nbsp;&nbsp;&nbsp;Jamis je kadar da učini sve... čak i krajnje nepredvidljive stvari, reče ona u sebi. A onda se upita da li je Pol video ovu budućnost, da li sada ponovo preživljava ovo iskustvo. Ali tada uoči način na koji joj se sin kretao, graške znoja na njegovom licu i ramenima, brižnu opreznost koja mu se ispoljavala u gibanju mišića. Tog trenutka po prvi put oseti, bez logičkog razumevanja, da Polova nadarenost poseduje određeni činilac neodređenosti.
<BR>&nbsp;&nbsp;&nbsp;&nbsp;&nbsp;Pol poče ponovo da se pripravlja za okršaj, još kružeći, ali ne napadajući. Video je da mu je protivnika obuzeo strah. Sećanje na glas Dankana Ajdaha preplavi Polovu svest: Kada te se suparnik uplaši, onda je trenutak da popustiš dizgine, da omogućiš strahu da uhvati maha. Neka se pretvori u užas. Užasnut čovek bori se sam protiv sebe. Konačno, on prelazi u napad iz očajanja. To je najopasniji momenat, ali za čoveka obuzetog užasom može se sa sigurnošću smatrati da će počiniti odsudnu grešku. A ti si obučen da takvu grešku uočiš i iskoristiš.
<BR>&nbsp;&nbsp;&nbsp;&nbsp;&nbsp;Ljudi u pećini počeše da mrmljaju.
<BR>&nbsp;&nbsp;&nbsp;&nbsp;&nbsp;Misle da se Pol poigrava sa Jamisom, pomisli Džesika. Smatraju da je Pol bezrazložno okrutan.
<BR>&nbsp;&nbsp;&nbsp;&nbsp;&nbsp;Ali, ona takođe uoči dodatnu pobudu za uzbuđenje mase, njeno uživanje u prizoru. Istovremeno je primetila kako pritisak raste u Jamisu. Bilo joj je jasno, baš kao i samom Jamisu, odnosno Polu, da je kucnuo čas kada on više neće moći da se obuzdava.
<BR>&nbsp;&nbsp;&nbsp;&nbsp;&nbsp;Jamis visoko poskoči, fintirajući napad desnom rukom, ali ona je bila prazna. Kris-nož se nalazio u levoj ruci.
<BR>&nbsp;&nbsp;&nbsp;&nbsp;&nbsp;Džesika se ukoči.
<BR>&nbsp;&nbsp;&nbsp;&nbsp;&nbsp;No, Čani je upozorila Pola: Jamis se bori obema rukama. Zahvaljujući temeljnosti obuke koju je dobio, on je pomno registrovao taj trik. Vodi računa o nožu, a ne o ruci koja ga drži, stalno mu je govorio Gurni Halek. Nož je opasniji od ruke, a može da se nalazi kako u levoj, tako i u desnoj.
<BR>&nbsp;&nbsp;&nbsp;&nbsp;&nbsp;Tog trenutka Pol uoči Jamisovu grešku: rđavo se odrazio, tako da je pri odskoku izgubio trenutak više nego što je potrebno i na taj način proigrao adut iznenađanja kojim je trebalo da zbuni Pola i ne dozvoli mu da primeti prebacivanje noža iz ruke u ruku.
<BR>&nbsp;&nbsp;&nbsp;&nbsp;&nbsp;Sa izuzetkom žućkaste svetlosti sjajnih kugli i mastiljavih očiju gomile, koja je netremice posmatrala, ceo dvoboj ličio je na običan trening u vežbaonici. Štitnici više nisu bili od značaja, pošto su mogli da im se suprotstave sami telesni pokreti. Pol munjevito suknu svoj nož, izvi ga u stranu i rinu nagore, prema mestu gde su se Jamisova prsa spuštala - a onda ga uz cimaj povuče i pusti čoveka da se skljoka pored njega.
<BR>&nbsp;&nbsp;&nbsp;&nbsp;&nbsp;Jamis pade kao mlohava vreća, sa licem nadole, zakrklja i okrenu se prema Polu, a onda se umiri na kamenom podu. Mrtve oči zurile su mu uvis kao tamna staklena zrna.
<BR>&nbsp;&nbsp;&nbsp;&nbsp;&nbsp;Nije odveć viteški ubiti vrhom noža, kazao je Ajdaho jednom prilikom Polu, ali neka te ta činjenica ne sputa kada dođe do gustog.
<BR>&nbsp;&nbsp;&nbsp;&nbsp;&nbsp;Ljudi pohrliše napred u borilački krug, potisnuvši Pola u stranu i zaklonivši Jamisa žurnim, uzmuvanim pokretima. Nekoliko trenutaka potom iz mase se izdvoji grupa i pohita u dubinu pećine, noseći neki tovar obavijen u odoru.
<BR>&nbsp;&nbsp;&nbsp;&nbsp;&nbsp;Na kamenom podu više nije bilo tela.
<BR>&nbsp;&nbsp;&nbsp;&nbsp;&nbsp;Džesika stade da krči put prema sinu. Imala je utisak da pliva u moru leđa, optočenih odorama i punih zadaha, u masi koja je bila neobično utihla.
<BR>&nbsp;&nbsp;&nbsp;&nbsp;&nbsp;Sada je kritičan trenutak, pomisli ona. Ubio je čoveka pri jasnoj umnoj i telesnoj nadmoćnosti. Ne smem mu dozvoliti da počne uživati u takvoj pobedi.
<BR>&nbsp;&nbsp;&nbsp;&nbsp;&nbsp;Ona se probi kroz prve redove posmatrača i izbi na mali čist prostor gde su dvojica bradatih Slobodnjaka pomagali Polu da navuče pustinjsko odelo.
<BR>&nbsp;&nbsp;&nbsp;&nbsp;&nbsp;Džesika pogleda sina. Polove oči bile su svetle. Teško je disao i više se prepustio rukama pomagača nego što je učestvovao u njihovim naporima.
<BR>&nbsp;&nbsp;&nbsp;&nbsp;&nbsp;"Uhvatio se ukoštac sa Jamisom i prošao bez ogrebotine", promrmlja jedan od njih.
<BR>&nbsp;&nbsp;&nbsp;&nbsp;&nbsp;Čini je stajala po strani i netremice posmatrala Pola. Džesika uoči devojčino uzbuđenje, izraz divljenja na vragolastom licu.
<BR>&nbsp;&nbsp;&nbsp;&nbsp;&nbsp;Stvar se mora obaviti smesta i to brzo, pomisli Džesika.
<BR>&nbsp;&nbsp;&nbsp;&nbsp;&nbsp;Kada je progovorila, u glas i mimiku unela je krajnji prezir: "Pa, kako se osećaš kao ubica?"
<BR>&nbsp;&nbsp;&nbsp;&nbsp;&nbsp;Pol se ukoči, kao da ga je neko udario. Suoči se sa majčinim ledenim pogledom i lice mu se zajapuri od naglog priliva krvi. On nevoljno osmotri mesto na podu pećine gde je Jamis pao.
<BR>&nbsp;&nbsp;&nbsp;&nbsp;&nbsp;Stilgar prokrči sebi put do Džesike, vrativši se iz stražnjeg dela pećine, gde je odneseno Jamisovo telo. Obrati se Polu oporim, kontrolisanim glasom: "Kada kucne čas da izazoveš mene i posegneš za mojom burdom, nemoj se nadati da ćeš se i sa mnom poigravati kao sa Jamisom."
<BR>&nbsp;&nbsp;&nbsp;&nbsp;&nbsp;Džesika oseti kako njene reči i Stilgarova opomena ostavljaju snažnog traga na dečaku. Greška koju su ovi ljudi počinili sada je postala svrsishodna. Ona se osvrnu po licima oko sebe, baš kao što je učinio i Pol, i vide isto što i on. Divljenje, da, i strah... a na nekima i - gnušanje. Ona baci pogled prema Stilgaru i razabra fatalizam koji ga je obuzeo, što je dovoljno govorilo o tome kako je borba delovala na njega.
<BR>&nbsp;&nbsp;&nbsp;&nbsp;&nbsp;Pol oštro pogleda majku. "Ti si znala istinu", reče joj on.
<BR>&nbsp;&nbsp;&nbsp;&nbsp;&nbsp;Odmah je razabrala da je Pol ponovo pri zdravom razumu: glas mu je bio pun pokajanja. Džesika pređe pogledom preko ljudi i reče: "Pol još nikada nije ubio čoveka golom oštricom noža."
<BR>&nbsp;&nbsp;&nbsp;&nbsp;&nbsp;Stilgar je osmotri sa izvesnom nevericom na licu.
<BR>&nbsp;&nbsp;&nbsp;&nbsp;&nbsp;"Nisam se poigravao sa njim", reče Pol. On stade naspram majke, ispravi odoru i spusti pogled prema tamnoj mrlji Jamisove krvi na podu pećine. "Nisam hteo da ga ubijem."
<BR>&nbsp;&nbsp;&nbsp;&nbsp;&nbsp;Džesika primeti kako Stilgar počinje polako da veruje i opazi olakšanje koje ga je obuzelo dok je prste žilave šake provlačio kroz bradu. Istovremeno začu kako se kroz gomilu širi mrmljanje.
<BR>&nbsp;&nbsp;&nbsp;&nbsp;&nbsp;"Zato si i zatražio da se preda", reče Stilgar. "Shvatam. Naši metodi su drugačiji, ali ti ćeš se već razabrati u njima. Mislio sam da smo dopustili da se među nas uvuče škorpija." On zastade, a zatim dodade: "Više te neću zvati 'momče'."
<BR>&nbsp;&nbsp;&nbsp;&nbsp;&nbsp;Jedan glas dobaci iz gomile: "Potrebno mu je ime, Stile."
<BR>&nbsp;&nbsp;&nbsp;&nbsp;&nbsp;Stilgar klimnu glavom, ponovo počešavši bradu. "Vidim snagu u tebi... sličnu snazi pod stubom." Opet zastade, pa dodade: "Među nama ćeš biti poznat kao Usul, osnova stuba. To ti je tajno ime, ime u četi. Možemo ga koristiti mi iz Sieč Tabra, ali niko više... Usule."
<BR>&nbsp;&nbsp;&nbsp;&nbsp;&nbsp;Žagor se ponovo razleže masom: "Dobar izbor... jak... doneće nam sreću." Džesika oseti prihvatanje, shvativši da se ono odnosi i na nju, a ne samo na njenog borca. Sada je stvarno postala Sajadina.
<BR>&nbsp;&nbsp;&nbsp;&nbsp;&nbsp;"Dobro, a kako hoćeš da te mi javno zovemo? Izaberi neko ime", reče mu Stilgar.
<BR>&nbsp;&nbsp;&nbsp;&nbsp;&nbsp;Pol uputi pogled prema majci, a zatim ga vrati na Stilgara. Delići i fragmenti ovog trenutka bili su mu urezani u proročkom pamćenju, ali je sada osetio izvesnu razliku, kao da su stekli neko fizičko svojstvo, određen pritisak koji ga je nezadrživo gurao kroz uska vrata sadašnjosti.
<BR>&nbsp;&nbsp;&nbsp;&nbsp;&nbsp;"Kako zovete onog malog, skakutavog miša?" upita Pol, setivši se cupkavog kretanja u Tuono Bazenu. Rukom je pokazao na šta misli.
<BR>&nbsp;&nbsp;&nbsp;&nbsp;&nbsp;Kikot se razleže gomilom.
<BR>&nbsp;&nbsp;&nbsp;&nbsp;&nbsp;"Zovemo ga muad'dib", uzvrati Stilgar.
<BR>&nbsp;&nbsp;&nbsp;&nbsp;&nbsp;Džesika zadrža dah. Bilo je to ime koje joj je Pol kazao kada ju je uveravao da će ih Slobodnjaci prihvatiti i zvati ga upravo tako. Najednom je obuze strah od sina i za sina.
<BR>&nbsp;&nbsp;&nbsp;&nbsp;&nbsp;Pol proguta pljuvačku. Osetio je da u ovom času igra ulogu koju je prethodno nebrojeno puta igrao u svom umu... pa ipak... postojala je izvesna razlika. Video je sebe kako se nalazi u vrtoglavom vrhu, pošto je iskusio mnogo i stekao ogromno znanje, ali svuda oko njega zjapio je ponor.
<BR>&nbsp;&nbsp;&nbsp;&nbsp;&nbsp;A onda se ponovo priseti vizije fanatičnih legija pod zeleno-crnom zastavom Atreida, koje žare i pale po Vaseljeni u ime svog proroka Muad'Diba.
<BR>&nbsp;&nbsp;&nbsp;&nbsp;&nbsp;To se ne sme dogoditi, reče on u sebi.
<BR>&nbsp;&nbsp;&nbsp;&nbsp;&nbsp;"Je li Muad'Dib ime koje hoćeš?, upita Stilgar.
<BR>&nbsp;&nbsp;&nbsp;&nbsp;&nbsp;"Ja sam Atreid", prošaputa Pol, a zatim dodade naglas: "Nije pravedno da se sasvim odreknem imena koje mi je otac dao. Mogu li među vama da budem poznat kao Pol Muad'Dib?"
<BR>&nbsp;&nbsp;&nbsp;&nbsp;&nbsp;"Možeš, Pole Muad'Dibe", uzvrati Stilgar.
<BR>&nbsp;&nbsp;&nbsp;&nbsp;&nbsp;To nije bilo ni u jednoj viziji, pomisli Pol. Učinio sam nešto različito.
<BR>&nbsp;&nbsp;&nbsp;&nbsp;&nbsp;Ali osećao je da ponor i dalje zjapi oko njega.
<BR>&nbsp;&nbsp;&nbsp;&nbsp;&nbsp;Iz gomile se ponovo razleže žamor, kada se lica upraviše jedna prema drugima. "Mudrost sa snagom... Ne možeš tražiti više... To je legenda, nesumnjivo... Lisan al-Gaib... Lisan al-Gaib..."
<BR>&nbsp;&nbsp;&nbsp;&nbsp;&nbsp;"Reći ću ti nešto o tvom novom imenu", obrati mu se Stilgar. "Tvoj izbor nam se dopada. Muad'Dib je mudar na pustinjski način. Muad'Dib stvara sam sebi vodu. Muad'Dib se krije od sunca i putuje u senci noći. Muad'Dib je plodan i množi se pod zemljom. Muad'Diba zovemo 'učiteljem dečaka'. To je moćan temelj na kome sazdaješ život, Pole Muad'Dibe, koji si Usul među nama. Pozdravljamo tvoj dolazak."
<BR>&nbsp;&nbsp;&nbsp;&nbsp;&nbsp;Stilgar dodirnu dlanom Polovo čelo, zatim povuče ruku, zagrli Pola i promrmlja: "Usule."
<BR>&nbsp;&nbsp;&nbsp;&nbsp;&nbsp;Kada ga je Stilgar pustio, prišao mu je drugi član grupe, takođe ga zagrlio i ponovio njegovo ime. Zatim su na red došli ostali: Pol je išao iz zagrljaja u zagrljaj, slušajući stalno istu reč "Usule... Usule... Usule." Već je neke od ljudi mogao da prepoznaje po imenu. Tu je, osim toga, bila i Čani, koja ga je pomilovala obrazom kada ga je zagrlila i izgovorila mu novo ime.
<BR>&nbsp;&nbsp;&nbsp;&nbsp;&nbsp;A onda se Pol ponovo nađe pred Stilgarom koji reče: "Sada si Ihvan Bedvine, naš brat." Lice mu očvrsnu i on progovori zapovedničkim glasom. "A sad, Pole Muad'Dibe, dovedi u red to pustinjsko odelo." On uputi pogled Čani. "Čani! nikad još nisam video da nosne utičnice tako rđavo stoje kao kod Pola Muad'Diba! Čini mi se da sam ti naredio da vodiš računa o njemu!"
<BR>&nbsp;&nbsp;&nbsp;&nbsp;&nbsp;"Nemam tampone, Stile", reče ona. Sada su tu Jamisovi, naravno, ali..."
<BR>&nbsp;&nbsp;&nbsp;&nbsp;&nbsp;"Prekini!"
<BR>&nbsp;&nbsp;&nbsp;&nbsp;&nbsp;"Onda ću mu dati jedan od mojih", reče ona. "Biće mi dovoljan samo jedan dok..."
<BR>&nbsp;&nbsp;&nbsp;&nbsp;&nbsp;"Nećeš", reče Stilgar. "Znam da imamo i rezervne komade. Gde su oni? Jesmo li mi jedinstvena četa ili buljuk divljaka?"
<BR>&nbsp;&nbsp;&nbsp;&nbsp;&nbsp;Iz gomile se podiže mnogo ruku, nudeći čvrste, vlaknaste predmete. Stilgar izabra četiri i dade ih Čani. "Namesti ih Usulu i Sajadini."
<BR>&nbsp;&nbsp;&nbsp;&nbsp;&nbsp;Jedan glas sa kraja gomile upita: "Šta je sa vodom, Stile? Šta je sa litrašima u bali?"
<BR>&nbsp;&nbsp;&nbsp;&nbsp;&nbsp;"Nisam zaboravio na tebe, Faroče", reče Stilgar. "Majstor za vodu... gde je majstor za vodu? Ah, Šimune, pobrini se da svako dobije koliko mu je potrebno. Samo ono što je najnužnije - ni kapi više. Voda je vlasništvo Sajadine i biće plaćena u Sieču po pustinjskoj tarifi umanjenoj za cenu ambalaže."
<BR>&nbsp;&nbsp;&nbsp;&nbsp;&nbsp;"Koliko iznosi ta pustinjska tarifa?" upita Džesika.
<BR>&nbsp;&nbsp;&nbsp;&nbsp;&nbsp;"Deset prema jedan", uzvrati Stilgar.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Pravilo je vrlo mudro, kao što ćete uskoro videti", reče Stilgar.
<BR>&nbsp;&nbsp;&nbsp;&nbsp;&nbsp;Šuškanje odora značilo je komešanje na kraju okupljene gomile, kada se ljudi okrenuše da dobiju porcije vode.
<BR>&nbsp;&nbsp;&nbsp;&nbsp;&nbsp;Stilgar podiže ruku i istog trenutka zavlada tišina. "Što se Jamisa tiče", reče on, "naredio sam celokupnu ceremoniju. Jamis je bio naš sudrug i brat po Ihvan Bedvini. Nećemo otići odavde bez odavanja počasti onome koji je iskušao našu sreću svojim tahadi izazovom. Nalažem obred... u sumrak, kada se tamna senka spusti na njega."
<BR>&nbsp;&nbsp;&nbsp;&nbsp;&nbsp;Čuvši ove reči, Pol istog časa shvati da ponovo ponire u bezdan... slepo vreme. Nije postojala prošlost koja zauzima budućnost u njegovom umu... osim... osim... još je mogao da vidi vijorenje zeleno-crnih zastava Atreida... negde pred sobom... da vidi krvave mačeve džihada i fanatične legije.
<BR>&nbsp;&nbsp;&nbsp;&nbsp;&nbsp;To neće biti, reče on u sebi. Ne smem to dopustiti.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
