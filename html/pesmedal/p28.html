<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. DAN LEDA
<P>&nbsp;&nbsp;&nbsp;&nbsp;&nbsp;Predsednikova jahta, alias Međuostrvski feribot broj jedan, sasvim sigurno nije izgledala tako udešena ni u jednom prethodnom razdoblju svoje tri stoleća duge karijere. Ne samo što je bila ukrašena zastavicama, nego je dobila i novu oplatu bele boje. Na žalost, pre no što je posao priveden kraju ponestalo je ili boje ili radnog poleta, tako da je sada kapetan morao da vodi računa o tome da uz obalu pristaje samo desnim bokom broda.
<BR>&nbsp;&nbsp;&nbsp;&nbsp;&nbsp;Predsednik Faradin takođe je bio ceremonijalno odeven u kitnjasto ruho (koje je skrojila gospođa predsednikovica), u kome je izgledao kao svojevrsna mešavina rimskog cara i kakvog ranog astronauta. U tom kostimu očigledno mu nije bilo udobno; kapetanu Sirdaru bilo je milo što se njegova uniforma sastojala samo od običnih, belih, kratkih pantalona, košulje sa širokom kragnom, epoleta i širitima opervažene kape, u čemu se osećao sasvim normalno - premda se teško mogao prisetiti kada ju je poslednji put nosio.
<BR>&nbsp;&nbsp;&nbsp;&nbsp;&nbsp;Iako je predsednik ispoljavao sklonost da se spoplete o togu, zvanična tura prošla je veoma dobro, a i predivan model postrojenja za zaleđivanje na brodu radio je savršeno. Proizvodio je neograničene količine heksagonalnih ledenih pločica koje su bile upravo prikladne veličine da stanu u posudu za spravljanje hladnih napitaka. Ali posetiocima se teško moglo zameriti što nisu uspeli da dokuče prikladnost naziva 'Pahuljica'; uostalom, tek su retki Talasanci imali prilike da vide sneg.
<BR>&nbsp;&nbsp;&nbsp;&nbsp;&nbsp;A sada je model bio ostavljen da bi se pošlo u razgledanje prave stvari, koja se prostirala na više hektara tarnanske obale. Bilo je potrebno izvesno vreme da bi se predsednik i njegova pratnja, kao i kapetan Bej i njegovi oficiri, odnosno svi ostali gosti, prebacili sa jahte na obalu. Sada, pri poslednjoj dnevnoj svetlosti, svi su, s puno poštovanja, stajali oko heksagonalnog bloka leda, koji je u prečniku imao dvadeset metara, dok mu je debljina iznosila dva metra. To ne samo što je bila najveća masa smrznute vode koju je iko ikada video - nego verovatno i najveća na planeti. Led je retko dolazio u priliku da nastane čak i na polovima. Bez velikih kontinenata koji bi osujetili kruženje, hitre struje iz polutarnih područja brzo su otapale svaki ledeni zametak.
<BR>&nbsp;&nbsp;&nbsp;&nbsp;&nbsp;"Ali zašto je baš ovog oblika?" upita predsednik.
<BR>&nbsp;&nbsp;&nbsp;&nbsp;&nbsp;Zamenik kapetana Malina uzdahnu; bio je uveren da je ovo bilo objašnjeno već više puta.
<BR>&nbsp;&nbsp;&nbsp;&nbsp;&nbsp;"Posredi je stari problem prekrivanja neke površine istovetnim delovima", započe on strpljivo. "Na raspolaganju vam stoje samo tri mogućnosti - kvadrati, trouglovi i heksagoni. U našem slučaju heks je nešto pogodniji od preostala dva i njime je lakše rukovati. Ovi blokovi - kojih će biti preko dve stotine, pri čemu svaki teži šest stotina tona - biće tako međusobno uklopljeni da obrazuju štitnik. Posredi će biti svojevrstan sendvič od tri sloja. Kako budemo ubrzavali, blokovi će se stopiti i obrazovaće jedinstven veliki disk. Odnosno, tačnije govoreći, zatupastu kupu."
<BR>&nbsp;&nbsp;&nbsp;&nbsp;&nbsp;"Dali ste mi jednu ideju." Predsednik odjednom postade življi nego celo prethodno popodne. "Još nikada nismo imali skijanje na ledu na Talasi. Bio je to divan sport, a postojala je i igra zvana hokej na ledu, premda nisam siguran da bi baš i nju trebalo obnoviti, ako je bar suditi prema video-snimcima koje sam gledao. Ali, bilo bi divno ako biste mogli da nam napravite klizalište za narednu olimpijadu. Da li bi to bilo moguće?"
<BR>&nbsp;&nbsp;&nbsp;&nbsp;&nbsp;"Moraću da razmislim malo o tome", uzvrati prilično slabim glasom zamenik kapetana Malina. "Ideja je veoma zanimljiva. Bilo bi dobro da me izvestite o tome koliko bi vam leda bilo potrebno."
<BR>&nbsp;&nbsp;&nbsp;&nbsp;&nbsp;"Sa zadovoljstvom. A to bi bio i divan način korišćenja ledare pošto obavi svoj glavni posao."
<BR>&nbsp;&nbsp;&nbsp;&nbsp;&nbsp;Iznenadna eksplozija poštede Malinu obaveze da odgovori. Upravo je počeo vatromet, i narednih dvadeset minuta nebo iznad ostrva rascvetavalo se polihromatskim užarenostima.
<BR>&nbsp;&nbsp;&nbsp;&nbsp;&nbsp;Lasanci su voleli vatromet i nastojali da ga prirede u svakoj prilici. Predstava je bila obogaćena laserskim arabeskama - koje su delovale još spektakularnije i bile znatno bezbednije, ali im je nedostajao miris baruta koji je upotpunjavao magičnost prizora.
<BR>&nbsp;&nbsp;&nbsp;&nbsp;&nbsp;Pošto su bile okončane sve svetkovine i ugledne zvanice otišle na brod, zamenik kapetana Malina reče zamišljeno: "Predsednik je pun iznenađenja, iako jednosmerno misli. Već mi je muka od tih njegovih vražjih olimpijskih igara - ali ideja o klizalištu odista je izvrsna i trebalo bi da nam obezbedi mnogo dobre volje."
<BR>&nbsp;&nbsp;&nbsp;&nbsp;&nbsp;"Ja sam, međutim, dobio opkladu", ubaci se prvi oficir Lorenson.
<BR>&nbsp;&nbsp;&nbsp;&nbsp;&nbsp;"Kakvu opkladu?", upita kapetan Bej.
<BR>&nbsp;&nbsp;&nbsp;&nbsp;&nbsp;Malina se nasmeja.
<BR>&nbsp;&nbsp;&nbsp;&nbsp;&nbsp;"Nikada ne bih u to poverovao. Lasanci ponekad kao da uopšte nisu radoznali - sve uzimaju zdravo za gotovo. Premda pretpostavljam da bi trebalo da budemo polaskani tolikim poverenjem koje imaju u naše tehnološko umeće. Možda čak misle da imamo i antigravitaciju!
<BR>&nbsp;&nbsp;&nbsp;&nbsp;&nbsp;"Loren je došao na ideju da to izostavim iz uvodnog izlaganja - i bio je u pravu. Predsedniku Faradinu uopšte nije palo na um da zapita ono što bi bilo moje prvo pitanje - na koji način mi to nameravamo da podignemo sto pedeset hiljada tona leda do Magelana."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
