<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56. ISPOD RAZDEOBNICE
<P>&nbsp;&nbsp;&nbsp;&nbsp;&nbsp;Nisu još bili inteligentni, ali odlikovali su se radoznalošću - a to je bio prvi korak na beskrajnom putu.
<BR>&nbsp;&nbsp;&nbsp;&nbsp;&nbsp;Kao i većina krustaceana koji su nekada živeli u morima Zemlje, mogli su da opstanu na kopnu neodređeno dugo. Tokom poslednjih nekoliko stoleća, međutim, bilo je malo podsticaja za to; velike šume morskog korova pružale su im sve što im je bilo potrebno. Dugački, vitki listovi obezbeđivali su hranu; čvrste stabljike predstavljale su sirovinu za primitivne tvorevine.
<BR>&nbsp;&nbsp;&nbsp;&nbsp;&nbsp;Imali su samo dva prirodna neprijatelja. Prvi je bila ogromna, ali veoma retka dubinska riba - tek nešto više od dve zastrašujuće čeljusti povezane sa nezasitim stomakom. Drugu je predstavljala otrovna, pulsirajuća želatinozna neman - pokretni vid džinovskog polipa - koja je ponekad prekrivala smrću morsko dno, ostavljajući za sobom belu pustoš.
<BR>&nbsp;&nbsp;&nbsp;&nbsp;&nbsp;Izuzmu li se povremeni izleti kroz razdeobnicu vazduha i vode, škorpovi su sasvim mogli da provedu ceo svoj život u moru, savršeno prilagođeni toj sredini. Ali - za razliku od mrava ili termita - oni još nisu ušli u neki od ćorsokaka evolucije. I dalje su mogli da reaguju na promenu.
<BR>&nbsp;&nbsp;&nbsp;&nbsp;&nbsp;I promena se, mada još u sasvim malim razmerama, pojavila u ovom okeanu-svetu. Čudesne stvari stale su da padaju sa neba. Tamo odakle su one poticale, mora da ih je bilo još. Kada budu spremni, škorpovi će poći u potragu za njima.
<BR>&nbsp;&nbsp;&nbsp;&nbsp;&nbsp;Nije bilo neke posebne hitnje u bezvremenom svetu talasanskog mora; proteći će mnoge godine pre no što krenu u svoj prvi pohod u jedan strani element iz koga su njihove izvidnice slale tako neobične izveštaje.
<BR>&nbsp;&nbsp;&nbsp;&nbsp;&nbsp;Nikada nisu mogli da pretpostave da istovremeno druge izvidnice šalju izveštaje o njima. A kada su konačno odlučili da krenu, teško da su za to mogli odabrati neprikladniji trenutak.
<BR>&nbsp;&nbsp;&nbsp;&nbsp;&nbsp;Zbilja su imali peh da se pojave na kopnu tokom sasvim neustavnog, ali veoma delotvornog drugog mandata predsednika Ovena Flečera.
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
