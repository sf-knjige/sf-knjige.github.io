<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>62. ČIČAK
<P>&nbsp;&nbsp;&nbsp;&nbsp;&nbsp;Ništa slično nije se dešavalo od Odvajanja. Četiri miliona stanovnika Čička preseljeno je iz pet naseljenih komora asteroida, svim raspoloživim vozilima koja su se nalazila u blizini Zemlje i Meseca. Čak i sa deset hiljada šatlova svih veličina i nosivosti, evakuacija se polako odvijala; postojalo je mnogo otpora. Izbile su i nesuglasice između različitih frakcija koje behu načinile nov dom na Čičku.
<BR>&nbsp;&nbsp;&nbsp;&nbsp;&nbsp;U poslednje četiri decenije Čičak je postao bastion i nervni centar Heksamona, preuzevši mnoge funkcije od orbitirajućih okruga, koji su smatrani mnogo ranjivijim. Prenos tih funkcija bio je ogroman posao, samo delimično pojednostavljen Heksamonovom sposobnošću da pokreće planine podataka u vrlo malim paketima.
<BR>&nbsp;&nbsp;&nbsp;&nbsp;&nbsp;Olmi je stajao u bušotini prve komore, obmotan zaštitnim poljem, i gledao šatlove kako idu tamo-amo u uređenim formacijama. Četiri šatla su povučena iz službe, pa su čekali prazne trenutke u stalnom toku saobraćaja da ih odvuku ispod rotirajućih dokova u skladišni prostor radi popravki. Četiri od deset hiljada... tehnologija Heksamona i dalje je u nekim područjima bila čudesno efikasna.
<BR>&nbsp;&nbsp;&nbsp;&nbsp;&nbsp;Olmijev gospodar prisustvovao je ovim akcijama bez komentara, ostavljajući Olmija, za sada, da se ponaša u skladu sa ranije dogovorenom rutinom saradnje sa procesom evakuacije i pripremajući se, u potaji, za krađu tokobroda.
<BR>&nbsp;&nbsp;&nbsp;&nbsp;&nbsp;Izneo je svoju ispovest; izraz na licu Korzenovskog bio je posebno bolan. Ipak, razlika između promašaja i poraza, i pokoravanje autoritetu višem nego što je iko od njih, sada su zaista bili bledi...
<BR>&nbsp;&nbsp;&nbsp;&nbsp;&nbsp;Olmi je skinuo neke od svojih tereta. Sada je preuzeo jedan još veći: svest da bi, čak i da ga nije zaposeo Jart, radio iste stvari, pravio iste planove, suprotstavljajući se volji Heksmonovih vođa i mens publica.
<BR>&nbsp;&nbsp;&nbsp;&nbsp;&nbsp;Neko bi svakako poverovao da je postao pravi izdajnik, a ne samo poražen i glup vojnik.
<BR>
<BR>&nbsp;&nbsp;&nbsp;&nbsp;&nbsp;Korzenovski je obavljao pripreme svega devet časova pre nove veze, ovog puta zanemarivši ceremonijalni crveni vrećasti ogrtač i obukavši crni kombinezon, mnogo praktičniji, prikladniji za avanturu - ili nesreću - u koju će se uskoro upustiti. Dok je primao izveštaje automatskih monitora i delimičnjaka, koji su svi govorili da mašinerija i projektori u šestoj komori rade kako treba, njegov prirodni um se prepustio nagađanjima.
<BR>&nbsp;&nbsp;&nbsp;&nbsp;&nbsp;Jasno se sećao prvih godina, posle prvog otvaranja, kada su neočekivane nestabilnosti četiri puta zapretile potpunim kolapsom. Bila su to vrlo teška vremena, kada se Heksamon suočio ne samo sa njegovim fantastičnim, svojeglavim delom, nego i sa pretnjom Jarta.
<BR>&nbsp;&nbsp;&nbsp;&nbsp;&nbsp;Isprva je sve bilo na distanci. Ni Jarti ni ljudi nisu znali šta da počnu jedni sa drugima. Pokušaji komunikacije sa Jartima brzo su bili obeshrabreni. Prvi napadi Jarta - više nalik na prepade, kako bi se nanela šteta - došli su upravo posle prve krize nestabilnosti. Sedma komora beše pri tom pretrpela neznatnu štetu. U tim ranim vremenima, Korzenovski se brinuo da bi oštećenje zakopanog projektorskog čvora moglo izazvati katastrofalne nabore u Putu...
<BR>&nbsp;&nbsp;&nbsp;&nbsp;&nbsp;Potom se pokazalo da je bezrazložno brinuo. ali na drugi način, takav nabor ili oštećenje biće upravo tehnika koju će uskoro upotrebiti - možda i za dvadeset četiri sata - da počne uništenje Puta. Nabor, ako se valjano formira, može se poterati čitavom "dužinom" Puta u supersvemiru, primoravajći ga da se povija, učvoruje, stvara slepe petlje, i konačno da se raspadne.
<BR>&nbsp;&nbsp;&nbsp;&nbsp;&nbsp;"Poviti" i "učvoriti" značili su nešto sasvim drugo kada se primene na tako mnogobrojne dimenzije. Korzenovski je predvideo kako će takav talas uništenja izgledati gledan iznutra, iz Puta, a kako spolja.
<BR>&nbsp;&nbsp;&nbsp;&nbsp;&nbsp;Mada je Put presecao beskonačan broj tačaka u prostoru i vremenu - i manju beskonačnost tačaka drgih univerzuma - svaki dodir nije sam po sebi eviternalan, beskonačno trajan.
<BR>&nbsp;&nbsp;&nbsp;&nbsp;&nbsp;Svaka otvorena kapija ima konačno trajanje, ne duže od konačnog trajanja postojanja Puta, ako se meri iznutra; ni jedna kapija ne može trajati duže od samog Puta. Ukupan broj kapija koje se mogu otvoriti u Putu je ogroman, ali nije beskonačan; Put ne može pružiti pristup svim mogućim mestima dodira.
<BR>&nbsp;&nbsp;&nbsp;&nbsp;&nbsp;Bile bi potrebne godine, možda i stoleća, da talas uništenja unutar Puta dovrši svoj posao. Veći deo dužine Puta bi se, dok nabor prolazi, nabrao kao harmonika, a broj spontanih fistula - međuveza između različitih segmenata - odvojio bi duge delove, stvarajući slepe petlje. Fistule bi se umnožavale i stvarale međusobne veze, odsecajući uvijene segmente i ostavljajući ih da slobodno lebde.
<BR>&nbsp;&nbsp;&nbsp;&nbsp;&nbsp;Kada nabor završi putovanje duž Puta, trebalo bi da ostane samo kratak rep, povezan sa "balonom" propalog univerzuma o kome je govorio Mirski.
<BR>&nbsp;&nbsp;&nbsp;&nbsp;&nbsp;Sve je to, na način koji je i njemu bilo teško da razume, uticalo na prirodu dalekih segmenata Puta koje je video Rai Oi pre Odvajanja. Da je Rai Oi - ili Patricija - čak i naslućivao postojanje takve verovatnoće, odmah bi uvideli njene posledice.
<BR>&nbsp;&nbsp;&nbsp;&nbsp;&nbsp;Korzenovski završi prijem izveštaja i povuče se da sedne u svoje sferične odaje unutar bušotine. Zatvorio je oči, izgubivši se u razmišljanjima i dubokoj melanholiji koja nije bila potpuno neprijatna.
<BR>&nbsp;&nbsp;&nbsp;&nbsp;&nbsp;Nije imao nikoga, i imao je svakoga da ostavi za sobom. Nije imao potomaka, osim samog Heksamona. Pošto je jednom već umro, svakako se nije plašio nestanka. Ono čega se plašio bilo je prekoračenje granica.
<BR>&nbsp;&nbsp;&nbsp;&nbsp;&nbsp;Već je zasmetao bićima daleko nadmoćnijim od čovečanstva, time što je stvorio Put. To što mu nisu prebacivali bilo je divno, i možda je predstavljalo dokaz njihove nadmoći. A moguće je i da su sva osećanja, ili opisi stanja - čak i projekcije Mirskog - bili strašno pojednostavljeni, kako bi mogli da ih razumeju i ograničeni umovi.
<BR>&nbsp;&nbsp;&nbsp;&nbsp;&nbsp;Sada se spremao da izda svoju dužnost prema Heksamonu, kako bi se iskupio za prekoračenje granice. Hoće li Heksamon smoći dovoljno prilagodljivosti i mudrosti da zauvek opstane bez Puta?
<BR>&nbsp;&nbsp;&nbsp;&nbsp;&nbsp;Hoće li pokušati da naprave novi? A šta bi moglo da ih spreči?
<BR>&nbsp;&nbsp;&nbsp;&nbsp;&nbsp;U svim istraživanjima koja je radio preko ključnjače, u svim istraživanjima svih otvarača kapija tokom istorije Puta, nije nađena ni jedna tvorevina koja bi ličila na njega... u ovom univerzumu. Mirski je nagovestio da druge veštačke tvorevine postoje u drugim univerzumima, ali novi Put ovde više neće biti načinjen.
<BR>&nbsp;&nbsp;&nbsp;&nbsp;&nbsp;Korzenovski je bio potpuno svestan svojih sposobnosti, ali nije sumnjao da bi neko drugi mogao da ih dostigne. Nije uspeo da iznađe metod za otvaranje kapija bez posredstva Puta; možda su drugi uspeli, i to je objašnjavalo razliku.
<BR>&nbsp;&nbsp;&nbsp;&nbsp;&nbsp;Još jedno moguće objašnjenje jedinstvenosti Puta bilo je uplitanje, delovanje sila čiji su Mirski i Rai Oi bili najsitniji predstavnici; ali, zbog čega bi te sile dozvolile makar samo jedan Put, ako su njegove posledice toliko velike?
<BR>&nbsp;&nbsp;&nbsp;&nbsp;&nbsp;Ako budu postupali po Rai Oijevom planu, i ako uspeju - a postojao je ogroman rizik - možda će u svoje vreme Konačni Um, ono što je Jart u Olmiju nazvao potonjom komandom, moći to da im neposredno objasni.
<BR>&nbsp;&nbsp;&nbsp;&nbsp;&nbsp;Misterija Patricije Vaskez u njemu je ćutala. Rai Oijev plan nije zaboravio njene potrebe.
</P></TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
