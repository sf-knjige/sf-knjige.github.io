<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. ČIČKOV GRAD
<P>&nbsp;&nbsp;&nbsp;&nbsp;&nbsp;Tragač se premestio u Olmijev priključak biblioteke i dao signal, u obliku crno-bele slike iskeženog terijera, da je završio potragu. Olmi podesi ventilaciju tako da pokupi ostatke oskudnog oblaka pseudo-Talzita, ustade sa kauča i stade nad pultom u obliku suze, usmeren na ucrtane simbole koji su pokazivali kratak pregled rezultata traganja.
<BR>&nbsp;&nbsp;&nbsp;&nbsp;&nbsp;Ne postoje značajniji izvori podataka u Osnom Euklidu niti Osnom Torou, kao ni među kopijama sadržaja biblioteke u Osnom Naderu ili Središnjem Gradu. Svi izvori podataka svrstani su u bibliotekema Čička; datum klasifikacije je istekao, ali nema zapisa da je od Odvajanja iko koristio te podatke. Poslednji pristup im je bio pre pedeset dve godine, iz Osnog Grada, bez identifikacije; ali, verovatno je u pitanju neki nekorporeal iz gradske memorije. Nađena su trideset dva dokumenta sa podacima u vezi skrovišta u petoj komori.
<BR>&nbsp;&nbsp;&nbsp;&nbsp;&nbsp;Po zakonu, sve bezbednosne klasifikacije u bibliotekama i skladištima gradske memorije ističu ako protekne sto godina bez zahteva za obnavljanje. Olmi upita tragača koliko je puta podnošen takav zahtev, i tragač odgovori: Četiri.
<BR>&nbsp;&nbsp;&nbsp;&nbsp;&nbsp;Zapisi su stari najmanje četiri stotine godina.
<BR>&nbsp;&nbsp;&nbsp;&nbsp;&nbsp;"Spisak autora dokumenata", zatraži on.
<BR>&nbsp;&nbsp;&nbsp;&nbsp;&nbsp;Ti podaci su izbrisani.
<BR>&nbsp;&nbsp;&nbsp;&nbsp;&nbsp;Bilo je to krajnje neobično. Samo predsednik ili prvi ministar mogu odobriti brisanje autora ili začetnika iz spiskova dokumenata u bibliotekama ili skladištima gradske memorije; pa, čak i to samo iz životno važnih razloga. Anonimnost nikada u istoriji Heksamona nije bila poželjna; suviše mnogo začetnika Smrti krilo se od odgovornosti pre i posle holokausta.
<BR>&nbsp;&nbsp;&nbsp;&nbsp;&nbsp;"Opis dokumenata."
<BR>&nbsp;&nbsp;&nbsp;&nbsp;&nbsp;Svi su kratki izveštaji, samo u rečima.
<BR>&nbsp;&nbsp;&nbsp;&nbsp;&nbsp;Došao je trenutak. Olmi se i sam iznenadi kada je shvatio da okleva. Istina će možda biti gora od svega što je zamišljao.
<BR>&nbsp;&nbsp;&nbsp;&nbsp;&nbsp;"Pokaži mi dokumente hronološkm redom", zatraži on.
<BR>&nbsp;&nbsp;&nbsp;&nbsp;&nbsp;I bilo je gore.
<BR>&nbsp;&nbsp;&nbsp;&nbsp;&nbsp;Kada je završio i sklonio dokumente u implantiranu memoriju da ih kasnije natenane prouči, dao je tragaču nagradu - slobodnu jurnjavu po simuliranom travnjaku Zemlje - i pustio oskudni oblak pseudo-Talzita nazad u sobu.
<BR>&nbsp;&nbsp;&nbsp;&nbsp;&nbsp;Ono što tragač beše našao činilo je njegovu odluku neuporedivo težom.
<BR>&nbsp;&nbsp;&nbsp;&nbsp;&nbsp;Čitajući između redova - jer ovi dokumenti uopšte nisu sadržali čitavu priču, već su bili samo prateći dokumenti, obične ceduljice zaostale posle nekog žurnog i nepažljivog prečišćavanja - Olmi najzad sklopi svoju polovičnu pretpostavku.
<BR>&nbsp;&nbsp;&nbsp;&nbsp;&nbsp;Živi Jart bio je zarobljen pre nekih pet stoleća, pod nepoznatim okolnostima. Umro je pre dolaska u Čičak, i telo mu je konzervirano, pošto su mu prethodno grubo usnimili ličnost. Bez poznavanja fiziologije i psihologije Jarta, usnimavanje je bilo samo delimično uspešno. Koliko je očuvana Jartova ličnost, koliko odgovara originalu, nisu znali ni oni koji su ga zarobili. Sumnjali su čak i u telo; nekoliko istraživača smatralo je da Jarti, kao i ljudi, mogu da menjaju biološki oblik, pa čak i genetski, kako bi se prilagodili okolnostima. Zato je fiziologija Jarta proučavana, ali nije dovršena; vojne vlasti nisu nastavile s tim, niti su to dozvolile drugima.
<BR>&nbsp;&nbsp;&nbsp;&nbsp;&nbsp;Ispitivanja usnimljene ličnosti su isprva izvođena u bezbednim ali relativno otvorenim situacijama, sa otprilike deset-petnaest istraživača. Za to vreme ih je devet umrlo, dvoje nepovratno - implanti su im bili beznadežno oštećeni. Direktna ili indirektna mentalna veza sa usnimljenom ličnošću tada je zabranena. Istraživanja, na taj način sputana, konačno su skoro sasvim prestala.
<BR>&nbsp;&nbsp;&nbsp;&nbsp;&nbsp;Čak i u ono vreme, po Olmijevom saznanju, indirektno ispitivanje ličnosti bila je visoko razvijena umetnost. Bilo mu je teško da poveruje kako je Jart, oštećen ili čitav, mogao da u datim okolnostima povredi istraživače. Pa ipak, Beni je poginula, a Mar Kelen je poremećen...
<BR>&nbsp;&nbsp;&nbsp;&nbsp;&nbsp;Olmi suzbi novi nalet hormona. Da nije bio toliko izmenjen i proširen, hormoni bi izazvali stanje pod nazivom strah.
<BR>&nbsp;&nbsp;&nbsp;&nbsp;&nbsp;Stolećima je postojao zakon u kibernetskim istraživanima: "Za svaki program, postoji takav sistem da program ne može da spozna svoj sistem." Drugim rečima, program, ma koliko složen, čak i ljudska ličnost, ne može uvek biti svestan sistema u kome funkcioniše, ako nema podataka o sistemu; može samo znati do kog stepena mu sistem omogućava da funkcioniše.
<BR>&nbsp;&nbsp;&nbsp;&nbsp;&nbsp;Ipak, pre manje od stotinu godina, istraživači Heksamona, predvođeni sjajnim vođom ekipe, homorfom Dorijom Fer Tajler, pronašli su matematičke algoritmove koji su omogućavali programima da u potpunosti odrede prirodu svojih sistema. Tako je usnimljena ličnost mogla da sazna da li je usnimljena ili ne; i Olmi je mogao, teoretski, da u svakom trenutku zna da li središte njegove ličnosti funkcioniše u implantima ili u organskom mozgu.
<BR>&nbsp;&nbsp;&nbsp;&nbsp;&nbsp;U teoriji, takvi algoritmovi, potpuno razvijeni, mogli su ličnosti ili programu omogućiti da promene prirodu svog sistema, do te mere da čak promene i sam sistem. Zbog postojanja bitangi u gradskoj memoriji, takvi podaci bi imali katastrofalne posledice. Bitange - čak i jedna jedina bitanga - mogle bi uništiti gradske memorije i sve što se u njima nalazi. Ljudske ličnosti nisu dovoljno disciplinovane da bi stekle toliku moć. Istraživanja su stoga svrstana u strogo poverljiva. Olmi je za njih saznao radeći u policiji, kada mu je prvi ministar naložio da istraži jesu li ličnosti u memorijama dalekih kapija - ljudske ili neke druge - nezavisno otkrile tu moć. Odgovor je bio negativan.
<BR>&nbsp;&nbsp;&nbsp;&nbsp;&nbsp;Olmi je pretražio najveće dubine svoje implantirane memorije da bi našao Tajlerkine algoritmove. Često bi strpao takve stvari, siguran da će ih držati na sigurnom, ne mogući da odoli prilici da ih ugradi u svoju ličnu memoriju. Još su bili na raspolaganju. Moraće da ih prečisti pre - ako se - ikada usnimi u trenutnu gradsku memoriju.
<BR>&nbsp;&nbsp;&nbsp;&nbsp;&nbsp;Malo verovatno, pomisli on.
<BR>&nbsp;&nbsp;&nbsp;&nbsp;&nbsp;Sudeći po onome što se desilo Beni i Mar Kelenu, kao i prvim istraživačima, Jartova ličnost bila je svesna postojanja Tajlerkinih algoritmova i umela je da ih koristi, ali u vreme njegovog zarobljavanja ljudi nisu ni znali za njihovo postojanje.
<BR>&nbsp;&nbsp;&nbsp;&nbsp;&nbsp;Jartova ličnost, i dalje u nepoznatoj količini, premeštena je u potpunu izolaciju u petoj komori, kako bi je sporadično proučavali tokom mnogih decenija, očito kraće od stoleća, a zatim je bila zaboravljena; niko, čak, nije ni tražio produženje tajnosti. Suviše vredna da bi je uništili, suviše opasna da bi je istraživali...
<BR>&nbsp;&nbsp;&nbsp;&nbsp;&nbsp;Istraživači, očito, svi bhu prešli u gradsku memoriju kad im je došlo vreme. Većina su bili Gešeli. Isto tako, bilo je očito i da su svi oni odabrali da pred Odvajanje pođu niz Put. To je objašnjavalo zbog čega za proteklih četrdeset godina nije bilo novih podataka; ali, nije objašnjavalo dvanaest godina ćutanja pre toga.
<BR>&nbsp;&nbsp;&nbsp;&nbsp;&nbsp;Olmi pozva potpun spisak podataka i pogleda datume pristupa dokumentima. Zašto se proveravaju statični dokumenti, ako ne radi provere ko ih još koristi?
<BR>&nbsp;&nbsp;&nbsp;&nbsp;&nbsp;Svi datumi korišćenja bili su međusobno udaljeni između pet i trideset godina u proteklih vek i po. Ime osobe bilo je uvek izbrisano; pametan trik, ali možda ne dovoljno pametan. Olmi zatraži dužinu reči u praznini svakog zapisa. Ime je uvek imalo petnaest znakova. Izgledalo je stoga verovatno da je samo jedna osoba pristupala dokumentima tokom najmanje sto pedeset godina, proveravajući jesu li otisci prstiju još skriveni, da li je izdajnički skelet u ormanu još na sigurnom.
<BR>&nbsp;&nbsp;&nbsp;&nbsp;&nbsp;Naravno, možda je neko slučajno naleteo na bezbednosna vrata u petoj komori, ili je saznao za njih kao Mar Kelen. Mđutim, Mar Kelen je za otvaranje vrata upotrebio tehnike razbijanja šifri koje behu relativno skoro pronađene.
<BR>&nbsp;&nbsp;&nbsp;&nbsp;&nbsp;Sve u svemu, najverovatnije niko u Zemaljskom Heksamonu nije znao ništa o zarobljenom Jartu, osim Mar Kelena i sada Olmija.
<BR>&nbsp;&nbsp;&nbsp;&nbsp;&nbsp;Mar Kelen beše našao put u časnu povučenost.
<BR>&nbsp;&nbsp;&nbsp;&nbsp;&nbsp;Tako je preostao Olmi.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
