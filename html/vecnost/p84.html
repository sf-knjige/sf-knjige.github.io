<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>83. TIMBL
<P>&nbsp;&nbsp;&nbsp;&nbsp;&nbsp;Olmi je više osetio nego video kako se kapija zatvara za njim. Statički elektricitet je zapucketao u suvom vazduhu i tiho stenjanje se začulo sa mesta gde su njegova stopala dotakla crveni pesak. A onda je ostao samo šapat lakog povetarca.
<BR>&nbsp;&nbsp;&nbsp;&nbsp;&nbsp;Za trenutak se plašio da će videti samo još jedan svet kojeg su pokorili Jarti, svet fanatično upakovan i sačuvan za potonju komandu. Ali Jarti ne behu napali Timbl. Očito se nisu trudili, sve do sada, da otvore ovu kapiju, a neće se nikada ni vratiti.
<BR>&nbsp;&nbsp;&nbsp;&nbsp;&nbsp;Stajao je na snažnom, zaslepljujućem bljesku Timblovog sunca, široko se osmehujući. Njegova izmenjena koža mogla je da podnese ovoliko ultraljubičastog zračenja; čak mu je i prijalo - delovalo je poznato. Kao da nije bilo važno koliko je vremena ovde proteklo; Timbl bi u svako doba mogao da mu bude dom.
<BR>&nbsp;&nbsp;&nbsp;&nbsp;&nbsp;Nalazio se na vrhu brda. U podnožju, ka severu, ležalo je ravno i iskrčeno polje, i dalje uglačano belo, uprkos nedostatku Heksamonovih mašina. Ovde je nekada bila otvorena glavna kapija ka Timblu. Zatvorena je tik pred Odvajanje, kada je Heksamon počeo da se povlači iz Puta.
<BR>&nbsp;&nbsp;&nbsp;&nbsp;&nbsp;Olmi pogleda ka zapadu i ugleda blistavo plavi okean. Tanušni luk nalik na baklju prelete mu nad glavom, a onda ga je presrete purpurni zrak svetlosti. Delovi kometa ovde su još padali, i još uvek su ih presretala oružja Heksamona... Ipak nije prošlo baš toliko mnogo vremena.
<BR>&nbsp;&nbsp;&nbsp;&nbsp;&nbsp;Na Timblu je nesumnjivo bilo dosta građana Heksamona, izbeglica posle zatvaranja kapije. Neće mu nedostajati društvo ljudi, ali nije mu prvo to trebalo. Svakog posetioca Timbla morao je lično da dočeka neki Frant, kako bi dobio zvaničan status.
<BR>&nbsp;&nbsp;&nbsp;&nbsp;&nbsp;Početkom svoje istorije, kada je Timbl bio pod opsadom razarajućih padova kometa, Franti su tako evoluirali da predaju sećanja i iskustva svake jedinke svima ostalima. Ogromna masa Franta nosila je sećanja svih jedinki, ako ne u detaljima, onda barem kao neku vrstu ugrađene istorije. Svaki pojedini Frant, kad bi se vratio kući, bio je brzo upijen, integrisan, homogenizovan.
<BR>&nbsp;&nbsp;&nbsp;&nbsp;&nbsp;Do sada je svaki odrasli Frant na Timblu već znao ponešto o Olmiju. Do sada su upili iskustva Franta sa kojima je radio, pre više decenija; podelili su sećanja, rasipajući ličnosti. Svaki odrasli Frant biće mu prijatelj.
<BR>&nbsp;&nbsp;&nbsp;&nbsp;&nbsp;Nije toliko zasluživao, ali tako je bilo.
<BR>&nbsp;&nbsp;&nbsp;&nbsp;&nbsp;Olmi pođe nizbrdo ka istoku, prema zrelim, pod vetrom uznjihanim poljima žutih i plavih jestivih biljaka, u najbliže selo sa karakterističnom građevinom u središtu. Prošao je pored mladih Franta, koji su nezainteresovano gledali za njim; mladi još nisu mogli da ga poznaju. Olmi je prvog odraslog pojedinca sreo tik ispred tržnice, zatvorene zbog podnevnog odmora.
<BR>&nbsp;&nbsp;&nbsp;&nbsp;&nbsp;Frant, visok i klimatav, uskog lica, očiju isturenih sa obe strane, ramena zaogrnutih ceremonijalnim plaštom, sedeo je na širokoj kamenoj klupi. Za trenutak ga je nemo posmatrao.
<BR>&nbsp;&nbsp;&nbsp;&nbsp;&nbsp;"Pozdravi, Ser Olmi", reče on. "Kakvo iznenađenje što vas vidim ovde."
<BR>&nbsp;&nbsp;&nbsp;&nbsp;&nbsp;"Bilo mi je zadovoljstvo", odvrati Olmi.
</P></TD></TR></TABLE>
<P class="next">
<A HREF=p85.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
