<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. ČIČAK
<P>&nbsp;&nbsp;&nbsp;&nbsp;&nbsp;Delimičnjak Korzenovskog našao je Olmija u šumama na Severnom ostrvu u četvrtoj komori, dva dana po Lenijerovom dolasku. Usnimljen u krstastu sondu za traganje, delimičnjak je pretražio četvrtu komoru infracrvenim senzorima i našao sedam stotina pedEset ljudi. Većina ih je bila u grupama od tri ili više; samo sedamdeset su bili sami, a samo dvoje je, tokom pola dana aktivnosti, pokazalo znake da namerno izbegavaju drštvo. Delimičnjak je analizirao toplotne osobenosti obe ove mogućnosti i odabrao onog za kojeg je bilo verovatnije da je samodovoljni homorf.
<BR>&nbsp;&nbsp;&nbsp;&nbsp;&nbsp;Pod bilo kojim drugim okolnostima, ovakva potraga bila bi nezamisliva, ogromno narušavanje privatnosti. Ali Korzenovski je znao koliko je bilo važno da Olmi razgovara sa Mirskim. A Olmi mu je bio potreban i zbog predstojeće debate u Neksusu o ponovnom otvaranju Puta. Inženjer više nije mogao da se u potpunosti protivi tom projektu; argumenti Mirskog, ma koliko neobični, bili su isuviše ubedljivi. Kako odbiti zahtev bogova, čak i ako oni postoje samo na kraju vremena?
<BR>&nbsp;&nbsp;&nbsp;&nbsp;&nbsp;Delimičnjaku nije bio posao da analizira te probleme. Preleteo je preko doline i ostao da lebdi blizu Olmijevog logora, a potom je projektovao sliku Korzenovskog sa odgovarajućim crtežima koji su označavali da je u pitanju ovlašćeni duh.
<BR>&nbsp;&nbsp;&nbsp;&nbsp;&nbsp;Sa Olmijeve tačke gledišta, Korzenovski kao da je izašao iz šume, lica maboranog zbog osmeha, mačje prodornih očiju. "Dobar dan, Ser Olmi", reče duh.
<BR>&nbsp;&nbsp;&nbsp;&nbsp;&nbsp;Olmi se odvoji od dotoka Jartovih podataka i prikri sasvim ljudsku ljutnju što su ga našli. "Pilično ste se potrudili", ucrta on u odgovor.
<BR>&nbsp;&nbsp;&nbsp;&nbsp;&nbsp;"Desilo se nešto izuzetno", obavesti ga duh. "Neophodno je vaše prisustvo u trećoj komori."
<BR>&nbsp;&nbsp;&nbsp;&nbsp;&nbsp;Olmi je stajao kraj šatora, za trenutak ne znajući šta oseća, i nije se ni kretao ni ucrtavao ni govorio.
<BR>&nbsp;&nbsp;&nbsp;&nbsp;&nbsp;"Predstoji odluka u vezi sa Putem. Moj original zahteva vaše prisustvo."
<BR>&nbsp;&nbsp;&nbsp;&nbsp;&nbsp;"Je li ovo poziv Neksusa?"
<BR>&nbsp;&nbsp;&nbsp;&nbsp;&nbsp;"Zvanično, ne. Sećate li se Pavela Mirskog?"
<BR>&nbsp;&nbsp;&nbsp;&nbsp;&nbsp;"Nismo se upoznali", odgovori Olmi. "Znam ko je on bio."
<BR>&nbsp;&nbsp;&nbsp;&nbsp;&nbsp;"Vratio se", reče duh, brzo ucrtavaući nekoliko uzbudljivih detalja.
<BR>&nbsp;&nbsp;&nbsp;&nbsp;&nbsp;Olmijevo lice kao da se zgrči od bola. On zadrhta, a potom mu ramena klonuše i napetosti nestade. On odgurnu u stranu podatke od Jarta, usmerivši se na svoju ljudskost i na odnos sa Korzenovskim, koji mu je nekada bio mentor, čovek koji je uobličio dobar deo njegovog života - ili, bolje reći, njegovih života. Tek tada se činjenica o povratku Mirskog pojavila u pravoj boji - veoma čudnovata, više nego zbunjujuća; očaravajuća. Nije sumnjao u poruku duha. Čak i da ga je pozvao neko drugi, a ne Korzenovski, ta vest bi bila dovoljna da ga izvuče iz šume i udalji od meditacije. Ddogađaji su se odvijali mnogo brže nego što je očekivao.
<BR>&nbsp;&nbsp;&nbsp;&nbsp;&nbsp;"Imam li vremena da otpešačim napolje?" upita Olmi, smešeći se. Blagi društveni humor bio mu je prijatno sladak u umu, i on shvati koliko je čeznuo za ljudskim društvom. Duh mu uzvrati osmeh. "Brži prevoz će uskoro stići", reče on.
<BR>
<BR>&nbsp;&nbsp;&nbsp;&nbsp;&nbsp;"Poslovični sin", reče Korzenovski, čvrsto grleći Olmija u predvorju Neksusa. "Izvinjavam se što sam poslao delimičnjaka da te potraži. Pretpostavljam da nisi želeo da budeš nađen."
<BR>&nbsp;&nbsp;&nbsp;&nbsp;&nbsp;Olmi oseti neku vrstu stida dok je stajao pred svojim mentorom, ne želeći da govori o onome što je radio. I dalje je morao da održava ravnotežu u sopstvenoj glavi, nadgledajući implante koje je prepustio Jartu. "Gde je Mirski?" upita on, nadajući se da će izbeći pitanja.
<BR>&nbsp;&nbsp;&nbsp;&nbsp;&nbsp;"Sa Gerijem Lenijerom. Neksus se sastaje za dva sata. Mirski će svedočiti pred punim sazivom. Ali, želi da pre toga vidi tebe."
<BR>&nbsp;&nbsp;&nbsp;&nbsp;&nbsp;"Je li stvaran?"
<BR>&nbsp;&nbsp;&nbsp;&nbsp;&nbsp;"Koliko i ja", odgovori Korzenovski.
<BR>&nbsp;&nbsp;&nbsp;&nbsp;&nbsp;"To me brine." Olmi se silom nasmeši.
<BR>&nbsp;&nbsp;&nbsp;&nbsp;&nbsp;"Ima da ispriča neverovatnu priču." Korzenovski, koji nije želeo da se sada prepušta humoru, pogleda kraj Olmija ka zidu od prirodnog asteroidnog gvožđa, u svoj daleki i razliveni odraz u uglačanoj metalnoj površini. "Izazvali smo mnogo nevolja."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Na kraju vremena", odgovori Korzenovski. "Sećam se da sam pomišljao na tu mogućnost pre više stoleća, kada sam projektovao Put... Tada mi je sve delovalo kao prazna fantazija, da išta što ja mogu da učinim može imati takve posledice... Ali, ta pomisao me je progonila. Napola sam očekivao da će se vratiti neko iz okruga, kao duh."
<BR>&nbsp;&nbsp;&nbsp;&nbsp;&nbsp;"I evo ga sada."
<BR>&nbsp;&nbsp;&nbsp;&nbsp;&nbsp;Korzenovski potvrdno klimnu glavom. "Nije uperio optužujući prst. Izgleda srećan što se vratio. Skoro kao dete. Pa ipak, plaši me. Sada imamo ogromnu odgovornost." Korzenovski uperi svoje četvrtaste, oštroumne oči u Olmija. "Da li bi ti odbio zahtev za pomoć?"
<BR>&nbsp;&nbsp;&nbsp;&nbsp;&nbsp;Olmi automatski odmahnu glavom. Dugovao je Inženjeru više nego što će ikada moći da uzvrati - čak ni pošto ga je ponovo doveo u život. Korzenovski beše uobličio Olmijev život, otvorio mu vidike koje bi inače propustio. Ipak, nije bio siguran kako njegov plan - već čvrst i neporeciv - može da se složi sa planom Korzenovskog. "Uvek sam vam na službi, Ser."
<BR>&nbsp;&nbsp;&nbsp;&nbsp;&nbsp;"Jednom, u narednih nekoliko meseci, možda čak i danas ako dođe čas - ako Mirski prenese svoju priču Neksusu jednako jasno kao što je preneo nama - preporučiću da se Put otvori", reče Korzenovski.
<BR>&nbsp;&nbsp;&nbsp;&nbsp;&nbsp;Olmijev osmeh bio je bled i ironičan.
<BR>&nbsp;&nbsp;&nbsp;&nbsp;&nbsp;"Da, znam", blago primeti Korzenovski. "U ovome smo se uvek razmimoilazili."
<BR>&nbsp;&nbsp;&nbsp;&nbsp;&nbsp;Izgledalo je da niko ne razume njegov položaj, čak ni njegov mentor. Olmi nije smatrao da vredi da ga ispravlja. Ipak, nije se uzdržao da bar malo ne izgrdi Inženjera, makar zato da bi se uverio da je sve dobro sagledao.
<BR>&nbsp;&nbsp;&nbsp;&nbsp;&nbsp;"Nadam se da ne preterujem ako kažem da niste sasvim nezadovoljni ovakvim preokretom?"
<BR>&nbsp;&nbsp;&nbsp;&nbsp;&nbsp;"Ima u tome uzbuđenja i izazova", složi se Korzenovski, "a postoji i mudrost. Očajnički sam se držao mudrosti. Koji od nas je željniji da mu se to čudovište vrati?"
<BR>&nbsp;&nbsp;&nbsp;&nbsp;&nbsp;"Koji od nas zaista želi da se suoči sa posledicama?" odvrati Olmi.
<BR>
<BR>&nbsp;&nbsp;&nbsp;&nbsp;&nbsp;Lenijer i Mirski iziđoše iz lifta i priđoše im. Mirski je išao ispred Lenijelra, smešeći se s očekivanjem, i pružio ruku Olmiju. "Nismo se još upoznali", reče on. Olmi čvrsto protrese njegovu ruku. Topla i ljudska.
<BR>&nbsp;&nbsp;&nbsp;&nbsp;&nbsp;"Vi ste izvršilac naše dužnosti", reče Mirski i Olmiju ne pođe za rukom da sasvim sakrije reakciju na takav izbor reči. Mirski zastade, zagledavši mu u lice. Koga on to gleda? upita se Olmi. "Vi razumete problem, zar ne?"
<BR>&nbsp;&nbsp;&nbsp;&nbsp;&nbsp;Olmi je oklevao s odgovorom. "Možda neke od njih."
<BR>&nbsp;&nbsp;&nbsp;&nbsp;&nbsp;"Pripremali ste se?"
<BR>&nbsp;&nbsp;&nbsp;&nbsp;&nbsp;Sada se nije postavljalo pitanje da li razume. "Jesam."
<BR>&nbsp;&nbsp;&nbsp;&nbsp;&nbsp;Mirski klimnu glavom. "Od vas sam to mogao i očekivati. Jedva čekam da svedočim", dodade on. "Da stvari krenu." I on se udalji od njih sa naglošću koja ih sve zbuni.
<BR>&nbsp;&nbsp;&nbsp;&nbsp;&nbsp;Olmi se obrati Lenijeru dok je Rus šetkao kraj vrata koja su vodila u salu Neksusa. "Kako ste?" upita on. "Kako je vaša žena?"
<BR>&nbsp;&nbsp;&nbsp;&nbsp;&nbsp;"Dobro je, pretpostavljam, radi na projektu..."
<BR>&nbsp;&nbsp;&nbsp;&nbsp;&nbsp;"Upravo je stigla na Čičak", umeša se Korzenovski. "Radi sa Ser Ram Kikurom."
<BR>&nbsp;&nbsp;&nbsp;&nbsp;&nbsp;"Hoće li me Neksus saslušati?" upita Mirski, ponovo im prišavši. "Nervozan sam! Možete li to da poverujete?"
<BR>&nbsp;&nbsp;&nbsp;&nbsp;&nbsp;"Ne", poluglasno odgovori Korzenovski.
<BR>&nbsp;&nbsp;&nbsp;&nbsp;&nbsp;Mirski se iznenada obrati Olmiju. "Vi verujete da će nam se Jarti suprotstaviti", reče on. "I podozrevate da neće biti jedini. Znate da su Talziti ranije bili saveznici Jarta - mislite da su ponovo to postali. Radili ste na tome, zar ne? To sam od vas i očekivao!" ponovi on malopređašnje reči, napeto zureći u Olmija. Olmi potvrdno klimnu glavom.
<BR>&nbsp;&nbsp;&nbsp;&nbsp;&nbsp;"Je li to isti onaj Mirski?" upita Olmi Lenijera kada se Rus ponovo udalji u drugi kraj sobe.
<BR>&nbsp;&nbsp;&nbsp;&nbsp;&nbsp;"I da i ne" odgovori Lenijer. "Sada nije čovek."
<BR>&nbsp;&nbsp;&nbsp;&nbsp;&nbsp;Korzenovski prostreli Lenijera pogledom. "Saznanje ili pretpostavka?"
<BR>&nbsp;&nbsp;&nbsp;&nbsp;&nbsp;Lenijer nabra usne. "Ne može biti čovek. Ne posle onoga što je iskusio. A još nam nije sve rekao. Ne znam zbo čega."
<BR>&nbsp;&nbsp;&nbsp;&nbsp;&nbsp;"Da li zna - hoće li uspeti?" upita Olmi.
<BR>&nbsp;&nbsp;&nbsp;&nbsp;&nbsp;"Ne. Mislim da ne zna." Na Lenijerovom licu se pojavi sanjalački izraz. "Nikad nisam sreo nikoga nalik na njega. Zavidim mu."
<BR>&nbsp;&nbsp;&nbsp;&nbsp;&nbsp;"Možda bi svi trebalo da budemo oprezni u svojim procenama", suvo primeti Korzenovski. "Budući da je među nama jedan anđeo."
<BR>&nbsp;&nbsp;&nbsp;&nbsp;&nbsp;Mirski im opet priđ. "Nervozan! Nisam bio nervozan već... veoma dugo vremena." To je divno."
<BR>&nbsp;&nbsp;&nbsp;&nbsp;&nbsp;I Korzenovski je postajao sve nervozniji. "Jeste li prevazišli i osećanje zabrinutosti?" upita on.
<BR>&nbsp;&nbsp;&nbsp;&nbsp;&nbsp;"Izvinite?" Mirski zastade i pogleda Inženjera sa vrlo zbunjenim izrazom lica.
<BR>&nbsp;&nbsp;&nbsp;&nbsp;&nbsp;"Mi smo... ja sam primoran da donesem odluku koju sam pokušavao da izbegnem već četrdeset godina! Ako moramo da se borimo sa Jartima, možda će nastati opšta propast - možda ćemo izgubiti sve." On iskrivi lice. "Uključujući i Zemlju."
<BR>&nbsp;&nbsp;&nbsp;&nbsp;&nbsp;"Ja sam mnogo više zabrinut od vas", odvrati Mirski. "U pitanju je mnogo više od jedne Zemlje."
<BR>&nbsp;&nbsp;&nbsp;&nbsp;&nbsp;Korzenovski se, međutim, ne odobrovolji. "Ako ste zaista anđeo, Ser Mirski, možda niste zabrinuti za svoju kožu toliko kao mi."
<BR>&nbsp;&nbsp;&nbsp;&nbsp;&nbsp;"Anđeo? Jeste li ljuti na mene?" upita Mirski, ponovo smiren.
<BR>&nbsp;&nbsp;&nbsp;&nbsp;&nbsp;"Ljut sam zbog ove situacije!" odgovori Korzenovski, uvukavši glavu u ramena. "Izvinite što sam prasnuo." On pogleda Olmija, koji je tokom čitavog razgovora stajao prekrštenih ruku. "Obojicu nas razdiru osećanja. Ser Olmi bi se rado vratio svom poslu, da održi naš Heksamon ucelo u Putu, a ja sam oduševljen mogućnošću ponovnog otvaranja. Onaj deo mene koji se seća Patricije Vaskez..."
<BR>&nbsp;&nbsp;&nbsp;&nbsp;&nbsp;Lenijer se skoro trže kada je Korzenovski pogledao prema njemu.
<BR>&nbsp;&nbsp;&nbsp;&nbsp;&nbsp;"Taj deo je željan. Ali, ono što žele slabije kontrolisani delovi naše ličnosti, i ono što je dobro po Heksamon, možda su dve vrlo različite stvari, Ser Mirski. Vaši razlozi i ubeđivanje... Prosto sam iznerviran vašim bezbrižnim ponašanjem." Korzenovski pogleda u pod i duboko uzdahnu.
<BR>&nbsp;&nbsp;&nbsp;&nbsp;&nbsp;Mirski ništa ne odgovori.
<BR>&nbsp;&nbsp;&nbsp;&nbsp;&nbsp;"Zapravo", uplete se Olmi, "pritisci na Heksamon da ponovo otvori Put možda će biti dovoljno jaki i bez vas."
<BR>&nbsp;&nbsp;&nbsp;&nbsp;&nbsp;"Hvala na sugestiji", tiho odvrati Mirski. "Ipak, nedostaje mi perspektiva. Moram se oprezno približiti Neksusu." On raširi ruke i pogleda niz svoje telo, još obučeno u planinarsku odeću. "Imati ograničenja, kanalisano misliti. Divno je ponovo biti telesan! Divlje, napola pijano slepilo... telesni mir."
<BR>&nbsp;&nbsp;&nbsp;&nbsp;&nbsp;Zemlja okružena spiralom DNK, simbol zasedanja Neksusa Zemaljskog Heksamona, pojavi se kraj vrata koja su vodila u salu. Delimičnjak premijera, Drisa Sandisa, materijalizova se kraj simbola.
<BR>&nbsp;&nbsp;&nbsp;&nbsp;&nbsp;"Pun sastav", reče delimičnjak. "Molim da sada uđete i položite zakletvu."
<BR>&nbsp;&nbsp;&nbsp;&nbsp;&nbsp;Mirski ispravi ramena i nasmeši se, prolazeći prvi kroz vrata. Lenijer je oklevao u pozadini, pa uđe posle Korzenovskog i Olmija. Dok su ga vodili do njegovog mesta u donjem krugu, sećao se vremena kada je svedočio pred Neksusom Beskonačnog Heksamona u Osnom Gradu. Sada mu to nije izgledalo tako davno. Tada su Zemljine rane bile sveže i duboke, gotovo smrtonosne.
<BR>&nbsp;&nbsp;&nbsp;&nbsp;&nbsp;Mirski je strpljivo stajao u prstenastim trakama svetlosti koje su označavale mesto za svedoka, kraj platforme premijera. Predsednik Faren Siliom zauzimao je platformu kraj premijerove. Lenijer pogleda ucrtavač kraj svog sedišta, svestan da bi ga to iskustvo verovatno ponovo iscrplo, ali spreman da vidi šta će Mirski reći ovog puta, i gde će biti opširniji.
<BR>&nbsp;&nbsp;&nbsp;&nbsp;&nbsp;Predstavnik korporeala ortodoksnih Naderita, koji je sedeo kraj njega, učtivo mu se nasmeši, ucrtavajući učtivo pitanje o Lenijerovim godinama. "Ja sam sa Zemlje", odgovori on.
<BR>&nbsp;&nbsp;&nbsp;&nbsp;&nbsp;"Razumem", reče predstavnik korporeala. "Znate li nešto o ovom svedočenju?"
<BR>&nbsp;&nbsp;&nbsp;&nbsp;&nbsp;"Nije pošteno da pričam unapred", zaverenički odgovori Lenijer. "Ipak, spremite se za najveću vožnju svog života."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
