<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. GRADSKA MEMORIJA ČIČKA
<P>&nbsp;&nbsp;&nbsp;&nbsp;&nbsp;Dolina Šangri-La ležala je među zidovima palate u senovitom i smaragdnom sjaju, sa planinskim vrhovima u zlatnim preliVima pod poslednjim sunčevim zracima. Karen Je stezala kameni rukohvat stepeništa dok joj prsti nisu pobeleli.
<BR>&nbsp;&nbsp;&nbsp;&nbsp;&nbsp;Konferencija se već prvog dana otela od kontrole.
<BR>&nbsp;&nbsp;&nbsp;&nbsp;&nbsp;Koškanja među delegatima počela su u gradu treće komore kada su odvedeni u svoje stanove, na nižim spratovima ogromne belosive zgrade Putovanja Devet, u obliku podloške za golf lopticu. Žena iz Severne Dakote pobunila se da su im odaje suviše luksuzne. "Moji prijatelji kod kuće žive u drvenim kolibama i zemunicama. Ne mogu da živim ovde kao kraljica."
<BR>&nbsp;&nbsp;&nbsp;&nbsp;&nbsp;Suli Ram Kikura primeti, pomalo naivno, da se stanovi mogu preurediti da izgledaju kako ko želi, pa i skromno. Žena iz Severne Dakote frknu. "Lažne kolibe u palati ne skrivaju palatu", prezrivo je odgovorila.
<BR>&nbsp;&nbsp;&nbsp;&nbsp;&nbsp;Za nju je u obližnjm parku bila sagrađena koliba. Trošak uvođenja priključka ucrtavača i građenja kolibe bio je veći nego da je ostala da živi u privremenom luksuzu; ipak, niko nije kritikovao njen izbor. Ovo je ipak bio eksperiment u razumevanju i slaganju.
<BR>&nbsp;&nbsp;&nbsp;&nbsp;&nbsp;Potom su nastupile rasprave u kakvoj veštačkoj okolini će delegati boraviti. "Ne možemo očekivati trajne rezultate ako izgubimo svaki dodir sa stvarnošću", izjavio je delegat iz Indije. Potom je zahtevao okolinu u obliku mogulske palate sa početka devetnaestog veka. Kada se ni jedan od ostalih delegata nije sa tim složio, zapretio je da će napustiti konferenciju.
<BR>&nbsp;&nbsp;&nbsp;&nbsp;&nbsp;Sada je već bio na Zemlji.
<BR>&nbsp;&nbsp;&nbsp;&nbsp;&nbsp;Ono što je u početku izgledalo iskreno i obećavajuće, iznenada je postalo jalovo.
<BR>&nbsp;&nbsp;&nbsp;&nbsp;&nbsp;Preostali delegati su se na kraju složili oko odgovarajuće okoline za kontakte - izabrali su kopiju Šangri-La Džejmsa Hiltona, <EM>Magični grad Šangri-La iz romana engleskog pisca Džejmsa Hiltona Izgubljena obzorja predstavljao je literarnu paradigmu realizovane utopije. (Red.)</EM> koju su pre više decenija stvorili izletnici iz Čička. Tokom narednih časova izbili su novi sukobi. Dvoje delegata se zaljubilo jedno u drugo i žalili su se što im okolina ne dopušta da uspostave seksualne odnose.
<BR>&nbsp;&nbsp;&nbsp;&nbsp;&nbsp;"Nismo zato ovde", pokušala je Karen da im objasni. To ih, međutim, nije odobrovoljilo. Intervenisala je Suli Ram Kikura, objasnivši da je okolina i predviđena tako da sprečava seksualne odnose. U ovom projektu, pažljivo uravnotežena psihološka atmosfera bila bi ugrožena takvom vrstom kontakata. Dvoje delegata je gunđajući odustalo, ali čak i sada su se stalno žalili zbog raznih sitnica.
<BR>&nbsp;&nbsp;&nbsp;&nbsp;&nbsp;Karen je sada znala da su i ona i Ram Kikura prišle ovom projektu sa previše idealizma. To ju je posramilo; suviše dobro je poznavala ljude da bi bila toliko naivna. Ali, stav Ram Kikure beše na nju ostavio dubok utisak; pokazala je pravi zastupnički stav, a nesvesno se, uprkos zdravom razumu, nadala da će sve ispasti dobro, da će ljudi ipak biti razumni...
<BR>&nbsp;&nbsp;&nbsp;&nbsp;&nbsp;Ipak, čak i oni sa najboljim osobinama bili su samo ljudi. Izdvojeni iz sredine u kojoj su se dokazali, postali su tek nešto bolji od dece.
<BR>&nbsp;&nbsp;&nbsp;&nbsp;&nbsp;Idealne okoline u gradskoj memoriji bile su suviše zavodljive za Stare Urođenike, i stoga nisu odgovarale za ono što su Karen i Ram Kikura želele da postignu.
<BR>&nbsp;&nbsp;&nbsp;&nbsp;&nbsp;Osim toga, vladala je napetost... čak i u Šangri-La, nešto što nije mogla da definiše, ali što je postavljalo ogromne prepreke uspehu njihovog projekta.
<BR>&nbsp;&nbsp;&nbsp;&nbsp;&nbsp;Suli Ram Kikura se pojavi na balkonu iza nje i spusti joj ruku ma rame. "Mislim da je vreme da se odmoriš."
<BR>&nbsp;&nbsp;&nbsp;&nbsp;&nbsp;Karen se nasmeja. "Ovo mesto je predviđeno za odmor."
<BR>&nbsp;&nbsp;&nbsp;&nbsp;&nbsp;"Da, ali za vas nije ono pravo."
<BR>&nbsp;&nbsp;&nbsp;&nbsp;&nbsp;"Pa, šta smo mi? Divlje cveće koje vene u staklenoj bašti?"
<BR>&nbsp;&nbsp;&nbsp;&nbsp;&nbsp;Ram Kikura nabra obrve. Fizički, jedva da se bila izmenila otkako ju je Karen upoznala, pre četiri decenije; i dalje je bila upadljivo lepa, sa snažnim, prijatno nepravilnim crtama lica i smeđezlatnom kosom. "Nikad nisam pomišljala na Čičak kao na staklenu baštu."
<BR>&nbsp;&nbsp;&nbsp;&nbsp;&nbsp;"Šangri-La je za ove lude upravo to, čak i bez ulaska u gradsku memoriju. Trebalo je da znam."
<BR>&nbsp;&nbsp;&nbsp;&nbsp;&nbsp;"Umorna si."
<BR>&nbsp;&nbsp;&nbsp;&nbsp;&nbsp;"Besna sam, dođavola."
<BR>&nbsp;&nbsp;&nbsp;&nbsp;&nbsp;"Moja je greška. Nisi ti kriva."
<BR>&nbsp;&nbsp;&nbsp;&nbsp;&nbsp;"Ne, ali ja sam se toliko nadala da će se pokazati da si u pravu, i da ćemo moći ovde da ih spojimo... da stvorimo veze. Bio je to tako divan plan, Suli. Kako je mogao toliko da omane, i tako brzo? Svima smo objasnile... a ponašaju se kao deca!"
<BR>&nbsp;&nbsp;&nbsp;&nbsp;&nbsp;Ram Kikura se mračno nasmeši. "Verovatno bolje od nas znaju šta im je potrebno. Želela sam da silom ubrzam stvari. Kao roditelji kad gledaju dete kako se igra... a pokušavaju da ga nauče da brže odraste."
<BR>&nbsp;&nbsp;&nbsp;&nbsp;&nbsp;"Nije pošteno..." Karen naglo zastade, iznenađena što se ljuti kad neko drugi poredi delegate sa decom. Osećala je veliku bliskost sa ovim Starim Urođenicima... pa, naravno, i bila je jedna od njih. "Prošli su kroz pakao, većina njih."
<BR>&nbsp;&nbsp;&nbsp;&nbsp;&nbsp;"Možda im se ovo čini kao odmor", primeti Ram Kikura. "A mi smo im vodiči. Razočarali su se što im toliko naređujemo."
<BR>&nbsp;&nbsp;&nbsp;&nbsp;&nbsp;Uprkos svemu, Karen je morala da se nasmeje. Ona je majstor, zaista, ma koliko da je naivna... koliko smo obe naivne. "I, šta ćemo sada?"
<BR>&nbsp;&nbsp;&nbsp;&nbsp;&nbsp;"Imam taman toliko snage da pokušam još jednom. Ali ti, draga Karen, ti si na kraju svog užeta."
<BR>&nbsp;&nbsp;&nbsp;&nbsp;&nbsp;"I jesam. Najradije bih ih išutirala odavde."
<BR>&nbsp;&nbsp;&nbsp;&nbsp;&nbsp;"Znači, treba ti pauza. Boravimo u ovoj okolini deset sati objektivnog vremena. Vrati se u svoj stan..."
<BR>&nbsp;&nbsp;&nbsp;&nbsp;&nbsp;"Nazad u moje telo? Kraj sna."
<BR>&nbsp;&nbsp;&nbsp;&nbsp;&nbsp;"Upravo tako. Kraj košmara. I stvarno se odmori, u svojoj glavi, prirodnim odmorom bez prizvuka gradske memorije."
<BR>&nbsp;&nbsp;&nbsp;&nbsp;&nbsp;"Kako to da se ovde ne može odmoriti?" žalostivo upita Karen. Zvezde su se upravo pojavljivale nad njima, oštre i stvarne kao i one koje je gledala sa Zemlje. Noćni povetarac je mirisao na jasmin i matičnjak.
<BR>&nbsp;&nbsp;&nbsp;&nbsp;&nbsp;"Pristaješ li?" upita je Ram Kikura.
<BR>&nbsp;&nbsp;&nbsp;&nbsp;&nbsp;Karen potvrdno klimnu glavom.
<BR>&nbsp;&nbsp;&nbsp;&nbsp;&nbsp;"Onda idi odmah. Javiću ti ako se išta poboljša. Inače ću prekinuti ovu smejuriju i poslati ih sve nazad u njihova tela. Otpravićemo ih na Zemlju i početi da planiramo sve ispočetka." Ona podiže obrve i nakrivi glavu, pažljivo gledajući Karen. "U redu?"
<BR>&nbsp;&nbsp;&nbsp;&nbsp;&nbsp;"Da. Ovaj... A kako da se vratim?"
<BR>&nbsp;&nbsp;&nbsp;&nbsp;&nbsp;"Crvene cipelice, mila. <EM>Aluzija na povratak male Doroti iz čarobne zemlje Oz, u romanu Frenka L. Bauma. (Red.)</EM> Seti se lozinke."
<BR>&nbsp;&nbsp;&nbsp;&nbsp;&nbsp;Karen pogleda svoja stopala. Umesto mekih antilopskih mokasina, imala je crvene cipelice. Kucnula je potpeticama. "Kod kuće je najlepše", reče ona i Ram Kikure nestade.
<BR>
<BR>&nbsp;&nbsp;&nbsp;&nbsp;&nbsp;Jedan objektivni sat kasnije, u svom privremenom stanu, Karen je obukla svileni kimono, kojeg joj je poklonila grupa preživelih u Japanu pre trideset godina, i pružila se na kauč sa čašom hladnog Čičkovog "šardonea", i sa Hajdnovim kvartetom koji je tiho svirao u pozadini, bez uticaja ucrtavača. Stan je bio uređen kao otvorena veranda koja gleda na žalo tropskog ostrva. Preko širokog, zaslepljujuće plavog okeana nehajno se dimio vulkan, i dim se mešao sa zbijenim belim oblacima u obliku nakovnja. Topli, slani povetarac poigravao se njenom kosom.
<BR>&nbsp;&nbsp;&nbsp;&nbsp;&nbsp;Kao da i nije otišla iz gradske memorije, toliko je potpuna bila iluzija - ali, postojalo je izvesno osećanje, saznanje, da joj je i telo zavarano i stimulisano, a ne samo um. Razlika je bila nejasna. Mnoge razlike na Čičku bile su nejasne.
<BR>&nbsp;&nbsp;&nbsp;&nbsp;&nbsp;Svi smo mi toliko deca! pomisli ona, pijuckajući iz čaše i posmatraući daleki vulkan. Možda je Geri u pravu što je sve to odbacio i pustio da ga stignu godine. Možda smo svi sagoreli posle četrdeset godina, a on je jedini iskren.
<BR>&nbsp;&nbsp;&nbsp;&nbsp;&nbsp;Sobne kontrole se melodično oglasiše. Ona sede na kauč i nehajno se odazva. "Da?"
<BR>&nbsp;&nbsp;&nbsp;&nbsp;&nbsp;"Dvojica muškaraca žele da govore sa vama, Ser Lenijer. Jedan je vaš muž, a drugi Pavel Mirski."
<BR>&nbsp;&nbsp;&nbsp;&nbsp;&nbsp;Karen se i nehotice strese. Ja o vukovima... Izbriši ostrvo i daj mi standardnu okolinu." Veranda, plaža, vulkan i okean nestadoše i zameni ih je mala soba nameštena sa uobičajenom heksamonskom skromnošću. "U redu je."
<BR>&nbsp;&nbsp;&nbsp;&nbsp;&nbsp;Geri se pojavi usred sobe. "Zdravo, Karen."
<BR>&nbsp;&nbsp;&nbsp;&nbsp;&nbsp;"Kako si?" Prevlačila je prstom preko hladne ivice čaše, istovremeno zadovljna što ga vidi - nije zaboravila sve brige - i neobično iznervirana. Ali njihovo tiho neslaganje toliko je dugo trajalo da nije htela da mu pokaže šta oseća. To je bio njen oklop.
<BR>&nbsp;&nbsp;&nbsp;&nbsp;&nbsp;"Dobro sam. Mislio sam na tebe."
<BR>&nbsp;&nbsp;&nbsp;&nbsp;&nbsp;"Pitala sam se jesi li i ti ovde gore", reče ona kao da se brani, trudeći se da joj glas zvuči nehajno.
<BR>&nbsp;&nbsp;&nbsp;&nbsp;&nbsp;"Hteo sam da i ranije popričam s tobom, ali, mislio sam da je bolje da ne prekidam konferenciju."
<BR>&nbsp;&nbsp;&nbsp;&nbsp;&nbsp;"Samo izvoli", odvrati ona. Setila se kako bi sada želela da izgleda: kao američka glumica sa početka dvadesetog veka. Bet Dejvis, hladna i prezriva, zatvorena ali privlačna. Međutim, sobni ucrtavači tu nisu mogli da joj pomognu.
<BR>&nbsp;&nbsp;&nbsp;&nbsp;&nbsp;"Moramo da razgovaramo sa Suli Ram Kikurom."
<BR>&nbsp;&nbsp;&nbsp;&nbsp;&nbsp;"Ona je još u gradskoj memoriji, sprečava piliće da se pokljucaju."
<BR>&nbsp;&nbsp;&nbsp;&nbsp;&nbsp;"Ima problema?"
<BR>&nbsp;&nbsp;&nbsp;&nbsp;&nbsp;"Ne ide kako treba, Geri." Ona skrenu pogled sa slike, primeti da joj je prst u vinu, izvadi ga i spusti čašu. "Došla sam da se odmorim. Gde je Mirski? Šta se dešava?" Eto: odala je radoznalost.
<BR>&nbsp;&nbsp;&nbsp;&nbsp;&nbsp;"Jesi li pratila zasedanje Heksamona?"
<BR>&nbsp;&nbsp;&nbsp;&nbsp;&nbsp;Ona odmahnu glavom.
<BR>&nbsp;&nbsp;&nbsp;&nbsp;&nbsp;"Dolaze veoma velike nevolje." On joj objasni situaciju.
<BR>&nbsp;&nbsp;&nbsp;&nbsp;&nbsp;Bilo je vreme da se promeni brzina; ovo nije bila lična poseta. Ipak, promena nije bila laka. "To mi ni malo ne liči na Neksus. Bez savetovanja sa Zemljom?"
<BR>&nbsp;&nbsp;&nbsp;&nbsp;&nbsp;"Mirski nam je ispričao neverovatne stvari", napomenu Lenijer, "i iskreno rečeno, ne sviđa mi se što je Neksus odbio njegov zahtev. Mislim da je otvaranje Puta, i njegovo očuvanje, vrlo loša ideja."
<BR>&nbsp;&nbsp;&nbsp;&nbsp;&nbsp;"Suli nije čula za to?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;Brzo je razmislila, privremeno zaboravivši na sukobe. skoro da su ponovo bili tim, radeći zajedno na problemu. Nešto se u njenom mužu beše promenilo. Šta mu je to Mirski učinio - šta je učinio svima njima? "U redu. POtražiću je u gradskoj memoriji i reći joj da je hitno. Onda ću ugovoriti sastanak. Gde si ti sada?"
<BR>&nbsp;&nbsp;&nbsp;&nbsp;&nbsp;"Pod kupolom Neksusa."
<BR>&nbsp;&nbsp;&nbsp;&nbsp;&nbsp;"Mirski... je li on zaista Mirski?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;Takav odgovor, nedvosmislen, nije dopuštao rasravu; dovoljno je poznavala Lenijera da bi znala da nije olako doneo takav zaključak. Pomalo iznenađena, ustanovila je da još uvek veruje muževljevim procenama u ovakvim slučajevima... možda i u mnogim drugim slučajevima. Zašto bi to bilo čudno? Nije mrzela Gerija; mrzela je pomisao da ga zauvek izgubi. Njihovo neslaganje i razilazak svakako nisu bili posledica nepoverenja ili gađenja.
<BR>&nbsp;&nbsp;&nbsp;&nbsp;&nbsp;"Znači da je stvarno nešto veliko." U glasu joj se osećao prizvuk čuđenja i nagađanja.
<BR>&nbsp;&nbsp;&nbsp;&nbsp;&nbsp;"I jeste", odgovori Lenijer. "I, Karen... ne želim da se naši problemi izgube u ovome."
<BR>&nbsp;&nbsp;&nbsp;&nbsp;&nbsp;Ona porumene. "Kako to misliš?"
<BR>&nbsp;&nbsp;&nbsp;&nbsp;&nbsp;"Moramo da porazgovaramo i o drugim stvarima."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Kada bude bilo vremena."
<BR>&nbsp;&nbsp;&nbsp;&nbsp;&nbsp;"Dobro", kruto se složi ona.
<BR>&nbsp;&nbsp;&nbsp;&nbsp;&nbsp;"Volim te", reče Lenijer, i njegova slika izblede.
<BR>&nbsp;&nbsp;&nbsp;&nbsp;&nbsp;Potpuno nehotice, i na svoje veliko iznenađenje, dah joj zastade u grudima i jedva je uspela da zadrži suze. Godinama joj to ne beše rekao.
<BR>&nbsp;&nbsp;&nbsp;&nbsp;&nbsp;"Proklet bio", promuca ona.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
