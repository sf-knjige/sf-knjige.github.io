<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. GEA, ALEKSANDREJA, PREDGORJE LOKIASA
<P>&nbsp;&nbsp;&nbsp;&nbsp;&nbsp;Veče pošto su se upoznale, Rita je večerala sa kraljicom - kečigu, sočivo i voće - u sali Ptolemeja Čuvara. Sedele su za mramornim stolom, iza svake od njih stajao je po jedan sluga, i gledale preko grudobrana kako sunce zalazi iza drevne prestonice.
<BR>&nbsp;&nbsp;&nbsp;&nbsp;&nbsp;Kleopatra je objašnjavala neobičan jelovnik kad god bi stiglo novo jelo. "Ovo je kraljevska riba, tek pristigla avionom iz parćanske zemlje. Sočivo je obično jelo, prosto i zdravo, a uz njega ide beskvasni hleb od belog kukuruza sa Južnog kontinenta. Voće je dar Gee bogatima i siromašnima, zajedničko svima nama. Neka bi ga svi podanici imali u izobilju koliko i vladari." Dok su jele, nisu pričale o kapiji, niti o ičem važnom. "Danas smo već donele mnogo zanimljivih odluka", izjavila je Kleopatra.
<BR>&nbsp;&nbsp;&nbsp;&nbsp;&nbsp;Posle večere, Ritu je mršavi, sedokosi komornik odveo do sobe bez prozora, duboko u drevnim, hladnim nižim nivoima kraljevskih odaja, u severnom krilu Palate.
<BR>&nbsp;&nbsp;&nbsp;&nbsp;&nbsp;"Da li mu verujete?" upita ju je komornik pred samim vratima, uperivši prst u Lugotriksa.
<BR>&nbsp;&nbsp;&nbsp;&nbsp;&nbsp;"Da", kratko odgovori Rita.
<BR>&nbsp;&nbsp;&nbsp;&nbsp;&nbsp;Komornik čkiljeći odmeri Lugotriksa. "Ako tako kažete." On podiže ruku i time prizva slugu sa daljeg kraja hodnika. Nekoliko promrmljanih reči na egiptoskom - koje Rita nije razumela - i sluga otrča niz hodnik. Trenutak kasnije, dok su sve troje stajali i čekali u neprijatnoj tišini, natmuren, dežmekast starac u kožnoj kecelji donese judejsku pušku i neprobojni prsluk.
<BR>&nbsp;&nbsp;&nbsp;&nbsp;&nbsp;"Ovo je dvorski oružar", objasni komornik, uze oružje od oružara i predade ga Keltu, koji ga primi s upadljivim divljenjem. Potom komornik naredi oružaru da objasni Keltu kako se oružje koristi, što ovaj i uradi, na helenskom jeziku uz primese parćanskog.
<BR>&nbsp;&nbsp;&nbsp;&nbsp;&nbsp;"Ti nosiš oklopni prsluk, a ona ne", objasni oružar, "jer ti treba uvek da si između nje i napadača. Jasno?" Kelt mračno klimnu glavom.
<BR>&nbsp;&nbsp;&nbsp;&nbsp;&nbsp;Još jedan znak komornikove ruke, i sa kraja hodnika im priđoše dva ogromna Etiopljanina. Kelt nagonski podiže svoje novo oružje, ali komornik prezrivo, jednim prstom, gurnu naniže crnu cev i odmahnu glavom. "Ceremonija", objasni on. "Postaćeš član Dvorske garde."
<BR>&nbsp;&nbsp;&nbsp;&nbsp;&nbsp;Kelt je bio primljen na licu mesta, kratkom ceremonijom mešanja krvi sa Etiopljanima. Sudeći po njegovom izrazu licu, bio je zadivljen. Rita nije bila toliko oduševljena; bila je prilično umorna, i zbunjeno se pitala zbog čega je morala da prisustvuje svemu tome.
<BR>&nbsp;&nbsp;&nbsp;&nbsp;&nbsp;U hodnik su potom doneli ležaj i stavili ga pred vrata njene sobe, a onda komornik dade znak oružaru i Etipljanima i ovi se udaljiše.
<BR>&nbsp;&nbsp;&nbsp;&nbsp;&nbsp;"Hoće li ti biti udobno ovde?" upita Rita Kelta, stojeći u vratima. On opipa ležaj raširenim prstima svoje ogromne šake i sleže ramenima.
<BR>&nbsp;&nbsp;&nbsp;&nbsp;&nbsp;"Premekan je, gospodarice, ali neće mi nauditi."
<BR>&nbsp;&nbsp;&nbsp;&nbsp;&nbsp;"Šta misliš o svemu ovome?" upita ga ona, spustivši glas.
<BR>&nbsp;&nbsp;&nbsp;&nbsp;&nbsp;Kelt se malo zamisli, namrštivši guste, tamnoplave obrve. "Hoću li ići sa tobom, ili ostajem ovde?"
<BR>&nbsp;&nbsp;&nbsp;&nbsp;&nbsp;"Ići ćeš sa mnom. Nadam se."
<BR>&nbsp;&nbsp;&nbsp;&nbsp;&nbsp;"Onda je u redu." Očigledno, nije hteo da se upušta u komentare. Rita zatvori vrata i obiđe sobu, pokušavajući da se ne oseti zarobljenom. Fantastični murali nad drvenim oplatama nisu pomagali da soba izgleda veće. Prikazivali su lovce na krokodile i hipopotamuse na jezeru Masreotis, i nesumnjivo su bili veoma stari - možda i dve hiljade godina. Perspektiva je bila primitivna. Rita je pretpostavljala da bi i sama umela bolje, a nikada nije bila osobito vešta u crtanju.
<BR>&nbsp;&nbsp;&nbsp;&nbsp;&nbsp;Pošto je razgledala divan nameštaj - abonos i slonovača i sjajno uglačano srebro i mesing - legla je na perjani madrac i zagledala se u purpurni svileni baldahin koji je visio sa tavanice.
<BR>&nbsp;&nbsp;&nbsp;&nbsp;&nbsp;Šta to, dođavola, radim?
<BR>&nbsp;&nbsp;&nbsp;&nbsp;&nbsp;Cvokoćući zubima od iscrpljenosti i strepnje, Rita se seti da još ne beše pogledala ploču kako bi utvrdila ima li za nju neka poruka danas. Ona izvuče ploču iz kutije i uključi ekran.
<BR>
<BR>&nbsp;&nbsp;&nbsp;&nbsp;&nbsp;Draga moja unuko,
<BR>&nbsp;&nbsp;&nbsp;&nbsp;&nbsp;Ako si se srela sa kraljicom, poznato ti je već da je ona veoma mudra žena, čvrsta i sasvim sposobna da se stara o sebi i nemirnoj Ekumeni. Ali, ona je takođe i žena koja će ubrzo umreti - politički, verovatno, pre nego telesno. Ekumenu će uskoro voditi aristokratski činovnici, ljudi za koje je politika precizna i jasno omeđena nauka. Oni je već ne vole zbog njene intuicije i nepredvidljivih odluka. Zato se kapije moraju naći i istražiti pre nego što ona umre ili bude zbačena. Ona nam je poslednja prilika. Ni jedan razuman političar ne bi poverovao u postojanja nečeg nalik na kapiju. Kleopatra veruje u to zato što joj pruža toliko potrebno uzbuđenje, osećanje viših vrednosti u životu usmerenom na svakodnevne krize. Ja sam je jednom razočarala, ali mislim da potreba i dalje postoji u njoj. Svejedno, ne budi gruba sa našom kraljicom. Upotrebi svoju urođenu opreznost. I čuvaj se zamki u Palati. To je opasno mesto. Kleopatra živi u njoj kao škorpion među zmijama.
<BR>
<BR>&nbsp;&nbsp;&nbsp;&nbsp;&nbsp;Rita pomislila na komornika, oružara, etiopske stražare i ceremoniju kojoj su je naveli da prisustvuje. Sad je nekako sve imalo malo više smisla. Ona isključi tablicu, zahvalna sofi na tolikoj dalekovidosti - i znanju. Međutim, zubi su joj i dalje cvokotali, i jedva je uspela da zaspi.
<BR>
<BR>&nbsp;&nbsp;&nbsp;&nbsp;&nbsp;Planiranje ekspedicije do močvare u Severusiji počelo je sutradan ujutro, u tajnosti. Sledeća dva dana radili su vrtoglavom brzinom; kraljica i njeni savetnici kao da su se utrkivali sa vremenom da završe pripreme, a i Rita je uskoro saznala razlog tolike žurbe i tajanstvenosti.
<BR>&nbsp;&nbsp;&nbsp;&nbsp;&nbsp;Kleopatra je jednom, pre mnogo decenija, kontrolisala većinu istraživanja i nauke u Ekumeni. Bila je preuzela tu kraljevsku privilegiju u mladosti, čak i pre nego što je uticaj Bule oslabio, a ona počela da prikuplja sve više i više moći za dinastiju Ptolemeja, oduzimajući je aristokratiji Aleksandreje i Kanopeje.
<BR>&nbsp;&nbsp;&nbsp;&nbsp;&nbsp;"Tvoja baka me je skupo koštala sa tim kapijama koje lutaju i nestaju", reče Kleopatra, usana izvijenih u mračan osmeh. Ona uzdrhta i pokretom ruke odbaci prošlost. "Ali, aristosi su u poslednje vreme upali u prilične nevolje. Pobune farmera i klerikosa, propast regrutacije na Kipru... Krili su se proteklih meseci, čekajući da padnem, i to mi je dalo manevarski prostor. Ako manevrišem u tajnosti. Tajne u Aleksandreji ne traju dugo. Moram da opremim i pošaljem ovu ekspediciju za pet ili šest dana, ili će je zaustaviti savetnici kraljevske Bule."
<BR>&nbsp;&nbsp;&nbsp;&nbsp;&nbsp;Kleopatra ju je upoznala s jednim poverljivim savetnikom, Oresijom, istraživačem i stručnjakom za Severusiju, koji je bio duboko odan Kleopatri. Oresija je bio visok i vitak, kasnih srednjih godina, čvrst, orlovskog pogleda i sed; pre više stoleća, bio bi jedan od Aleksandrosovih generala. Uz njegovu pomoć, Rita je žurno pripremala listu prtljaga i ljudi potrebnih ekspediciji. Na osnovu nekakvog predosećanja, uključila je i Demetriosovo ime, iako se još nisu ni upoznali; pomislila je da bi joj prijalo društvo kolege matematičara.
<BR>&nbsp;&nbsp;&nbsp;&nbsp;&nbsp;Oresija se posavetovao sa još jednim poverljivim savetnikom, Džamal Atom, niskim, crnokosim muškarcem, penzionisanim generalom Ekumeninih opštih bezbednosnih snaga. Džamal Ata bio je berberskog porekla, ali ponašao se kao stari persijski vojnik. Njih dvojica su zajedno predviđali teškoće i opasnosti ulaska na neprijateljsku teritoriju.
<BR>&nbsp;&nbsp;&nbsp;&nbsp;&nbsp;Rita je sa ne malom strepnjom pomišljala na dugo putovanje u Severusiju. Dok je Oresija širio planove pred njom na kartaškom stolu u kraljevskoj odaji za igre, pokazujući snažnim, ožiljcima izbrazdanim kažiprstom najverovatnije puteve, pitala se kakvi su stvarni kraljičini razlozi. Da li je Patrikija tačno pogodila Kleopatrine namere?
<BR>&nbsp;&nbsp;&nbsp;&nbsp;&nbsp;Ekspedicija će predstavljati politički rizik; moraće da izbegnu da ih primete severuski tornjevi visoke frekvencije postavljeni duž njihovih južnih granica, od Baktre do Mađarskog Ponta. Ruski saveznici, nezavisne republike Huna i Ugara, takođe su bile pred njima, a obe su bile poznate po grubim i bezdušnim ratnicima. Upad na njihovu teritoriju mogao bi se smatrati kao opravdanje za napad, pa čak dovesti i do manjih pograničnih ratova. Džamal Ata je više usput pomenuo te mogućnosti, kao običan komentar Oresijinih planova.
<BR>&nbsp;&nbsp;&nbsp;&nbsp;&nbsp;Ekspedicija će za putovanje koristiti judejski pčelolet, velika lebdeća vozila sa sirijskim mlaznim turbinama. Ata joj pokaza nekoliko slika tih pčeloleta, sa dugim elisama na vrhu i prednjim delom nalik na oči insekta.
<BR>&nbsp;&nbsp;&nbsp;&nbsp;&nbsp;"Ne znam koliko su pouzdani", reče Ata svojim dubokim, kreštavim glasom, i lice mu je bilo još duže i mračnije nego obično. "Možemo dobiti dva od dvorske tajne policije. Imaju domet od pet hiljada parasanga. Jedan parasang je oko tri hiljade Ekumeninih šena - konopaca." Rita reče da poznaje vojne i persijske mere, i Džamal Ata podiže obrve, nabra usne i nastavi. "Oružja možemo poneti dosta - u delti cveta crna berza, ako ne uspemo da ih prenesemo iz dvorske oružarnice ili iz fabrika oružja u Memfisu. Pitanje na koje mi treba odgovor glasi: Zašto idemo? Šta planiramo da uradimo ako nađemo to za čim tragamo?" I Ata i Oresija znali su neke detalje, ali ne sve, o neverovatnoj stvari koju će tražiti.
<BR>&nbsp;&nbsp;&nbsp;&nbsp;&nbsp;Rita je zurila u planove rasute po stolu. "Pokušaćemo da uđemo kroz kapiju", odgovori ona.
<BR>&nbsp;&nbsp;&nbsp;&nbsp;&nbsp;"Kuda će nas ta vrata odvesti?"
<BR>&nbsp;&nbsp;&nbsp;&nbsp;&nbsp;"Na mesto nazvano Put." Ona im stade opisivati Put, ali se Ati već posle nekoliko minuta oči ustakliše i on podiže ruku.
<BR>&nbsp;&nbsp;&nbsp;&nbsp;&nbsp;"Ako možemo tamo da živimo, onda mogu i drugi. Hoće li nam se suprotstaviti?"
<BR>&nbsp;&nbsp;&nbsp;&nbsp;&nbsp;"Ne znam", odgovori Rita. "Možda će nas dočekati dobrodošlicom."
<BR>&nbsp;&nbsp;&nbsp;&nbsp;&nbsp;"Ko će to biti?"
<BR>&nbsp;&nbsp;&nbsp;&nbsp;&nbsp;"Ljudi koji su napravili Put. Možda."
<BR>&nbsp;&nbsp;&nbsp;&nbsp;&nbsp;Ata sumnjičavo zavrte glavom. "Ko god da su, štitiće se od uljeza. Sve ovo mi zvuči opasno i nepromišljeno. Osećao bih se bezbednijim da sam okružen armijom."
<BR>&nbsp;&nbsp;&nbsp;&nbsp;&nbsp;Oglasi se i Oresija, koji je sedeo po strani. "Očito je da armija ne dolazi u obzir. Ako je ova mlada žena spremna da pođe, sme li stari strategos da okleva?"
<BR>&nbsp;&nbsp;&nbsp;&nbsp;&nbsp;Ata raširi ruke. "Prokleto si u pravu - sme. Ali, Njena Carska Hipselota naređuje." On ponovo skrenu umorne oči ka Riti. "Kakvo oružje bi oni mogli imati?"
<BR>&nbsp;&nbsp;&nbsp;&nbsp;&nbsp;"Ništa od čega bismo mogli da se branimo."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Po onom što mi je baka pričala, imaju oružje kakvo ne možemo ni da sanjamo da ćemo napraviti za sledećih sto ili hiljadu godina."
<BR>&nbsp;&nbsp;&nbsp;&nbsp;&nbsp;"Šta su oni, bogovi?" upita Ata s mračnim prizvukom u glasu.
<BR>&nbsp;&nbsp;&nbsp;&nbsp;&nbsp;"Neki stari klerikos bi možda i pomislio da su bogovi", odgovori Rita. Malo je porumenela, shvativši da je upotrebila kraljičinu taktiku protiv strategosa.
<BR>&nbsp;&nbsp;&nbsp;&nbsp;&nbsp;"A šta je sa starim vojnikom koji se nada da će doživeti penziju?" upita Ata. "Sa starcem koji je video sve što ovaj svet ima da ponudi, od šuma Nea Karkedonije do dna Afrike?"
<BR>&nbsp;&nbsp;&nbsp;&nbsp;&nbsp;"Nisi video ništa ni nalik na Put", odgovori Rita, netremice zureći u njega. On se nemarno okrenu prema Oresiji.
<BR>&nbsp;&nbsp;&nbsp;&nbsp;&nbsp;"Divno", reče kratko. "Njena Carska Hipselota želi da okončamo svoje dane službe tako što će nas čudovšta pojesti ili bogovi spržiti u pepeo."
<BR>&nbsp;&nbsp;&nbsp;&nbsp;&nbsp;"Ili ćemo sresti prijatelje", dobaci Rita, sada besna na strategosov cinizam. "Prijatelji koji mogu da vrate Ekumenu u dane slave."
<BR>&nbsp;&nbsp;&nbsp;&nbsp;&nbsp;"Blago kraj čeljusti čudovišta", primeti Oresija.
<BR>&nbsp;&nbsp;&nbsp;&nbsp;&nbsp;"Pokušaj da budeš malo određenija u vezi njihove snage i slabosti... ako imaju ikakve slabosti", blago je zamoli Ata. "Imamo još samo nekoliko sati pre nego što počnemo da se pakujemo. Pomozi starom magarcu da podnese teži tovar."
<BR>&nbsp;&nbsp;&nbsp;&nbsp;&nbsp;"Nikada nisam videla te stvari. Samo sam slušala o njima", odgovori Rita, iznenada opet uplašena.
<BR>&nbsp;&nbsp;&nbsp;&nbsp;&nbsp;"Pokušaj da se setiš", uzdahnu Ata. "Svaka sitnica bi nam dobro došla."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
