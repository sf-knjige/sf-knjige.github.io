<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. ČIČAK, ČETVRTA KOMORA
<P>&nbsp;&nbsp;&nbsp;&nbsp;&nbsp;Nije bilo vremena za brigu što Jart skoro sasvim sarađuje sa njegovim delimičnjakom; Olmi je jedva uspevao da prati dotok podataka koje su razmenjivali. Postojao je rizik; posebno pritajena korozija ili crv možda su bili ugrađeni u Jartov protok podataka, i možda će proći čak i kroz Olmijeve filtere i druge zaštite, ali takav rizik Olmi je bio spreman da prihvati.
<BR>&nbsp;&nbsp;&nbsp;&nbsp;&nbsp;Razmena nije bila jednosmerna. Olmijev delimičnjak pružao je Jartu odabrane podatke o ljudima.
<BR>&nbsp;&nbsp;&nbsp;&nbsp;&nbsp;Fizički, Olmi je sedeo na steni kraj uzanog potoka, a svetlost iz cevi se probijala kroz izmaglicu polena koji je padao kao prašina po mirnom jezercetu kraj njegovih nogu. Mentalno, istraživao je lavirint društvenih slojeva Jarta, sada ubeđen da su Jartovi podaci istinski, a ne izmišljeni. Bili su suviše ubedljivi, suviše u skladu sa ono malo što su ljudi uspeli da saznaju o sovjim dugogodišnjim suparnicima na Putu.
<BR>&nbsp;&nbsp;&nbsp;&nbsp;&nbsp;Jart je bio prilagođeni izvršilac. Izvršioci ispunjavaju naređenja koja dolaze preko izvršilaca dužnosti, nešto drugačijih i mentalno i fizički. Izvršilac se mogao smatrati radnikom, iako njegovi poslovi često nisu bili fizički; izvršioci su mogli biti zaduženi i za obradu podataka i za fizički rad. Izvršioci dužnosti smišljali su praktične načine za sprovođenje politike. Odlučivali su koga treba pozvati iz mase izvršilaca, koji se čuvaju, kako je Olmi shvatio, u nekoj vrsti gradske memorije, mada su tamo bili neaktivni. Ako im je za posao bio potreban fizički oblik, dobijali su tela koja su mogla biti mehanička, biološka ili kombijacija tog dvoga.
<BR>&nbsp;&nbsp;&nbsp;&nbsp;&nbsp;Postojao je i opis drugačijeg tipa tela za koji Olmi nije bio siguran da li ga razume; prevod mu je stigao kao matematički oblik, ali nije bio potpun ni u kom smislu.
<BR>&nbsp;&nbsp;&nbsp;&nbsp;&nbsp;Jart se nije ustezao da uskrati ključne podatke. To je važilo i za Olmija.
<BR>&nbsp;&nbsp;&nbsp;&nbsp;&nbsp;Iznad izvršilaca dužnosti nalazile su se komande. Komande su stvarale politiku i predviđale rezultate uz pomoć obimnih simulacija i modelovanja. Komande su uvek u Jartima u prirodnim telima, bez ikakve nadgradnje. Smrtne su i umirale su od starosti. Nikada se nisu usnimavale. Olmija je donekle zbunilo ovo usko grlo u inače izuzetno naprednoj i amorfnoj grupi bića; zbog čega ne omogućiti onima koji su očito važni u hijerarhiji više prilagodljivosti, i više sposobnosti nego što su ih prirodno imali? On uputi poruku delimičnjaku da se raspita kod Jarta o tome.
<BR>&nbsp;&nbsp;&nbsp;&nbsp;&nbsp;Nad komandom i svim ostalim činovima Jarta stajalo je komandno nadgledanje. U prvi mah Olmi nije mogao da shvati kakvu ulogu igra komandno nadgledanje. Jedinke su u tom slučaju bile nepokretne; nisu imale telo, i neprekidno su obitavale u memorijskom skladištu drugačijem od onoga u kome su bili držani neaktivni izvršioci. Jarti iz komandnog nadgledanja - ako su se uopšte i mogli nazvati Jartima - bili su lišeni svega osim čistih sposobnosti mišljenja i toga radi bili su veoma izmenjeni. Očito, oni su prikupljali podatke iz svih slojeva društva, ispitivali ih, donosili procene o postizanju ciljeva i efikasnosti delovanja, i davali "preporuke" komandi.
<BR>&nbsp;&nbsp;&nbsp;&nbsp;&nbsp;U čitavoj kibernetskoj tehnologiji Jarta, koliko je Olmi saznao, nisu postojali veštački programi; celokupnu obradu podataka obavljale su ličnosti Jarta koje su, ranije ili kasnije, zauzimale prirodna tela Jarta. Ma koliko daleko od svojih prirodnih korenova, ma koliko umnožavane, menjane i prilagođavane, ove ličnosti uvek su zadržavale vezu sa svojim originalnim memorijama. Dakle, bilo je moguće da još uvek postoje aktivni Jarti koji se sećaju vremena pre nego što su upali u Put, koji se možda sećaju matičnog sveta Jarta.
<BR>&nbsp;&nbsp;&nbsp;&nbsp;&nbsp;Ako su imali jedan matični svet...
<BR>&nbsp;&nbsp;&nbsp;&nbsp;&nbsp;Jarti možda nisu jedna vrsta, nego kombinacija mnogih - neka vrsta volvoksa stvorenja i kultura.
<BR>&nbsp;&nbsp;&nbsp;&nbsp;&nbsp;Jedini nivo društva kome je dozvoljeno da se razmnožava prirodnim putem bila je komanda. U podacima nije blo nikakvog nagoveštaja o tome kako bi komanda mogla da izgleda; Olmiju je polako postajalo jasno da je Jartima fiziologija mnogo manje važna nego što su ljudi ranije mislili.
<BR>&nbsp;&nbsp;&nbsp;&nbsp;&nbsp;Jarti su, čak mnogo više od ljudi, bili prevazišli svoje fizičko poreklo; većinu su upile njihove kibernetske strukture.
<BR>&nbsp;&nbsp;&nbsp;&nbsp;&nbsp;Ipak, sasvim pošteno, Olmiju je bilo jasno da bi, da je Beskonačni Heksamon nastavio razvoj, ljudi možda završili kao društvo kvalitativno veoma slično Jartima. Možda je to još moguće; neo-Gešeli vrše pritisak na Zemaljski Heksamon da se vrati starom načinu života.
<BR>&nbsp;&nbsp;&nbsp;&nbsp;&nbsp;Da li sloboda ili individualnost išta znače u takvoj kulturi? Još jedno pitanje za delimičnjaka.
<BR>&nbsp;&nbsp;&nbsp;&nbsp;&nbsp;U svim dosadašnjim podacima Olmi nije našao ništa što bi se moglo smatrati strateški bitnim; ništa o aktivnostima Jarta u Putu, o njihovim trgovačkim partnerima (ako ih imaju) ili o njihovim krajnjim ciljevima (opet, ako ih imaju). Zaključio je stoga da bi bilo najbolje da ne natura to pitanje sve dok mu se ne učini pogodnim da pruži Jartu slične podatke.
<BR>&nbsp;&nbsp;&nbsp;&nbsp;&nbsp;Čitava razmena podataka ličila je na neku vrstu plesa. Pokreti su počeli nespretno, sada su se naglo ubrzavali, a uskoro će se možda ponovo usporiti do odmerenog ritma tamo-amo.
<BR>&nbsp;&nbsp;&nbsp;&nbsp;&nbsp;Za sada je postojala gotovo potpuna saradnja. Olmi je sumnjao da će to potrajati; Jart je ipak imao i svoju misiju, i verovatno podozreva da je proteklo mnogo vremena.
<BR>&nbsp;&nbsp;&nbsp;&nbsp;&nbsp;Budnost je i dalje bila najvažnija.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
