<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. ČIČAK
<P>&nbsp;&nbsp;&nbsp;&nbsp;&nbsp;Nekad davno, pre nego što bi se napunilo trideset godina, život je bio ograničen zidovima razumnih razmera; Geri Lenijer nije morao da se suoči sa stalnim naporom eksplozivnih ponovnih procena stvarnosti i svog mesta u njoj. Od dolaska Kamena, morao je toliko često da se hvata u koštac sa neverovatnim istinama, da je jednom pomislio kako više ništa ne može da ga zaprepasti.
<BR>&nbsp;&nbsp;&nbsp;&nbsp;&nbsp;Ležao je u postelji koju mu je pripremio Svard, asistent Korzenovskog. U tami, na leđima, napola pokriven čaršavom, on uzdahnu znajući da ipak nije toliko oguglao. Rusova priča beše ga prenerazila.
<BR>&nbsp;&nbsp;&nbsp;&nbsp;&nbsp;Mirski se vratio, pošto je putovao iza kraja vremena i postao barem omanje božanstvo.
<BR>&nbsp;&nbsp;&nbsp;&nbsp;&nbsp;Bio je prorok, otelotvoreni simbol sila koje čak ni Korzenovski nije mogao da razume.
<BR>&nbsp;&nbsp;&nbsp;&nbsp;&nbsp;"Isuse", skoro automatski reče Lenijer. Tokom poslednjih decenija to ime beše izgubilo znatan deo moći. Na kraju krajeva, čuda sa početka hriščanstva Zemaljski Heksamon je ponavljao skoro svake sedmice. Tehnologija je suzbila religiju.
<BR>&nbsp;&nbsp;&nbsp;&nbsp;&nbsp;Ali, šta je zapravo Mirski, šta je njegov poveratak mogao značiti čak i s obzirom na moći Heksamona? Jesu li čuda zatvorila krug, vrativši se ponovo u domen religije?
<BR>&nbsp;&nbsp;&nbsp;&nbsp;&nbsp;Ono što im je Mirski pokazao... Kombinacija jednostavnih slika i reči i nerazumljivih zvukova koji su im se projektovali u umove... I dalje se nešto u njemu grčilo kad bi se setio toga.
<BR>&nbsp;&nbsp;&nbsp;&nbsp;&nbsp;Šta bi Karen pomislila, pošto njena perspektiva nije toliko zapadnjačka? Rođena u Kini, pošto su joj roditelji emigrirali iz Engleske, njena sposobnost za čuđenje možda je bila povećana drugačijim odnosom prema stvarnosti. U najmanju ruku, nikad nije izgledala tako podložna kulturnom šoku, šoku budućnosti, kao Lenijer. Prihvatala je neizbežno i neporecivo sa smirenošću i praktičnošću.
<BR>&nbsp;&nbsp;&nbsp;&nbsp;&nbsp;Lenijer pritisnu prstima svoje sklopljene kapke i obrnu se, pokušavajući da makar malo odspava. Sada, kad nije bilo načina da je vidi, shvatao je da mu Karen nedostaje. Čak i uz skrivenu gorčinu poslednjih zajedničkih godina, imali su nešto zajedničko kad su bili zajedno: vezu sa prošlošću.
<BR>&nbsp;&nbsp;&nbsp;&nbsp;&nbsp;Da li je on jednostavno prestar da prihvati ove nove stvarnosti? Da li bi mu pseudo-Talzit pomogao, ili, možda, prečišćavanje mentalnih kanala novom mladošću?
<BR>&nbsp;&nbsp;&nbsp;&nbsp;&nbsp;On poluglasno opsova i poče da ustaje. Ali, nije bilo mesta gde bi mogao bezbedno da ode, gde ga niko ne bi primetio. A sada su mu bili potrebni izdvojenost, tama i nedostatak stimulansa. Osećao se kao životinja koju transportuju, pa se drži sigurnosti zatvorenog kaveza. Ako bi otvorio vrata, možda bi ga zapljusnuo novi rafal nemogućih stvari.
<BR>&nbsp;&nbsp;&nbsp;&nbsp;&nbsp;Dok je Lenijer pokušavao da zaspi, Korzenovski je ugovarao sastanak sa Predsednikom i nekoliko ključnih predstavnika korporeala. Postojala je velika mogućnost da prisustvuje i Džudit Hofman, Lenijerova šefica i zaštitnik od pre četiri decenije.
<BR>&nbsp;&nbsp;&nbsp;&nbsp;&nbsp;Lenijer već godinama nije pratio njenu delatnost i nije se iznenadio kada je saznao dase podvrgla pseudo-Talzitu i podmlađivanju transplantima; ipak, prilično ga je šokiralo kad mu je Korzenovski rekao da ona na Čičku predvodi grupu koja se zalaže za ponovno otvaranje Puta.
<BR>
<BR>&nbsp;&nbsp;&nbsp;&nbsp;&nbsp;Vozovi između komora Čička bili su efikasni kao i uvek, glatke srebrnaste stonoge koje jure nekoliko stotina kilometara na čas kroz svoje uske tunele. Lenijer je sedeo kraj Mirskog, a Korzenovski preko puta njih, svi zadubljeni u ćutanje.
<BR>&nbsp;&nbsp;&nbsp;&nbsp;&nbsp;Bili su obuzeti kosmičkim stidom i bez volje za ćaskanjem - pogotovo posle onoga što im je Mirski pokazao. Mirski je stoički podnosio ćutanje, vireći kroz prozore u tamu okolnog tunela i naglu eksploziju svetla iz cevi sa plazmom kada je voz stigao u grad.
<BR>&nbsp;&nbsp;&nbsp;&nbsp;&nbsp;Velegrad treće komore, Čičkov Grad, bio je projektovan i izgrađen posle lansiranja asteroida, i pri tom su bila upotrebljena sva saznanja do kojih se došlo pri izgradnji Aleksandrije u drugoj komori. Njegovi ogromni tornjevi dizali su se od vitkih temelja do širokih vrhova pet kilometara iznad tla. Izvijene, protegnute građevine dosezale su preko zakrivljene komore kao oblakoderi okačeni o zavesu. Svetlucave megaplekse, svaki veličine osrednjeg grada na predratnoj Zemlji, kao da je čekalo neposredno urušavanje. Najveći deo Čičkovog Grada predstavljao je košmar za nenavikao pogled - uvek naheren, preteći da se sruši od malo jačeg vetra.
<BR>&nbsp;&nbsp;&nbsp;&nbsp;&nbsp;Pa ipak,ove zgrade behu preživele zaustavljanje i ponovnu rotaciju asteroida tokom Odvajanja, i to sa relativno malim oštećenjima.
<BR>&nbsp;&nbsp;&nbsp;&nbsp;&nbsp;"Zaista je divno", oglasi se Mirski, prekinuvši ćutanje. On se naže napred i zadovoljno zavrte glavom, smešeći se kao dečak.
<BR>&nbsp;&nbsp;&nbsp;&nbsp;&nbsp;"To je zaista kompliment od čoveka koji je video kraj vremena", primeti Korzenovski.
<BR>&nbsp;&nbsp;&nbsp;&nbsp;&nbsp;Ne ponaša se kao prorok, pomisli Lenijer.
<BR>&nbsp;&nbsp;&nbsp;&nbsp;&nbsp;Posle Odvajanja, Čičkov Grad ponovo su naselili stanovnici orbitalnih tela. Neuspešan pokušaj da se Stari Urođenici dovedu i nasele na asteroid prekinut je pošto je nekoliko doseljenika pokazalo da su duboko nesrećni; većina ih je vraćena na Zemlju, gde ih neće nadvladati neprirodna raskoš. Lenijer je saosećao sa njima.
<BR>&nbsp;&nbsp;&nbsp;&nbsp;&nbsp;Sada je bila naseljena otprilike petina grada, uglavnom u izvesnim područjima, ali bilo je i onih koji su odabrali gotovo nenaseljene delove, gde su često jedna ili dve porodice živele u čitavoj zgradi. Ako bi ikada uspeli da nagovore veliki broj Zemljana da od Čička načine dom, čekalo ih je obilje prostora.
<BR>&nbsp;&nbsp;&nbsp;&nbsp;&nbsp;Svi gradski parkovi bili su obnovljeni, za razliku od Aleksandreje, gde je obnova još trajala. Neki su bili zasađeni biljkama sa Zemlje. Tokom poslednje dve decenije konzervatori su podsticali razmnožavanje životinja ugroženih na Zemlji u spektakularnim zoološkim parkovima. Biblioteke u drugoj i trećoj komori sadržale su genetske mape svih zemaljskih vrsta poznatih u vreme lansiraja Čička, ali veliki broj vrsta beše nestao u godinama posle Smrti; sada su imali priliku da spreče izumiranje.
<BR>&nbsp;&nbsp;&nbsp;&nbsp;&nbsp;Neksus Zemaljskog Heksamona sastajao se u središtu prašume od hiljadu jutara. Široka, niska prozirna kupola boje jasnog svitanja natkriljavala je najveći deo šume, kao i odaje za sastanke Neksusa; pod njom je svetlost iz cevi sa plazmom bila pretvorena u fantastično sunce i oblake.
<BR>&nbsp;&nbsp;&nbsp;&nbsp;&nbsp;Neksus tog dana nije zasedao. Odaje za sastanke, kružna arena i centralna bina bile su skoro prazne.
<BR>&nbsp;&nbsp;&nbsp;&nbsp;&nbsp;Džudit Hofman je sedela kraj prolaza, blizu središnje bine. Lenijer, Mirski i Korzenovski prošli su prolazom rame uz rame, i ona se okrenu u sedištu, podigavši obrvu. Brzo je odmerila Mirskog i Korzenovskog, a onda se nasmešila Lenijeru. On joj priđe i pusti da ga čvrsto zagrli, dok su Mirski i Korzenovski čekali.
<BR>&nbsp;&nbsp;&nbsp;&nbsp;&nbsp;"Divno je što te opet vidim, Geri", reče ona.
<BR>&nbsp;&nbsp;&nbsp;&nbsp;&nbsp;"Stvarno je bilo davno." On se široko nasmeši, osećajući se snažnije i smirenije u njenom prisustvu. Bila je dozvolila sebi da malo ostari, primeti Lenijer, iako je i dalje izgledala dvadeset godina mlađa od njega: kosa joj je bila čelično seda, a na licu joj se video izraz umornog, zabrinutog dostojanstva.
<BR>&nbsp;&nbsp;&nbsp;&nbsp;&nbsp;Namerno je prenebregla noviju modu Čičkovog Grada, po kojoj se odeća mogla sastojati i od iluzije, a ne samo od tkanine. Umesto toga, nosila je tamnu sivu odeću sa pantalonama, na kojoj su jedini ženstveni detalj bili džepovi. Imala je ogrlicu sa ucrtavačem i ploču staru barem četiri decenije, koja je u ovim okolnostima odgovarala guščjem peru.
<BR>&nbsp;&nbsp;&nbsp;&nbsp;&nbsp;"Kako je Karen? Da li se držite kao Lenora i Lari?"
<BR>&nbsp;&nbsp;&nbsp;&nbsp;&nbsp;"Karen je dobro. Možda je tu negde. Radi sa Suli Ram Kikurom na nekom društvenom projektu." On proguta knedlu. "Lenora je sada u Oregonu, čini mi se. Lari je umro pre nekoliko meseci."
<BR>&nbsp;&nbsp;&nbsp;&nbsp;&nbsp;Hofmanova iznenađeno nabra usne. "Nisam znala... Prokletstvo, toliko o mom hrišćanstvu." Ona ga potapša po ruci i uzdahnu. "Nedostajaće mi. Ovde gore sam nekako van tokova - i suviše. Svi ste mi nedostajali, ali ima se mnogo posla." Ostalo troje predstavnika prilazilo je s druge strane: David Par Jordan, pomoćnik i zastupnik Predsednika, sitan, mršav čovek rođen na Čičku, bledoplave kose; nadglednik šeste komore Deorda Ti Negranes, visoka, gipka žena homorf obučena u crno; i Eula Mejson, niska, snažna žena orlovskih crta, predstavnica korporeala iz Osnog Toroa, ortodoksan ali ne i ekstremni Naderit sa značajnom moći kao odlučujući glas u donjem Neksusu.
<BR>&nbsp;&nbsp;&nbsp;&nbsp;&nbsp;Mirski ih je sve posmatrao sa onim blagim, odsutnim izrazom lica, kao glumac koji čeka da ga pozovu na scenu. Hofmanova se rukova i proćaska sa Korzenovskim, a onda pogleda Mirskog, prekrstivši ruke preko grudi. "Geri", upita ona. "je li ovaj čovek ono što tvrdi da jeste?"
<BR>&nbsp;&nbsp;&nbsp;&nbsp;&nbsp;Lenijer je znao da će njegova procena biti važna. "U početku nisam bio siguran, ali sada mislim da jeste. Da."
<BR>&nbsp;&nbsp;&nbsp;&nbsp;&nbsp;"Ser Mirski, milo mi je što se opet srećemo", reče Hofmanova. "Pod mirnijim okolnostima, i svakako tajanstvenijim." Ona spusti ruke i pruži mu desnu, uz izvesno oklevanje. Mirski je prihvati za vrhove prstiju i nakloni se.
<BR>&nbsp;&nbsp;&nbsp;&nbsp;&nbsp;Kavaljerstvo sa kraja vremena, pomisli Lenijer. Šta li će biti sledeće?
<BR>&nbsp;&nbsp;&nbsp;&nbsp;&nbsp;"Zaista, Ser Hofmanova", reče on. "Mnogo šta se promenilo."
<BR>&nbsp;&nbsp;&nbsp;&nbsp;&nbsp;Dok su se okupljali u sali za sastanke i zgradi ispod arene, svi su se međusobno upoznavali, pomalo nesigurno, što je Lenijeru, s obzirom na okolnosti, bilo smešno. Ljudi na sednici mogu da učine trivijalnim čak i najburnije prilike, a možda im je to i cilj - da svedu ogromne događaje na ljudske razmere.
<BR>&nbsp;&nbsp;&nbsp;&nbsp;&nbsp;Korzenovski namerno nije pričao detaljno o Mirskom.
<BR>&nbsp;&nbsp;&nbsp;&nbsp;&nbsp;"Imamo da iznesemo pred Neksus i Predsednika neke složene i važne dokaze", započe Korzenovski kada su posedali oko malog okruglog stola.
<BR>&nbsp;&nbsp;&nbsp;&nbsp;&nbsp;"Imam jedno pitanje, i jedva čekam da ga postavim", oglasi se Eula Mejson, ukočenog lica. "Znam veoma malo o Ser Mirskom. On je Stari Urođenik - pardon, Zemljanin - i ruskog je porekla, ali vaše predstavljanje, Ser Korzenovski, ne objašnjava njegov značaj. Odakle je došao?"
<BR>&nbsp;&nbsp;&nbsp;&nbsp;&nbsp;"Iz velike daljine, u vremenu i prostoru", odgovori Inženjer. "Doneo nam je izvesne uznemirujuće novosti, i spreman je da svedoči pred ovom odabranom grupom. Upozoravam vas - nikada niste iskusili ništa ni nalik ovom svedočenju, čak ni u gradskoj memoriji."
<BR>&nbsp;&nbsp;&nbsp;&nbsp;&nbsp;"Prešlo mi je u naviku da izbegavam gradsku memoriju", primeti Mejsonova. "Poštujem vas, Ser Korzenovski, ali ne volim tajanstvenost i svakako ne volim da traćim vreme."
<BR>&nbsp;&nbsp;&nbsp;&nbsp;&nbsp;Za nekog ko mu je naizgled saveznik pred mogućim ponovnim otvaranjem Puta, Mejsonova je upadljivo neljubazna prema Korzenovskim, pomisli Lenijer.
<BR>&nbsp;&nbsp;&nbsp;&nbsp;&nbsp;Korzenovskog to, međutim, nije uznemirilo. "Pozvao sam vas četvoro ovamo zato što su ovo vrlo neobične okolnosti, i voleo bih nekakvu vrstu probe pre izlaska pred puni Neksus."
<BR>&nbsp;&nbsp;&nbsp;&nbsp;&nbsp;"Hoće li nam trebati aspirin?" upita Hofmanova Lenijera, naginjući se ka njemu.
<BR>&nbsp;&nbsp;&nbsp;&nbsp;&nbsp;"Verovatno", odgovori on.
<BR>&nbsp;&nbsp;&nbsp;&nbsp;&nbsp;Negranes je, iako homorf, bila uobličena malo preterano za Lenijerov ukus; crte lica bile su joj premale za glavu, a telesne proporcije behu joj nekako neprirodne - preduge noge sa predebelim butinama, izuzetno dugački prsti, skoro muške grudi. Ipak, držala se vrlo dostojanstveno i bilo je jasno da zna koliko vredi u ovoj sobi, a i na Čičku. "Da li ti dokazi treba da spreče ponovno otvaranje Puta, Ser Inženjeru?"
<BR>&nbsp;&nbsp;&nbsp;&nbsp;&nbsp;"Mislim da će nam omogućiti da postignemo kompromis", odgovori Korzenovski.
<BR>&nbsp;&nbsp;&nbsp;&nbsp;&nbsp;Prilično optimistično, pomisli Lenijer.
<BR>&nbsp;&nbsp;&nbsp;&nbsp;&nbsp;Mejsonova zaškilji, ne prikrivajući sumnjičavost. Bilo je očito da Korzenovski ne uživa puno poverenje ni u svom taboru. Nije to bilo nimalo čudno; uostalom, on je bio taj koji je konstruisao Put.
<BR>&nbsp;&nbsp;&nbsp;&nbsp;&nbsp;"Pa, da počenemo", pozva ih Par Jordan.
<BR>&nbsp;&nbsp;&nbsp;&nbsp;&nbsp;"Ovog puta neću koristiti projektor", reče Mirski. "Poštedeću Ser Korzenovskog i Ser Lenijera... Oni su jednom već otpatili moju priču."
<BR>
<BR>&nbsp;&nbsp;&nbsp;&nbsp;&nbsp;Kad je saopštenje bilo završeno, Hofmanovaje spusti glavu na sto i uzdahnu. Lenijer joj je nežno jednom rukom trljao vrat i rame. "Bože", uzviknu ona, prigušenim glasom. Par Jordan i Negranes su delovali ošamućeno.
<BR>&nbsp;&nbsp;&nbsp;&nbsp;&nbsp;Mejsonova beše ustala, Ruke su joj drhtale. "Ovo je farsa", reče ona, obraćajući se Korzenovskom. "Čudi me da ste poverovali ovoj namernoj obmani. Vi svakako više niste onaj čovek kome je moj otac verovao u..."
<BR>&nbsp;&nbsp;&nbsp;&nbsp;&nbsp;"Eula", prekinu je hladno Korzenovski. "Sedi. Ovo nije obmana. Znaš to isto tako dobro kao i ja."
<BR>&nbsp;&nbsp;&nbsp;&nbsp;&nbsp;"Pa šta je onda?" upita ona piskavim glasom. "Ništa ne razumem!"
<BR>&nbsp;&nbsp;&nbsp;&nbsp;&nbsp;"Oh, razumeš. Sasvim je jasno, ma koliko čudno bilo."
<BR>&nbsp;&nbsp;&nbsp;&nbsp;&nbsp;"Šta želi od nas?" nastavi ona. Korzenovski podiže ruku i klimnu glavom, tražeći strpljenje. Mejsonova smože taman toliko strpljenja da prekrsti ruke i kruto sedne u stolicu.
<BR>&nbsp;&nbsp;&nbsp;&nbsp;&nbsp;"Imate li pitanja?" upita on Negranesa i Par Jordana.
<BR>&nbsp;&nbsp;&nbsp;&nbsp;&nbsp;Par Jordan je izgledao najmanje uznemiren od svih. "Mislite li da Predsednik treba ovo da vidi? Mislim, da iskusi?" upita on.
<BR>&nbsp;&nbsp;&nbsp;&nbsp;&nbsp;"Odluku, molim, mora doneti čitav Neksus", umeša se Mirski. "Što je pre moguće." Pogledali su ga kao da je neočekivani duh - ili možda veoma velika buba. Primetno su oklevali da mu se direktno obrate.
<BR>&nbsp;&nbsp;&nbsp;&nbsp;&nbsp;"Ser Korzenovski, ovo će teško ići. Saosećam sa rekacijom Ser Mejsonove..."
<BR>&nbsp;&nbsp;&nbsp;&nbsp;&nbsp;Ona lupi dlanom po stolu, buneći se.
<BR>&nbsp;&nbsp;&nbsp;&nbsp;&nbsp;Negranes podiže glavu. "Nikad nisam osetila ništa slično", reče ona. "Osećam se neizmerno malom. Je li sve tako uzaludno - da naprosto nestanemo i budemo zaboravljeni u vremenu?"
<BR>&nbsp;&nbsp;&nbsp;&nbsp;&nbsp;"Ne zaboravljeni", napomenu Mirski. "Molim vas, niste vi zaboravljeni. Ja sam tu."
<BR>&nbsp;&nbsp;&nbsp;&nbsp;&nbsp;"Zašto vi?" upita Negranes. "Zašto ne neka poznatija osoba iz Heksamona?"
<BR>&nbsp;&nbsp;&nbsp;&nbsp;&nbsp;"Dobrovoljno sam se javio, na neki način. Ponudio sam sebe", odgovori Mirski.
<BR>&nbsp;&nbsp;&nbsp;&nbsp;&nbsp;Hofmanova prostreli Korzenovskog bistrim smeđim očima. "Protivnici smo po ovom pitanju već vrlo dugo. Sigurna sam da će se Geri iznenaditi kada čuje da sam podržavala ponovno otvaranje Puta... Šta vi mislite, pošto ste iskusili ovo? Jeste li se predomislili?"
<BR>&nbsp;&nbsp;&nbsp;&nbsp;&nbsp;Korzenovski za trenutak nije odgovorio, a potom, tonom od kojeg je Lenijer poskočio - poznatim glasom, glasom Patricije Vaskez, on odgovori: "Oduvek sam znao da je to neizbežno. Nikada nisam voleo neizbežnost. Ne uživam u ovome sada. Ja sam projektovao Put, i za to sam kažnjem ubistvom. Doveli su me nazad, i video sam i koliko smo napredovali, i koliko smo dobili kao ljudska bića - a nismo izgubili. Bili smo uhvaćeni u sopstvenom odrazu.
<BR>&nbsp;&nbsp;&nbsp;&nbsp;&nbsp;Bio sam siguran da će povratak na Zemlju uravnotežiti naše probleme, ali Put je kao droga. Koristili smo tu drogu vrlo dugo, pa ne možemo da je se oslobodimo, dok god postoji mogućnost ponovnog otvaranja."
<BR>&nbsp;&nbsp;&nbsp;&nbsp;&nbsp;"Zvučite neodlučno", primeti Mejsonova.
<BR>&nbsp;&nbsp;&nbsp;&nbsp;&nbsp;"Mislim da se Put mora ponovo otvoriti. A onda mora biti uništen. Ne vidim nikakvu alternativu metodu kojeg je izneo Ser Mirski."
<BR>&nbsp;&nbsp;&nbsp;&nbsp;&nbsp;"Ponovno otvaranje", reče Mejsonova, odmahnujući glavom. "Konačno se predajemo."
<BR>&nbsp;&nbsp;&nbsp;&nbsp;&nbsp;"Naša odgovornost je težak teret", nastavi Inženjer. "Put mora biti uklonjen. On sprečava planove onih čiji su ciljevi mnogo krupniji od svega što bismo mogli i da zamislimo."
<BR>&nbsp;&nbsp;&nbsp;&nbsp;&nbsp;"Računajte onada i na ovo..." reče Mejsonova. "Ako pristanemo na bilo kakvo otvaranje, oni neće pristati ni na kakvo uklanjanje." Ona pokaza glavom prema Hofmanovoj.
<BR>&nbsp;&nbsp;&nbsp;&nbsp;&nbsp;Hofmanova pogleda Lenijera. Lice joj samo delimično beše povratilo boju. "Svakako. Neksus mora da vidi ovo. Verujem da je ovaj čovek Mirski, i to je dovoljno značajno da me ubedi."
<BR>&nbsp;&nbsp;&nbsp;&nbsp;&nbsp;Par Jordan ustade. "Preneću preporuku Predsedniku."
<BR>&nbsp;&nbsp;&nbsp;&nbsp;&nbsp;"Kakvu preporuku?" upita Mirski.
<BR>&nbsp;&nbsp;&nbsp;&nbsp;&nbsp;"Sumnjam da možemo sprečiti svedočenje pred Neksusom. Ne znam ni da li to želimo. Ja, naprosto... ne znam." On duboko uzdahnu. "Biće to strašna uznemirenost."
<BR>&nbsp;&nbsp;&nbsp;&nbsp;&nbsp;Lenijer iznenada požele priliku da oživi onaj trenutak na planini, kada je prvi put ugledao planinara kako silazi stazom.
<BR>&nbsp;&nbsp;&nbsp;&nbsp;&nbsp;Kad bi ponovo imao priliku, možda bi pobegao koliko god brzo mogu da ga nose bolne noge.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
