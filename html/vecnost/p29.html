<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. ZEMLJA
<P>&nbsp;&nbsp;&nbsp;&nbsp;&nbsp;Nije bilo nikakvog fizičkog osećanja dok se šatl podizao sa piste u Krajstčerču. Karen Ferli Lenijer na trenutak je zatvorila oči i oslušnula uzvike delegata, od kojih mnogi do pre nekoliko nedelja nisu nikada ni leteli, a nekmoli putovali u svemir. Provešće sedam časova na putu pre nego što pristanu na Kamen - Čičak, popravi se ona. Samo su Stari Urođenici nazivali asteroid u orbiti Kamenom.
<BR>&nbsp;&nbsp;&nbsp;&nbsp;&nbsp;Još uvek vitka, plave kose koja je bledela u boju pepela osvetljenog suncem, Karen je delovala zrelo, ali ni blizu svojih šezdeset osam godina. Dali bi joj najviše četrdeset. Njeno ponosno držanje i kondicija predstavljali su deo zaštite od smrti; ako ona uspeva da očuva snagu i mladost, osećala je više podsvesno nego drugačije, onda i Zemlja može da povrati vitalnost. Ponekad je optuživala sebe za taštinu samodovoljnosti, ali, na šta bi to trebalo da je tašta, ili, kad smo već kod toga, zbog koga da to bude? Njen muž joj ne beše polaskao na izgledu već dobrih pet godina; nisu vodili ljubav tri godine; a nije imala vremena ni sklonosti za prolazne veze.
<BR>&nbsp;&nbsp;&nbsp;&nbsp;&nbsp;Život ju je učinio soro sasvim samodovoljnom, u emocionalnom smislu sličnom homorfu Olmiju.
<BR>&nbsp;&nbsp;&nbsp;&nbsp;&nbsp;Atmosfera u šatlu bila je naelektrisana od uzbuđenja. Delegati su sedeli prilepljeni za prozore, razrogačenih očiju. Posle jednog i po sata, novina beše već dovoljno jenjala da neki od njih skrenu pogled sa zvezda i Zemlje. Karen se osvrnu po prostranoj, poluosvetljenoj, beloj unutrašnjosti kabine. Kao i u skoro svim Heksamonovim šatlovima, nameštaj je ličio na vešto oblikovano pecivo od belog hleba: kaučevi raštrkani skoro nemarno, dajući najveću iskorišćenost, svaki sposoban da se prilagodi telu onoga ko na njemu sedi; tama tamo gde nisu bili potrebni prozori, prozirne ploče tamo gde su putnici želeli da gledaju napolje; jezerce svetlosti tamo gde je neki delegat čitao hrpu papira (kako arhaično u ovoj okolini!), i senka tamo gde je neko spavao.
<BR>&nbsp;&nbsp;&nbsp;&nbsp;&nbsp;Ovaj Heksamonov šatl bio je znatno veći od ostalih, sposoban da prenese nekoliko stotina putnika. Sada ih je bilo četrdeset pet, od toga četrdeset jedna osoba iz raznih delova Zemlje, uključujući i nju. Biće to veličanstven eksperiment - povezati, štapom i kanapom, ove pojedince u jedinstvenu porodicu, naučiti ih da vide da njihovi problemi nisu odvojeni nego uzajamno povezani, i da ne gledaju na svoje kolege kao na suparnike, nego pomagače.
<BR>&nbsp;&nbsp;&nbsp;&nbsp;&nbsp;Upoznavanje u Krajstčerču beše proteklo sasvim glatko; Karen se stopila s njima, uprkos svom položaju glavnog koordinatora za Zemlju, i većina grupe ju je prihvatila kao sebi ravnog.
<BR>&nbsp;&nbsp;&nbsp;&nbsp;&nbsp;Deo delegata beše vezao za nju, pokušavaući da stvore sloj bliskih vladalaca. Jedna od njih bila je sredovečna žena sa kineskog kopna, čija zajednica, blizu Karenine provincije Junan, nije bila u dodiru sa Zemaljskim Heksamonom sve do pre pet godina. Drugi je bio veoma ponosan, ožiljcima izbrazdan Ukrajinac, koji je predstalvjao grupu Nezavisnih koji su zadržavali potencijalne pljačkaše svojih sela i gradova skoro dvadeset godina posle Smrti. Treći je bio Severnoamerikanac iz Meksiko Sitija. Meksiko Siti beše preživeo bombe, ali ga je pogodilo smrtonosno zračenje, i sada su ga naseljavali Latinci iz Srednje Amerike i izbeglice iz pograničnih gradova...
<BR>&nbsp;&nbsp;&nbsp;&nbsp;&nbsp;Karen je bilo milo što imaju poverenja u nju, ali je pazila da spreči stvaranje hijerarhije koju su i nesvesno stvarali. Nije želela istaknuto mesto ni moć, samo uspeh. Imali su jedinstvenu priliku. Okolnostima je trebalo obazrivo rukovati.
<BR>&nbsp;&nbsp;&nbsp;&nbsp;&nbsp;Na svim licima se primećivao trag Zemljine agonije, iako su neki od njih bili rođeni i nakon Smrti. Neki od ovih ljudi behu primili pseudo-Talzit mentalnu terapiju, koja im je očuvala razum i sposobnosti čak i u najgorim vremenima; bili su neverovatno čvrsti i otporni. Lično su ih odabrali sociolozi Heksmona koji su proveli mesece u pretraživanju cenzusa Oporavka - upotpunjenim tek u poslednje četiri godine - tragajući baš za takvima. "Nazivamo ih visokim prvacima", rekla je Suli Ram Kikura, koordinator projekta, kada je pričala sa Karen. "Snažni i prirodni, sa malo ili nimalo prethodnih intervencija."
<BR>&nbsp;&nbsp;&nbsp;&nbsp;&nbsp;Većina njih su bili prirodne vođe, koji su se domogli vlasti bez pomoći Heksamona. Izgledali su opušteni ovako zajedno, iako su se tek poneki među njima bili ranije sreli kao vođe. Njihove zajednice bile su dovoljo daleke da im se granice ne dodiruju, a i trgovina je bila retka; ali, kako se bude upotpunjavala socijalna struktura Heksamona u narednih deset godina, njihovi narodi će svakako doći u dodir, a iskustvo koje će steći na Kamenu učiniće sve njih - kako se Heksamon nadao - nekom vrstom semena prosutog širom Oporavljene Zemlje.
<BR>&nbsp;&nbsp;&nbsp;&nbsp;&nbsp;Predrasude Ser Ram Kikure protiv obimnijeg psihološkog uplitanja Heksamona još su se primećivale; stoga je ona bila savršen koordinator za ovaj projekat, pokušaj da se Zemlji dopusti da stane na svoje noge.
<BR>&nbsp;&nbsp;&nbsp;&nbsp;&nbsp;Neki građani Zemaljskog Heksamona kao da su osećali kako Heksamon neće ostati stabilan beskonačno dugo. Nedostatak materijala neophodnih za održavanja zajednice na Kamenu, promene duboko usađenih stavova, posledice kontakta sa sopstvenim korenima na Zemlji posle Smrti - sve to je uticalo na stabilnost Heksamona.
<BR>&nbsp;&nbsp;&nbsp;&nbsp;&nbsp;Ako Zemlja treba da preživi krizu među svojim spasiteljima, mora se odvojiti od njih...
<BR>&nbsp;&nbsp;&nbsp;&nbsp;&nbsp;Karen je govorila kineski, engleski, francuski, ruski i španski, od čega je ruski usavršila uz pomoć mašinerije Heksamona, a i španski je naučila na isti način. To je bilo dovoljno da neposredno razgovara sa većinom delegata. Ona nekolicina čiji jezik nije govorila - uključujući i takve čiji se dijalekti behu razvili posle Smrti - mogli su da razgovaraju sa ostatkom grupe zajedničkim drugim jezikom. Nikakav dodatni čovek ili mašina u svojstvu prevodioca neće zasmetati ovoj ranoj fazi njihovog stapanja; naučiće da se oslanjaju jedni na druge. Pre isteka ove sedmice, svi će govoriti jezike svih drugih - naučivši ih u gradskoj memoriji treće komore - a, osim toga, i mnoge druge.
<BR>&nbsp;&nbsp;&nbsp;&nbsp;&nbsp;Po prvi put posle mnogo godina, Karen se osećala na ivici ispunjenja. Propatila je koliko i Geri tokom protekle četiri decenije, putujući opustošenom Zemljom, gledajući više smrti, uništenja i naizgled beskrajne agonije nego što je mislila da može podneti. Izgubili su kćer. Dah joj je još uvek zastajao od tog sećanja, ali ona se prema svom bolu ponašala na potpuno drugačiji način, ne zatvarajući ga u sebe kao osećanje krivice, nego ga konačno odbacivši, ostavivši svoju ličnost po strani kao nešto odvojeno, i ponašajući se na poslu kao negovateljica. Nije potpuno uspela - imala je svoje skrivene ožiljke - ali nije se ni pretvorila u trajnu kukavicu.
<BR>&nbsp;&nbsp;&nbsp;&nbsp;&nbsp;Ponovo je suzbila te misli, pomalo iznenađena što su se uopšte oslobodile. Karen odavno beše naučila kada i kako da blokira područje svog uma koje je bilo u vezi sa njenim mužem; obično je uspevala da ne misli na Gerija kada nisu bili zajedno, radeći različite potrebne poslove. ali njihov poslednji susret... Geri, nervozan, možda čak i uplašen, mada se trudio da to ne pokaže, prati čoveka koji nikako nije mogao biti na Zemlji...
<BR>&nbsp;&nbsp;&nbsp;&nbsp;&nbsp;Ona pogleda zvezde kroz prozor šatla, privremeno zanemarivši neprekidan učtiv razgovor troje delegata koji su sedeli kraj nje. Da li je Geri na Kamenu, sa onim nemogućim Rusom? Bila je, na svoj tvrdoglavi način, blizu da razreši misteriju zaključkom kako je neko zavarao njenog muža; da Mirski nikad nije ni otišao niz Put. Ali, što je više mislila o tome - a stalno je mislila, pošto nije imala drugog posla - sve više je shvatala koliko je to neverovatno.
<BR>&nbsp;&nbsp;&nbsp;&nbsp;&nbsp;Ona oseti nalet gneva. Nešto će se desiti. Nešto fantastično. Gadila se misterije povratka Mirskog, plašeći se da će to odvući Gerija još dublje u kukavičluk, ako se bude suočio sa nemerljivim kosmosom koji može da kontroliše još manje nego bol Zemlje.
<BR>&nbsp;&nbsp;&nbsp;&nbsp;&nbsp;Ona se namršti i odvrati pogled od zvezda. Za razliku od Lenijera, Karen nije osećala strepnju pred promenama u svom životu. Relativno lako je prihvatila promene; svemirske letove, Kamen, mogućnosti koje je nudio Heksamon; ali povratak Mirskog joj je izmicao iz razumevanja kao riba kroz prste.
<BR>&nbsp;&nbsp;&nbsp;&nbsp;&nbsp;"Ser Lenijer", pozva je kineska delegatkinja, široko se smešeći i klimajući glavom dok je sedala kraj Karen na neoblikovani kauč. Lice joj je bilo puno sitnih bora; bila je niska i punačka, materinski tip, verovatno desetak godina mlađa od Karen. "Izgledate setno. Jeste li zabrinuti zbog ove konferencije?"
<BR>&nbsp;&nbsp;&nbsp;&nbsp;&nbsp;"Ne", odgovori Karen, umirujuće se nasmešivši. "Lični problemi."
<BR>&nbsp;&nbsp;&nbsp;&nbsp;&nbsp;"Trebalo bi da odmarate um", primeti delegatkinja. "Sve će ispasti dobro. Mi smo se već sprijateljili, čak i oni zbog kojih sam se brinula."
<BR>&nbsp;&nbsp;&nbsp;&nbsp;&nbsp;"Znam", reče Karen. "Nje to ništa, stvarno. Nemojte se brinuti." Opet mi to radi, pomisli ona. Ne mogu da pobegnem od njega. Ona sklopi oči, nastojeći da primora sebe da zaspi.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
