<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>63. ZEMLJA
<P>&nbsp;&nbsp;&nbsp;&nbsp;&nbsp;Pre nego što je preuzela dodeljenu dužnost u Krajstčerču, Karen se uverila da ličnost njene kćeri ima najbolju moguću brigu. Kako se pokazalo, oprema potrebna da se Andijina ličnost potpuno proširi nije postojala na Novom Zelandu; zbog evakuacije, i zbrke širom Zemlje, bilo je moguće da se nabavi tek za nekoliko nedelja. To će odložiti Andijinu reinkarnaciju; a takođe je značilo i da Karen neće moći da razgovara sa njom. Za sada je mogla samo da radi i da bude strpljiva.
<BR>&nbsp;&nbsp;&nbsp;&nbsp;&nbsp;Zbrka je, na neki način, radila u njenu korist; niko nije mogao da razmišlja o podizanju optužbe protiv nje, čak ni Ras Mišini, koji je vest o Lenijerovoj smrti primio jedva uzdržavajući bes. Najlakše je bilo da je ne primećuju, da je puste da se stopi sa ostalima koji su radili na evakuaciji. Čak se moglo malo i dobiti, u političkom smislu, ako objave njenu predanost dužnosti uprkos ličnoj tragediji.
<BR>&nbsp;&nbsp;&nbsp;&nbsp;&nbsp;Kada su orbitali okruzi bili sasvim popunjeni, organizovani su logori u blizini najprefinjenijih urbanih središta Zemlje. Idealna mesta za preseljenje morala su imati gradsku memoriju i naprednu tehnologiju koja je građanima Heksamona često bila potrebna u svakodnevnom životu; kao cveće iz staklene bašte, pomislila je Karen, ili specijalizovani insekti u košnici... Veoma nalik na sva ljudska bića, samo još više.
<BR>&nbsp;&nbsp;&nbsp;&nbsp;&nbsp;Bila je dodeljena logorima koji su se gradili oko Melburna, kako bi preko nje išle veze između administratora Starih Urođenika i rukovodilaca evakuacije u orbitalnim telima. Dan za danom, kako je nedelja odmicala, izglađivala je nesporazume, poboljšavala razumevanje i pazila da negativna osećanja Starih Urođenika ne uspore napredak. Noću bi, iscrplljena, spavala u malom, privatnom mehurastom staništu, sanjajući Gerija i Andiju kao dete... i Pavela Mirskog.
<BR>&nbsp;&nbsp;&nbsp;&nbsp;&nbsp;Kada nije spavala, u kratkim periodima odmora, plakala je, ili je ležala kao okamenjena na sklopivom ležaju, mirnog lica, pokušavajući da razmrsi svoje reakcije. Uprkos otuđenosti, emocionalnoj i seksualnoj, nikada nije prestala da se oslanja na Gerijevo prisustvo, ili barem na svest da joj je pri ruci.
<BR>&nbsp;&nbsp;&nbsp;&nbsp;&nbsp;Bilo joj je milo zbog haosa i posla. Podozrevala je da je tuga jača i teže savladiva nego što bi bila da su ona i Lenijer stalno bili bliski; nije mogla da potisne misao kako bi, da su imali još neki mesec, možda postali jednako bliski kao ranije.
<BR>&nbsp;&nbsp;&nbsp;&nbsp;&nbsp;Svet se opet menjao. Karen je zaista uživala u izazovima te promene; ali, da je imala Gerija uz sebe, koliki bi posao obavili! Kakve bi sve probleme rešili, i u kakvom stilu!
<BR>&nbsp;&nbsp;&nbsp;&nbsp;&nbsp;Tuga je već počela da jenjava zbog stalnog prizivanja lepih uspomena i uklanjanja ružnih. U početku se opirala tom sitnom nepoštenju, a onda se predala, kako bi makar ublažila bol.
<BR>&nbsp;&nbsp;&nbsp;&nbsp;&nbsp;Logori su do kraja nedelje bili blizu završetka. Šatlovi su već pristizali, izlivajući izbeglice.
<BR>&nbsp;&nbsp;&nbsp;&nbsp;&nbsp;Poslednjeg dana nedelje, tik iza podneva, Karen se popela na nisko, šibljem pokriveno brdo, noseći mali umotani sendvič i flašu piva. Pogledala je ono što je nekada bio prostrani park. Stotine Heksamonovih mašina - ne većih od kamiona - planirale su, projektovale i gradile skloništa, stvarajući ono što će za nekoliko dana postati potpuno funkcionalna, uglavnom samodovoljna zajednica.
<BR>&nbsp;&nbsp;&nbsp;&nbsp;&nbsp;Na istočnoj strani, gomile sirovog materijala čekale su na red kod neposrednih procesora, koji će izdvojiti sirovine potrebne za gradilišne mašine. Prečišćeni minerali, celuloza i dodata hrana - potrebna za kvazi-organske delove mašina - bili su poslagani u brda kocki stranica od jednog metra.
<BR>&nbsp;&nbsp;&nbsp;&nbsp;&nbsp;Zajednica u ravici ispod nje bila je gotova više od polovine, i već je pomalo ličila na gradove sa Čička. Zasad su sve strukture - niz za nizom kupola i zarubljenih prizmi, prostrani pojas farmi, veliki društveni centri nalik na izvrnute šoljice - bile prozirne ili bele, ali uskoro će na njih biti nanesene organske boje i strukturni izmenjvači, dajući im boju i pravu strukturu; potom će biti dodata unutrašnjost. Vrlo mali broj će biti opremljen projektorima dekora. Izbeglice iz Heksamona moraće da se priviknu na malo skromniju okolinu.
<BR>&nbsp;&nbsp;&nbsp;&nbsp;&nbsp;Svakako će se osećati uskraćenim, pomisli Karen. ali ta će zajednica i dalje biti za nekoliko stoleća naprednija od bilo kog drugog grada na Zemlji.
<BR>&nbsp;&nbsp;&nbsp;&nbsp;&nbsp;Pošto su primorani da žive na Zemlji, možda će građani Heksamona konačno dovršiti neophodne, ali odavno zanemarivane mere za Oporavak. Zemaljski i Orbitalni Heksamon konačno će biti primorani da se usaglase sa prošlošću i budućnošću.
<BR>&nbsp;&nbsp;&nbsp;&nbsp;&nbsp;Osim ako se, naravno, sa Čičkom ništa ne desi... Tada će se izbeglice vratiti i sve će se nastaviti kao i ranije.
<BR>&nbsp;&nbsp;&nbsp;&nbsp;&nbsp;Ali, bilo je to vrlo malo verovatno. Kakva god da su bila spoljašnja objašnjenja, Karen je u evakuaciji osećala uticaj Mirskog.
<BR>&nbsp;&nbsp;&nbsp;&nbsp;&nbsp;Opet je uhvatila sebe kako se obraća Rusu sa molbom da se stara o njenom mužu. To joj je postao svakodnevni ritual. To ju je neobično tešilo.
<BR>&nbsp;&nbsp;&nbsp;&nbsp;&nbsp;Ako sile van njene moći poimanja i dalje dejstvuju, sasvim je moguće da Geri nije jednostavno skliznuo u zaborav. Čak i ako ga više nikada ne vidi i ne progovori sa njim... on će postojati, negde.
<BR>&nbsp;&nbsp;&nbsp;&nbsp;&nbsp;Vetar koji je duvao preko logora i ka bregu donese joj miris svežeg zelenila - miris grada koji raste, postaje živ. Karen pogleda nebo i okrutno, nerazumno požele da Čičak bude uništen.
<BR>&nbsp;&nbsp;&nbsp;&nbsp;&nbsp;Tek kasno te večeri, kada se probudila iz nemirnog sna, shvatila je i zašto; a ujutro, dok se pripremala za raspravu između gradskih otaca Melburna i novoizabranih predstavnika korporeala logorskog grada, umalo da ponovo zaboravi.
<BR>&nbsp;&nbsp;&nbsp;&nbsp;&nbsp;Želja je i dalje ostala.
<BR>&nbsp;&nbsp;&nbsp;&nbsp;&nbsp;Moraš znati gde si. Ne možeš živeti u dva sveta.
</P></TD></TR></TABLE>
<P class="next">
<A HREF=p65.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
