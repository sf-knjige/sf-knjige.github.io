<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43. PUT, EFIKASNA GEA
<P>&nbsp;&nbsp;&nbsp;&nbsp;&nbsp;Oko njih se ocrtavao lavirint paralelnih blistavo zelenih linija, prekidajući svoj ritam da bi stvorile oklop ili kavez oko mehura brže nego što je Rita mogla da pokreće pogled. Posle kratke pauze, sa površine Puta se podigao novi niz linija, daleko u dubini, stvarajući ošamućujući vir blizu jedne od kula sačinjenih od diskova. Linije su se spojile i ovalni mehur se spustio uznemirujućom brzinom, mada i dalje bez osećaja kretanja.
<BR>&nbsp;&nbsp;&nbsp;&nbsp;&nbsp;Rita oseti vrtoglavicu. Bilo je suviše nadražaja, suviše stvari da se prime. "Pozliće mi", reče ona Tifonu i njen pratilac je uhvati za levu ruku - bilo je to prvi put da ju je dotakao. Dodir mu je bio topao, ali neubedljiv; kroz grčeviti krug misli i slika, pomalo joj se zgadio. A onda se našla na kolenima i više joj nije bilo važno.
<BR>&nbsp;&nbsp;&nbsp;&nbsp;&nbsp;Nekako je očekivala da će joj Tifon pomoći, da će je zalečiti i sprečiti nalete vrtoglavice. Ali, on je samo stajao iza nje, pridržavajući je da ne padne na leđa. Za trenutak se oduprla potrebi da se osloni na njega, a onda je čvrsto zatvorila oči, zaključivši da će joj tama biti mnogo prijatnija.
<BR>&nbsp;&nbsp;&nbsp;&nbsp;&nbsp;Posle nekog vremena, vrtoglavica prestade i ona se oseti bolje. "Ako si žedna", obrati joj se Tifon, "popij ovo." Ona otvori oči i ugleda u njegovoj ruci čašu bistre tečnosti; uze je i oprezno okusi. Voda; ništa više, koliko je mogla da zaključi. To je delovalo pomalo razočaravajuće. Očekivala je nekakav eliksir. Naravno, ostala je zagonetka odakle je on izvukao čašu vode u mehuru... Zamislila ga je kako poseže u otvor u svom telu i vadi vodu, ili možda kako pljuje u čašu. Ponovo je zažmurila, savlađujući novi talas mučnine.
<BR>&nbsp;&nbsp;&nbsp;&nbsp;&nbsp;Rita se osloni na ogradu kako bi ustala, pokretom odbivši njegovu pomoć, i žurno vrateći dopola ispijenu čašu. Delom da bi skrenula pažnju sa prizora napolju, delom da suzbije mučninu, sa puno pažnje pratila je šta će on uraditi sa čašom.
<BR>&nbsp;&nbsp;&nbsp;&nbsp;&nbsp;Zadržao ju je. Ništa više. Rita se strese i ponovo zagleda napolje. Sada su bili mnogo bliže površini, i leteli su - vođeni zelenim linijama - ka belom tornju. Pokušavajući da proceni veličine, zaključila je da je toranj visok barem koliko Faros u Aleksandreji, i mnogo masivniji. Ali, veličina Puta umanjivala je sve građevine.
<BR>&nbsp;&nbsp;&nbsp;&nbsp;&nbsp;Rita primora sebe da zabaci glavu i pogleda naviše. Vrat joj se pobuni. Usne joj se razdvojiše i ona nehotice uzdahnu. Daleko iza i iznad njih, trostrana prizma je visila, ogromna, gruba i nemilosrdna, u središtu trake biserne svetlosti, kao dugi crni kristal koji lebdi u mleku.
<BR>&nbsp;&nbsp;&nbsp;&nbsp;&nbsp;Pažnju joj, međutim, privuče nešto mnogo dalje niz Put - nekakav svetionik. Ona zakloni oči, iako svetlost iz cevi nije bila preterano jaka, i zažmiri da bi bolje pogledala pokretnu trunčicu. I ona se nalazila unutar trake svetlosti, ali mnogo stadija dalje, brzo se krećući ka njima. Rita trže vrat unazad kada je predmet stigao tačno iznad njih, ustanovivši da je to još jedna velika prizma u duginim bojama, i zaključi da će se sudariti sa prvom prizmom. Ona se okrenu i glasno dahnu kad su se prizme dodirnule kao vozovi na pruzi. Za trenutak su se obe pretvorile u dugu zelenu masu, a onda druga prizma prođe kroz prvu bez ikakavih oštećenja na obe, nastavljajući putovanja u suprotnim pravcima.
<BR>&nbsp;&nbsp;&nbsp;&nbsp;&nbsp;Patrikija joj nikada nije opisala nešto takvo.
<BR>&nbsp;&nbsp;&nbsp;&nbsp;&nbsp;"Sva sam utrnula", reče ona, pogledavši Tifona sa gađenjem.
<BR>&nbsp;&nbsp;&nbsp;&nbsp;&nbsp;"Sama si želela da sve vidiš", mirno joj odgovori njen pratilac. "Niko od mojih ja ne putuje često ovim putem."
<BR>&nbsp;&nbsp;&nbsp;&nbsp;&nbsp;Ona se malo zamisli nad neobičnim sklopom rečenice, pa zaključi da je prizor manje strašan od onoga na šta je Tifon izgleda mislio, te se ponovo zagleda naniže.
<BR>&nbsp;&nbsp;&nbsp;&nbsp;&nbsp;Nije bilo vidljivih ulaza u kulu. Ipak, mehur prođe pravo kroz zaobljeni zid jednog od naslaganih diskova, prolete kroz zatvoreni lučni prostor ispunjen lebdećim polihedronima, a onda prođe i kroz drugi zid. Pri tom je mehur napustio mrežu zelenih linija i počeo da silazi niz još zeleniji mlaz, ka nečem što je ličilo na savršeno prozirno stakleno sočivo. Kroz sočivo su se, izobličene, videle boje, nebesko plava, morsko plava, svetlosmeđa i siva kao oblaci; sve normalne boje njenog doma. Ona za trenutak zadrža dah, besmisleno se nadajući da će se košmar okončati.
<BR>&nbsp;&nbsp;&nbsp;&nbsp;&nbsp;"Ovo je kapija ka Gei", reče joj pratilac. "Ovde je bila otvorena prethodna kapija. Naše kapije obično nisu tako čvrsto oblikovane, ali prethodna geometrija bila je presudna."
<BR>&nbsp;&nbsp;&nbsp;&nbsp;&nbsp;"Oh", zastenja Rita. Slobodna sa podacima koji joj ništa ne znače...
<BR>&nbsp;&nbsp;&nbsp;&nbsp;&nbsp;Dok su padali ka površini sočiva, boja mlaza svetlosti se promeni u crvenu, a onda iznenada u belu.
<BR>&nbsp;&nbsp;&nbsp;&nbsp;&nbsp;Mehur udari u sočivo i oni prođoše kroz njega. S druge strane se nalazila obala, sivi okean pod senkom oblaka, plavi okean sa mrljama sunčeve svetlosti.
<BR>&nbsp;&nbsp;&nbsp;&nbsp;&nbsp;Rita jedva da je mogla da diše. "Gde smo?"
<BR>&nbsp;&nbsp;&nbsp;&nbsp;&nbsp;"Ovo je tvoj svet", reče joj Tifon.
<BR>&nbsp;&nbsp;&nbsp;&nbsp;&nbsp;To je znala; i ovo nije bio san. "Gde na Gei?"
<BR>&nbsp;&nbsp;&nbsp;&nbsp;&nbsp;"Nedaleko od tvog doma, koliko sam razumeo - nikada nisam bio ovde u bilo kom obliku ili ličnosti."
<BR>&nbsp;&nbsp;&nbsp;&nbsp;&nbsp;"Hoću da idem u..." Ona podiže pogled i ugleda plavo nebo i nejasno svetlucanje nad sobom; kapija kroz koju su upravo prošli. "Možemo li da odemo na Rodos?"
<BR>&nbsp;&nbsp;&nbsp;&nbsp;&nbsp;Tifon se za trenutak zamisli pred tim zahtevom. "To ne bi zahtevalo još mnogo energije. Ovaj projekat se, ipak, približava granicama. Uskoro će morati da stignu rezultati."
<BR>&nbsp;&nbsp;&nbsp;&nbsp;&nbsp;"Ne razumem šta hoćeš."
<BR>&nbsp;&nbsp;&nbsp;&nbsp;&nbsp;"Ovaj pravac istraživanja. Uskoro ćeš morati da nam pružiš rezultate."
<BR>&nbsp;&nbsp;&nbsp;&nbsp;&nbsp;"Znate sve što i ja znam", uzviknu Rita, na ivici suza, potpuno iscrpljena. "Šta treba da uradim?"
<BR>&nbsp;&nbsp;&nbsp;&nbsp;&nbsp;"Da nas odvedeš do onih koji su načinili tvoju ključnjaču. Daj nam tragove. ali..." On podiže ruku, videvši da će se ona pobuniti. "Shvatam da ti ne znaš te stvari. Ipak, postoji nada da ćeš nam nešto pokazati svojim delovanjem, ili svojim prisustvom - možda će ključnjaču potražiti još neko sem nas. Samo ti je možeš koristiti. I dalje imaš izvesne vrednosti u ovom aktivnom obliku."
<BR>&nbsp;&nbsp;&nbsp;&nbsp;&nbsp;"A šta je sa mojim... saputnicima?"
<BR>&nbsp;&nbsp;&nbsp;&nbsp;&nbsp;"Ako će ti to prijati, biće dovedeni ovamo."
<BR>&nbsp;&nbsp;&nbsp;&nbsp;&nbsp;"Hoće", reče ona. "Molim te."
<BR>&nbsp;&nbsp;&nbsp;&nbsp;&nbsp;Tifon se nasmeši. "Tvoji izrazi društvenog kontakta su divni. Tolika jednostavnost, kao maska za toliku agresivnost. Zahtev je sačinjen; oni će nas čekati na Rodosu, ako ne budemo prekoračili energetski budžet."
<BR>&nbsp;&nbsp;&nbsp;&nbsp;&nbsp;"Nisam sigurna da ću još dugo moći da izdržim ovde. Veoma sam umorna."
<BR>&nbsp;&nbsp;&nbsp;&nbsp;&nbsp;Tifon je pozva da čučne na platformu. "Neću te smatrati neurednom", reče on.
<BR>&nbsp;&nbsp;&nbsp;&nbsp;&nbsp;Ona iskrivi lice, ali nije čučnula; legla je potrbuške, vireći preko ivice. "Idemo li na Rodos?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Iz obližnjih oblaka se pojavi zelena linija i raširi pred mehurom u zračenje širokih krivina. Opet obavijen kavezom, mehur ih je nosio preko okeana. Nije mogla da odredi u kom pravcu se kreću.
<BR>&nbsp;&nbsp;&nbsp;&nbsp;&nbsp;"Jesam li ja prvo ljudsko biće koje si ikada proučavao?" upita ga ona.
<BR>&nbsp;&nbsp;&nbsp;&nbsp;&nbsp;"Nisi", odgovori Tifon. "Moji mi smo proučavali desetine ljudi iz ovog sveta pre nego što smo počeli da ispitujemo tvoj očuvani snimak."
<BR>&nbsp;&nbsp;&nbsp;&nbsp;&nbsp;"Znate li sve o nama?" Sada je uglavnom osećala bes; oštro je govorila, nadajući se da će to biti jasno i njenom pratiocu.
<BR>&nbsp;&nbsp;&nbsp;&nbsp;&nbsp;"Ne. Ti i dalje imaš mnogo prefinjenosti, mnogo detalja za proučavanje. Ipak, možda mi neće biti dozvoljeno da te u potpunosti proučim. Postoje važniji ciljevi, a moji ja su potpuno zauzeti."
<BR>&nbsp;&nbsp;&nbsp;&nbsp;&nbsp;"Stalno to ponavljaš", umorno primeti Rita. "Tvoji ja. Ne razumem šta to znači."
<BR>&nbsp;&nbsp;&nbsp;&nbsp;&nbsp;"Ja nisam jedinka. Aktivno sam pohranjen."
<BR>&nbsp;&nbsp;&nbsp;&nbsp;&nbsp;"Kao žito u ambaru?" sarkastično upita Rita.
<BR>&nbsp;&nbsp;&nbsp;&nbsp;&nbsp;"Kao sećanje u tvojoj glavi", odgovori Tifon. "Ja sam aktivno pohranjen u toku. Možemo da izazovemo rezonance u toku i da pohranjujemo ogromne količine podataka - bukvalno, čitave svetove. Je li ti to jasno?"
<BR>&nbsp;&nbsp;&nbsp;&nbsp;&nbsp;"Nije", priznade ona. "Kako može biti više tvojih ja?"
<BR>&nbsp;&nbsp;&nbsp;&nbsp;&nbsp;"Zato što se moji ritmovi, moji ja, mogu beskonačno kopirati. Mogu se stapati sa drugim ličnostima različitog oblika i sposobnosti. Za nas se mogu stvoriti različita kućišta - mašine ili brodovi, ili, mnogo ređe, tela. Ja radim kad god je potrebno bilo koje moje ja."
<BR>&nbsp;&nbsp;&nbsp;&nbsp;&nbsp;"Obučen si da se staraš o strancima?"
<BR>&nbsp;&nbsp;&nbsp;&nbsp;&nbsp;"Na neki način. Ja proučavam bića slična tebi kada se borimo sa njima u Putu. Tada sam jedinka, na biološkoj osnovi, u obliku sličnom onom koji sam imao na rođenju."
<BR>&nbsp;&nbsp;&nbsp;&nbsp;&nbsp;Baka joj beše ispričala ono malo što je znala o ratovima sa Jartima. Mladoj devojci to nije mnogo značilo - besmislena čudesa utkana u fantastične priče. Rita zažali što nije pažljivije slušala.
<BR>&nbsp;&nbsp;&nbsp;&nbsp;&nbsp;"Kakav je bio tvoj oblik na rođenju?"
<BR>&nbsp;&nbsp;&nbsp;&nbsp;&nbsp;"Ne-ljudski, ni malo nalik na ovaj."
<BR>&nbsp;&nbsp;&nbsp;&nbsp;&nbsp;"Ali, nekada si imao svoj oblik."
<BR>&nbsp;&nbsp;&nbsp;&nbsp;&nbsp;"Ne. Samo deo mene ga je imao. Od tada sam se stapao sa drugima, mešali smo se." Polako je kružio prstom pruženim naniže. Rita se namršti na njega preko ramena. Sva ta pitanja me samo zadržavaju od istine sa kojom se moram suočiti.
<BR>&nbsp;&nbsp;&nbsp;&nbsp;&nbsp;"Opet sam zbunjena", reče ona. "Prvo mi kažeš jedno, pa onda drugo."
<BR>&nbsp;&nbsp;&nbsp;&nbsp;&nbsp;Tifon kleče kraj nje, sa laktovima na kolenima, spojenih dlanova. Vrlo ljudski pokret. Da li mu lice postaje jasnije ocrtano?
<BR>&nbsp;&nbsp;&nbsp;&nbsp;&nbsp;"Tvoj jezik nema odgovarajuće grupe reči. Svi zvukovni jezici su nepogodni."
<BR>&nbsp;&nbsp;&nbsp;&nbsp;&nbsp;"Vi ne razgovarate među sobom", upita ona.
<BR>&nbsp;&nbsp;&nbsp;&nbsp;&nbsp;"Ne rečima, niti zvucima. Obično uošte ne razgovaramo."
<BR>&nbsp;&nbsp;&nbsp;&nbsp;&nbsp;"Da li bi me ubio, ako bi ti to naredili?"
<BR>&nbsp;&nbsp;&nbsp;&nbsp;&nbsp;"Neće mi biti naređeno da ubijem ni tebe ni bilo koga, ako bi to značilo uništavanje tvojih ritmova. To je ono što bi ti nazvala zločinom, grehom."
<BR>&nbsp;&nbsp;&nbsp;&nbsp;&nbsp;Zasad dosta. Ona se ponovo okrenu na stomak. Ispod njih se protezao modrozeleni okean, sada plitak, sa kamenim stubovima koji su virili iz njega kao panjevi. Nije poznavala to mesto.
<BR>&nbsp;&nbsp;&nbsp;&nbsp;&nbsp;Pa ipak, trebalo bi da su blizu Rodosa. "Blizu" je Jartima možda značilo nešto drugo; oni su, na kraju krajeva, mogli da jurcaju niz Put i da prolaze kroz kapije u mehurima od sapunice.
<BR>&nbsp;&nbsp;&nbsp;&nbsp;&nbsp;Pojaviše se i novi stubovi. Na svakom od njih nalazio se zlatan vrh u obliku kamena, kao da je naslikan. Nikavo bilje, nikakvi čamci na vodi, samo praznina sa oblacima i stubovima.
<BR>&nbsp;&nbsp;&nbsp;&nbsp;&nbsp;"Mogu li da onjušim vazduh?" upita ona.
<BR>&nbsp;&nbsp;&nbsp;&nbsp;&nbsp;"Ne", smesta odgovori Tifon.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Više nije zdrav za tebe. Na tvom svetu sada vazduhom putuju organizmi i biološke mašine, suviše sitni da ih vidiš. Oni podižu Geu na viši nivo efikasnosti."
<BR>&nbsp;&nbsp;&nbsp;&nbsp;&nbsp;"I tu više niko ne može da živi?"
<BR>&nbsp;&nbsp;&nbsp;&nbsp;&nbsp;Tifon kao da je saosećao sa njom. "Niko od tvoje vrste", odgovori on.
<BR>&nbsp;&nbsp;&nbsp;&nbsp;&nbsp;Opet je osetila slabost. Oni su posejali bolest po Gei - je li pratilac to rekao? Smrt i zagađenje. Niko ne može da živi...
<BR>&nbsp;&nbsp;&nbsp;&nbsp;&nbsp;"Nigde? Ljudi ne mogu nigde da žive?"
<BR>&nbsp;&nbsp;&nbsp;&nbsp;&nbsp;"Nema ljudi na Gei. Pohranjeni su radi daljih proučavanja."
<BR>&nbsp;&nbsp;&nbsp;&nbsp;&nbsp;Sad je tek osetila mržnju. Mržnja joj trže glavu unazad, stežući joj organe kao ogromna ruka, istrgavši joj vrisak. Ona krenu na Tifona podignutih pesnica. Nije ni pokušao da se brani. Ona ga udari iz sve snage, pa opet i opet, i to ne slabim ženskim udarcima; bila je vaspitana tako da se ne ustručava da se brani. Njegovo lice se izobliči pod udarcima, na kolenima mu je ulubljivala odeću. Kao da je udarala meko testo, toplo i podatno. Nastavila je da vrišti, sve višim glasom sa svakim udarcem, stenjući, dok joj se pljuvačka cedila sa usana, napola zatvorenih očiju. Opet i opet. Udarala je pesnicom, kolenima, a onda ga je ščepala za vrat i počela da steže prstima ono što bi trebalo da je telo.
<BR>&nbsp;&nbsp;&nbsp;&nbsp;&nbsp;Tifon se sruči na platformu, izobličenog lica, zatvorenih očiju, ne zbog udaraca nego zbog zaštite, a onda ga ona šutnu još nekoliko puta, dok nije osetila u glavi svetlucavu tamnu prazninu. Zatim se zagleda u oblake van mehura, obraza mokrih od suza, brade pokrivene pljuvačkom; bes beše minuo, ali su joj ruke i noge i dalje drhtale. Počela je da se pribira.
<BR>&nbsp;&nbsp;&nbsp;&nbsp;&nbsp;Ona pogleda naniže, u oblik pod odećom koji više nije izgledao naročito ljudski, i na licu joj se pojavi izraz upaničenog konja, suženih zenica i raširenih nozdrva. Ona se uhvati za ogradu, ponovo osetivši nalet mučnine. Preko pustog mora ugledala je dugu tamnu liniju nad obzorjem i ona poslednja nada u njoj živnu. To je bio Rodos; svuda bi ga poznala. Mehur ju je još nosio ka domu.
<BR>&nbsp;&nbsp;&nbsp;&nbsp;&nbsp;Iza nje se javi Tifon, glasom nimalo izobličenim zbog povreda koje mu beše nanela. "Možda ću sada morati da prekoračim budžet", reče on.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
