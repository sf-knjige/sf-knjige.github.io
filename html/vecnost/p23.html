<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. GEA, ALEKSANDREJA
<P>&nbsp;&nbsp;&nbsp;&nbsp;&nbsp;Unutar podzemne dvorske garaže, Rita je stajala okružena članovima kraljičine ekspedicije. Držeći ključnjaču obema rukama, zatvorila je oči i usmerila se na globus koji se okretao. Kontinenti su promicali pred njenim bestelesnim pogledom, jasno ocrtanih ivica. U prikazu je bilo mnogo čega što nije razumela. Neke oznake su bljeskale kao da mogu biti zanimljive; druge su bile precrtane ili ispunjene tačkicama. Neke kopnene mase i oblasti okeana bile su ocrtane crvenim ili žutim. Međutim, ključnjača nije objašnjavala značenje tih funkcija; samo je okretala globus, pokazujući ušće Nilosa, a potom položaj kapije, označen krstom. Tačka gledanja se "spustila" ka površini globusa, i kao da je prelazila preko blistavih, grozničavo obojenih predela ka stepi koja je plamtela zelenom vatrom. Tamo je bila kapija, označena samo neverovatnim krstom sa široko spljoštenim šapama.
<BR>&nbsp;&nbsp;&nbsp;&nbsp;&nbsp;Ona otvori oči.
<BR>&nbsp;&nbsp;&nbsp;&nbsp;&nbsp;"Još je tamo", reče ona. Kraj nje je stajao Oresija. Oklevajući, uzela ga je za ruku i položila je na svoje, kojima je stezala dršku ključnjače. "Zatvori oči", reče mu ona. On posluša, i ona oseti kako se slika kreće kroz nju, u njega. Bio se ukočio, kao i prvi put kada su podelili slike, a onda je primorao sebe da se opusti. Posle nekoliko sekundi, on otvori oči.
<BR>&nbsp;&nbsp;&nbsp;&nbsp;&nbsp;"Potvrđujem", reče on. "Znamo svoj cilj."
<BR>&nbsp;&nbsp;&nbsp;&nbsp;&nbsp;Kleopatra je sedela na prenosivom prestolu, na kamenoj platformi iznad njih. Svi se okrenuše ka kralici i ona ustade i pruži ruku iznad njih. "Krv čuvara Aleksandrosa Ujedinitelja, Pokoritelja, teče mojim venama." Usne joj se izviše u onaj naročit osmeh koji Rita već nekoliko puta beše videla. "Ma koliko razređena persijskom i severnjačkom. Nekima će ovo izgledati kao kraljevski hir, nejasna želja slabe kraljice, pa ipak, možete li da osetite značaj ovog dana? Ono što nađete, što naučite i donesete sa sobom, može značiti ponovno rođenje Ekumene, i stoleće reda i napretka, umesto opadanja i borbi. Mogli smo da tražimo talisman, Aserov penis ili izgubljenu magiju Neita; mogli smo da budemo budale. Umesto toga tražimo nešto stvarno, i samo žalim što ne mogu sa vama u opasnost." Glas joj je bio ubedljiv; Rita je utvrdila da niko ne sumnja u reči carske Hipselote.
<BR>&nbsp;&nbsp;&nbsp;&nbsp;&nbsp;"Idite sa bogovima i duhovima vaših voljenih mrtvih. Apolon neka sija na sve vas. Volim vas kao svoju decu. I, zavidim vam."
<BR>&nbsp;&nbsp;&nbsp;&nbsp;&nbsp;Oči ozbiljnog, mračnog Džamal Ate ispuniše se suzama. Oresija pozdravi kraljicu visoko podignutom rukom, raširenih prstiju - Aleksandrosov znak prijateljstva i saradnje. "Vratićemo se, moja kralice", doviknu on.
<BR>&nbsp;&nbsp;&nbsp;&nbsp;&nbsp;"Vratićemo se", rekoše uglas i ostali.
<BR>&nbsp;&nbsp;&nbsp;&nbsp;&nbsp;Kleopatra klimnu glavom i kleče pred njima.
<BR>&nbsp;&nbsp;&nbsp;&nbsp;&nbsp;Rita oseti Oresijinu ruku na mišici i on je povede ka sedištu u vozilu na paru. Sedam takvih vozila čekalo je da poveze njih i njihovu opremu od mesta utovara u garaži do aerodromosa u zapadnoj pustinji, iza starog nekropolisa. "Dobro bi bilo da ovo nešto vredi", promrmlja joj on na uho, ne optužujuće, nego drugarski.
<BR>&nbsp;&nbsp;&nbsp;&nbsp;&nbsp;Džamal Ata doprati visokog, crnokosog muškarca rumene kože. Obojica se popeše u Ritino vozilo i pronađoše mesta koja su im pripadala. Kada su se smestili, i kad su vozila pošla ka izlazu iz garaže, vojni savetnik predstavi Riti stranca. "Ako se tačno sećam, ovo je tvoj nestali didaskalos", reče on. "Upravo se vratio iz izgnanstva u koje ga je poslao Kalimakos. Demetriose, ovo je tvoj strpljivi i uznemirujući student, Rita Berenika Vaskajza. Tražila je da i ti pođeš sa nama."
<BR>&nbsp;&nbsp;&nbsp;&nbsp;&nbsp;Demetrios okrenu mudro lice ka Riti i nasmeši se sa mešavinom poverenja i stidljivosti koje se Riti učiniše uznemirujućim. "Počastvovan sam", reče on.
<BR>&nbsp;&nbsp;&nbsp;&nbsp;&nbsp;"I ja sam. Nadam se da niste... iznervirani zbog onog putovanja. Izgleda da sam ja bila glavni razlog što ste otposlati tamo."
<BR>&nbsp;&nbsp;&nbsp;&nbsp;&nbsp;"Samo mala neprijatnost", primeti Demetrios. "I dalje nisam siguran zbog čega sam ovde... Izgleda da idemo na dugo putovanje, a kraljica mi je lično rekla da sam potreban. Ipak, ne mogu ni da zamislim zbog čega."
<BR>&nbsp;&nbsp;&nbsp;&nbsp;&nbsp;"Zato što ste vi mehanikos sa najnaprednijim idejama", odgovori mu Oresija. "Njena Carska Hipselota očekuje da ćemo videti neka prava čuda, i nada se da ćete moći da ih objasnite, ukoliko naša gospodarica Vaskajza ne uspe u tome."
<BR>&nbsp;&nbsp;&nbsp;&nbsp;&nbsp;"Pominjala je čuda. Priznajem da nisam razumeo sve što je rekla... Tražimo li vrata koja su se otvorila pred sofom da uđe u ovaj svet?"
<BR>&nbsp;&nbsp;&nbsp;&nbsp;&nbsp;"Možda", odgovori Rita.
<BR>&nbsp;&nbsp;&nbsp;&nbsp;&nbsp;"To će zaista biti čudesno." On zavrte glavom, čudeći se, a onda pogleda kutiju u kojoj je bila ključnjača. "Je li to jedan od Predmeta?"
<BR>&nbsp;&nbsp;&nbsp;&nbsp;&nbsp;Rita potvrdno klimnu glavom. Demetrios je imao crte lica kao urođenik iz Nea Karkedonije, ali sa svetlijom kožom, gotovo boje masline. Možda je u njemu bilo nešto latinske krvi, ili možda egiptoske.
<BR>&nbsp;&nbsp;&nbsp;&nbsp;&nbsp;"Oprosti zbog moje ponizne radoznalosti", nastavi on. "Mehanikosi u mojoj radionici od detinjstva uče o sofinim Predmetima. Zaista, videti jedan..." Izgledalo je da će zamoliti da ga dodirne, ali Oresija krišom odmahnu glavom.
<BR>&nbsp;&nbsp;&nbsp;&nbsp;&nbsp;"Milo mi je što smo se upoznali", zaključi najzad Demetrios, ponovo se smešeći. Rita pogleda ostale u vozilu. Bila je jedina žena među njima. U čitavoj ekspediciji bile su još samo dve žene. Nadala se da će ih biti više, ali čak ni pod Kleopatrinim uticajem Aleksandreja nije o tome mislila isto kao Rodos.
<BR>&nbsp;&nbsp;&nbsp;&nbsp;&nbsp;Parna vozila prođoše kroz Brukeion i Neapolis u praskozorje, mimoišavši samo nekoliko trgovaca i ribara koji su vodili ili jahali magarce ka štalama. Vazduh je bio oštar, čistiji nego proteklih dana, što je izgledalo kao dobar znak. Aleksandreja je nekada bila nadaleko poznata po čistom vazduhu; fabrike u delti su to izmenile.
<BR>&nbsp;&nbsp;&nbsp;&nbsp;&nbsp;Kada su prošli kroz Neapolis i egiptoski okrug - gde je put vodio iznad straćara na oholim betonskim stubovima - pred njima se pokaza nekropolis na zapadnoj granici grada - masa nadgrobnih spomenika od krečnjaka, crvenog i sivog granita i mermera. Na gradskoj kapiji ih nisu zaustavili; krlajičin uticaj u policiji još je bio jak.
<BR>&nbsp;&nbsp;&nbsp;&nbsp;&nbsp;Sunce se prilično podiglo dok su prolazili kroz grad mrtvih. Sirotinja beše prodrla u nekropolis pre više stoleća, uselivši se u grobnice zaboravljenih porodica i osnovavši jedinstvenu, nasilnu društvenu strukturu koja je postala način života za sebe. Najviše što je policija mogla da učini bilo je da čuva da se nekropolis ne proširi na Neapolis; egiptoska četvrt je služila kao tampon zona. Ipak, dok je karavan prolazio izlokanim putem između grobnica niko ga nije dirao.
<BR>&nbsp;&nbsp;&nbsp;&nbsp;&nbsp;Kraljica je i ovde imala pristalice i veze.
<BR>&nbsp;&nbsp;&nbsp;&nbsp;&nbsp;Iza poslednje mračne grupe starih grobova, vojni put se izdizao iz oštre trave i peska kao mastiljava fatamorgana. Karavan pođe njime ka aerodromosu, još deset šena ka zapadu. Kada su stigli, bližilo se podne. Rita je osetila miris kerozina i nafte u vetru, i čula stalnu duboku tutnjavu dok su se mlazni i drugi galeboleti otiskivali u patrolu nad libijskim granicama. Malo šta je mogla da vidi kroz plastični prozor u platnenom prekrivaču vozila; gledali su na drugu stranu od aerodromosa.
<BR>&nbsp;&nbsp;&nbsp;&nbsp;&nbsp;"Tu smo", reče najzad Oresija, ustajući i tegleći kolena. Demetrios je stajao kraj njega, još uvek ne znajući gde mu je mesto.
<BR>&nbsp;&nbsp;&nbsp;&nbsp;&nbsp;Karavan se zaustavi na asfaltiranom polju blizu prostranog betonskog kvadrata. Dok je izlazila, gledajući ulevo, Rita ugleda duge nizove blistavih srebrnih galeboleta, okretnih lovaca skoro sasvim od krila, i većih, iglolikih bombardera sa oznakama provincije Judeje i sirijske Antiokije. Iza njih je ležala zapadna pustinja, uska traka peska iznad belog betona i crnog asfalta. Jedan lovac tutnjao je niz najbližu pistu, prošavši jedva stotinak ruku od niza vozila. Rita premesti kutiju sa ključnjačom pod jednu ruku i pokri levo uvo, ježeći se od buke.
<BR>&nbsp;&nbsp;&nbsp;&nbsp;&nbsp;Dok su obilazili vozilo, ugledala je dva pčeloleta smeštena na asfaltu, mračno i neupadljivo smeđa, sa žutim i belim mrljama. Izgledali su ružni i trapavi u poređenju sa lovcima, kao leteće kuće. Široke horizontalne elise labavo su im visile, a komore visine čoveka na kraju svakog vrha visile su do na tri stope iznad tla. Nekoliko ljudi u crvenim i belim letačkim uniformama stajalo je kraj pčeloleta, zadubljeni u razgovor, gledajući kako se putnici iskrcavaju.
<BR>&nbsp;&nbsp;&nbsp;&nbsp;&nbsp;Iz susednog vozila se upravo spuštao Kelt, sa malom grupom dvorske straže; svi su oni bili tu da bi nju štititli, shvati Rita.
<BR>&nbsp;&nbsp;&nbsp;&nbsp;&nbsp;Osetila je iznenadnu želju da baci ključnjaču i pobegne u pustinju.
<BR>&nbsp;&nbsp;&nbsp;&nbsp;&nbsp;Laki vetar terao je niti peska po asfaltu, nagomilavajući joj zrnca oko stopala. Ona podiže pogled ka suncu, zaklanjajući oči od njegovog sjaja.
<BR>&nbsp;&nbsp;&nbsp;&nbsp;&nbsp;Bio je savršen dan za let. Nadala se da će možda biti suprotno. Pomislila je na svetilište Atene Lindije, sa kamenim stepenicama vrelim od sunca i tamno plavim vodama u dubini.
<BR>&nbsp;&nbsp;&nbsp;&nbsp;&nbsp;"Vreme je za ukrcavanje", reče Oresija. "Didaskalose, pomozi svom studentu, ako nemaš ništa protiv."
<BR>&nbsp;&nbsp;&nbsp;&nbsp;&nbsp;Demetrios joj pruži ruku, ali Rita odbi pomoć i pođe ispred svih brzim, sitnim koracima, kako bi pokazala odlučnost.
<BR>&nbsp;&nbsp;&nbsp;&nbsp;&nbsp;"Naša je ona mašina desno", uputi je Džamal Ata.
<BR>&nbsp;&nbsp;&nbsp;&nbsp;&nbsp;Oresija zakloni oči i pogleda preko polja ka niskim zgradama zbijenim među peščanim bregovima na jugu. "Očekujemo li ispraćaj?" upita on. Rita proprati njegov upereni kažiprst i ugleda kolonu dalekih vozila, oko pola parasanga od asfaltnih polja.
<BR>&nbsp;&nbsp;&nbsp;&nbsp;&nbsp;"Ne", odgovori Ata napeto. "Ovaj deo piste pripada samo nama."
<BR>&nbsp;&nbsp;&nbsp;&nbsp;&nbsp;"Onda bolje da požurimo."
<BR>&nbsp;&nbsp;&nbsp;&nbsp;&nbsp;Demetrios stade iza Rite kao da bi da je zaštiti. Dvorska straža i Kelt već se behu priključili njihovoj grupi kraj ulaza u pčelolet, postrojivši se na Atino naređenje. Vojni savetnik je neprekidno poluglasno proklinjao, dok mu je pogled preletao između ljudi i paketa koje je trebalo utovariti i vozila koja su se približavala.
<BR>&nbsp;&nbsp;&nbsp;&nbsp;&nbsp;Oresija kucnu po plastičnoj presvlaci i kibernetos proturi glavu kroz prozorčić. "Diži ovo sa zemlje ako budeš morao. Nosi nju odavde ako stignu pre nego što budemo spremni."
<BR>&nbsp;&nbsp;&nbsp;&nbsp;&nbsp;"Preko radija postavljaju pitanja", napomnu kibernetos.
<BR>&nbsp;&nbsp;&nbsp;&nbsp;&nbsp;"Ne bi smelo da bude nikakvuh pitanja", oštro odbrusi Oresija.
<BR>&nbsp;&nbsp;&nbsp;&nbsp;&nbsp;"Onda verovatno ni ne očekuju odgovor", nemarno primeti kibernetos. "Svi miraju biti unutra dva minuta pre poletanja. Treba mi vremena da ubrzam elise", dodade on i naglim pokretom zatvori prozor.
<BR>&nbsp;&nbsp;&nbsp;&nbsp;&nbsp;Rita pronađe svoje sedište u uskom trupu; bio je to tanko tapacirani kvadrat platna razapetog preko dve paralelne gvozdene šipke. Demetrios joj dodade kutiju sa pločom i pomože joj da je učvrsti sa ključnjačom u mreži koja im se nalazila nad glavom. Zujanje mlaznih motora tačno nad glavom bilo je užasno glasno, zbunjujuće. Posada im dodade pokrivače za uši i dade im znak da posedaju i privežu se.
<BR>&nbsp;&nbsp;&nbsp;&nbsp;&nbsp;Napolju su poslednji paketi žurno gomilani u drugi pčelolet. Vozači su se vraćali u svoja vozila i okretali ih ka vojnom putu. Rita se upita šta će se desiti ako ih uhvate; zbog čega je sve pošlo naopako? I, da li je pošlo naopako?
<BR>&nbsp;&nbsp;&nbsp;&nbsp;&nbsp;Ona položi dlanove preko pokrivača za uši i zatvori oči. Nikad još nije letela.
<BR>&nbsp;&nbsp;&nbsp;&nbsp;&nbsp;Oresija je potapša po ramenu, i ona otvori oči.
<BR>&nbsp;&nbsp;&nbsp;&nbsp;&nbsp;Idemo, uobliči on jednu jedinu reč. Ona pogleda kroz kvadratni prozor između njihovih sedišta i ugleda moćne mlazne vrhove kako se zamagluju dok su elise ubrzavale. Od buke kao da joj se čitavo telo pretvaralo u tečnost. Nije bila piškila već satima. Potreba je postajala sve jača. Ona steže zube.
<BR>&nbsp;&nbsp;&nbsp;&nbsp;&nbsp;Dva pčeloleta se odlepiše od tla i podigoše iznad kvadrata, ubrzavajući ka severu. Nije videla šta rade vojnici u vozilima iza njih. Nadala se da ne pucaju.
<BR>&nbsp;&nbsp;&nbsp;&nbsp;&nbsp;Demetrios, koji je sedeo kraj Kelta na drugoj strani prolaza, iskezi se uprkos prebledelom licu i napetom izrazu. Rita ponovo zatvori oči.
<BR>&nbsp;&nbsp;&nbsp;&nbsp;&nbsp;Znala je da više nikada neće videti Rodos, Ramona, ni svetilište Atene Lindije. To osećanje došlo joj je kao potpuna uvernost, bez ikakvih pitanja.
<BR>&nbsp;&nbsp;&nbsp;&nbsp;&nbsp;Po prvi put je zaista razumela paralele između svog i bakinog putovanja. I njena baka je bila mlada; tek nekoliko godina starija nego Rita sada. Nije prosto odletela od kuće, već su je rakete odnele u svemir, daleko od Gee - od Zemlje.
<BR>&nbsp;&nbsp;&nbsp;&nbsp;&nbsp;I, ko je onda bio odgovoran? Šta je mogla učiniti da izbegne ovaj jad? Rita se pomoli, setivši se utehe i mira dok je sedela ćutke u senci Ateninog svetilišta, i za trenutak je ponovo bila tamo, s Atenom koja se nadnosila nad njom u tamnoj drvenoj šupi.
<BR>&nbsp;&nbsp;&nbsp;&nbsp;&nbsp;A onda pčelolet oštro skrenu i ona kroz prozor ugleda vrtoglavi prizor brusnog papira - okean pravo pod njima, stotinama, možda i hiljadama ruku daleko.
<BR>&nbsp;&nbsp;&nbsp;&nbsp;&nbsp;"Skrećemo na istok", povika joj je Oresija u uho. "Mislim da smo poleteli bez ikakve štete. Barem nas niko ne prati."
<BR>&nbsp;&nbsp;&nbsp;&nbsp;&nbsp;"A kuda ćemo se vratiti?" povikao je Ata. Čak i tako glasan, glas mu je odavao prizvuk obeshrabrenosti. On proteže ruke i vrhovima prstiju protrlja slepoočnice. "Šta je pošlo naopako?"
<BR>&nbsp;&nbsp;&nbsp;&nbsp;&nbsp;Pitanje je ostalo bez odgovora. Po planu, nisu koristili radio, i držali su se na pet-šest parasanga od obale.
<BR>&nbsp;&nbsp;&nbsp;&nbsp;&nbsp;Pritisak u bešici beše postao prevelik. Rita se naže napred, dajući znak Oresiji da podigne štitnik sa uha, i pokuša da govori relativno tiho. Nije mogao da je čuje.
<BR>&nbsp;&nbsp;&nbsp;&nbsp;&nbsp;"Moram da piškim", prodera se ona. Istraživač podiže obrve i pokaza ka zadnjem delu, gde je član posade piškio u metalnu posudu. "Ima zavesa."
<BR>&nbsp;&nbsp;&nbsp;&nbsp;&nbsp;Rita klimnu glavom. Nije bilo suviše neprijatno za nekadašnjeg ginandrosa - što je Patrikija nazivala muškobanja. Kada je završila, postupila je po uputstvu na posudi i prosula sadržaj u pukotinu u podu. Verovatno je iscurila iz pčeloleta i poprskala okean - njena lična mala kiša.
<BR>&nbsp;&nbsp;&nbsp;&nbsp;&nbsp;Konačno se privikla na buku, pa je i prezalogajila iz paketa sa suvim voćem i orasima i otpila vina dobro razblaženog vodom. Jedan od trojice članova posade podelio im je plastične paketiće sa maslinovim uljem. "Ispijte", reče on svima. "Dobro je za zdravlje."
<BR>&nbsp;&nbsp;&nbsp;&nbsp;&nbsp;Rita pogleda u policu nad glavom i uveri se da je ključnjača bezbedna u mreži. Potom pokuša da ubedi sebe kako je ekspedicija počela i kako nema smisla osećati žaljenje - ali su joj misli, ipak, i dalje bile pune žaljenja.
<BR>&nbsp;&nbsp;&nbsp;&nbsp;&nbsp;Kroz jedan sat, raspoloženje je počelo da joj se menja. Skoro se već bila navikla na naginjanja, podizanja i spuštanja u želucu. Dok je gledala kroz prozor u jasan, vedar vazduh nad obalom - a potom, daleko na jugoistoku, smogovitu izmaglicu nad deltom - to joj je dalo novu perspektivu koja je bila zapravo uzbudljiva. Slušala je Oresiju i Džamal Atu kako raspravljaju o kursu sa kibernetosom, koji pčelolet beše prepustio svom pomoćniku. Iza i desno od njih bila je druga letelica, tačno prateći njihov kurs.
<BR>&nbsp;&nbsp;&nbsp;&nbsp;&nbsp;Kelt i dvorski stražari mirno su i stoički primili situaciju. Riti se učinilo da između njih postoji nadmetanje - gubi onaj koji prvi pokaže ikakav znak nelagodnosti.
<BR>&nbsp;&nbsp;&nbsp;&nbsp;&nbsp;Demetrios više nije bio onako bled, ali je očito bio nesrećan. Rita se naže preko prolaza i otkopča pojas kako bi mu se približila. Kucnula mu je po štitniku za uši, i on ukloni jedan u stranu.
<BR>&nbsp;&nbsp;&nbsp;&nbsp;&nbsp;"Hajde da se takmičimo", vragolasto reč ona.
<BR>&nbsp;&nbsp;&nbsp;&nbsp;&nbsp;"Kako to?" povika on.
<BR>&nbsp;&nbsp;&nbsp;&nbsp;&nbsp;"Ko prvi bude izgledao uplašeno, bolesno ili uznemireno, gubi." Ona mu glavom pokaza stražare i Kelta i nasmeši se. "Važi?"
<BR>&nbsp;&nbsp;&nbsp;&nbsp;&nbsp;"Važi", složi se Demetrios, uzvrativši osmeh. "Ionako sam već izgubio", dodade odmah žalostivo.
<BR>&nbsp;&nbsp;&nbsp;&nbsp;&nbsp;"Počinjemo sada. Hajde da se uozbiljimo."
<BR>&nbsp;&nbsp;&nbsp;&nbsp;&nbsp;Ata ih je gledao sa strpljivim prebacivanjem.
<BR>&nbsp;&nbsp;&nbsp;&nbsp;&nbsp;"Gde smo?" upita ga Rita, nagnuvši se ka njima trojici i držeći se za visoku policu. Bila je postala bezgranično hrabra.
<BR>&nbsp;&nbsp;&nbsp;&nbsp;&nbsp;"Zapadno od Gaze", odgovori Oresija. "Imamo dobro prolazno vreme. Pratimo Aleksandrosove puteve! Donekle. Zaustavićemo se u Damasku radi goriva, pa u Bagdadu, a onda u Rakiju kod Kaspijskog mora, odakle će nas pratiti vazdušni tanker. Ponovo ćemo uzeti gorivo u letu iznad Hunske Republike, i dva sada potom stižemo na tvoje mesto u stepi. Nadam se da se naše savezničke provincije još drže obećanja datih kraljici."
<BR>&nbsp;&nbsp;&nbsp;&nbsp;&nbsp;Za Ritu je sada zvuk motora pčeloleta značio sigurnost. Odremala je jedan sat, sanjajući o peščanim pustinjama, i utvrdila da su u međuvremenu preleteli Judeju i da se približavaju Damasku. Nalik na ogroman kolač tek izvađen iz pećnice, pod njom su promicali stenje, pesak i zupčaste planine. Rita pomisli na karavane i dane putovanja, umiranja od žeđi i kopanje za vodom po drevnim izvorima... to je bilo romantično.
<BR>&nbsp;&nbsp;&nbsp;&nbsp;&nbsp;Preleteti sve to kao božija ptica delovalo je nestvarno.
<BR>&nbsp;&nbsp;&nbsp;&nbsp;&nbsp;Dole u poslastičarskoj pustinji pojavi se komadić zelenila, šireći se preko peska kao mrlja od mastila. Rita je nanjušila Damask pre nego što ga je stvarno videla; miris života, vode i zelenila od kojih je podigla glavu i raširila nozdrve, očekujući još. Demetrios i Oresija bili su zadubljeni u planove ekspedicije; mehanikos je nadoknađivao propušteno. Pitala se kako bi se osećala da je regrutovana u ekspediciju kao Demetrios. Pa i jesam bila regrutovana, priseti se ona. Baka me je odabrala.
<BR>&nbsp;&nbsp;&nbsp;&nbsp;&nbsp;Damask je tvrdio da je najstariji grad na svetu. Iskopavanja kod Jerihona tokom poslednjeg stoleća poljuljala su tu tvrdnju, ali Jerihon je bio mnogo manji grad, tek nešto veći od sela; Damask je zaista milenijumima bio grad. Bio je to glavni trgovački centar Sirije, okružen voćnjacima i njivama, sa zdepastim ziguratima od stakla, kamena i čelika u jevrejskoj četvrti i masivnom kamenom persijskom tvrđavom na jugu, a još južnije od nje nalazio se međunarodni civilni aerodromos El Zara.
<BR>&nbsp;&nbsp;&nbsp;&nbsp;&nbsp;Ata se vrati iz kibernetosove kabine i saopšti joj da će se spustiti na ivicu El Zare, kako bi uzeli gorivo. "Nadam se da ću saznati i vesti, ako iko bude hteo da priča." I on mračno odmahnu glavom.
<BR>&nbsp;&nbsp;&nbsp;&nbsp;&nbsp;Pčelolet se spusti nisko i priđe aerodromosu tik iznad vrhova drveća. Rita oseti miris urmi i kamilje balege u vatri i nasmeši se uprkos napetosti. Nikada nije bila ni na jednom od ovih mesta; ako poživi, postaće veoma naputovana mlada žena.
<BR>&nbsp;&nbsp;&nbsp;&nbsp;&nbsp;Pčelolet se spustio na ravno betonirano polje kraj nekoliko olupanih cisterni sa gorivom. Umorni, prašnjavi ljudi priđoše dvema letelicama, vukući za sobom duga, spljoštena creva boje peska. Sačekali su da se propeleri zaustave, a onda su dovukli creva do na nekoliko koraka od bočnih vrata. Oresija širom otvori vrata i iskoči, a za njim i Ata, čuvari i Demetrios. Kelt je, međutim, samo duboko udahnuo i zatresao glavom, kao da bi da je razbistri.
<BR>&nbsp;&nbsp;&nbsp;&nbsp;&nbsp;Ata se obrati najbližem radniku, koji se izgleda ustezao išta da kaže; bio se sav usredsredio na pričvršćivanje creva i početak pumpanja goriva. Ata potom pređe do vozača cisterne, i tu je, po svemu sudeći, imao više sreće. Kada se vratio izgledao je, ako je to uopšte bilo moguće, još snuždenije.
<BR>&nbsp;&nbsp;&nbsp;&nbsp;&nbsp;Rita je stajala kraj mehanikosa dok im je Ata prenosio ono što je čuo. "Nema nikakvih vesti iz Aleksandreje. Dobićemo gorivo, ali trebalo je da nas čekaju i vazdušne mape stepe iz sirijskog kartografskog centra, a oni se nisu pojavili."
<BR>&nbsp;&nbsp;&nbsp;&nbsp;&nbsp;"Kako to misle, nema vesti?" upita Oresija.
<BR>&nbsp;&nbsp;&nbsp;&nbsp;&nbsp;"Eto, tako. Nema radija, ni telefona, ničega koliko je vozaču poznato. On je i oficir; razgovara sa pilotima koji dolaze na aerodromos. Svi letovi iz Aleksandreje su otkazani. Naše letelice su danas jedine stigle odande."
<BR>&nbsp;&nbsp;&nbsp;&nbsp;&nbsp;Oresija steže prstima doručje druge ruke i počeo da ga trlja. "Nešto je pošlo naopako."
<BR>&nbsp;&nbsp;&nbsp;&nbsp;&nbsp;Demetrios je zbunjeno čkiljio. "Šta..."
<BR>&nbsp;&nbsp;&nbsp;&nbsp;&nbsp;"Nas su prevideli", reče Ata. "Dobićemo gorivo, ali moćnici u Damasku su zauzeti drugim zanimljivostima. To znači da im je kraljičin uticaj sada sve manje važan..."
<BR>&nbsp;&nbsp;&nbsp;&nbsp;&nbsp;Oresija je trljao doručje dok nije izgledalo da će pokidati kožu. "Napad na Palatu?"
<BR>&nbsp;&nbsp;&nbsp;&nbsp;&nbsp;Ata odmahnu glavom, ne želeći da nagađa. "I dalje imamo svoju misiju, ali, nešto ne valja. Mora da je počelo tik po našem odlasku. Ne smemo zvati radiom... trajalo bi sat i više da stignemo u grad, ili do administracije aerodromosa, i pošaljemo telegram..." On sleže ramenima. "Nemamo drugog izbora nego da nastavimo."
<BR>&nbsp;&nbsp;&nbsp;&nbsp;&nbsp;Rita je zurila u daleke tornjeve i zigurate Damaska, svesna da se ne plaši, iako bi trebalo. Još uvek su je držali veselje i jednoličnost leta, kao droga.
<BR>&nbsp;&nbsp;&nbsp;&nbsp;&nbsp;"Proveri ključnjačom, molim te", tiho joj reče Oresija dok su se vraćali u pčelolet. "Hoću da znam je li naš cilj još tamo." Ona izvuće kutiju sa police i otvoria je, dotakavši ručku jednim prstom. Blistavo obojeni svet opet se okretao pred njom, i krst se pojavi na istom mestu, nepromenjen.
<BR>&nbsp;&nbsp;&nbsp;&nbsp;&nbsp;"Još je tu", potvrdi ona. Oresija veza sigurnosni pojas, zavali se u sedište i zatvori oči.
<BR>&nbsp;&nbsp;&nbsp;&nbsp;&nbsp;Pčelolet je za nekoliko minuta bio napunjen i spreman za dalji let. Ata konačno uđe i ljutito zalupi vrata. "Šta će biti sa našim vazdušnim tankerom?" promrmlja on. "I šta će biti sa povratkom?"
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
