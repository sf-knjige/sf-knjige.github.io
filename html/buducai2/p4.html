<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DUGO BDENJE
<P>&nbsp;&nbsp;&nbsp;&nbsp;&nbsp;Devet brodova poletelo je sa Mesečeve baze. Kada su se našli u svemiru, njih osam načinilo je neku vrstu kupole oko najmanjeg. Zadržali su ovu formaciju tokom čitavog puta do Zemlje.
<BR>&nbsp;&nbsp;&nbsp;&nbsp;&nbsp;Mali brod nosio je obeležja admiralskog - ali na njemu nije bilo nikakvog živog bića. Nije to bio ni putnički brod, već automatski, brod-robot namenjen za prenos radioaktivnog tovara. Na ovom putovanju, međutim, nije nosio ništa izuzev olovnog kovčega - i Gajgerovog brojača koji se ni za trenutak nije smirivao.
<BR>
<BR>&nbsp;&nbsp;&nbsp;&nbsp;&nbsp;Iz uvodnika
<BR>&nbsp;&nbsp;&nbsp;&nbsp;&nbsp;Posle deset godina,
<BR>&nbsp;&nbsp;&nbsp;&nbsp;&nbsp;film 38, 17. juna 2009,
<BR>&nbsp;&nbsp;&nbsp;&nbsp;&nbsp;Arhiv 'N. Y. Times'
<BR>
<BR>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Džoni Dalkvist ispuhnu dim na Gajgerov brojač. Suvo se nasmešivši, on pokuša ponovo. Do sada mu je već čitavo telo bilo radioaktivno. Čak i njegov dah, dim iz njegove cigarete, bili su dovoljni da Gajgerov brojač pošizi.
<BR>&nbsp;&nbsp;&nbsp;&nbsp;&nbsp;Koliko je dugo bio ovde? Vreme ne znači mnogo na Mesecu. Dva dana? Tri? Nedelju dana? On pusti mozak da mu se vrati u prošlost: poslednje tačno određeno vreme u njegovom umu bilo je kada ga izvršni oficir beše pozvao, odmah posle doručka...
<BR>
<BR>&nbsp;&nbsp;&nbsp;&nbsp;&nbsp;"Poručnik Dalkvist, javlja se izvršnom oficiru."
<BR>&nbsp;&nbsp;&nbsp;&nbsp;&nbsp;Pukovnik Tauers podiže pogled. "Ah, Džon Ezra. Sedi, Džoni. Cigaretu?"
<BR>&nbsp;&nbsp;&nbsp;&nbsp;&nbsp;Džoni sede, zbunjen ali polaskan. Cenio je pukovnika Tauersa - zbog njegove pameti, njegove sposobnosti da se nametne i njegovog borbenog iskustva. Džoni nije imao nikakvog borbenog iskustva; bio je angažovan po okončanju svog doktorata iz nuklearne fizike, i sada je bio mlađi oficir zadužen za bombe u Mesečevoj bazi.
<BR>&nbsp;&nbsp;&nbsp;&nbsp;&nbsp;Pukovnik je želeo da porazgovaraju o politici, i Džoni je bio više nego začuđen. Konačno, Tauers ipak pređe na stvar; nije bilo bezbedno (tako je rekao) da se nadzor nad svetom ostavi u rukama političara; moć mora počivati u rukama naučno odabrane grupe. Kraće rečeno - u rukama Patrole.
<BR>&nbsp;&nbsp;&nbsp;&nbsp;&nbsp;Džoni je bio više zatečen nego iznenađen. Kao zamisao, Tauersovo razmišljanje delovalo je razumno. Liga naroda beše se svojevremeno raspala; šta će sprečiti da se isto to dogodi i sa Ujedinjenim nacijama, i da tako dođe do još jednog svetskog rata? "A znaš li, Džoni, koliko bi užasan bio jedan takav rat?"
<BR>&nbsp;&nbsp;&nbsp;&nbsp;&nbsp;Džoni se složi, i Tauers reče da mu je drago da Džoni shvata. Stariji oficir u čijoj su nadležnosti bile bombe mogao bi i sam obaviti posao, ali bilo je bolje imati dvojicu specijalista.
<BR>&nbsp;&nbsp;&nbsp;&nbsp;&nbsp;Džoni se naglo uspravi. "Vi hoćete da nešto da uradite po tom pitanju?" Mislio je da izvršni oficir to kaže tek razgovora radi.
<BR>&nbsp;&nbsp;&nbsp;&nbsp;&nbsp;Tauers se nasmeši. "Mi nismo političari; mi ne pričamo. Mi delujemo."
<BR>&nbsp;&nbsp;&nbsp;&nbsp;&nbsp;Džoni zviznu. "I kada to treba da počne?"
<BR>&nbsp;&nbsp;&nbsp;&nbsp;&nbsp;Tauers pritisnu dugme. Džoni je bio zapanjen čuvši svoj sopstveni glas, a onda ga prepoznade kao deo snimljenog razgovora mlađih oficira u kantini. Politička svađa koje se sećao, i to sasvim dobro, i od koje beše digao ruke... Međutim, nerviralo ga je uhođenje.
<BR>&nbsp;&nbsp;&nbsp;&nbsp;&nbsp;Tauers isključi snimak. "Mi već jesmo delovali", reče on. "Znamo ko je pouzdan, a ko nije. Uzmi Kelija..." On pokaza na zvučnike. "Keli je politički nepouzdan. Primetio si da ga nije bilo na doručku?"
<BR>&nbsp;&nbsp;&nbsp;&nbsp;&nbsp;"A? Mislio sam da je na straži."
<BR>&nbsp;&nbsp;&nbsp;&nbsp;&nbsp;"Kelijevi stražarski dani su okončani. Oh, ne brini, nije povređen."
<BR>&nbsp;&nbsp;&nbsp;&nbsp;&nbsp;Džoni razmisli o tome. "Na kom sam ja spisku?" upita on. "Pouzdanih ili nepouzdanih?"
<BR>&nbsp;&nbsp;&nbsp;&nbsp;&nbsp;"Pored tvog imena stoji znak pitanja. Ipak, sve vreme sam tvrdio da se na tebe može računati." On se velikodušno nasmeši. "Nećeš me valjda, Džoni, naterati da ispadnem lažov?"
<BR>&nbsp;&nbsp;&nbsp;&nbsp;&nbsp;Kako Dalkvist ništa ne odgovori, Tauers oštro upita: "Hajde sad... Šta misliš o tome? Zucni."
<BR>&nbsp;&nbsp;&nbsp;&nbsp;&nbsp;"Pa, ako mene pitate, mislim da ste uzeli preveliki zalogaj. Iako je istina da Mesečeva baza kontroliše Zemlju, sama Mesečeva baza predstavlja za neki brod pravog glinenog goluba. Jedna bomba, i... bum!"
<BR>&nbsp;&nbsp;&nbsp;&nbsp;&nbsp;Tauers uze jedan list papira i dodade ga Džoniju; na listu je stajalo: POKUPIO SAM TVOJ ČIST VEŠ. ZAK. "To znači da je svaka bomba na Trigve Liju stavljena van opticaja. Imam slične izveštaje i sa svakog drugog broda koji bi nas mogao ugroziti." On ustade. "Razmisli malo i potraži me posle ručka. Sada si potreban majoru Morganu, da promeni kontrolne frekvencije na bombama."
<BR>&nbsp;&nbsp;&nbsp;&nbsp;&nbsp;"Kontrolne frekvencije?"
<BR>&nbsp;&nbsp;&nbsp;&nbsp;&nbsp;"Naravno. Ne želimo da se bombe aktiviraju pre nego što dođu do meta."
<BR>&nbsp;&nbsp;&nbsp;&nbsp;&nbsp;"Šta? Pa, rekli ste da vam je namera da sprečite rat."
<BR>&nbsp;&nbsp;&nbsp;&nbsp;&nbsp;Tauers odmahnu rukom. "Neće biti rata - samo psihološka demonstracija, jedan ili dva nevažna grada. Malo krvi, da se spreči sveobuhvatni rat. Jednostavna aritmetika."
<BR>&nbsp;&nbsp;&nbsp;&nbsp;&nbsp;On položi ruku Džoniju na rame. "Nisi šonja, odnosno, to ne bi trebalo da bude oficir u čijoj su nadležnosti bombe. Razmišljaj o tome kao o hirurškoj operaciji. I, razmišljaj i o svojoj porodici."
<BR>&nbsp;&nbsp;&nbsp;&nbsp;&nbsp;Džoni Dalkvist upravo beše o tome i razmišljao. "Molim vas, gospodine, želeo bih da vidim komandanta."
<BR>&nbsp;&nbsp;&nbsp;&nbsp;&nbsp;Tauers se namršti. "Komandant je zauzet. Kao što ti je poznato, ja govorim u njegovo ime. Potraži me ponovo... posle ručka."
<BR>&nbsp;&nbsp;&nbsp;&nbsp;&nbsp;Do komandanta se zaista nije moglo doći; komandant je bio mrtav. Međutim, Džoni to nije znao.
<BR>
<BR>&nbsp;&nbsp;&nbsp;&nbsp;&nbsp;Dalkvist se vrati u kantinu, kupi cigarete, sede i poče da puši. Zatim ustade, ugasi pikavac i uputi se ka zapadnoj vazdušnoj komori Baze. Tu navuče svoje svemirsko odelo i otide do vratara. "Otvori, Smiti."
<BR>&nbsp;&nbsp;&nbsp;&nbsp;&nbsp;Vojnik je izgledao iznenađen. "Ne mogu pustiti nikoga, gospodine, bez dopuštenja pukovnika Tauersa. Zar ne znate za to?"
<BR>&nbsp;&nbsp;&nbsp;&nbsp;&nbsp;"Oh, da! Daj mi svoju knjigu naređenja." Dalkvist je uze, napisa sebi propusnicu i potpisa je sa 'po naređenju pukovnika Tauersa'. "Pozovi, ukoliko želiš, izvršnog oficira i proveri", dodade on.
<BR>&nbsp;&nbsp;&nbsp;&nbsp;&nbsp;Vojnik pročita zapisano i vrati knjižicu u džep. "Ne treba, poručniče, vaša reč je dovoljna."
<BR>&nbsp;&nbsp;&nbsp;&nbsp;&nbsp;"Ne voliš da uznemiravaš izvršnog oficira, a? Pa, ne krivim te zbog toga." On uđe u komoru, zatvori vrata, i sačeka da se ispumpa vazduh.
<BR>&nbsp;&nbsp;&nbsp;&nbsp;&nbsp;Na površini Meseca on zatrepta od svetlosti i požuri do terminala za rakete; kola su čekala. Ušao je, navukao krov, i pritisnuo dugme za polazak. Raketna kola pojuriše ka brdima, proleteše kroz njih i izleteše u ravnicu načičkanu raketnim projektilima, kao svećicama na torti. Brzo su potom uletela i u drugi tunel, prošavši kroz još jedan niz brda. Kola zatim usporiše, što Džoniju gotovo izvrnu stomak, i zaustaviše se kod podzemne oružarnice atomskih bombi.
<BR>&nbsp;&nbsp;&nbsp;&nbsp;&nbsp;Dok je izlazio, on uključi svoj toki-voki. Stražar u svemirskom odelu na ulazu salutira. "Dobro jutro, Lopezu", dobaci mu Dalkvist i prođe pored njega ka vazdušnoj komori i otvori je.
<BR>&nbsp;&nbsp;&nbsp;&nbsp;&nbsp;Čuvar mu mahnu. "Hej! Niko tu ne sme da ulazi bez naloga izvršnog oficira!" On prebaci pušku u drugu ruku, stade nešto da pretura po džepu i izvadi list hartije. "Pročitajte, poručniče."
<BR>&nbsp;&nbsp;&nbsp;&nbsp;&nbsp;Dalkvist odmahnu rukom. "Ja sam napisao to naređenje. Ti si ga pročitao - i pogrešno protumačio."
<BR>&nbsp;&nbsp;&nbsp;&nbsp;&nbsp;"Ne vidim po čemu, poručniče."
<BR>&nbsp;&nbsp;&nbsp;&nbsp;&nbsp;Dalkvist zgrabi hartiju, pogleda je i pokaza na jedan red. "Vidiš? 'Izuzev osoba koje posebno ovlasti izvršni oficir'. Radi se o oficirima zaduženim za bombe, majoru Morganu i meni."
<BR>&nbsp;&nbsp;&nbsp;&nbsp;&nbsp;Stražar je izgledao zabrinut, i Dalkvist nastavi: "Do đavola, pogledaj šta znači 'posebno ovlašćene osobe'... Nalazi se u knjižici sa stražarskim pravilima, pod 'Prostorija sa bombama, bezbednosni postupak'. Nemoj mi reći da si je ostavio u spavaonici!"
<BR>&nbsp;&nbsp;&nbsp;&nbsp;&nbsp;"Oh, ne, gospodine! Ovde mi je." Stražar poseže u džep. Dalkvist mu vrati papir; stražar ga uze, zastade, spusti oružje uz bok, premesti papir u levu ruku i zavuče desnu u džep.
<BR>&nbsp;&nbsp;&nbsp;&nbsp;&nbsp;Dalkvist zgrabi pušku, gurnu je između stražarevih nogu i povuče. Potom odbaci oružje i potrča u komoru. Zatvorivši za sobom vrata, ugleda stražara kako se upinje da se osovi na noge. On zaključa spoljna vrata i istog časa oseti peckanje na prstima: metak beše pogodio vrata.
<BR>&nbsp;&nbsp;&nbsp;&nbsp;&nbsp;On pohita ka unutrašnjim vratima, otvori ih, pa se vrati do spoljnih vrata i dohvati ručku, osetivši istog časa kako se pomera. Stražar je pokušavao da je podigne, dok ju je poručnik spuštao, pomažući se pri tom samo svojom malom mesečevom težom. Ručka se, pred njegovim očima, polako dizala.
<BR>&nbsp;&nbsp;&nbsp;&nbsp;&nbsp;Vazduh iz prostorije sa bombama pohrli u komoru. Dalkvist oseti kako se svemirska odeća opušta na njemu, dok se pritisak u komori izjednačavao sa pritiskom u skafandru. On prestade da se napreže i pusti stražara da podigne ručku. Nije više bilo važno; trinaest tona vazduha držalo je sada vrata čvrsto zatvorenim.
<BR>&nbsp;&nbsp;&nbsp;&nbsp;&nbsp;On potom zaglavi unutrašnja vrata prostorije, kako se ne bi mogla zatvoriti. Dokle god su ona bila otvorena, komora nije mogla da funkcioniše, i niko nije mogao da kroči unutra.
<BR>&nbsp;&nbsp;&nbsp;&nbsp;&nbsp;Pred njim u prostoriji, po jedna za svaki raketni projektil, stajale su atomske bombe, poređane u redove na dovoljnoj udaljenosti da se otkloni i najmanja mogućnost spontane lančane reakcije. Bile su to najsmrtnosnije stvari u čitavom poznatom im svemiru; međutim, bile su to njegove bebice. Sada je sebe postavio između njih i bilo koga ko bi mogao da ih zloupotrebi.
<BR>&nbsp;&nbsp;&nbsp;&nbsp;&nbsp;Međutim, sada, kada je već bio tu, nije imao nikakav plan kako da iskoristi svoju privremenu prednost.
<BR>&nbsp;&nbsp;&nbsp;&nbsp;&nbsp;Zvučnik na zidu ožive. "Hej! Poručniče! Šta se dešava? Jeste li poludeli?" Dalkvist ništa ne odgovori. Samo neka Lopez ostane zbunjen - duže će mu trebati da se odluči šta da radi. A Džoniju Dalkvistu trebalo je što više minuta. Lopez nastavi da protestvuje, ali posle nekog vremena sasvim zamuknu.
<BR>&nbsp;&nbsp;&nbsp;&nbsp;&nbsp;Džoni je samo sledio slepu želju da ne dopusti da se bombe - njegove bombe! - iskoriste na 'nevažnim gradovima'. Ali, šta sada? Ipak, Tauers nije mogao da uđe kroz komoru. Džoni će sedeti tu sve dok se sam pakao ne zamrzne.
<BR>&nbsp;&nbsp;&nbsp;&nbsp;&nbsp;Ne zavaravaj se, Džone Ezra! Tauers ipak može da uđe. Malo jakog eksploziva kod spoljnih vrata - vazduh izleće napolje, naš dečko Džoni guši se od krvi iz svojih raspuklih pluća - i bombe će i dalje biti tu, nedirnute. Bile su sazdane da podnesu putovanje od Meseca do Zemlje; vakuum im ne bi naneo baš nikakvu štetu.
<BR>&nbsp;&nbsp;&nbsp;&nbsp;&nbsp;Džoni odluči da ostane u svom svemirskom odelu; eksplozivna dekompresija ne bi mu se baš dopala. Njegov omiljeni način umiranja bio je od starosti.
<BR>&nbsp;&nbsp;&nbsp;&nbsp;&nbsp;Ili, mogli su možda da probuše rupu, ispuste vazduh i otvore vrata bez obijanja brave. Možda bi Tauers, takođe, mogao izgraditi novu komoru, pokraj stare. To je, pomisli Džoni, ipak bilo malo verovatno; coup d'Qtat zavisio je od brzine. Tauers će skoro sigurno pribeći najbržem načinu - eksplozivu. A Lopez verovatno već sada zove Bazu. Petnaest minuta dok se Tauers obuče i dođe dovde, možda kratak dogovor - onda bum! - i žurka je gotova.
<BR>&nbsp;&nbsp;&nbsp;&nbsp;&nbsp;Petnaest minuta...
<BR>&nbsp;&nbsp;&nbsp;&nbsp;&nbsp;Kroz petnaestak minuta bombe mogu ponovo pasti u ruke zaverenika; morao je, stoga, za petnaestak minuta onesposobiti bombe.
<BR>&nbsp;&nbsp;&nbsp;&nbsp;&nbsp;Atomsku bombu čine samo dva ili više komada fisionih metala, kao što je plutonijum. Odvojeni, nisu mnogo opasniji od paketića putera; ali, kada se spoje, eksplodiraju. Komplikacije leže u napravama, kolima i spojevima koji ih spajaju u tačno određenom trenutku i mestu.
<BR>&nbsp;&nbsp;&nbsp;&nbsp;&nbsp;Ta elektronska kola, 'mozak' bombe, vrlo se lako onesposobljavaju; međutim, nju samu teško je onesposobiti baš zbog njene jednostavnosti. Džoni stoga odluči da razbije 'mozgove' - i to brzo!
<BR>&nbsp;&nbsp;&nbsp;&nbsp;&nbsp;Jedini alat koji je imao pri ruci bio je onaj najjednostavniji, koji se koristio pri rukovanju bombama. Izuzimajući Gajgerov brojač, zvučnike, televizijsku opremu za vezu sa Bazom i samih bombi, prostorija je bila prazna. Bomba na kojoj se radilo bila bi odnošena negde drugde - ne zbog straha od eksplozije, već da se smanji izlaganje ljudi radijaciji. Radioaktivni materijal u bombi bio je smešten u 'oblogu' - u ovim bombama, od zlata. Zlato zaustavlja alfa, beta i veći deo smrtonosnog gama zračenja - ali ne i neutrone.
<BR>&nbsp;&nbsp;&nbsp;&nbsp;&nbsp;Nepredvidljivi, otrovni neutroni koje plutonijum zrači morali su se izliti, ili bi usledila lančana reakcija... eksplozija! Prostorija je bila preplavljena nevidljivim, skoro neuočljivim zračenjem neutrona. Mesto je bilo nezdravo, i pravila su zahtevala što je moguće kraće zadržavanje na njemu.
<BR>&nbsp;&nbsp;&nbsp;&nbsp;&nbsp;Gajgerov brojač je otkucavao 'pozadinsku' radijaciju, kosmičke zrake, tragove radioaktivnosti u Mesečevoj kori, kao i sekundarnu radioaktivnost koju su neutroni stvarali u prostoriji. Slobodni neutroni imali su tu gadnu osobinu da zaraze sve čega se dotaknu, čineći to radioaktivnim - bilo da se radilo o betonskom zidu ili ljudskom telu. Prostorija će ubrzo morati da se napusti.
<BR>&nbsp;&nbsp;&nbsp;&nbsp;&nbsp;Dalkvist okrenu ručicu na Gajgerovom brojaču i instrument prestade da klikće. Bio je upotrebio prigušivač da isključi buku 'pozadinske' radijacije na postojećem nivou, i to ga neprijatno podseti na opasnost od daljeg boravka u prostoriji. On izvuče film za obeležavanje izloženosti radijaciji koji je sve osoblje nosilo; odmah je reagovao i bio je sasvim čist kad je on ovamo ušao. Najosetljiviji deo, međutim, sada se već beše blago zatamnio. Na polovini filma nalazila se crvena crta. Teoretski, ukoliko njegov vlasnik tokom nedelje dana bude izložen dovoljnoj radijaciji da zatamni film do te crte - bio je, Džoni podseti samog sebe, čist mrtvak.
<BR>&nbsp;&nbsp;&nbsp;&nbsp;&nbsp;On skide sa sebe glomazno svemirsko odelo; sada mu je bila potrebna brzina. Obavi posao i predaj se - bolje je da bude zatvorenik nego da boravi na ovako 'vrućem' mestu.
<BR>&nbsp;&nbsp;&nbsp;&nbsp;&nbsp;Dalkvist potom zgrabi čekić sa police na zidu i poče da radi, zastavši samo da isključi snimanje na televizoru. Prva bomba ga je uznemiravala. Počeo je da razbija poklopac 'mozga', a onda zastade, ispunjen neodlučnošću. Čitavog svog života divio se tom finom aparatu.
<BR>&nbsp;&nbsp;&nbsp;&nbsp;&nbsp;Ipak, on skupi snagu i zamahnu; staklo puče, i metal zaškripa. Raspoloženje mu se naglo promeni: bio je počeo da u uništavanju oseća neku vrstu stidnog zadovoljstva. Nastavio je potom gotovo s oduševljenjem, zamahujući, razbijajući, uništavajući!
<BR>&nbsp;&nbsp;&nbsp;&nbsp;&nbsp;Toliko se beše uneo u to da isprva nije ni čuo kako ga zovu. "Dalkviste! Odgovori mi! Da li si tu?"
<BR>&nbsp;&nbsp;&nbsp;&nbsp;&nbsp;On obrisa znoj i pogleda na televizijski ekran. Tauers, sa uznemirenim crtama na licu, posmatrao ga je.
<BR>&nbsp;&nbsp;&nbsp;&nbsp;&nbsp;Džoni sa zaprepašćenjem ustanovi da beše onesposobio samo šest bombi. Da li će ga se dočepati, pre nego što završi? Oh, ne! Morao je da završi. Smiri se, sinak, smiri se! "Da, pukovniče? Zvali ste me?"
<BR>&nbsp;&nbsp;&nbsp;&nbsp;&nbsp;"Naravno da jesam! Šta ovo treba da znači?"
<BR>&nbsp;&nbsp;&nbsp;&nbsp;&nbsp;"Žao mi je, pukovniče."
<BR>&nbsp;&nbsp;&nbsp;&nbsp;&nbsp;Tauersov izraz se malo opusti. "Uključi snimanje, Džoni, ne mogu da te vidim. Kakva je to buka?"
<BR>&nbsp;&nbsp;&nbsp;&nbsp;&nbsp;"Snimanje je uključeno", slaga Džoni. "Mora da ne radi. Ta buka... ovaj, da budem iskren, pukovniče, sređivao sam stvari tako da niko ne može da ovamo uđe."
<BR>&nbsp;&nbsp;&nbsp;&nbsp;&nbsp;Tauers počeknu nekoliko trenutaka, a onda odlučno reče: "Pretpostaviću da si bolestan i poslaću te medicinskom oficiru. Ali, hoću da iziđeš odatle, i to odmah. To je naređenje, Džoni."
<BR>&nbsp;&nbsp;&nbsp;&nbsp;&nbsp;"Ne mogu još, pukovniče", odgovori Džoni polako. "Došao sam ovamo da razmislim, i još nisam završio. Rekli ste da vas potražim posle ručka."
<BR>&nbsp;&nbsp;&nbsp;&nbsp;&nbsp;"Mislio sam da ostaneš u svojoj sobi."
<BR>&nbsp;&nbsp;&nbsp;&nbsp;&nbsp;"Naravno, gospodine. Ipak, pomislio sam kako bi trebalo da budem na straži pored bombi, ukoliko dođem do zaključka da grešite."
<BR>&nbsp;&nbsp;&nbsp;&nbsp;&nbsp;"Nije na tebi, Džoni, da odlučuješ. Ja sam ti nadređeni oficir. Zakleo si mi se na poslušnost."
<BR>&nbsp;&nbsp;&nbsp;&nbsp;&nbsp;"Jesam, gospodine." Ovo je predstavljalo gubljenje vremena; stari lisac možda već beše poslao odred. "Ali, takođe sam se zakleo i da ću čuvati mir. Da li biste došli ovamo da porazgovaramo o tome? Ne želim da uradim pogrešnu stvar."
<BR>&nbsp;&nbsp;&nbsp;&nbsp;&nbsp;Tauers se nasmeši. "Dobra ideja, Džoni. Samo tu čekaj. Siguran sam da ćeš ugledati svetlo." I on se isključi.
<BR>&nbsp;&nbsp;&nbsp;&nbsp;&nbsp;"Tako", reče Džoni naglas. "Nadam se da si uveren da sam debil - ti ljigavi izrode!" On ponovo dohvati čekić, spreman da iskoristi dodatne minute.
<BR>&nbsp;&nbsp;&nbsp;&nbsp;&nbsp;Odjednom je zastao; sinulo mu je da ne bilo dovoljno samo razneti 'mozgove'. Istina, nije bilo rezervnih 'mozgova', ali, postojala je jedna dobro opremljena elektronska radnja. Morgan je mogao napraviti kontrolna kola za bombe. Pa, mogao je to i on - ne baš elegantno, ali, funkcionisalo bi. Prokletstvo! Moraće da uništi same bombe, i to u narednih desetak minuta.
<BR>&nbsp;&nbsp;&nbsp;&nbsp;&nbsp;Međutim, bombe su bile čvrsti komadi metala, u teškim oblogama, povezane velikim komadima metala.
<BR>&nbsp;&nbsp;&nbsp;&nbsp;&nbsp;Do đavola!
<BR>&nbsp;&nbsp;&nbsp;&nbsp;&nbsp;Naravno, postojao je način. Poznavao je kontrolna kola - a takođe je znao i kako da ih obmane. Uzmimo ovu bombu: ukoliko izvuče bezbednosnu oprugu, isključi blizinsko kolo, skrati kolo za odlaganje, i ručno prekine kolo za aktiviranje - pa potom sve odvrne i posegne unutra, mogao bi, uz pomoć samo jedne dugačke čvrste žice, da aktivira bombu.
<BR>&nbsp;&nbsp;&nbsp;&nbsp;&nbsp;Što bi i druge bombe i čitavu dolinu diglo u carstvo nebesko.
<BR>&nbsp;&nbsp;&nbsp;&nbsp;&nbsp;Kao i Džonija Dalkvista. U tome je, međutim, bio problem.
<BR>&nbsp;&nbsp;&nbsp;&nbsp;&nbsp;Sve ovo vreme radio je ono što beše smislio, do samog aktiviranja bombe. Spremna, bomba je izgledala kao da preti, kao da se sprema da skoči. On ustade, znojeći se.
<BR>&nbsp;&nbsp;&nbsp;&nbsp;&nbsp;Pitao se da li ima hrabrosti. Nije želeo da zakaže i nadao se da neće. On poseže u jaknu i izvadi sliku Edit i bebe. "Dušo", reče on, "ako se izvučem iz ovoga, neću više ni ulicu prelaziti na crveno." On poljubi sliku i vrati je u džep. Ništa više nije mogao da učini, osim da čeka.
<BR>&nbsp;&nbsp;&nbsp;&nbsp;&nbsp;Šta je zadržavalo Tauersa? Džoni je hteo da bude siguran da je Tauers u dometu eksplozije. Kakav fazon! Ja... sedim ovde, spreman da ga raznesem u paramparčad. Ideja mu se svide; a onda mu je sinula još jedna: zašto da sebe raznese... živog?
<BR>&nbsp;&nbsp;&nbsp;&nbsp;&nbsp;Postojao je još jedan način da se aktivira bomba - 'mrtvačkom' kontrolom. Bilo je potrebno učiniti da se poslednji korak, onaj koji pokreće eksploziju, ne obavi dokle god on drži ruku na prekidaču, ručki, ili bilo čemu drugom. A onda, ako otvore vrata, ili ga upucaju, ili šta god već da urade - ode balon!
<BR>&nbsp;&nbsp;&nbsp;&nbsp;&nbsp;Još bolje, mogao ih je zadržavati pretnjama; ranije ili kasnije stići će pomoć - Džoni je bio siguran da većina Patrole nije umešana u ovu smrdljivu zaveru - a onda, 'Johnny comes marching home'! Kakav povratak! Daće otkaz i zaposliti se kao predavač.
<BR>&nbsp;&nbsp;&nbsp;&nbsp;&nbsp;Za sve to vreme, radio je. Električna veza. Ne, premalo vremena. Neka bude jednostavna, mehanička. Zamislio je kako treba da izgleda, ali jedva da beše počeo da je pravi, kada ga zvučnik pozva:
<BR>&nbsp;&nbsp;&nbsp;&nbsp;&nbsp;"Džoni?"
<BR>&nbsp;&nbsp;&nbsp;&nbsp;&nbsp;"To ste vi, pukovniče?" Ruke su mu i dalje bile zauzete.
<BR>&nbsp;&nbsp;&nbsp;&nbsp;&nbsp;"Pusti me unutra."
<BR>&nbsp;&nbsp;&nbsp;&nbsp;&nbsp;"Pa sad, pukovniče, toga nije bilo u dogovoru." Gde sad da nađe nešto što će mu poslužiti kao dugačka poluga?
<BR>&nbsp;&nbsp;&nbsp;&nbsp;&nbsp;"Ući ću samo ja, Džoni, dajem ti reč. Govorićemo licem u lice."
<BR>&nbsp;&nbsp;&nbsp;&nbsp;&nbsp;Njegovu reč! "Možemo da razgovaramo i preko zvučnika, pukovniče." Hej, evo ga... Poluga je stajala na polici s alatima.
<BR>&nbsp;&nbsp;&nbsp;&nbsp;&nbsp;"Džoni, upozoravam te. Pusti me unutra ili ću dići vrata u vazduh."
<BR>&nbsp;&nbsp;&nbsp;&nbsp;&nbsp;Žica... Bila mu je potrebna žica, prilično dugačka i čvrsta. On iščupa antenu iz svog odela. "Ne biste vi to učinili, pukovniče. Upropastili biste bombe."
<BR>&nbsp;&nbsp;&nbsp;&nbsp;&nbsp;"Vakuum ne može da naškodi bombama. Prestani da foliraš."
<BR>&nbsp;&nbsp;&nbsp;&nbsp;&nbsp;"Bolje to raspravite s majorom Morganom. Vakuum im neće naškoditi; ali, eksplozivna dekompresija uništiće sva kola." Pukovnik nije bio specijalista za bombe, i nekoliko minuta je ćutao. Džoni nastavi da radi.
<BR>&nbsp;&nbsp;&nbsp;&nbsp;&nbsp;"Dalkviste", nastavi Tauers, "bila ti je to prilično traljava laž. Proverio sam sa Morganom. Ukoliko ga nemaš na sebi, imaš šezdeset sekundi da navučeš skafander. Razneću vrata."
<BR>&nbsp;&nbsp;&nbsp;&nbsp;&nbsp;"Ne, nećete", odvrati Džoni. "Da li ste ikada čuli za 'mrtvački' prekidač?" Sada još protivteža - i veza.
<BR>&nbsp;&nbsp;&nbsp;&nbsp;&nbsp;"A? Kako to misliš?"
<BR>&nbsp;&nbsp;&nbsp;&nbsp;&nbsp;"Namestio sam broj sedamnaest da ručno ekplodira. Ali, ubacio sam i jednu začkoljicu. Neće pući dok ja držim kaiš koji mi je u ruci. Međutim, ukoliko mi se bilo šta dogodi - ona ide u vazduh! Vi se nalazite na otprilike šesnaest metara od epicentra eksplozije. Razmislite malo."
<BR>&nbsp;&nbsp;&nbsp;&nbsp;&nbsp;Usledila je kratka tišina. "Ne verujem ti."
<BR>&nbsp;&nbsp;&nbsp;&nbsp;&nbsp;"Ne? Pitajte Morgana. On će mi verovati. Može i sam to da proveri preko televizijske kamere." Džoni veza pojas svog svemirskog odela oko kraja poluge.
<BR>&nbsp;&nbsp;&nbsp;&nbsp;&nbsp;"Rekao si da snimanje ne radi."
<BR>&nbsp;&nbsp;&nbsp;&nbsp;&nbsp;"Lagao sam. Ovog puta ću vam dokazati. Neka me Morgan pozove."
<BR>&nbsp;&nbsp;&nbsp;&nbsp;&nbsp;Istog tretnutka na ekranu se pojavi Morganovo lice. "Poručniče Dalkvist?"
<BR>&nbsp;&nbsp;&nbsp;&nbsp;&nbsp;"Zdravo, Smrdljivko. Samo malo." On brižljivo zaveza poslednji čvor, dok je istovremeno držao kraj poluge. Potom prebaci ruku na pojas, steže ga, sede na pod, ispruži ruku i uključi televizijsko snimanje. "Možeš li me vidiš, Smrdljivko?"
<BR>&nbsp;&nbsp;&nbsp;&nbsp;&nbsp;"Vidim te", odgovori Morgan kruto. "Kakva ti je to besmislica?"
<BR>&nbsp;&nbsp;&nbsp;&nbsp;&nbsp;"Malo iznenađenje koje sam ti spremio." On mu objasni kako je sve uradio - koja kola je presekao, koja je prespojio, kako može da izvede aktiviranje.
<BR>&nbsp;&nbsp;&nbsp;&nbsp;&nbsp;Morgan klimnu glavom. "Ipak, Dalkviste, blefiraš. Siguran sam da nisi isključio kolo K. Nemaš ti muda da sebe digneš u vazduh."
<BR>&nbsp;&nbsp;&nbsp;&nbsp;&nbsp;Džoni se nasmeja. "Naravno da nemam. Ali, u tome i jeste sva čar. Ne može da eksplodira, sve dok sam ja živ. Ako tvoj ljigavi šef, bivši pukovnik Tauers, raznese vrata, ja sam onda mrtav i bomba ode. Meni je svejedno, ali njemu nije. Bolje mu to prenesi." On se isključi.
<BR>&nbsp;&nbsp;&nbsp;&nbsp;&nbsp;Tauers se ubrzo oglasi preko zvučnika. "Dalkviste?"
<BR>&nbsp;&nbsp;&nbsp;&nbsp;&nbsp;"Čujem vas."
<BR>&nbsp;&nbsp;&nbsp;&nbsp;&nbsp;"Nema potrebe da traćiš svoj život. Iziđi, i bićeš penzionisan sa punom platom. Možeš otići kući svojoj porodici. Obećavam ti to."
<BR>&nbsp;&nbsp;&nbsp;&nbsp;&nbsp;Džoni se razbesne. "Nemojte mešati moju porodicu u ovo!"
<BR>&nbsp;&nbsp;&nbsp;&nbsp;&nbsp;"Misli na njih, čoveče."
<BR>&nbsp;&nbsp;&nbsp;&nbsp;&nbsp;"Umukni! Vrati se u svoju rupu. Nešto me svrbi i sve ove krntije mogu ti ekplodirati pravo u glavu."
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Džoni se naglo uspravi. Bio je zadremao, ne puštajući kaiš, ali zadrhta i pri samoj pomisli na to.
<BR>&nbsp;&nbsp;&nbsp;&nbsp;&nbsp;Možda bi trebalo da neutrališe bombe i da se osloni na to da se neće usuditi da ga izvuku odatle? Međutim, budući da mu je oko vrata već bilo stavljeno uže, moguće je da bi Tauers i rizikovao. Ukoliko to učini, i bomba bude deaktivirana, Džoni će biti mrtav, dok će se Tauers dočepati bombi. Ne, i ovo je već bilo previše; neće njegova devojčica odrastati pod diktatorom samo da bi on mogao malo da dremne.
<BR>&nbsp;&nbsp;&nbsp;&nbsp;&nbsp;Čuo je kako Gajgerov brojač otkucava i seti se da ga beše prigušio. Radioaktivnost u prostoriji mora da se bila povećala, možda zbog razbijanja 'moždanih' kola - ona su sigurno bila radioaktivna; previše dugo stajala su blizu plutonijuma. On izvuče film.
<BR>&nbsp;&nbsp;&nbsp;&nbsp;&nbsp;Zamračeni deo širio se prema crvenoj liniji.
<BR>&nbsp;&nbsp;&nbsp;&nbsp;&nbsp;On vrati film u džep i reče naglas, samom sebi: "Pa, druškane, bolje iziđi iz ove grobnice ili ćeš sijati kao sijalica." Bila je to, naravno, samo stilska figura; zaraženo tkivo ne sija - jednostavno umire, lagano.
<BR>&nbsp;&nbsp;&nbsp;&nbsp;&nbsp;Televizijski ekran se osvetli i na njemu se ukaza Tauersovo lice. "Dalkviste? Želim da popričamo."
<BR>&nbsp;&nbsp;&nbsp;&nbsp;&nbsp;"Idi do đavola."
<BR>&nbsp;&nbsp;&nbsp;&nbsp;&nbsp;"Priznajem da si nas stavio u nezgodan položaj."
<BR>&nbsp;&nbsp;&nbsp;&nbsp;&nbsp;"Nezgodan, kako da ne... Zaustavio sam vas."
<BR>&nbsp;&nbsp;&nbsp;&nbsp;&nbsp;"Samo za trenutak... Već sams sredio da dobijem još bombi..."
<BR>&nbsp;&nbsp;&nbsp;&nbsp;&nbsp;"Lažove."
<BR>&nbsp;&nbsp;&nbsp;&nbsp;&nbsp;"... ali nas ti usporavaš. Imam predlog."
<BR>&nbsp;&nbsp;&nbsp;&nbsp;&nbsp;"Nisam zainteresovan."
<BR>&nbsp;&nbsp;&nbsp;&nbsp;&nbsp;"Čekaj. Kada se ovo završi, ja ću biti predsednik svetske vlade. Ukoliko budeš sarađivao, čak i sada, bićeš moj zamenik."
<BR>&nbsp;&nbsp;&nbsp;&nbsp;&nbsp;Džoni mu reče šta može da uradi sa svojim predlogom.
<BR>&nbsp;&nbsp;&nbsp;&nbsp;&nbsp;"Ne budi glup", odvrati Tauers. "Šta dobijaš umiranjem?"
<BR>&nbsp;&nbsp;&nbsp;&nbsp;&nbsp;Džoni sleže ramenima. "Tauerse, kakav si ti prvoklasan smrdljivac. Pričao si mi o porodici. Radije bih ih video mrtve, nego da žive pod nekakvim instant Napoleonom kao što si ti. A sada se gubi - moram o nečemu da razmislim."
<BR>&nbsp;&nbsp;&nbsp;&nbsp;&nbsp;Tauers se isključi.
<BR>&nbsp;&nbsp;&nbsp;&nbsp;&nbsp;Džoni ponovo izvuče film. Nije izgledao tamniji, ali ga je neugodno podsećao da mu vreme ističe. Bio je gladan i žedan - i nije mogao da zauvek ostane budan. Brodu sa Zemlje potrebno je četiri dana; nije mogao da očekuje spas pre toga. Ali, on neće potrajati četiri dana - kada jednom crnilo pređe preko crvene linije, biće mrtav.
<BR>&nbsp;&nbsp;&nbsp;&nbsp;&nbsp;Jedina šansa mu je bila da bombe nepopravljivo ošteti i da iziđe - pre nego se film još više zacrni.
<BR>&nbsp;&nbsp;&nbsp;&nbsp;&nbsp;Razmislivši kako da to izvede, on ponovo prionu na posao. Pomoću kanapa, okačio je teg na kaiš. Ukoliko Tauers raznese vrata, mogao se samo nadati da će uspeti da povuče kaiš pre nego što umre.
<BR>&nbsp;&nbsp;&nbsp;&nbsp;&nbsp;Postojao je jednostavan, mada doduše naporan način da se bombe oštete, tako da Mesečeva baza više ne može da ih dovede u red. Srce svake bombe predstavljale su dve polulopte plutonijuma, sa ravnim stranama besprekorno uglačanima da se obezbedi savršen kontakt kada se budu spojili. Bilo šta manje od toga sprečilo bi lančanu reakciju na kojoj se zasnivala atomska eksplozija.
<BR>&nbsp;&nbsp;&nbsp;&nbsp;&nbsp;Džoni poče da rastavlja jednu od bombi.
<BR>&nbsp;&nbsp;&nbsp;&nbsp;&nbsp;Morao je da razbije četiri navrtke, i da potom razbije i stakleni omot oko unutrašnjeg mehanizma. Izuzev toga, bomba se lako rastavila. Konačno je pred sobom imao dve savršene, kao ogledala uglačane polulopte.
<BR>&nbsp;&nbsp;&nbsp;&nbsp;&nbsp;Udarac čekićem - i jedna više nije bila savršena. Drugi udarac - i druga napuče kao staklo; bio je to udarac baš po meri.
<BR>&nbsp;&nbsp;&nbsp;&nbsp;&nbsp;Satima kasnije, mrtav umoran, on se vrati napola aktiviranoj bombi. Nagnavši sebe da se smiri, on je, uz krajnju pažnju, sasvim isključi. Ubrzo su i njene srebrnaste polulopte bile sasvim beskorisne. Više nije bilo upotrebljive bombe u čitavoj prostoriji - ali ogromno bogatstvo u najvrednijem, najotrovnijem i najsmrtonosnijem metalu na čitavom svetu ležalo je rasuto svuda unaokolo.
<BR>&nbsp;&nbsp;&nbsp;&nbsp;&nbsp;Džoni pogleda smrtonosne stvarčice. "Ulazi u odelo i izlazi odavde, sinko", reče on naglas samom sebi. "Pitam se šta će Tauers reći?"
<BR>&nbsp;&nbsp;&nbsp;&nbsp;&nbsp;On pođe ka polici da ostavi čekić. Dok je prolazio, Gajgerov brojač divlje zareža.
<BR>&nbsp;&nbsp;&nbsp;&nbsp;&nbsp;Plutonijum ne utiče na Gajgerov brojač; ali, radijacija plutonijuma utiče. Džoni osmotri čekić, pa ga približi Gajgerovom brojaču. Ovaj ponovo zavrišta.
<BR>&nbsp;&nbsp;&nbsp;&nbsp;&nbsp;Džoni brzo odbaci čekić od sebe i pođe ponovo ka skafandru. Dok je prolazio pored brojača, ovaj ponovo zaklikta. Džoni se skameni.
<BR>&nbsp;&nbsp;&nbsp;&nbsp;&nbsp;Potom približi jednu ruku brojaču, i kliktanje pređe u ravnomerno predenje. Ne pomerajući se, on poseže u džep i izvadi svoj film.
<BR>&nbsp;&nbsp;&nbsp;&nbsp;&nbsp;Bio je, svom dužinom, sasvim crn.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Plutonijum unesen u telo brzo se kreće ka koštanoj srži. Ništa se ne može učiniti; žrtva je gotova. Neutroni divljaju u telu, razarajući tkiva, pretvarajući atome u radioaktivne izotope, uništavajući i ubijajući. Fatalna doza neverovatno je mala; desetina mase zrna kuhinjske soli više je nego dovoljna - doza dovoljno mala da uđe kroz najmanju ogrebotinu. Tokom istorijskog 'Projekta Manhatan', trenutna amputacija smatrana je jedinom mogućom merom prve pomoći.
<BR>&nbsp;&nbsp;&nbsp;&nbsp;&nbsp;Džoniju je sve to bilo poznato, ali ga to više nije uznemiravalo. Sedeo je na podu, pušio cigaretu iz zaliha i razmišljao. Događaji tokom njegovog dugog bdenja prolazili su mu kroz glavu.
<BR>&nbsp;&nbsp;&nbsp;&nbsp;&nbsp;On ispuhnu oblačić dima na Gajgerov brojač i gorko se nasmeši kada ga začu kako glasnije klikće. Do ovog trenutka čak mu i dah beše 'vreo' - ugljenik 14, pretpostavljao je, izbačen iz njegove krvi kao ugljen-dioksid. Ali, to više nije bilo važno.
<BR>&nbsp;&nbsp;&nbsp;&nbsp;&nbsp;Više nije imalo smisla da se preda, niti da Tauersu priušti to zadovoljstvo; okončaće svoje bdenje na licu mesta. Pored toga, držeći ih u uverenju da su bombe spremne da eksplodiraju, mogao ih je sprečiti da se dokopaju sirovog materijala od kojih su bombe načinjene. To je moglo biti značajno na duge staze.
<BR>&nbsp;&nbsp;&nbsp;&nbsp;&nbsp;Prihvatio je, bez iznenađenja, činjenicu da uopšte nije bio nesrećan. Bilo je čari u potpunom nedostatku briga. Ništa ga nije bolelo, nije mu bilo neudobno, više nije bio ni gladan. Telesno se još dobro osećao i mozak mu je bio u redu. Bio je mrtav - znao je da je mrtav; ali, ipak, još neko vreme mogao je da hoda, diše, gleda i oseća.
<BR>&nbsp;&nbsp;&nbsp;&nbsp;&nbsp;Nije se osećao ni samotno. Nije bio sam; njegovi sadruzi bili su sa njim - onaj dečko sa prstom u brani, pukovnik Bouvi, previše bolestan da se pokrene, ali koji ipak traži da ga prenesu preko linije, umirući kapetan Čezapika sa besmrtnim izazovom na usnama, Rodžer Jang koji zuri u maglu. Svi se oni behu okupili u mračnoj prostoriji sa bombama.
<BR>&nbsp;&nbsp;&nbsp;&nbsp;&nbsp;I, naravno, bila je tu i Edit. Nje je jedino bio svestan. Džoni požele da može da joj jasnije vidi lice. Da li je bila besna? Ili ponosna i srećna?
<BR>&nbsp;&nbsp;&nbsp;&nbsp;&nbsp;Ponosna i nesrećna... Sada je mogao da je bolje vidi, i da joj čak oseti ruku. Bio je vrlo miran.
<BR>&nbsp;&nbsp;&nbsp;&nbsp;&nbsp;Cigareta mu sagore do prstiju, i on povuče poslednji dim i baci je na Gajgerov brojač. Bila mu je poslednja. Potom sakupi nekoliko pikavaca i smota još jednu, posluživši se komadićem papira koji nađe u džepu. Pažljivo ju je pripalio i stao da čeka da se Edit ponovo pojavi. Bio je veoma srećan.
<BR>
<BR>&nbsp;&nbsp;&nbsp;&nbsp;&nbsp;Još je bio naslonjen na bombu, sa poslednjom od cigareta odavno ugašenom pored sebe, kada zvučnik ponovo ožive. "Džoni? Hej, Džoni! Da li me čuješ? Keli ovde. Lafajet je sleteo i Tauers je sebi razneo mozak. Džoni? Odgovori mi."
<BR>&nbsp;&nbsp;&nbsp;&nbsp;&nbsp;Kada su otvorili spoljna vrata, prvi čovek koji je ušao nosio je ispred sebe, na kraju dugačkog štapa, Gajgerov brojač. Zaustavio se na pragu i brzo se povukao. "Hej, šefe!" povika on. "Bolje donesite nešto opreme... Ovaj, i jedan olovni kovčeg."
<BR>
<BR>&nbsp;&nbsp;&nbsp;&nbsp;&nbsp;Četiri dana bilo je potrebno malom brodu i njegovoj pratnji da stigne do Zemlje. Četiri dana, dok su svi žitelji Zemlje iščekivali njegov dolazak. Devedest i osam sati, svi komercijalni programi bili su skinuti sa televizije; umesto njih išle su beskrajne tužbalice - 'Mrtvački ples' iz Saula, tema 'Valhale', 'Odlazak kući', kao i Patrolina 'Sletna orbita'.
<BR>&nbsp;&nbsp;&nbsp;&nbsp;&nbsp;Devet brodova sletelo je u Luku Čikago. Vozilo bez vozača preuzelo je kovčeg iz malog broda; brod je potom ponovo bio napunjen gorivom i ispaljen u orbitu, da više nikad ne bude korišćen za neke manje veličanstvene svrhe.
<BR>&nbsp;&nbsp;&nbsp;&nbsp;&nbsp;Vozilo je potom bilo odvezeno do gradića u Ilinoisu gde poručnik Dalkvist beše rođen, dok su se tužbalice nastavljale. Tu je položilo kovčeg na pijedestal, unutar prostora omeđenog linijom bezbednog rastojanja. Svemirski marinci, spuštenog oružja i pognutih glava, stajali su oko njega i držali mu stražu; masa beše ostala izvan kruga. I žaljenje se nastavljalo.
<BR>&nbsp;&nbsp;&nbsp;&nbsp;&nbsp;Kada je dovoljno vremena prošlo, dugo pošto su se hrpe cveća sasušile, olovni kovčeg bio je obložen mermerom, i takvog ga možete videti i dan danji.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
