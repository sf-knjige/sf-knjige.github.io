<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ISKUŠENJE U SVEMIRU
<P>&nbsp;&nbsp;&nbsp;&nbsp;&nbsp;Možda nikad nije ni trebalo da zakoračimo u svemir. Naša rasa ima dva osnovna, urođena straha; od buke i od pada. Te užasne visine... Zbog čega bi bilo koji normalan čovek dopustio da ga smeste tamo gde bi mogao padati... i padati... i padati? Ali, svi svemirci su ludi. To je svima poznato.
<BR>&nbsp;&nbsp;&nbsp;&nbsp;&nbsp;Doktori su bili veoma ljubazni, tako je, barem, pretpostavljao. "Pravi si srećković. Zapamti to, dragi moj. Još si mlad i tvoja penzija lišava te svih briga o budućnosti. Imaš obe ruke i obe noge i u dobrom si stanju."
<BR>&nbsp;&nbsp;&nbsp;&nbsp;&nbsp;"Dobrom stanju!" Glas mu je slučajno zazvučao prezirno.
<BR>&nbsp;&nbsp;&nbsp;&nbsp;&nbsp;"Da, zaista to mislim", nastavi ljubazno glavni psihijatar. "Od te tvoje male mane ne može biti nikakve štete... osim što ne možeš ponovo u svemir. Ne mogu nazvati akrofobiju neurozom; strah od padanja normalan je i uobičajen. Ti je samo imaš malo izraženiju od većine ljudi, ali to nije čudno, s obzirom na to kroz šta si sve prošao."
<BR>&nbsp;&nbsp;&nbsp;&nbsp;&nbsp;Od podsećanja na to on ponovo zadrhta. Zatvorio je oči i video zvezde kako ponovo kruže ispod njega. Padao je... padao u beskraj. Psihijatrov glas se probi do njega i izvuče ga. "Polako, stari moj! Pogledaj oko sebe."
<BR>&nbsp;&nbsp;&nbsp;&nbsp;&nbsp;"Izvini."
<BR>&nbsp;&nbsp;&nbsp;&nbsp;&nbsp;"Nema veze. Sada mi reci, šta planiraš da radiš?"
<BR>&nbsp;&nbsp;&nbsp;&nbsp;&nbsp;"Nemam pojma. Valjda, da nađem neki posao."
<BR>&nbsp;&nbsp;&nbsp;&nbsp;&nbsp;"Kompanija će ti dati posao, znaš."
<BR>&nbsp;&nbsp;&nbsp;&nbsp;&nbsp;"On odmahnu glavom. "Ne želim da se motam oko svemirske luke." Nositi malu značku na košulji koja bi pokazivala da je nekada bio čovek koga je trebalo oslovljavati kurtoaznom titulom kapetana, koristiti pilotske privilegije na osnovu onoga što je nekad bio, čuti kako razgovori zamiru kad god se on približi nekoj grupi, pitati se šta mu pričaju iza leđa - ne, hvala!
<BR>&nbsp;&nbsp;&nbsp;&nbsp;&nbsp;"Mislim da si pametan. Bolje da presečeš to, makar za kratko, dok se ne budeš osećao bolje."
<BR>&nbsp;&nbsp;&nbsp;&nbsp;&nbsp;"Misliš da ću prevazići ovo?"
<BR>&nbsp;&nbsp;&nbsp;&nbsp;&nbsp;Pshijatar napući usta. "Moguće je. To je vezano za okolnosti, znaš. Ne ostaje trauma."
<BR>&nbsp;&nbsp;&nbsp;&nbsp;&nbsp;"Ali, ipak, ti ne misliš tako?"
<BR>&nbsp;&nbsp;&nbsp;&nbsp;&nbsp;"Nisam to rekao. Stvarno ne znam. Još uvek veoma malo znamo o tome šta pokreće čoveka."
<BR>&nbsp;&nbsp;&nbsp;&nbsp;&nbsp;"Shvatam... Pa, mogao bih da krenem."
<BR>&nbsp;&nbsp;&nbsp;&nbsp;&nbsp;Psihijatar ustade i ispruži ruku. "Zovi me ako ti nešto bude trebalo. I, svakako, svrati da se vidimo."
<BR>&nbsp;&nbsp;&nbsp;&nbsp;&nbsp;"Hvala ti."
<BR>&nbsp;&nbsp;&nbsp;&nbsp;&nbsp;"Biće sve u redu. Znam to."
<BR>&nbsp;&nbsp;&nbsp;&nbsp;&nbsp;Međutim, psihijatar odmahnu glavom dok je pacijent izlazio. Čovek više nije hodao kao svemirac; opuštenog, životinjskog samopouzdanja beše nestalo.
<BR>&nbsp;&nbsp;&nbsp;&nbsp;&nbsp;Samo jedan manji deo Velikog Njujorka bio natkriljen u tim danima; ostajao je pod zemljom sve dok nije došao do dela u koji se beše uputio, a onda je potražio prolaz načičkan sobama za samce. Ubacio je novčić u prorez prve koja je imala osvetljen znak PRAZNO, ubacio svoju torbu unutra i otišao. Monitor na raskrsnici dao mu je adresu najbližeg biroa za zapošljavanje. Otišao je tamo, smestio se za sto za razgovore, dao svoje otiske prstiju, i počeo da ispunjava formulare. Sve mu je ovo davalo čudan dQja-vu osećaj; nije tražio posao još od prekadetskih dana.
<BR>&nbsp;&nbsp;&nbsp;&nbsp;&nbsp;Ostavio je prazninu za ime za kraj, a onda je počeo da okleva. Imao je već i više publiciteta nego što mu je trebalo i nije želeo da ga prepoznaju; svakako nije želeo da razglabaju o njemu - i, iznad svega, nije želeo da mu bilo ko govori da je heroj. Najzad upisa ime 'Vilijem Sonders' i ubaci formular u prorez.
<BR>&nbsp;&nbsp;&nbsp;&nbsp;&nbsp;Već beše dobrano načeo svoju treću cigaretu i upravo se spremao da zapali još jednu, kada se ekran ispred njega konačno osvetli. Zatekao se oči u oči sa jednom lepom brinetom. "Gospodine Sonders", oglasi se slika, "hoćete li, molim vas, da dođete do mene? Vrata sedamnaest."
<BR>&nbsp;&nbsp;&nbsp;&nbsp;&nbsp;Brineta je bila tu da mu lično ponudi stolicu i cigaretu. "Raskomotite se, gospodine Sonders. Ja sam gospođica Džojs. Želela bih da popričamo o vašoj prijavi."
<BR>&nbsp;&nbsp;&nbsp;&nbsp;&nbsp;On sede i poče da čeka, ništa ne govoreći.
<BR>&nbsp;&nbsp;&nbsp;&nbsp;&nbsp;Videvši da on nema nameru da počne da priča, ona započe: "Pa, pre svega ovo ime koje ste nam dali, 'Vilijem Sonders'... Mi, naravno, znamo ko ste, na osnovu otisaka vaših prstiju."
<BR>&nbsp;&nbsp;&nbsp;&nbsp;&nbsp;"Pretpostavljao sam."
<BR>&nbsp;&nbsp;&nbsp;&nbsp;&nbsp;"Naravno da znam i sve ono što svi znaju o vama, ali vaš postupak da sebe nazovete 'Vilijem Sonders', gospodine..."
<BR>&nbsp;&nbsp;&nbsp;&nbsp;&nbsp;"Sonders."
<BR>&nbsp;&nbsp;&nbsp;&nbsp;&nbsp;"... gospodine Sonders, naveo me je da preturim dokumentaciju." Ona mu pokaza rolnu mikrofilma, okrenutu tako da može pročitati svoje ime na njoj. "Sada znam mnogo više o vama - više nego što javnost zna i više nego što ste smatrali potrebnim da stavite u svoju prijavu. To je dobar dosije, gospodine Sonders."
<BR>&nbsp;&nbsp;&nbsp;&nbsp;&nbsp;"Hvala vam."
<BR>&nbsp;&nbsp;&nbsp;&nbsp;&nbsp;"Ali, ne mogu ga upotrebiti da vas zaposlim. Ne mogu se čak ni osloniti na njega, ukoliko nastavite da sebe nazivate 'Sonders'."
<BR>&nbsp;&nbsp;&nbsp;&nbsp;&nbsp;"Zovem se Sonders." Glas mu je pre bio bezbojan, nego nedvosmislen.
<BR>&nbsp;&nbsp;&nbsp;&nbsp;&nbsp;"Ne žurite, gospodine Sonders. Ima mnogo položaja na kojima se faktor prestiža može zakonski upotrebiti da klijent dobije mnogo veću početnu platu nego..."
<BR>&nbsp;&nbsp;&nbsp;&nbsp;&nbsp;"Nisam zainteresovan za to."
<BR>&nbsp;&nbsp;&nbsp;&nbsp;&nbsp;Ona ga pogleda i odluči da odustane. "Kako želite. Ako hoćete da odete u recepciju B, možete odmah početi sa kvalifikacionim testovima."
<BR>&nbsp;&nbsp;&nbsp;&nbsp;&nbsp;"Hvala vam."
<BR>&nbsp;&nbsp;&nbsp;&nbsp;&nbsp;"Ukoliko kasnije budete promenili mišljenje, biće mi drago da ponovo otvorim slučaj. Kroz ona vrata, molim vas."
<BR>&nbsp;&nbsp;&nbsp;&nbsp;&nbsp;Tri dana kasnije radio je u jednoj maloj firmi specijalizovanoj za posebne komunikacione sisteme. Posao mu je bio da kalibrira elektronsku opremu. Bio je to smirujući posao, dovoljno zahtevan da traži mozak, ali ipak lak za čoveka njegove obuke i iskustva. Na kraju tromesečnog probnog perioda bio je unapren u kategoriju pomoćnika.
<BR>&nbsp;&nbsp;&nbsp;&nbsp;&nbsp;Načinio je za sebe dobro uvedenu rutinu - posao, spavanje, hranjenje, poneko veče u gradskoj biblioteci ili rad u Hrišćanskoj zajednici mladih ljudi - i nikad, ni pod kakvim okolnostima, ne izlazeći pod otvoreno nebo ili na bilo kakvu visinu, čak ni na pozorišni balkon.
<BR>&nbsp;&nbsp;&nbsp;&nbsp;&nbsp;Pokušao je da iz glave isključi svoj protekli život, ali sećanja su mu još bila sveža; zatekao bi se kako sanjari - blistavo ozvezdano, zamrznuto nebo Marsa, ili urlajući noćni život Venerberga. Ponovo bi ugledao naduvenu, rumenu gromadu Jupitera kako se nadvija nad lukom Ganimeda, zaklanjajući nebo svojim neverovatno velikim, spljoštenim, naduvenim oblikom.
<BR>&nbsp;&nbsp;&nbsp;&nbsp;&nbsp;Ili bi, za trenutak, ponovo mogao da oseti slatku tišinu dugih bdenja na samotnim prostranstvima između planeta. Ali, takva prisećanja bila su opasna; zasecala su previše blizu ivice njegovog novog duševnog mira. Bilo je lako skliznuti i zateći sebe kako se bori za život hvatajući se za zadnje uporište na čeličnim bokovima Valkire, prstiju krutih i posustajućih, i ni sa čim ispod sebe izuzev bezdana svemira.
<BR>&nbsp;&nbsp;&nbsp;&nbsp;&nbsp;Potom bi se vratio na Zemlju, neobuzdano se tresući i sjurujući se u naslonjaču ili se smeštajući za svoj radni sto.
<BR>&nbsp;&nbsp;&nbsp;&nbsp;&nbsp;Prvi put kada mu se to dogodilo na poslu, ugledao je kako ga jedan od njegovih kolega za istim radnim stolom, Džo Tali, radoznalo posmatra. "U čemu je problem, Bile?" upita on. "Mamurluk?"
<BR>&nbsp;&nbsp;&nbsp;&nbsp;&nbsp;"Ništa", uspeo je nekako da odgovori. "Samo prehlada."
<BR>&nbsp;&nbsp;&nbsp;&nbsp;&nbsp;"Bolje uzmi pilulu. Dođi... Hajdemo na ručak."
<BR>&nbsp;&nbsp;&nbsp;&nbsp;&nbsp;Tali ga odvuče do lifta i tu se jedva uguraše unutra. Većina zaposlenih - čak i žena - više je volela da se koristi padnim kanalom, ali Tali je uvek koristio lift. 'Sonders', naravno, nikada nije koristio kanal, i to je kod njih dvojice stvorilo naviku da svakog dana ručaju zajedno. Znao je da je kanal bezbedan, i da se, ukoliko slučajno nestane struje, bezbednosne mreže otvaraju na svakom spratu... Ipak, nije mogao da natera sebe da iskorači preko ivice.
<BR>&nbsp;&nbsp;&nbsp;&nbsp;&nbsp;Tali je za javnost govorio da mu sletanje kanalom povređuje ravna tabana, ali se Sondersu poverio da ne veruje automatizovanoj mašineriji. Sonders je sa razumevanjem klimao glavom, ali ništa nije govorio. Postepeno se zbližio sa Talijem. Po prvi put otkako je započeo ovaj novi život, počeo je da, bez podozrenja, oseća prijateljstvo prema drugom ljudskom biću. Počeo je, čak, i da priželjkuje da Taliju iznese istinu o sebi - da je samo bio siguran da Džo ne bi krenuo da se prema njemu ponaša kao prema heroju. Kao klinac, bežeći sa časova da posmatra poletanja, kada se motao oko svemirskih luka i pokušavao da uluči priliku da se uvuče u brod, sanjao je da jednog dana postane 'heroj' - heroj svemirskih staza, koji se u trijumfu vraća sa nekog neverovatnog i opasnog istraživanja. Ali, zabrinjavala ga je činjenica da je još uvek pred očima imao onu istu sliku - kako bi heroj trebalo da izgleda i da se ponaša; ta slika nije podrazumevala i skrivanje od otvorenih prozora, strah od prelaska preko otvorenog trga, i gotovo trenutnu oduzetost, do gubljenja moći govora, pri svakoj pomisli na neograničene dubine svemira.
<BR>&nbsp;&nbsp;&nbsp;&nbsp;&nbsp;Tali ga je pozvao kući na večeru. Hteo je da ide, ali je odbio poziv kada je čuo gde Tali živi. Šelton Houms, rekao mu je Tali, imenujući jedan od velikih kockastih okruga koji su ranije narušavali sklad drugih stanova u Džersiju. "Dugo mi vremena treba da se odatle vratim", reče mu Sonders neodlučno, dok je u umu pretresao puteve kojima bi mogao doći donde a da se ne izloži svemu onome čega se plašio.
<BR>&nbsp;&nbsp;&nbsp;&nbsp;&nbsp;"Nećeš morati da se vraćaš", uveravao ga je Tali. "Imamo slobodnu sobu. Hajde, dođi. Moja stara sama kuva - zato je i držim."
<BR>&nbsp;&nbsp;&nbsp;&nbsp;&nbsp;"Pa, hvala", prihvati on najzad. "Hvala, Džo." Linija La Gvardija odvešće ga na četvrt milje od njega; ukoliko ne bude mogao da nađe neki zaklonjen put, uzeće prizemni taksi i zasenčiće prozore.
<BR>&nbsp;&nbsp;&nbsp;&nbsp;&nbsp;Tali ga je sačekao u hodniku i šapatom se izvinio. "Mislio sam, Bile, da dovedem neku mladu damu za tebe. Ali, tu mi je dever - prava vaška. Izvini."
<BR>&nbsp;&nbsp;&nbsp;&nbsp;&nbsp;"Ma, zaboravi, Džo. Drago mi je što sam uopšte ovde." To je zaista bila istina. Otkriće da je Bilov stan na trideset petom spratu najpre ga je pokolebalo, ali je bio oduševljen kad je shvatio da nema nikakav osećaj da je na visini. Svetla su bila uključena, prozori zatvoreni, pod ispod njega bio je čvrst kao kamen; osećao se toplo i bezbedno. Gospođa Tali se zaista, na njegovo iznenađenje, pokazala kao dobra kuvarica - imao je uobičajeno samačko nepoverenje prema amaterskom kuvanju. Dopustio je sebi da se oseća kao kod kuće, bezbedno i prijatno; uspeo je čak i da prečuje najagresivnije i radikalne primedbe Džoovog rođaka.
<BR>&nbsp;&nbsp;&nbsp;&nbsp;&nbsp;Posle večere opustio se u mekoj fotelji, sa čašom piva u ruci i gledao video ekran. Na programu je bila muzička komedija; smejao se više nego mesecima pre toga. Ubrzo komedija ustupi mesto religioznom programu, Nacionalnom katedralskom horu; ostavio ga je, slušajući ga sa jednim uhom, dok je drugim pridavao letimičnu pažnju razgovoru.
<BR>&nbsp;&nbsp;&nbsp;&nbsp;&nbsp;Hor već beše prešao više od pola 'Molitve za putnike' pre nego što je postao potpuno svestan šta pevaju...
<BR>
<BR>&nbsp;&nbsp;&nbsp;&nbsp;&nbsp;...počuj nas kad Ti se molimo,
<BR>&nbsp;&nbsp;&nbsp;&nbsp;&nbsp;Za one koje kob na moru čeka.
<BR>&nbsp;&nbsp;&nbsp;&nbsp;&nbsp;Svemoćni Vladaru sviju,
<BR>&nbsp;&nbsp;&nbsp;&nbsp;&nbsp;Koji moć ima nad velikim i malim,
<BR>&nbsp;&nbsp;&nbsp;&nbsp;&nbsp;Koji i zvezde vodi zakonom svojim,
<BR>&nbsp;&nbsp;&nbsp;&nbsp;&nbsp;I čije i najmanje delce divljenje budi;
<BR>&nbsp;&nbsp;&nbsp;&nbsp;&nbsp;Oh, podari milost i blagost Svoju
<BR>&nbsp;&nbsp;&nbsp;&nbsp;&nbsp;Onima koji hode svemirom.
<BR>
<BR>&nbsp;&nbsp;&nbsp;&nbsp;&nbsp;Hteo je da je isključi, ali morao ju je čuti; nije je mogao prekinuti, iako mu je u srcu bila nepodnošljiva žudnja za domom iz koga beše nepovratno prognan. Još kad je bio kadet, od te himne bi mu zasuzile oči; sada je okrenuo lice od ostalih, pokušavajući da sakrije od njih kapi koje su mu curile niz lice i kvasile mu obraze.
<BR>&nbsp;&nbsp;&nbsp;&nbsp;&nbsp;Kada se 'amin' završio, brzo se prebacio na neki drugi - bilo koji program - i ostao nagnut nad aparatom pretvarajući se, dok je doterivao lice, da petlja nešto oko njega. Potom se okrenuo društvu, naizgled opušten, iako mu se činilo da bi svako mogao primetiti tvrdi, bolni čvor u njegovim grudima.
<BR>&nbsp;&nbsp;&nbsp;&nbsp;&nbsp;Rođak je još pričao.
<BR>&nbsp;&nbsp;&nbsp;&nbsp;&nbsp;"Trebalo bi da ih anektiramo", govorio je on. "To bi valjalo uraditi. Sporazum triju planeta - kakva gomila naduvenog sranja! Kakvog prava oni imaju da nam govore šta možemo a šta ne možemo da radimo na Marsu?"
<BR>&nbsp;&nbsp;&nbsp;&nbsp;&nbsp;"Pa, Ede", primeti Tali blago, "to je njihova planeta, zar ne? Oni su tu bili prvi."
<BR>&nbsp;&nbsp;&nbsp;&nbsp;&nbsp;Ed odmahnu rukom. "Da li smo pitali Indijance da li nas hoće u Severnoj Americi? Niko nema prava da zadržava nešto što ne zna kako da koristi. Uz pravilnu eksploataciju..."
<BR>&nbsp;&nbsp;&nbsp;&nbsp;&nbsp;"Ti to kao da nešto maštaš, Ede?"
<BR>&nbsp;&nbsp;&nbsp;&nbsp;&nbsp;"A? Ne bi to bilo maštanje da vlada nije sačinjena od gomile beskičmenih babetina. 'Prava domorodaca' - kako da ne. Kakva prava ima gomila degenerika?"
<BR>&nbsp;&nbsp;&nbsp;&nbsp;&nbsp;Sonders poče upoređivati Eda Šulca sa Knat Sutom, jedinim Marsovcem koga je dobro poznavao. Ljubazni Knat, već starac pre nego što se Ed rodio, a ipak smatran mladim u svom rodu. Knat... Knat je mogao sedeti satima sa prijateljem ili poznanikom u koga je imao poverenja, ne govoreći ništa, bez potrebe da bilo šta kaže. 'Srastanje' - tako su to oni nazivali - čitava rasa beše im toliko srasla da im nije ni bila potrebna vlada - sve dok Zemljani nisu došli.
<BR>&nbsp;&nbsp;&nbsp;&nbsp;&nbsp;Sonders jednom beše zapitao svog prijatelja zbog čega tako malo radi i sa tako malim se zadovoljava. Bilo je prošlo već više jednog sata, i Sonders je počinjao da žali zbog svoje ljubopitljivosti, kada mu je Knat najzad odgovorio. "Moji preci radili su i ja se osećam umornim."
<BR>&nbsp;&nbsp;&nbsp;&nbsp;&nbsp;Sonders se uspravi i pogleda devera. "Ne, oni nisu degenerici."
<BR>&nbsp;&nbsp;&nbsp;&nbsp;&nbsp;"A? Pa, pretpostavljam da mu vi dođete kao neki... ekspert!"
<BR>&nbsp;&nbsp;&nbsp;&nbsp;&nbsp;"Marsovci nisu degenerici, samo su umorni", bio je istrajan Sonders.
<BR>&nbsp;&nbsp;&nbsp;&nbsp;&nbsp;Tali se nasmeši. Njegov rođak to vide i postade nabusit. "Otkud vama pravo da iznosite svoj stav? Jeste li nekad bili na Marsu?"
<BR>&nbsp;&nbsp;&nbsp;&nbsp;&nbsp;Sonders odjednom shvati da je uklonio ono što ga je štitilo. "A da li ste vi tamo bili?" upita on oprezno.
<BR>&nbsp;&nbsp;&nbsp;&nbsp;&nbsp;"To nema veze. Svi najbolji umovi se slažu..." Bil ga pusti da trtlja i nije mu ponovo protivrečio. Bilo je olakšanje kada je Tali izneo da bi, pošto moraju rano da ustanu, možda bilo dobro da se počnu spremati za počinak.
<BR>&nbsp;&nbsp;&nbsp;&nbsp;&nbsp;On požele laku noć gospođi Tali i zahvali joj na divnoj večeri, a onda pođe za Talijem u gostinsku sobu. "Ovo je bio jedini način, Bile, da se otarasimo tog porodičnog prokletstva", izvini se on. "Muvaj se koliko hoćeš." Tali priđe prozoru i otvori ga. "Lepo ćeš spavati ovde. Dovoljno smo visoko da dobijemo pravog svežeg vazduha." On proturi glavu kroz prozor i nekoliko puta duboko udahnu. "Ništa kao prava stvar", nastavi on dok se udaljavao od prozora. "Ja sam ti, u duši, seosko dete... Šta se dogodilo, Bile?"
<BR>&nbsp;&nbsp;&nbsp;&nbsp;&nbsp;"Ništa. Baš ništa."
<BR>&nbsp;&nbsp;&nbsp;&nbsp;&nbsp;"Učinilo mi se da si malo pobledeo. Pa, lepo spavaj. Već sam ti podesio krevet za buđenje u sedam; to će nam ostaviti dovoljno vremena."
<BR>&nbsp;&nbsp;&nbsp;&nbsp;&nbsp;"Hvala ti, Džo. Laku noć." Čim je Tali izišao iz sobe, on steže zube i zatvori prozor. Znojeći se, okrete se potom i ponovo uključi ventilaciju. Pošto je to učinio, sede na ivicu kreveta.
<BR>&nbsp;&nbsp;&nbsp;&nbsp;&nbsp;Sedeo je tako dugo vremena, paleći jednu cigaretu za drugom. Vrlo dobro je znao da njegov duševni mir, za koji je verovao da ga beše uspostavio, zapravo ne postoji. Od njega nije ostalo ništa osim sramote i dugog, dugog bola. Doći do toga da se mora povlačiti pred nekom bednom zadribendom kao što je Ed Šulc - bilo bi bolje da se nikad nije ni izvukao iz Valkire.
<BR>&nbsp;&nbsp;&nbsp;&nbsp;&nbsp;Istog časa, on uze pet kapsula 'Prijatnih snova' iz svog džepa, proguta ih i ode u krevet. Ustao je gotovo smesta, nateravši sebe da malčice otvori prozor, a onda, u znak nagodbe, namesti parametre na krevetu tako da ne isključe svetla pošto bude zaspao.
<BR>&nbsp;&nbsp;&nbsp;&nbsp;&nbsp;Spavao je i sanjao neodredljivo dugo vremena. Bio je ponovo u svemiru - u stvari, nikad ne beše ni pobegao od njega. Bio je srećan, sa punom srećom čoveka koji se probudio da bi ustanovio da je sve bilo samo ružan san.
<BR>&nbsp;&nbsp;&nbsp;&nbsp;&nbsp;Plač poremeti njegov mir. Najpre ga je činio samo malo nervoznim, a onda se, na neki način, poče osećati odgovornim - morao je učiniti nešto u vezi s tim. Do prelaska u stanje pada beše došlo u snu, ali je to za njega bila stvarnost. Grabio je, ruke su mu klizale, skliznule - i ispod njega nije bilo ničega izuzev crne praznine svemira...
<BR>&nbsp;&nbsp;&nbsp;&nbsp;&nbsp;Bio je budan i bez daha, na krevetu u gostinskoj sobi Džoa Talija; svetla su blistala svud oko njega.
<BR>&nbsp;&nbsp;&nbsp;&nbsp;&nbsp;Međutim, cvilenje se nastavljalo.
<BR>&nbsp;&nbsp;&nbsp;&nbsp;&nbsp;On zatrese glavom i stade da osluškuje. Bilo je stvarno. Sada je i shvatio šta je u pitanju - mačka, mače, sudeći po zvuku.
<BR>&nbsp;&nbsp;&nbsp;&nbsp;&nbsp;On se uspravi u krevetu. Čak i da nije bilo tradicionalne pilotske ljubavi prema mačkama, pogledao bi šta je u pitanju. Voleo je mačke zbog njih samih, ne zbog njihovih brodskih manira, prilagodljivosti na promene gravitacije i koristi u održavanju broda čistog od drugih stvorenja koja idu svuda kud i čovek. Zato ustade i stade gledati.
<BR>&nbsp;&nbsp;&nbsp;&nbsp;&nbsp;Brzo osvrtanje oko sebe potvrdi mu da mače nije u sobi, i uho ga potom navede na tačno mesto; zvuk je dolazio pravo iza odškrinutog prozora. On se trže, zastade i pokuša da pribere misli.
<BR>&nbsp;&nbsp;&nbsp;&nbsp;&nbsp;Reče potom samom sebi da nije bilo nikakve potrebe da se bilo šta uradi; ako je zvuk dopirao kroz prozor, mora da je to bilo zato što se mačka nalazila iza nekog obližnjeg prozora. Međutim, znao je da laže samog sebe; zvuk je bio blizu. Na neki neverovatan način, mačka se bila našla odmah ispred prozora, trideset pet spratova iznad ulice.
<BR>&nbsp;&nbsp;&nbsp;&nbsp;&nbsp;On sede i pokuša da upali cigaretu, ali se papir raspade pod njegovim prstima. Pustio je da komadići padnu na pod, a onda je ustao i načinio šest nervoznih koraka ka prozoru, kao da ga vuku. Pao je na kolena, zgrabio prozor, skroz ga otvorio i potom se samo držao za prozorsku dasku, čvrsto zatvorenih očiju.
<BR>&nbsp;&nbsp;&nbsp;&nbsp;&nbsp;Posle određenog vremena, daska kao da se malo smirila. On otvori oči, zirnu i ponovo ih zatvori. Konačno ih je ponovo otvorio, pazeći da ne pogleda u zvezde, kao ni na ulicu dole. Donekle je očekivao da zatekne mačku na terasi van sobe. Ali, nije bilo terase, nijednog mesta gde bi se mačka mogla očekivati.
<BR>&nbsp;&nbsp;&nbsp;&nbsp;&nbsp;Međutim, mjaukanje je sada bilo glasnije nego ranije. Izgledalo je kao da dolazi odmah ispod njega, i on polako proturi glavu, još se držeći za dasku, i natera sebe da pogleda dole. Pod njim, oko metar i trideset ispod ivice prozora, uska izbočina protezala se oko zgrade. Na njoj se nalazilo izmučeno i proganjano mače. Pogledalo ga je, pa ponovo zamjaukalo.
<BR>&nbsp;&nbsp;&nbsp;&nbsp;&nbsp;Bilo je jedva moguće, pomisli on, da ga dohvati, držeći se za prozorsku dasku jednom rukom i istežući drugu, a da ne ispadne kroz prozor - ukoliko bi, uopšte, mogao sebe naterati da to učini. Pomislio je da pozove Talija, a onda malo bolje razmisli. Tali je bio kraći od njega, i imao je manji raspon ruku. A mače je moralo biti spaseno baš sada, pre nego što budalica skoči ili padne.
<BR>&nbsp;&nbsp;&nbsp;&nbsp;&nbsp;Odlučio je da pokuša. Izbacio je ramena, uhvatio se levom rukom i posegao desnom. Onda je otvorio je oči i video da se još uvek nalazi tridesetak centimetara od mačke. Ona radoznalo njušnu prema njegovoj ruci.
<BR>&nbsp;&nbsp;&nbsp;&nbsp;&nbsp;On se još većma isteže, sve dok mu kosti nisu zapucketale. Mače spremno izmače njegovim razmahanim prstima, zaustavivši se dobrih dva metra dalje. Tu se smirilo i počelo da liže svoje lice.
<BR>&nbsp;&nbsp;&nbsp;&nbsp;&nbsp;On se vrati unutra i sruši se, plačući, na pod ispod prozora. "Ne mogu to da izvedem", prošapta on. "Naprosto, ne mogu. Ne opet..."
<BR>
<BR>&nbsp;&nbsp;&nbsp;&nbsp;&nbsp;Raketni brod Valkira bio je dvesta četrdeset i devet dana udaljen od svemirskog terminala Zemlja-Mesec i približavao se marsovskom terminalu na Dejmosu, spoljnom Marsovom satelitu. Vilijem Koul, glavni oficir za komunikacije i rezervni pilot slatko je spavao kada ga je njegov pomoćnik probudio. "Hej! Bile! Probudi se... U frci smo."
<BR>&nbsp;&nbsp;&nbsp;&nbsp;&nbsp;"A? Š'a je bilo?" Ali, već je posezao za čarpama. "U čemu je problem, Tome?"
<BR>&nbsp;&nbsp;&nbsp;&nbsp;&nbsp;Petnaest minuta kasnije bilo mu je jasno da njegov mlađi oficir nije preterivao; podnosio je raport Starom: glavni pilotski radar je otkazao. Tom Sendberg beše to ustanovio posle rutinske kontrole, obavljene čim se Mars našao u maksimalnom dometu radarskog pilota. Kapetan sleže ramenima. "Sredite ga - i budite brzi. Potreban nam je."
<BR>&nbsp;&nbsp;&nbsp;&nbsp;&nbsp;Bil Koul, međutim, odmahnu glavom. "Sa njim je sve u redu, kapetane - iznutra. Međutim, ponaša se kao da je antena potpuno nestala."
<BR>&nbsp;&nbsp;&nbsp;&nbsp;&nbsp;"To je nemoguće. Nismo ni imali meteorsku uzbunu."
<BR>&nbsp;&nbsp;&nbsp;&nbsp;&nbsp;"Moglo bi biti bilo šta, kapetane. Od zamora materijala, mogla je jednostavno otpasti. Moramo zameniti antenu. Zaustavite okretanje broda i ja ću izaći da je popravim. Naći ću zamenu dok budete isključivali okretanje."
<BR>&nbsp;&nbsp;&nbsp;&nbsp;&nbsp;Valkira je, za svoje vreme, bila luksuzan brod, i bila je načinjena pre no što je iko imao pojma kako da stvori veštačko gravitaciono polje. Svejedno, imala je pseudogravitaciju, radi udobnosti svojih putnika. Beskrajno se okretala oko svoje glavne ose, kao burence rafalnog oružja; tako nastalo ugaono ubrzanje - pogrešno nazvano 'centrifugalnom silom' - održavalo je putnike stabilnim u krevetu, kao i na nogama. Obrtanje je počinjalo čim bi se mlazni motori aktvirali na početku putovanja i zaustavilo bi se pred sletanje. To nije bilo postizano magijom, već reakcijom na suprotno obrtanje točka postavljenog u unutrašnjosti.
<BR>&nbsp;&nbsp;&nbsp;&nbsp;&nbsp;Kapetan je izgledao uznemiren. "Počeo sam da skidam rotaciju, ali ne mogu toliko da čekam. Prepravite astrovigacioni radar za pilotiranje."
<BR>&nbsp;&nbsp;&nbsp;&nbsp;&nbsp;Koul poče da objašnjava zbog čega se astrovigacionalni radar ne može prilagoditi kratkotalasnim potrebama, a onda odluči da ni ne pokušava. "To se ne može izvesti, gospodine. Tehnički je nemoguće."
<BR>&nbsp;&nbsp;&nbsp;&nbsp;&nbsp;"Kada sam bio vaših godina, mogao sam prepraviti bilo šta! Pa, nađite mi odgovor. Ne mogu spustiti ovaj brod na slepo. Ni za sam Harimanov orden."
<BR>&nbsp;&nbsp;&nbsp;&nbsp;&nbsp;Bil Koul zastade za trenutak pre no što je odgovorio. "Moraću da iziđem, kapetane, dok se još okreće, i da obavim zamenu. Nema drugog načina."
<BR>&nbsp;&nbsp;&nbsp;&nbsp;&nbsp;Kapetan skrenu pogled sa njega, stisnutih vilica. "Spremite zamenu. I požurite."
<BR>&nbsp;&nbsp;&nbsp;&nbsp;&nbsp;Kada je stigao sa opremom koja mu je bila potrebna za popravku, Koul zateče kapetana već kod vazdušne komore. Na njegovo iznenađenje, Stari je bio u skafandru. "Objasnite mi šta da radim", naredi on Bilu.
<BR>&nbsp;&nbsp;&nbsp;&nbsp;&nbsp;"Ne izlazite valjda napolje, gospodine?" Kapetan, međutim, samo jednostavno klimnu glavom.
<BR>&nbsp;&nbsp;&nbsp;&nbsp;&nbsp;Bil pogleda kapetanov struk, ili gde se on ranije nalazio. Pa, Starom mora da je već bila trideset peta. "Bojim se da vam to ne mogu jasno objasniti. Očekivao sam da ja sam obavim popravku."
<BR>&nbsp;&nbsp;&nbsp;&nbsp;&nbsp;"Nikad nisam tražio od čoveka da obavi neki posao koji ja ne bih bio spreman da uradim. Objasnite mi."
<BR>&nbsp;&nbsp;&nbsp;&nbsp;&nbsp;"Izvinite, gospodine... Ali, možete li da se uspinjete jednom rukom?"
<BR>&nbsp;&nbsp;&nbsp;&nbsp;&nbsp;"Kakve to ima veze?"
<BR>&nbsp;&nbsp;&nbsp;&nbsp;&nbsp;"Pa, imamo četrdeset i osam putnika, gospodine, i..."
<BR>&nbsp;&nbsp;&nbsp;&nbsp;&nbsp;"Umuknite!"
<BR>&nbsp;&nbsp;&nbsp;&nbsp;&nbsp;Sendberg i on, obojica u svemirskim odelima, pomogoše potom Starom da se spusti niz rupu, nakon čega su se unutrašnja vrata komore zatvorila i vazduh se ispumpao. Svemir iza komore predstavljao je ogromnu, zvezdama prošaranu prazninu. Sa okretajem, još na brodu, svaki spoljni pravac bio je 'dole' - dole milionima neizbrojanih milja. Zakačili su mu, naravno, bezbednosnu liniju - ali je svejedno dobio vrtoglavicu kada je video kapetanovu glavu kako iščezava u crnoj rupi bez dna.
<BR>&nbsp;&nbsp;&nbsp;&nbsp;&nbsp;Linija se ravnomerno odmotavala nekoliko metara, a onda se zaustavi. Pošto je tako ostala nekoliko minuta, Bil se naže i dotače svojom kacigom Sendbergovu. "Drži se iza mene. Idem da pogledam."
<BR>&nbsp;&nbsp;&nbsp;&nbsp;&nbsp;Proturio je glavu kroz komoru i pogledao oko sebe. Kapetan se beše zaustavio, viseći na rukama, ni blizu antene. On se vrati unutra i okrenu. "Izlazim napolje."
<BR>&nbsp;&nbsp;&nbsp;&nbsp;&nbsp;Nije bio naročit štos, ustanovio je, da visi na rukama i odbacuje se do mesta gde se kapetan beše zaglavio. Valkira je bila brod svemir-svemir, ne kao oni glatki picaneri koji se viđaju po zemaljskim lukama; bio je prekriven hvatačima za ruke da bi majstori mogli lakše da vrše popravke na terminalima. Pošto je jednom došao do njega, bilo je moguće, hvatajući se za istu čeličnu dršku za koju se i kapetan držao, da mu pomogne u prebacivanju do prethodne drške. Pet minuta kasnije, Sendberg je provlačio Starog kroz otvor, sa Bilom za sobom.
<BR>&nbsp;&nbsp;&nbsp;&nbsp;&nbsp;Odmah je počeo da skida opremu za popravke sa kapetanovog odela i da je prebacuje na svoje. Spustio se potom natrag kroz rupu, i bio je već daleko odmakao pre no što se stariji čovek dovoljno oporavio da bi mu pridikovao - ukoliko mu je to, uopšte, i bila namera.
<BR>&nbsp;&nbsp;&nbsp;&nbsp;&nbsp;Prebaciti se do mesta gde je trebalo zameniti antenu i nije bilo suviše teško, iako mu se pod nogama prostirala večnost. Odeća ga je donekle sputavala - rukavice su bile glomazne - ali, bio se navikao na svemirska odela. Bio je malo ošamućen od pomaganja kapetanu, ali, nije imao vremena da se zaustavi da o tome razmišlja. Povećano okretanje pomalo ga je uznemiravalo; vazdušna komora bila je bliža osi rotacije nego antena, i kako se udaljavao osećao se sve težim.
<BR>&nbsp;&nbsp;&nbsp;&nbsp;&nbsp;Pričvrstiti antenu koja bi trebalo da posluži kao zamena bila je, međutim, sasvim druga stvar. Nije bila ni velika ni teška, ali bilo je nemoguće pričvrstiti je na mesto. Jedna ruka bila mu je potrebna da se drži, jedna da drži antenu, i jedna za zavrtku. Bez obzira šta pokušavao, uvek mu je bila potrebna još jedna ruka.
<BR>&nbsp;&nbsp;&nbsp;&nbsp;&nbsp;Konačno je povukao svoju liniju da od Sendberga zatraži još neki namotaj. Potom ju je otkačio od pojasa, radeći jednom rukom; dva puta provukao joj je jedan kraj kroz držač i privezao ga, ostavivši oko dva slobodna metra na kraju. Taj kraj privezao je za drugi držač. Ishod je bila omča, improvizovano sedište vođe palube, koje je trebalo da mu podnese težinu dok ne namesti antenu. Posao je potom krenuo prilično brzo.
<BR>&nbsp;&nbsp;&nbsp;&nbsp;&nbsp;Bio je skoro gotov. Bilo je još samo preostalo da se pričvrsti jedna zavrtka na suprotnoj strani od one na kojoj je visio. Antena je već bila pričvršćena na dva mesta i kola su bila povezana. Odlučio je, stoga, da to može da izvede i jednom rukom. Ostavio je svoju ljuljašku i odbacio se, kao majmun.
<BR>&nbsp;&nbsp;&nbsp;&nbsp;&nbsp;Zavrtka mu je ispala kada je završio sa zavrtanjem; skliznula mu je iz ruke i sada je padala. Gledao ju je kako udaljava, sve dalje i dalje i dalje, dok nije postala tako mala da je više nije mogao uočiti. Vrtelo mu se u glavi od gledanja, posmatrajući je kako odbljeskuje na suncu naspram dubokog crnila svemira. Bio je do sada prezaposlen da pogleda dole, ispod sebe.
<BR>&nbsp;&nbsp;&nbsp;&nbsp;&nbsp;On zadrhta. "Dobro je da mi više nije potrebna", reče on samom sebi. "Bio bi to dug put do nje." I on se poče vraćati.
<BR>&nbsp;&nbsp;&nbsp;&nbsp;&nbsp;A onda je ustanovio da ne može.
<BR>&nbsp;&nbsp;&nbsp;&nbsp;&nbsp;Bio se odbacio pored antene da dođe u svoj sadašnji položaj, koristeći hvatač na ljuljašci da bi se pomerio desetak santimetara dalje. Sada je omča mirno visila, odmah izvan njegovog domašaja. Nije bilo načina da se postupak obrne.
<BR>&nbsp;&nbsp;&nbsp;&nbsp;&nbsp;Visio je na obe ruke i govorio sebi da ne paniči - mora smisliti nešto. Da krene oko druge strane? Ne, čelična koža Valkire tamo je bila glatka - nije bilo ručki na više od dva metra. Čak i da nije umoran - a morao je priznati da postaje umoran i da mu je hladno - čak i da je bio odmoran, bio bi to nemoguć raspon za svakoga ko nije šimpanza.
<BR>&nbsp;&nbsp;&nbsp;&nbsp;&nbsp;Pogledao je ispod sebe - i istog časa zažalio.
<BR>&nbsp;&nbsp;&nbsp;&nbsp;&nbsp;Ispod njega nije bilo ničega izuzev zvezda, dole i dole, do u beskraj. Zvezde, prolazeći pored njega dok se brod okretao zajedno sa njim, praznina večnosti, crnila i hladnoće.
<BR>&nbsp;&nbsp;&nbsp;&nbsp;&nbsp;Primetio je da pokušava da se sav priljubi uz jednu, usku ručku, upinjući se da je dotakne nožnim prstima. Bio je to uzaludan, iscrpljujuć pokušaj. Dovoljno je smirio paniku u sebi, da bi se zaustavio i opustio.
<BR>&nbsp;&nbsp;&nbsp;&nbsp;&nbsp;Bilo je lakše sa zatvorenim očima. Ipak, posle određenog vremena morao je da ih otvori i pogleda. Veliki medved prošao je mimo njega, pa onda, odmah za njim, Orion. Pokušao je da prebroji minute po brojevima rotacija koje je brod pravio, ali um mu je odbijao da jasno radi i, posle nekog vremena, morao je da zatvori oči.
<BR>&nbsp;&nbsp;&nbsp;&nbsp;&nbsp;Ruke su mu postajale krute - i hladne. Pokušao je da ih odmori, smenjajući ih. Pustio je levu ruku, osećajući kako mu iglice prolaze kroz nju, i nekoliko puta udario je njome o svoja bedra. Odmah je osetio kako je vreme da prodrma i desnu ruku.
<BR>&nbsp;&nbsp;&nbsp;&nbsp;&nbsp;Međutim, nije više mogao da dosegne do drške levom rukom. Nije imao dovoljno snage da napravi još jedan pokret; bio je sasvim istegnut i trebalo bi da se izdigne da bi se mogao uhvatiti levom rukom.
<BR>&nbsp;&nbsp;&nbsp;&nbsp;&nbsp;Više uopšte nije osećao desnu ruku.
<BR>&nbsp;&nbsp;&nbsp;&nbsp;&nbsp;Mogao je da je vidi kako klizi. Klizio je...
<BR>&nbsp;&nbsp;&nbsp;&nbsp;&nbsp;Iznenadno opuštanje saopšti mu da pada... i pada. Brod odjuri od njega.
<BR>
<BR>&nbsp;&nbsp;&nbsp;&nbsp;&nbsp;Probudio se sa kapetanom nagnutim nad sobom. "Samo ostani miran, Bile."
<BR>&nbsp;&nbsp;&nbsp;&nbsp;&nbsp;"Gde..."
<BR>&nbsp;&nbsp;&nbsp;&nbsp;&nbsp;"Samo polako. Patrola sa Dejmosa bila je već blizu kada si se pustio. Našli su te na radaru, uskladili orbite i pokupili te. Prvi put u istoriji, pretpostavljam. Sada budi miran. Bolestan si - visio si tamo, Bile, više od dva sata."
<BR>
<BR>&nbsp;&nbsp;&nbsp;&nbsp;&nbsp;Mjaukanje ponovo započe, jače nego ikad. On se podiže na kolena i pogleda kroz prozor. Mače je još bilo na ispustu, s leve strane. Pažljivo je još malo proturio glavu, pazeći da ne gleda nikuda, osim u mače. "Dođi, maco!" pozva je on. "Evo, mac-mac-mac! Dođi maco, dođi!"
<BR>&nbsp;&nbsp;&nbsp;&nbsp;&nbsp;Mače prestade da se liže, začuđenog izraza.
<BR>&nbsp;&nbsp;&nbsp;&nbsp;&nbsp;"Dođi, maco", blago je ponovio. Pustio je prozor desnom rukom i zamahao rukom u znak poziva. Mače se približi na nekoliko santimetara i ponovo sede. "Evo, maco", molio je i istezao ruku koliko god je mogao.
<BR>&nbsp;&nbsp;&nbsp;&nbsp;&nbsp;Pufnica se odmah povuče unazad.
<BR>&nbsp;&nbsp;&nbsp;&nbsp;&nbsp;On povuče ruku i malo razmisli. Ovo nikuda nije vodilo, zaključi on. Međutim, ukoliko iziđe kroz prozor i stane na izbočinu, možda bi mogao da se drži jednom rukom i da ostane savršeno bezbedan. Znao je to, znao je da će biti bezbedan - samo ako ne gleda dole!
<BR>&nbsp;&nbsp;&nbsp;&nbsp;&nbsp;Vratio se unutra, okrenuo se, i, sa velikim oprezom, držeći prozorsku ivicu sa obe ruke, pustio da mu noge skliznu niz fasadu zgrade. Pažljivo je, pri tom, usredsredio oči na ugao kreveta.
<BR>&nbsp;&nbsp;&nbsp;&nbsp;&nbsp;Izbočina kao da se bila pomerila. Nije mogao da je nađe i gotovo da je bio siguran da je prošao ispod nje, kada ju je dodirnuo jednom nogom - a onda je spustio obe noge na nju. Činilo se da je bila široka dvadesetak santimetara. Duboko je udahnuo.
<BR>&nbsp;&nbsp;&nbsp;&nbsp;&nbsp;Otpuštajući svoju desnu ruku, okrenuo se ka mačetu. Činilo se da je bilo zainteresovano za njegove postupke, ali, ipak, ne dovoljno da priđe da ih pobliže istraži. Ukoliko krene da puzi po izbočini, držeći se levom rukom za ugao prozora, moći će da ga dohvati.
<BR>&nbsp;&nbsp;&nbsp;&nbsp;&nbsp;Pomerao je noge jednu po jednu, kao beba, radije nego jednu preko druge. Malo savijajući kolena, i nagnuvši se, samo što je nije uhvatio, kad mače onjuši njegove prste i skoči unazad. Jedna sitna šapica promaši ivicu; mače se zatetura, ali povrati ravnotežu. "Ti mali idiote!" progunđa on, "hoćeš li da prospeš svoj mozak?"
<BR>&nbsp;&nbsp;&nbsp;&nbsp;&nbsp;"Ako ga i imaš", dodade odmah potom. Situacija je sada izgledala beznadežna; mače je bilo predaleko da bi ga dohvatio držeći se za prozor, bez obzira koliko se istezao. Dozivao je mače, prilično neuverljivo: "Maco, maco", a onda prestade da razmotri čitavu stvar.
<BR>&nbsp;&nbsp;&nbsp;&nbsp;&nbsp;Mogao je da se pusti.
<BR>&nbsp;&nbsp;&nbsp;&nbsp;&nbsp;Mogao se i odlučiti da čeka čitavu noć, u nadi da će mače odlučiti da dođe bliže. Ili bi mogao da ode po njega.
<BR>&nbsp;&nbsp;&nbsp;&nbsp;&nbsp;Izbočina je bila dovoljno široka da izdrži njegovu težinu. Ukoliko se priljubi uz zid, i nije bilo nikakve težine na levoj ruci. Polako je počeo da se pomera unapred, tako postepeno da se jedva moglo primetiti da se kreće. Kada mu je prozorski okvir konačno bio van dometa, kada mu je leva ruka bila priljubljena uz glatki zid, napravio je grešku i pogledao dole - dole, pored dugačkog zida i na svetleći pločnik daleko ispod.
<BR>&nbsp;&nbsp;&nbsp;&nbsp;&nbsp;Brzo je odvratio pogled i usmerio ga na jednu tačku na zidu, u ravni očiju i samo metar daleko. Bio je tu!
<BR>&nbsp;&nbsp;&nbsp;&nbsp;&nbsp;A i mače. Polako je razdvojio noge, pomerajući desno stopalo napred, i savio kolena. Ispružio je desnu ruku duž zida, dok nije bila iznad i malo iza mačeta.
<BR>&nbsp;&nbsp;&nbsp;&nbsp;&nbsp;Spustio ju je u iznenadnom luku, kao da hvata muvu. Našao se sa rukom ispunjenom grebućim, grizućim krznom.
<BR>&nbsp;&nbsp;&nbsp;&nbsp;&nbsp;Tada se potpuno umirio, ni ne pokušavši da pregleda ranice koje mu je mače zadavalo. Ruku još raširenih, tela priljubljenog uz zid, počeo je da se vraća. Nije mogao da vidi kuda ide, ni da okrene glavu, a da pri tom ne izgubi malo ravnoteže. Put nazad izgledao je dug, duži nego dolazak, kada mu konačno jagodice leve ruke napipaše prozorski okvir.
<BR>&nbsp;&nbsp;&nbsp;&nbsp;&nbsp;Ostatak puta prešao je za nekoliko sekundi; naslonio je obe ruke na prozorsku dasku, i onda prebacio desno koleno. Malo se odmorio i duboko udahnuo. "Čoveče!" reče on glasno. "Baš je bilo blizu. Ti si opasnost po saobraćaj, maco."
<BR>&nbsp;&nbsp;&nbsp;&nbsp;&nbsp;On spusti pogled na trotoar. Sigurno ima dosta do dole - i izgledalo je tvrdo.
<BR>&nbsp;&nbsp;&nbsp;&nbsp;&nbsp;Pogledao je gore ka zvezdama. Izgledale su veoma lepe i veoma sjajne. Namestio se u prozorskom okviru, leđima se oslonivši na jednu stranu, stavivši noge na drugu, i nastavio da ih posmatra.
<BR>&nbsp;&nbsp;&nbsp;&nbsp;&nbsp;Mače se beše smestilo na njegovom stomaku i počelo da prede. Odsutno ga je pomazio i posegao za cigaretom. Sutra će otići u luku i podvrgnuti se fizičkom i psihičkom testu, odluči on. Počešao je mačetove uši. "Pufnice mala", reče on, "da li bi volela da pođeš sa mnom na jedno dugo, dugo putovanje?"
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
