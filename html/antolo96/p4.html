<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Ketrin Ker: AZIL
<P>&nbsp;&nbsp;&nbsp;&nbsp;&nbsp;"Ja sam Britaniju oduvek toliko volela", kaže Dženet. "Biće ovo divne dve sedmice. Godišnji odmor već odavno nisam imala. Džem juče, džem sutra."
<BR>&nbsp;&nbsp;&nbsp;&nbsp;&nbsp;Rouzmeri se osmehuje. Još otkako su se na Oksfordu upoznale, pre dobrih četrdeset godina, održavale su vezu preko Atlantika, telefonom, telefaksom, e-poštom, bilten-tablama, ponekad čak i papirnim pismom, a najređe posetama. Obaveštavale su jedna drugu ('delile') o svojim karijerama, razvodima i porodičnim novostima, kroz sve te godine, uz često ponavljanje te njihove standardne šale o Dženetinim često preskočenim godišnjim odmorima: džem juče, džem sutra, ali nikako džem danas.
<BR>&nbsp;&nbsp;&nbsp;&nbsp;&nbsp;"Ah, eto", veli Rouzmeri i dovršava šalu glavnim, udarnim rečima. "Rekla bih da si napokon dobila džem danas."
<BR>&nbsp;&nbsp;&nbsp;&nbsp;&nbsp;"Napokon, da-a", kaže Dženet i široko se osmehuje. "U tome dodatno pomaže pogled koji imamo sa ovog mesta. Donosi čoveku jedno osećanje kao ono od Džona od Gonta. 'Ovo krunisano ostrvo...' i tako dalje."
<BR>&nbsp;&nbsp;&nbsp;&nbsp;&nbsp;Njih dve stoje kod prozora na najvišem spratu kancelarijske zgrade na keju Kanari, visoko iznad ruševina Doklenda. Pošto gledaju ka zapadu, London se pred njima prostire u magličaste daljine sa obe strane Temze, svetlucav u blistavom suncu toplog jesenjeg dana. Duž obala neprekinuti novi bedemi protiv poplava, sumorni, betonski, a reka, visoka, hita između njih. Dženet vidi kompleks oko Tauera i nove barikade oko drevnih zidina tauerskih, zaštitu od sadašnjih, poludelih plima. Nadomak Tauera, sa istočne strane, na mestu koje se nekad zvalo 'dokovi Svete Katarine', iz reke se uzdižu ogromni metalni šipovi, svaki sa svojom limenom kapuljačom, kao kaluđeri. Oko njih se sjatili čamci. Na šipovima, i u čamcima, sve vrvi od radnika: žurba je, da se završi nova barijera pre nego što nastupi zima.
<BR>&nbsp;&nbsp;&nbsp;&nbsp;&nbsp;"Pa, dobro", kaže Dženet. "Možda se ipak ne osećam kao Džon od Gonta. Rouzmeri, ovo je stvarno prilično grozno, ove poplave, mislim."
<BR>&nbsp;&nbsp;&nbsp;&nbsp;&nbsp;"Ako se nova barijera održi..." Rouzmerin glas utihne.
<BR>&nbsp;&nbsp;&nbsp;&nbsp;&nbsp;Dženet nekoliko trenutaka posmatra prijateljicu. U svetlucanju ove dnevne svetlosti, Rouzmeri izgleda iscrpljeno. Njena kosa, u bledoplavoj boji koja je prožeta strujanjima sede, pažljivo nafrizirana oko lica koje ne možeš optužiti da je našminkano, nekako ističe tamne podočnjake. U Parlamentu se Rouzmeri borila uporno i tvrdo, zajedno sa još nekoliko poslanika Donjeg doma, da barijera bude podignuta istočnije, samo malo uzvodno od stare; insistirala je da Ist End treba biti spasen, da ne smeju biti napušteni milioni ljudi i njihovi domovi - ali na kraju su pobedili moćniji interesi. Inženjeri su jemčili za branu, ako bude podignuta na ovom mestu; a troškovi su, naravno, bili daleko manji nego da je usvojen Rouzmerin predlog. Kao znak da se prema svima u društvu postupa jednako pravedno, Doklend, velika blamaža za britanski biznis u poslednjih četrdesetak godina, takođe je ostavljen izvan tih novih linija protiv poplava.
<BR>&nbsp;&nbsp;&nbsp;&nbsp;&nbsp;"Možda bi trebalo da siđemo."
<BR>&nbsp;&nbsp;&nbsp;&nbsp;&nbsp;"Jeea", odgovara Dženet. Okreće se, gleda preko hodnika prema vratima lifta. Ona vise pod ne baš pravim uglom u odnosu na pod. "Šta misliš, koliko će ova zgrada izdržati pre nego što padne?"
<BR>&nbsp;&nbsp;&nbsp;&nbsp;&nbsp;"Pa, mi ovde nemamo zemljotrese, znaš, kao vi tamo u Americi." Rouzmeri se na tren osmehne. "Ovde će Slobodni univerzitet verovatno moći još godinama da radi. Prognoze su, ipak, nejasne... o trendu otopljavanja, znaš. Niko ne može tačno odrediti koliko će se nivo mora povećati koje godine. Štaviše, možda je vrhunac već dostignut."
<BR>&nbsp;&nbsp;&nbsp;&nbsp;&nbsp;"To je istina, dabome. Ako podignu i nasip oko ovog mesta, izdržaće još duže."
<BR>&nbsp;&nbsp;&nbsp;&nbsp;&nbsp;"Ako podignu. Ako, draga moja."
<BR>&nbsp;&nbsp;&nbsp;&nbsp;&nbsp;Dok ih lift nosi dole, obe ćute - zapravo, obe osluškuju svaki škriput i zveket kabine i kablova. Dizanje podzemnih voda i klizanje terena počeli su da nanose štete osetljivim kablovima i drugim provodnicima, od kojih zavise građevine podignute u dvadesetom veku. Kad se vrata u prizemlju otvore glatko, Dženet odahne. Takođe joj je drago što će izići na otvoreni prostor, na vazduh koji dolazi sam, bez mašinerije za ventilaciju.
<BR>
<BR>&nbsp;&nbsp;&nbsp;&nbsp;&nbsp;Na kamenim pločama trga studenti se okupljaju, čavrljaju između sebe pod ogromnim platnenim transparentom na kome crvena slova proglašavaju konferenciju. Maločas je na toj konferenciji Dženet bila učesnik u programu, kao gost iz inostranstva. 'Žena i njeni dobici: jedan vek progresa.' Jedan vek puzanja napred, to bi bilo poštenije reći, misli Dženet. Čak i u ovo divno popodne, posao, onaj koji tek treba da se obavi, unosi nemir u nju. Ona podseća sebe da je ovo godišnji odmor, da je ostavila kod kuće sve fajlove svih slučajeva koji su u toku, da će njena advokatska praksa preživeti uprkos ovom dvonedeljnom odsustvu, da će i njena nova knjiga preživeti, takođe. Uostalom, njen asistent u Americi ima pri ruci njen plan i program putovanja, pa bi je mogao i pozvati ako bi zaista zatrebalo.
<BR>&nbsp;&nbsp;&nbsp;&nbsp;&nbsp;"Govor ti je bio dobar, znaš", kaže Rouzmeri najednom. "Jedan od onih govora koji me navedu na pomisao: 'Bože, pa ja poznajem nekoga slavnog!'"
<BR>&nbsp;&nbsp;&nbsp;&nbsp;&nbsp;Na svoje veliko iznenađenje, Dženet pocrveni.
<BR>&nbsp;&nbsp;&nbsp;&nbsp;&nbsp;"Oh, gle, zaboga", kaže Rouzmeri. "Pardon."
<BR>&nbsp;&nbsp;&nbsp;&nbsp;&nbsp;"No problem. Moram priznati, stvarno sam se valjuškala u onom pljesku. Ali vidi ko mi kaže! Ti si u poslednje vreme mnogo prisutnija u medijima nego ja."
<BR>&nbsp;&nbsp;&nbsp;&nbsp;&nbsp;"Samo kao neko koga smatraju za čudaka, draga moja. Još jedna čudakinja iz Liberalne stranke; navaljuje da proda narodu svoje nepopularne ideje."
<BR>&nbsp;&nbsp;&nbsp;&nbsp;&nbsp;"Pa zar ne misliš da sam i ja to isto? U Sjedinjenim Državama, hoću reći. U najboljem slučaju, sitna, zvrcnuta liberalkinja; a po mišljenju većine, alatka Sotonina."
<BR>&nbsp;&nbsp;&nbsp;&nbsp;&nbsp;One se zgledaju, nakrive lica u grimase, slegnu ramenima i pođu preko trga. U senci niskog obalskog bedema neko je namestio sto i rasklopnu stolicu. U njoj se razbaškarila jedna mlada žena; na stolu su monitor i komplet input-tablica. U blizini stoji čovek od nekih pedeset godina, omanji, zbijeno građen; njegova je kosa tamne boje, ali prošarana sedim vlasima, a koža svetlosmeđa kao blato Temze. Videvši Rouzmeri, on počinje žustro mahati, i osmehuje se široko.
<BR>&nbsp;&nbsp;&nbsp;&nbsp;&nbsp;"Džonatan, hal-lou!" kaže Rouzmeri i doplovi do njega. "Jesi li se upoznao sa Dženet? Dženet Kori. Džonatan Ričards."
<BR>&nbsp;&nbsp;&nbsp;&nbsp;&nbsp;Rukuju se i osmehuju. Džonatan je u košulji tvrdoglavo staromodnoj, beloj, sa dugmadima napred, sa dugačkim rukavima podvijenim do malo iznad laktova.
<BR>&nbsp;&nbsp;&nbsp;&nbsp;&nbsp;"Ja držim rovove na frontu danas." Gestom pokazuje ka stolu i monitoru. "Peticija."
<BR>&nbsp;&nbsp;&nbsp;&nbsp;&nbsp;"Za šta?" pita Dženet.
<BR>&nbsp;&nbsp;&nbsp;&nbsp;&nbsp;"Za podizanje nasipa uokolo Slobodnog univerziteta. Ja sam mu blagajnik, vidiš, pa ne bih voleo da dolazim svakog jutra na posao čamcem na vesla."
<BR>&nbsp;&nbsp;&nbsp;&nbsp;&nbsp;"Pa, hm, da, pretpostavljam da ne." Dženet baca pogled na niski zemljani nasip, preko čijeg vrha je preliven tanak sloj asfalta. "Ovo neće dugo odolevati, ako se prognoze obistine."
<BR>&nbsp;&nbsp;&nbsp;&nbsp;&nbsp;Džonatan klimne glavom, baci pogled ka Rouzmeri, koja uzdahne i počne nadlanicom trljati oči.
<BR>&nbsp;&nbsp;&nbsp;&nbsp;&nbsp;"Mi stalno obnavljamo posebni zahtev", kaže Rouzmeri. "Pa, ako biste vi prikupili neke dokaze da imate podršku naroda..."
<BR>&nbsp;&nbsp;&nbsp;&nbsp;&nbsp;"Upravo to radimo. Za to nam služi peticija." On se široko osmehnu i prema Dženet. "Zatražio bih ja i od tebe da potpišeš, ali ti, očigledno, glasaš na nekom drugom mestu."
<BR>&nbsp;&nbsp;&nbsp;&nbsp;&nbsp;Sa reke doplovljava zvuk sirene - hoverkraft stiže u luku. Rouzmeri i Dženet na brzinu traže, po svojim torbama, propusnice; mumlaju nešto u znak pozdrava i žure uz stepenice. Na vodi hoverkraft zastaje, uzmiče, provlači se kroz mnoštvo čamaca i brodića, koji takođe manevrišu da bi mu se sklonili s puta. Na gatu, pokraj mostića koji će biti nabačen na rub hoverkrafta, dvojica u plavim uniformama Rečne flote sede, zgurili se nad prenosivim medijskim terminalom. Dženet uspeva samo da čuje kako spikerov glas, kao glas kakvog patuljka, izgovara reči: "...u Detroitu se pogoršava" posle kojih nastupi muzika.
<BR>&nbsp;&nbsp;&nbsp;&nbsp;&nbsp;"Hm, pardon", kaže Dženet. "Da li biste mi mogli kazati o čemu je tu bilo reči?"
<BR>&nbsp;&nbsp;&nbsp;&nbsp;&nbsp;Čuvši njen ravan američki glas, službenik klima glavom: da, mogao bi. "Nadam se da niste iz Detroita", kaže on. "Čini se da su tamo izbili novi ulični nemiri. Zbog restrikcije u snabdevanju lož-uljem, reklo bi se."
<BR>&nbsp;&nbsp;&nbsp;&nbsp;&nbsp;"Verovatno. Obično je to. Hvala; mnogo vam hvala."
<BR>&nbsp;&nbsp;&nbsp;&nbsp;&nbsp;Ide Dženet iza Rouzmeri, prelazi mostićem na hoverkraft i čudi se sama sebi: kako je moguće da tako smireno prima vesti o 'samo još jednoj' uličnoj pobuni naroda.
<BR>
<BR>&nbsp;&nbsp;&nbsp;&nbsp;&nbsp;Vesti, zle vesti, proganjaju Dženet tokom godišnjeg odmora. Ona kreće iz Londona na sever, vozom koji se zove 'Leteći Škotlanđanin', i čita, u novinama, o proširenju uličnih pobuna na sve gradove u 'Pojasu rđe', od Čikaga na zapadu prema Baltimoru na istoku. Sa greda pod krovom železničke stanice u Edinburgu vise medijski ekrani, a na njima se smenjuju slike: američka Nacionalna garda guši nemire. Sa sledećim jutrom, po britanskom vremenu, stižu i vesti o prvim pogibijama; o tome je, glasom sumornim, obaveštava kelner u hotelskoj trpezariji, dok Dženet zahvata i sipa u svoj tanjir kašu od cerealija - od neljuštenih, celih zrna - iz kamene činije na šanku. Sedmorica mladih muškaraca i dve mlade žene, poubijani u pokušajima da iz razbijenih radnji pokradu... hranu; Dženet ima utisak da je u svih tih devet slučajeva posredi bila hrana.
<BR>&nbsp;&nbsp;&nbsp;&nbsp;&nbsp;"Strašno." Bar na ovo se neću navići nikad. "Kako je to grozno. Aah, Bože moj."
<BR>&nbsp;&nbsp;&nbsp;&nbsp;&nbsp;Kelner klima glavom, okleva, baca pogled po trpezariji koja je maltene prazna i u kojoj obilje belih stolnjaka i salveta leži na osunčanim stolovima. U jednom od dalekih uglova, dva starija muškarca jedu, svaki iza svojih novina; a čitaju isti list.
<BR>&nbsp;&nbsp;&nbsp;&nbsp;&nbsp;"Maločas je ovde, kod nas, bio jedan američki džentlmen", kaže konobar najzad. "On je pravio šale u vezi s tim."
<BR>&nbsp;&nbsp;&nbsp;&nbsp;&nbsp;"Ne! Oh, Bože, to je stvarno strašno. Šta je rekao?"
<BR>&nbsp;&nbsp;&nbsp;&nbsp;&nbsp;Opet osvrtanje na sve strane. "Rekao je da su mladi ljudi u njegovo vreme bili dovoljno pametni da kradu luksuzne stvari, na primer, televizore; i još je rekao da ne zna šta im je danas."
<BR>&nbsp;&nbsp;&nbsp;&nbsp;&nbsp;Dženet je zanemela; samo odmahuje glavom.
<BR>&nbsp;&nbsp;&nbsp;&nbsp;&nbsp;"Nisam znao šta bih mu odgovorio", kaže konobar.
<BR>&nbsp;&nbsp;&nbsp;&nbsp;&nbsp;"Ne bih znala ni ja. Znate, većina Amerikanaca koji danas mogu, još, sebi priuštiti putovanje, naklonjeni su, hoćemo li reći, desničarskim pogledima. Mi, ostali, nismo."
<BR>&nbsp;&nbsp;&nbsp;&nbsp;&nbsp;On se smeška kao da mu je sad laknulo, ali se ona oseća kao licemer, zato što je sebe svrstala u kategoriju 'mi ostali', a jasno je da je obučena u skupocene labave pantalone i svilenu košulju, ne može se poricati da provodi godišnji odmor na skupom stranom tlu.
<BR>&nbsp;&nbsp;&nbsp;&nbsp;&nbsp;"Da donesem na vaš sto čaj, ili kafu?" kaže konobar.
<BR>&nbsp;&nbsp;&nbsp;&nbsp;&nbsp;"Čaj, molim. Hvala."
<BR>&nbsp;&nbsp;&nbsp;&nbsp;&nbsp;Sledećih nekoliko dana Dženet pokušava da se zakopa u probleme prošlosti, da bi prenebregla sadašnje. Penje se na stenu Din Edin (uvek ju je tako zvala) gde su svojevremeno Gododini podigli tvrđavu. O Meri, kraljici Škotske, Dženet zna tako mnogo, da je ne može sagledati romantično; i nehotice izbegava vođenu turneju kroz zamak i samo stoji postrani, gleda dole, na grad oštar poput kandži, dok se beli olujni oblaci nagomilavaju i uzdižu kao kule u plavo nebo. Te noći, dok ona sluša TV, kiša pada. Kao marginalnu temu, kao da se posle pravih vesti dosetio još i toga, spiker pominje pitanje koliko će još Sveto ostrvo, Lindisfarn, ostati iznad nivoa mora. Restaurisani zamak, na svojoj, manjoj verziji stene Din Edin, bezbedan je, dakako; ali na ravnici, seljaci se zadrto drže svoje zemlje praotaca, koja tone u nadolazeće more.
<BR>&nbsp;&nbsp;&nbsp;&nbsp;&nbsp;Dođe jutro, a Dženet, sa vodič-knjigom u ruci, lunja kroz Nacionalni muzej starodrevnih predmeta. Mnogo vremena provodi zadubljena u proučavanje uspravnog kamenja koje su ostavili Pikti. Dvorana je ogromna, zidovi su dekorisani muralima Gorštaka, pod je od mermera, a po njemu raspoređeni ovi kamenovi, zbirka nedavno dopunjena; tu su zaklonjeni od kiselih kiša, za razliku od samog Gorja koje ne može biti tako zaštićeno. Sadašnjost kao da se, ipak, ne može izbeći.
<BR>&nbsp;&nbsp;&nbsp;&nbsp;&nbsp;U hotelskoj sobi njenoj, te noći, dok piše razglednicu svom jedinom detetu, Amandi, zatim drugu razglednicu, porodici svog nećaka Ričija gore u Sijera Nevadi, i napokon razglednice prijateljima, Dženet, po navici, uključi vesti na TV i pušta ih da tutnje, ali ih samo napola čuje; sve dok je američki glasovi, podignuti u gnevu, ne prisile da gleda. Samo nekoliko sekundi snimaka iz Kongresa jasno pokazuju da je ta institucija paralisana neslogom oko pitanja da li uvoditi opsadno stanje u gradovima gde su izbile pobune. Dženet gleda kako debeli senatori pominju Boga. Posle nekog vremena na ekranu se pojave lokalne vesti, dobre vesti: neki mali dečak koji je odlutao od svoje porodice noćas, pronađen je, prehlađen do kostiju, ali neozleđen.
<BR>&nbsp;&nbsp;&nbsp;&nbsp;&nbsp;Dženet pregrađuje ekran na četiri sektora, onda menja četiri po četiri kanala, i najzad, među bednih 64 kanala koliko ih ukupno ima u Britaniji, nalazi jedan sa međunarodnim vestima, ali taj je posvetio svoje vreme sušama u Centralnoj Africi.
<BR>&nbsp;&nbsp;&nbsp;&nbsp;&nbsp;"Do đavola!" Ona jednim pokretom prsta gasi monitor. "Ali ti si, zar ne, na godišnjem odmoru sada?"
<BR>&nbsp;&nbsp;&nbsp;&nbsp;&nbsp;Ipak, brzo i prebrzo nastupa doba kada Amerika, preko medijskog mosta, vrši invaziju na njen godišnji odmor. Te nevolje 'kod kuće' pojavljuju se, u prvo vreme, samo u večernjoj emisiji vesti, i to tek pred kraj; ali malo-po malo, premeštaju se ka početku emisija, pa se probijaju i u jutarnje vesti. U četvrtoj noći njenog boravka u Škotskoj, plasiraju se ispred parlamentarnih debata o očuvanju britanske obradive zemlje. U ono veče kad Dženet stiže u grad Jork, američke vesti - o širenju nereda i kroz gradove Sunčanog pojasa, gde se ne može kao izgovor navoditi nikakvo 'lož-ulje' - plasiraju se neposredno ispred nastavka debate o tome treba li, ili ne treba, Kralj Vilijem da abdicira. A dok Dženet stigne u Jezersku oblast, glavna tema i glavni naslov na prvoj strani svih novina glasi: REGULARNE ARMIJSKE JEDINICE PRITEKLE U POMOĆ NACIONALNOJ GARDI U AMERIČKIM GRADOVIMA.
<BR>&nbsp;&nbsp;&nbsp;&nbsp;&nbsp;Opsadno stanje i vojna uprava uvedeni, generali zauzeli mesta gradonačelnika širom SAD; a sa mnogih propovedaonica, mada ne svih, sveštenici i propovednici proglašavaju da Bog kažnjava Ameriku zbog previše ponosa i greha. U 'Tajmsu', specijalni članci o toj situaciji, a Dženet ih čita, dvaput, dok sedi u holu jednog malog hotela, pokraj prozora sa mnogobrojnim malim oknima u obliku dijamanta, ispod drvenog plafona za koji se nudi jemstvo da je iz tjudorskih vremena. Dženet zuri u slike razderanih ulica, ravnodušnih vojnika, samozadovoljnih propovednika, dugo. I onda, najednom, primeti da se uplašila.
<BR>&nbsp;&nbsp;&nbsp;&nbsp;&nbsp;Ishod tih događaja sustiže je u Kardifu. Tek što je izišla iz Narodnog muzeja i prešla u park u kome stoji kameni 'gorsed' krug, delo Iola Morganvega, minijaturni Stounhendž od crvenkastog kamena. Jutarnja kiša je prestala, a iza sebe ostavila blede javne zgrade, oprane i svetlucave, a nebo kao paradu sunca i oblaka. Trava je između kamenih ploča Iolovih izmišljotina puna kapljica, kao draguljima prošarana. Pokraj ivice trotoara, jedan mali električni kamion prodaje umućeni sladoled, a Dženet se premišlja - da li da kupi jedan kornet ili ne; s jedne strane, večito prisutni strah od nivoa holesterina, a nasuprot tome, devojačka neozbiljnost ovog dana. Nedaleko odatle, grupa mladih muškaraca okupila se oko medijskog kioska - a to je, uviđa ona najednom, kiosk one vrste gde se prodaju i papirne novine, nije samo video-ekranski; ne razmišljajući, zapravo, ništa, ona pluta sve bliže, čuje kako spiker pominje grad Vašington, Distrikt Kolumbija. Još bliže. Jedan od mladića diže pogled; ona vidi dobro poznato lice, crne šiške, plave oči, poslužitelja-nosača iz njenog hotelčića.
<BR>&nbsp;&nbsp;&nbsp;&nbsp;&nbsp;"Vi ste iz Amerike, zar ne?"
<BR>&nbsp;&nbsp;&nbsp;&nbsp;&nbsp;"Da, zapravo jesam."
<BR>&nbsp;&nbsp;&nbsp;&nbsp;&nbsp;Bez reči, momak se izmiče, prepušta joj svoje mesto u grupi. Spiker, milosrdno, govori engleski.
<BR>&nbsp;&nbsp;&nbsp;&nbsp;&nbsp;"...da bi mogli izbiti i u San Francisku, gde odredi Nacionalne garde, savlađujući sporadični otpor, ulaze u centar grada."
<BR>&nbsp;&nbsp;&nbsp;&nbsp;&nbsp;Zemljotres. Njena prva pomisao je prirodna katastrofa, onaj zemljotres je napokon grunuo, nema više iščekivanja kad će, a na ulicama su pljačkaši. Spiker jednolično nastavlja.
<BR>&nbsp;&nbsp;&nbsp;&nbsp;&nbsp;"Iako su telefonske veze u prekidu širom zemlje, čini se da jedino u Kaliforniji postoji otpor državnom udaru. Čelni ljudi hunte saopštavaju da su u svim većim gradovima, u svim državama osim Kalifornije, mirnim putem preuzeli vlast, rano jutros."
<BR>&nbsp;&nbsp;&nbsp;&nbsp;&nbsp;Noćna mora, a ne zemljotres.
<BR>&nbsp;&nbsp;&nbsp;&nbsp;&nbsp;"Do koje mere su ti izveštaji pouzdani, ostaje da se vidi. Hitna sednica evropskog parlamenta zakazana je za danas po podne. Nešto pre toga britanski premijer je dao sledeću izjavu pred vratima Dauning Strita broj 10..."
<BR>&nbsp;&nbsp;&nbsp;&nbsp;&nbsp;"O, Božemoj." Dženet čuje da joj glas podrhtava i preskače. "O, Bože moj."
<BR>&nbsp;&nbsp;&nbsp;&nbsp;&nbsp;Mladi muškarci je gledaju, shvati Dženet. Jedan iskoračuje iz grupe i dotiče njen lakat. "Pozvaću Vam taksi."
<BR>&nbsp;&nbsp;&nbsp;&nbsp;&nbsp;Sposobna je samo da klimne glavom, ali ne i da bilo šta kaže; samo stoji i drhti, a onda kompju-taksi prilazi i zaustavlja se uz ivičnjak.
<BR>&nbsp;&nbsp;&nbsp;&nbsp;&nbsp;Vratila se u hotelsku sobu, a na telefonu svetlo žmirka, signališe da su stigle poruke. Dženet pritiska dugme, stoji na sredini sobe i sluša, naprosto tako stoji i gleda prugaste tapete, a Rouzmerin glas, ogrubeo zbog nesviknute hitnosti, pita da li je čula vesti. Drugi poziv je od njene ćerke, Mandi, koja je ostala u San Francisku - za ovo Dženet, ipak, okreće pogled ka ekranu telefona. Mandi je samrtnički bleda, ruke joj se tresu, iako ubeđuje majku da je sa njom, Amandom, sve u redu. Onda je Mandi preklinje za što hitniji uzvratni poziv, i Dženet nehotice progovara glasno: "Naravno, draga", kao u odgovor. Treća poruka, od njenog asistenta, veza je očajno loša, Edi govori veoma brzo, preko zvukova saobraćaja. Na ekranu samo smetnje u vidu snega.
<BR>&nbsp;&nbsp;&nbsp;&nbsp;&nbsp;"Zovem sa ulične govornice. Boga molim da dobiješ ovu poruku. Ne dolazi kući. Provalili su jutros u kancelariju i sve ispreturali. Ovo je 'Sedam dana u maju'. Odneli su arhivu. Ne dolazi kući. Ostani gde si."
<BR>&nbsp;&nbsp;&nbsp;&nbsp;&nbsp;Drugi glasovi se probijaju kroz buku, iza njegovog glasa. Edi opsuje. Jedno 'klik!', veza je prekinuta. Dženet seda na fotelju sa plavim cvetićima, pokraj telefona; vraća snimak na početak i preslušava sve tri poruke opet. Pametan je Edi, kako je iskoristio naslov jedne stare video-drame da joj kaže sve što je potrebno da ona zna. Polovina sudskih slučajeva koje Dženet sada vodi jesu slučajevi u kojima žrtve diskriminacije tuže vojnu birokratiju. Nema sumnje, sada, ko će na svim tim suđenjima pobediti.
<BR>&nbsp;&nbsp;&nbsp;&nbsp;&nbsp;Usta su joj suva, ruke joj se tresu, najednom je sva obuzeta hladnoćom, ustaje da nađe neki džemper, tupo zuri po sobi dok se pokušava setiti zašto je ustala, opet seda u fotelju. Trebalo bi da pozove Mandi, i već poseže ka telefonu, ali se zaustavlja. Nema sumnje da su oni, to ogromno, najednom zloslutno 'oni', već počeli prisluškivanje Mandinog telefona. A da li će otići i u Mandin stan, i ugrabiti nju, kao što su ugrabili dokumentaciju?
<BR>&nbsp;&nbsp;&nbsp;&nbsp;&nbsp;"Veridba će joj biti zaštita." Dženet čuje svoj glas, drhtav, i nastavlja da govori glasno, samo da bi u ovoj sobi čula ijedan glas. "Sad je i ona deo Vojske, zaista. Udaće se za oficira. On će se brinuti o njoj. Džek je dobar momak."
<BR>&nbsp;&nbsp;&nbsp;&nbsp;&nbsp;Osim ako je odlučio da poštuje zakletvu koju je dao da će braniti Ustav, pa sad odbije da pođe sa pučistima? Džek je na službi u Kaliforniji, zaboga, a spiker je istakao da je to jedina savezna država koja pruža iole ikakav otpor. Ali ko to pruža otpor? Vojne jedinice? Ulične bande? Čopori naoružanih libertena i survivalista? Ili svi oni skupa, ujedinjeni u nekakvu zbrda-zdola koaliciju?
<BR>&nbsp;&nbsp;&nbsp;&nbsp;&nbsp;"Moram pozvati kćer."
<BR>&nbsp;&nbsp;&nbsp;&nbsp;&nbsp;Dženet pruža ruku prema telefonu i povlači je k sebi. Ako bi pozvala, mogla bi uvući Mandi u... šta? U nešto, u bilo šta; u to da je ćerka jedne liberalke, koja sada zna šta bi reč 'zločin' mogla značiti. Uzeše mi dokumentaciju. Znaju sve o meni. Znaju o mojoj kćeri.
<BR>&nbsp;&nbsp;&nbsp;&nbsp;&nbsp;Zvonjava telefona - Dženet krikne. Onda proguta jedan dubok dah i posle trećeg dvostrukog zvonjenja podiže slušalicu.
<BR>&nbsp;&nbsp;&nbsp;&nbsp;&nbsp;"Dženet? Hvala bogu." Rouzmerin glas, malčice bez daha, a trenutak potom i slika koja se iz središta širi po ekranu. "Čula si?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Dobro, vidi, maglev ide od Kardifa do Londona na svaki sat, sve do sedam sati uveče. Čim kupiš kartu, pozovi me, pa ću srediti da te čekam na Justonu. Potrajaće, pa zato treba što ranije da pokrenemo proces, a ti ćeš, naravno, morati da se izjasniš, zato treba da budeš u mojoj kancelariji sutra ujutro."
<BR>&nbsp;&nbsp;&nbsp;&nbsp;&nbsp;"Da se izjasnim? Rouzmeri, čekaj, uspori malo. Koji proces?"
<BR>&nbsp;&nbsp;&nbsp;&nbsp;&nbsp;"Podnošenja molbe za dobijanje statusa političkog izbeglice, naravno. Dženet, prijateljice moja draga! Meni su upravo javili iz Forin Ofisa. Nema ti povratka. Bila bi uhapšena već na izlasku iz aviona. Hapse sve i svakoga ko bi im se mogao usprotiviti. Užasno je."
<BR>&nbsp;&nbsp;&nbsp;&nbsp;&nbsp;Dženet zuri u pruge, plave, bele i sive.
<BR>&nbsp;&nbsp;&nbsp;&nbsp;&nbsp;"Dženet? Dženet, gledaj u kameru. Da li ti je dobro?"
<BR>&nbsp;&nbsp;&nbsp;&nbsp;&nbsp;"Da, svakako, pardon."
<BR>&nbsp;&nbsp;&nbsp;&nbsp;&nbsp;"Dobro, malčice je ovo bilo i šok, sigurna sam."
<BR>&nbsp;&nbsp;&nbsp;&nbsp;&nbsp;Dženet obuzdava želju da se počne smejati kao ludakinja.
<BR>&nbsp;&nbsp;&nbsp;&nbsp;&nbsp;"U svakom slučaju", nastavlja Rouzmeri, "spakuj se i siđi na stanicu. Čekaj, neko me zove..." Duga pauza; za to vreme Rouzmeri gricka donju usnu. "Za ime Božje! Dženet, slušaj. Urediću da te tamo čeka kupljena karta. Moguće je da su tvoje bankovne račune poništili. Tvoje bankovne kartice možda više ne važe. Stupiću u vezu i sa tvojim hotelom."
<BR>&nbsp;&nbsp;&nbsp;&nbsp;&nbsp;"Već? Zar su već mogli stići do toga da ljudima ukidaju tekuće račune? Oh, Bože, mora biti da su ovo planirali godinama!"
<BR>&nbsp;&nbsp;&nbsp;&nbsp;&nbsp;"Da, svakako se čini da je tako. Forin Ofis je šokiran, zaista šokiran. Oni su motrili na nešto što se zove 'Bratstvo orla', ali pojma nisu imali koliko se proširilo u visinu. Dobro. Obavestiću te kasnije. Samo ti stigni u London, da bi se mogla izjasniti."
<BR>&nbsp;&nbsp;&nbsp;&nbsp;&nbsp;"Svakako. Treba li da se pripazim da me usput ne ubiju?"
<BR>&nbsp;&nbsp;&nbsp;&nbsp;&nbsp;"Bože dobri, nemoj se šaliti!"
<BR>&nbsp;&nbsp;&nbsp;&nbsp;&nbsp;"Važi. Pardon. Krećem. Oh, Rouzmeri, čekaj!"
<BR>&nbsp;&nbsp;&nbsp;&nbsp;&nbsp;"Da, još sam tu."
<BR>&nbsp;&nbsp;&nbsp;&nbsp;&nbsp;"Ne brini se za voznu kartu. Imam Brit-Travel propusnicu. To nisu mogli da dohvate."
<BR>&nbsp;&nbsp;&nbsp;&nbsp;&nbsp;"Tako je. Onda ću samo pozvati tvoj hotel."
<BR>&nbsp;&nbsp;&nbsp;&nbsp;&nbsp;Dženet nabija odeću i knjigu za pred spavanje u kofere, proverava u kupatilu, nalazi mnogo svojih stvarčica za kozmetiku i higijenu; to trpa u plastične kese i gura u bočni džep najvećeg kofera. Sama nosi sav taj prtljag u lift i dole, a kad stigne do recepcije, zatiče recepcionerku koja razgovara sa Rouzmeri, zapisuje njen broj tekućeg računa da bi odatle bili namireni troškovi Dženetinog boravka. Službenica zastane, pogleda Dženet tamnim očima koje su sužene od brige i saosećanja.
<BR>&nbsp;&nbsp;&nbsp;&nbsp;&nbsp;"Sve je sređeno, madam."
<BR>&nbsp;&nbsp;&nbsp;&nbsp;&nbsp;"Hvala. Da li biste mi mogli pozvati taksi? Ili... ne, čekajte, da li taksisti primaju Brit-Travel propusnicu?"
<BR>&nbsp;&nbsp;&nbsp;&nbsp;&nbsp;"Da, madam. Primaju. Najbolju sreću vam želim."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;Dženet se suzdržava da ne kaže 'a i trebaće mi', kao lik u nekom starom video-filmu.
<BR>&nbsp;&nbsp;&nbsp;&nbsp;&nbsp;Put magnetno-levitacionim vozom do Londona traje samo jedan sat. Kroz polarizovano staklo Dženet gleda kako predeli proleću kao iz topa ispaljeni, u daljinama jasno vidljivi, u blizini voza sasvim zamućeni od brzine. Iako je navikla da razmišlja u pokretu, na nogama, zato što je to godinama vežbala pred neprijateljski nastrojenim sudijama, danas ne uspeva razmišljati, tone u brigu: šta će biti sa njenom kćerkom, šta sa njenim pomoćnikom, šta sa njenim najbližim prijateljem i negdašnjim ljubavnikom Robertom, šta sa svim ostalim njenim prijateljima koji su činili, sa njom, jedan krug političkih aktivista; svi oni su ostali u San Francisku. Izmakoh samo ja, da vam priču prenesem. Ona naslanja lice na prohladno staklo i drhti, suviše namučena za plač.
<BR>
<BR>&nbsp;&nbsp;&nbsp;&nbsp;&nbsp;Na Justonu, tegli svoj bagaž iz voza, nalazi jedna kolica namenjena za to, tovari sve na kolica, zatim ih gura dugačkim peronom, i pri tom se naslanja na poprečnu ručku koju gura; kao ulična 'kontejnerka', ona što prebire po smeću i izabrane komade gura u kolicima ispred sebe, tako i Dženet odmiče, plovi kroz stanicu, a sve što na svetu ima - nalazi se pred njom. Izbija u ogromnu ulaznu halu stanice i vidi dve stvari: divovski medijski ekran na suprotnom zidu i Džonatana Ričardsa koji na sebi ima neki staromodni sako od tvida nabačen preko staromodne plave košulje. On hita njoj ususret. Na ekranu, uniformisani čovek stoji pored bledog, drhtavog Predsednika. Galama je i buka u hali, pa generalove reči zamiru pre nego što stignu do Dženet.
<BR>&nbsp;&nbsp;&nbsp;&nbsp;&nbsp;"Hal-lou", kaže Džonatan. "Nadao sam se da ću te ponovo videti nekog boljeg dana nego što je ovaj."
<BR>&nbsp;&nbsp;&nbsp;&nbsp;&nbsp;"Jeea, zaista."
<BR>&nbsp;&nbsp;&nbsp;&nbsp;&nbsp;"Zvala me Rouzmeri i mobilisala me da dođem. Pomislila je da bi dolazak službenih kola po tebe mogao privući suviše pažnje."
<BR>&nbsp;&nbsp;&nbsp;&nbsp;&nbsp;Dženet zausti da nešto odgovori, ali kao da su joj usta zaleđena. Privući 'suviše' pažnje? Čije pažnje? Da li izvršioci tog državnog udara mogu i da kidnapuju ljude sa ulica u drugim zemljama?
<BR>&nbsp;&nbsp;&nbsp;&nbsp;&nbsp;"Situacija je u svakom pogledu prilično odvratna", veli Džonatan. "Daj, ja ću gurati ta kolica. Točkovi se uvek zaglave na ovim, vidiš, ovde." Dženet klima glavom i predaje mu kolica. Zatim stupa za njim kroz gomilu i pokušava ubediti sebe da je naprosto suviše beznačajna da bi bila meta; ali se u njenom sećanju uzdiže njena nova knjiga, veoma dobro prodavana: Hrišćanski fašizam: politika bogompravedništva. I razmišlja ovako: Znala si da će se ovo dogoditi. Godinama si gledala kako se približava. Zašto si sad toliko iznenađena?
<BR>&nbsp;&nbsp;&nbsp;&nbsp;&nbsp;Džonatan joj je malošas nešto govorio.
<BR>&nbsp;&nbsp;&nbsp;&nbsp;&nbsp;"Izvini", kaže Dženet. "Nisam te čula."
<BR>&nbsp;&nbsp;&nbsp;&nbsp;&nbsp;On se osmehuje, a oči su mu umorne. "Sasvim shvatljivo. Kažem da ovde ostavljam kolica. Dalje idemo stepeništem nadole." Knjigama i papirima natrpano je zadnje sedište Džonatanovog malog električnog 'morisa'. On preko svega toga nabacuje još i prtljag, pomaže njoj da sedne na prednje sedište, onda žurno obilazi kola i seda za volan. Oni kreću sa mesta gde je auto bio parkiran, a Dženet uviđa da je pala noć. Ulične svetiljke šire svoje blistave oreole kroz izmaglicu koja se postepeno pojačava.
<BR>&nbsp;&nbsp;&nbsp;&nbsp;&nbsp;"Kuda ćemo?"
<BR>&nbsp;&nbsp;&nbsp;&nbsp;&nbsp;"U Rouzmerin stan."
<BR>&nbsp;&nbsp;&nbsp;&nbsp;&nbsp;"Aha. Hvala. Mislim, stvarno, hvala ti što si ovako došao po mene."
<BR>&nbsp;&nbsp;&nbsp;&nbsp;&nbsp;"Nema problema."
<BR>&nbsp;&nbsp;&nbsp;&nbsp;&nbsp;Dok se voze do Kjua, gde Rouzmeri stanuje iza visokog bedema, u jednom ogromnom kompleksu vila i vrtova, Dženet govori vrlo malo. Njen um traga za svojim starim humorom, pokušava naći neku duhovitu dosetku, ironiju, ne uspeva, razvlači se u kojekakva lutanja o Mandi i Robertu. Najednom joj padne na um da je Robert nešto govorio o mogućnosti da ode iz grada baš u vreme njenog godišnjeg odmora; da ode u planine, u kuću svoje majke. Ako je to učinio, sad je bezbedan; gore, u Goldastu, njena porodica poznaje Roberta, pa će ga i primiti na stanovanje, ako bude potrebno. Ako je otišao. Da li će ona to ikada saznati?
<BR>&nbsp;&nbsp;&nbsp;&nbsp;&nbsp;"Džonatane? Da li si čuo da li su telefonske linije sa Sjedinjenim Državama u prekidu?"
<BR>&nbsp;&nbsp;&nbsp;&nbsp;&nbsp;"To izgleda da je u zavisnosti od mesta koje želiš pozvati. Razni mediji imaju i svoje sopstvene veze, naravno. Čuo sam na radiju jedan novi program u kome se tvrdilo da se privatni brojevi dobijaju teško, i to što zapadnije, to teže."
<BR>&nbsp;&nbsp;&nbsp;&nbsp;&nbsp;"Pomišljala sam da bi moglo tako biti, da."
<BR>&nbsp;&nbsp;&nbsp;&nbsp;&nbsp;"Mi ćemo na univerzitetu organizovati neku vrstu tajnog informativnog sistema, što pre budemo mogli. Na hakerski način." On joj dobaci kratak pogled. "Nekim slučajem, ja poznajem daleko veći broj hakera nego što bi se očekivalo od osobe iz uglednog društva."
<BR>&nbsp;&nbsp;&nbsp;&nbsp;&nbsp;"Oni će to sagledati kao najbolju igru na svetu."
<BR>&nbsp;&nbsp;&nbsp;&nbsp;&nbsp;Stižu do stana, u koji ih pušta Rouzmerina kućna pomoćnica, koja uzima i prtljag od Džonatana. Zajedno odšetaju u Rouzmerin beli i žuti salon, sav u vitkom euronameštaju i zidnim slikama. Rouzmeri voli slike cveća; na zidnim ekranima blistaju slike Renoara i Monea, svaka bašta cveta po nekoliko minuta, a onda zgasne, prepustivši mesto sledećoj. Džonatan kreće pravo ka jednom belom drvenom ormaniću.
<BR>&nbsp;&nbsp;&nbsp;&nbsp;&nbsp;"Piće?" kaže on.
<BR>&nbsp;&nbsp;&nbsp;&nbsp;&nbsp;"Džin i tonik, molim. Kladim se da Rouzmeri telefonira."
<BR>&nbsp;&nbsp;&nbsp;&nbsp;&nbsp;"Promukla će ona biti pre nego što se ova noć okonča, da."
<BR>&nbsp;&nbsp;&nbsp;&nbsp;&nbsp;Dženet potone u jedan ugao blede kožne sofe, ali se nađe suočena sa fotografijom svoje kćerke, i to jednom koju je sama načinila, na dan kad je Mandi diplomirala. Rouzmeri je tu sliku uvećala i dala da se zalije u žuti akrilni oval. U tamnocrvenoj odeždi, sa kvadratnom pločastom kapom diplomca, Mandi izgleda kao da je sva izvan sebe, mada se vedro osmehuje u majčinu kameru. Bleda je i plavokosa, kao njena baba, a njena dugačka plava kosa struji joj preko ramena. Najednom se Dženetine oči ispune suzama. Ona ih otresa i diže pogled; vidi da joj Džonatan pruža čašu.
<BR>&nbsp;&nbsp;&nbsp;&nbsp;&nbsp;"Žao mi je", kaže on.
<BR>&nbsp;&nbsp;&nbsp;&nbsp;&nbsp;Ona klima glavom i prihvata piće.
<BR>&nbsp;&nbsp;&nbsp;&nbsp;&nbsp;"Mora biti da se užasno brineš za kćerku."
<BR>&nbsp;&nbsp;&nbsp;&nbsp;&nbsp;"Jeaa, brinem se." Popije jedan gutljaj, tek tad nastavi. "Ali sam, zapravo, pomislila na moju majku. Zaista mi je drago što nije doživela da ovo vidi."
<BR>&nbsp;&nbsp;&nbsp;&nbsp;&nbsp;Džonatan uzdahne i sruči se u fotelju nasuprot njenoj. On pije nešto zlatnosmeđe boje, najverovatnije skoč; pijucka pomalo i kao da traži šta bi rekao. Obučena u izgužvano smeđe odelo, u sobu stupa Rouzmeri, sa pleća joj sklizne crvena marama i pada na pod, što Rouzmeri ne primećuje.
<BR>&nbsp;&nbsp;&nbsp;&nbsp;&nbsp;"Hl-leu!" Ona se osmehuje Dženeti. "Dobro je videti te u bezbednosti."
<BR>&nbsp;&nbsp;&nbsp;&nbsp;&nbsp;"Hvala. Zaista ti hvala za svu ovu pomoć. Ne znam šta bih radila da nije bilo tebe."
<BR>&nbsp;&nbsp;&nbsp;&nbsp;&nbsp;"Smislila bi ti nešto, sigurna sam, ali mi je drago da sam se našla ovde gde jesam. Izvini što sam telefonirala kad si stigla. Bila sam objekat udvaranja. Prilično prijatnog, zapravo."
<BR>&nbsp;&nbsp;&nbsp;&nbsp;&nbsp;"Udvara ti se 'partijski bič', pretpostavljam?" kaže Džonatan i dodaje joj piće.
<BR>&nbsp;&nbsp;&nbsp;&nbsp;&nbsp;"Tačno." Rouzmeri tone u drugi ugao sofe. "Hvala, dragi." Zastane, povuče dug gutljaj. "Situacija je sledeća. Večeras hitna sednica, kroz nekoliko sati. Laburisti žele da zaprete da će proglasiti bojkot svih američkih roba i usluga odmah, i da pozovu da se smesta vrati demokratija. Konzervativci, naravno, to ne žele. Dovoljan broj laburističkih poslanika mogao bi da prebegne, da bi naše glasanje postalo značajno. Laburistički vođi su voljni da prave kompromis. Ja glumim da se po pitanju bojkota dvoumim da ne bi britanska srednja klasa kojim slučajem pretrpela neku štetu." Rouzmeri se osmehne na tren. "Ishod je da ćeš ti dobiti nasip, Džonatane, pa će Slobodni univerzitet biti zaštićen."
<BR>&nbsp;&nbsp;&nbsp;&nbsp;&nbsp;"Brilijantno!"
<BR>&nbsp;&nbsp;&nbsp;&nbsp;&nbsp;"Veličanstveno!"
<BR>&nbsp;&nbsp;&nbsp;&nbsp;&nbsp;Džonatan i Dženet dižu čaše, u znak priznanja Rouzmeri.
<BR>&nbsp;&nbsp;&nbsp;&nbsp;&nbsp;"Zapravo je korumpirano", kaže Rouzmeri. "Ali tu smo, gde smo." Okreće se ka Dženet. "Uredila sam da se u moj terminal prenesu neke informacije za tebe. O načinu podnošenja prijave za azil. Najbolje bi bilo da to pokrenemo sutra. Organizuje se, vidiš, jedan odbor koji će primati te prijave."
<BR>&nbsp;&nbsp;&nbsp;&nbsp;&nbsp;"Smatraš li da će biti velika gužva?" pita Džonatan. "Većina Jenkija koje sam u poslednje vreme susreo biće više nego oduševljeni razvojem događaja."
<BR>&nbsp;&nbsp;&nbsp;&nbsp;&nbsp;Rouzmeri sleže ramenima.
<BR>&nbsp;&nbsp;&nbsp;&nbsp;&nbsp;"Puč ne bi ni krenuo da nisu pučisti bili sigurni da imaju široku podršku u narodu", kaže Dženet. "Godinama oni to grade. Uglavnom tako što insistiraju na problemu kriminala - znaš, na potrebi da se uvede red na naše zaraćene ulice. Takođe i na problemu moralnih vrednosti, naravno. Na takozvanim 'porodičnim vrednostima'."
<BR>&nbsp;&nbsp;&nbsp;&nbsp;&nbsp;"Uvek je reč o uvođenju reda, zar ne?" kaže Džonatan. "Mislim, to je uvek izgovor za pentranje vojske na vlast. 'Moramo imati red. Naterati ljude da se pridržavaju pravila.'"
<BR>&nbsp;&nbsp;&nbsp;&nbsp;&nbsp;Dženet klima glavom: saglasna je.
<BR>&nbsp;&nbsp;&nbsp;&nbsp;&nbsp;"U svakom slučaju, mi ćemo ručati, a onda ja krećem", kaže Rouzmeri. "Jesi li se dosetila da jedeš, danas?"
<BR>&nbsp;&nbsp;&nbsp;&nbsp;&nbsp;"Nisam." Dženet dozvoljava sebi jedan osmeh. "Ne posle doručka. A to je bilo, izgleda, poodavno."
<BR>&nbsp;&nbsp;&nbsp;&nbsp;&nbsp;"Tompson će uskoro poslužiti, verujem. Znaš, pojma nemam koju vrstu pitanja će odbor postavljati tokom postupka oko azila. Trebalo bi da tvoje knjige i tvoja karijera budu odboru dovoljan dokaz da si u opasnosti. Nadam se da neće tražiti da protiv tebe postoji konkretna pretnja ili da si na nekom spisku. Koliko ti još vremena ostaje po osnovu turističke vize?"
<BR>&nbsp;&nbsp;&nbsp;&nbsp;&nbsp;"Blizu dva meseca."
<BR>&nbsp;&nbsp;&nbsp;&nbsp;&nbsp;"Predivno! To bi moralo biti dovoljno, čak i birokratiji."
<BR>&nbsp;&nbsp;&nbsp;&nbsp;&nbsp;"Čak i britanskoj birokratiji?" ubacuje Džonatan, široko se osmehujući.
<BR>&nbsp;&nbsp;&nbsp;&nbsp;&nbsp;Rouzmeri zastenje i diže čašu da je Džonatan ponovo napuni.
<BR>&nbsp;&nbsp;&nbsp;&nbsp;&nbsp;"Ipak, to je dobro pitanje", kaže Dženet. "Ja ću morati da pokažem od kojih sredstava se izdržavam, zar ne?"
<BR>&nbsp;&nbsp;&nbsp;&nbsp;&nbsp;"Ovaj, hm." Džonatan zastaje na putu ka ormaniću sa pićem. "To sigurno neće biti činilac u odlučivanju Odbora."
<BR>&nbsp;&nbsp;&nbsp;&nbsp;&nbsp;"Moglo bi biti", upada Rouzmeri. "Hunta će svakako na pritisak naše vlade uzvratiti svojim pritiskom. Sve one bombe su u njihovim rukama, znaš. Zamišljam da će hunta biti u mogućnosti da izdejstvuje da se kod ovakvih procedura sva pravila i propisi najstrožije poštuju."
<BR>&nbsp;&nbsp;&nbsp;&nbsp;&nbsp;Džonatan gricka donju usnu, razmišlja.
<BR>&nbsp;&nbsp;&nbsp;&nbsp;&nbsp;"Ovaj, hm", kaže on konačno. "Slobodni univerzitet je sponzor za pojedine cikluse predavanja. Nema sumnje da bi ti bila jedna od najvećih atrakcija. Prvo, serija javnih predavanja u vezi sa tvojom knjigom. Hrišćanski fašizam - koreni i uspon. Onda prava predavanja, za studente - dakle, nastavni predmet: 'Američki fašizam, istorijska pozadina'. Ne vidim da će biti ikakvih teškoća da upravni odbor Univerziteta to odobri."
<BR>&nbsp;&nbsp;&nbsp;&nbsp;&nbsp;"Nema sumnje da će ti oni biti zahvalni." Rouzmeri se znatno razvedri. "I knjiga, naravno, knjiga! Tek što je objavljena ovde! Auh, Bože, kakav će to medijski događaj biti!" Dženet pokušava da se nasmeje, ali ne uspeva.
<BR>&nbsp;&nbsp;&nbsp;&nbsp;&nbsp;"Ali šta biva sa zaradom od te knjige?" nastavlja Rouzmeri. "Da li se šalje tvom agentu u Ameriku?"
<BR>&nbsp;&nbsp;&nbsp;&nbsp;&nbsp;"Ne, na sreću ne. Moja agentkinja ima svog ko-agenta ovde u Londonu, Dejvida, koji dobija sve pare od knjiga, pretvara ih u funte i tek onda ih šalje dalje. Pozvaću ga sutra. On može njoj da pošalje njenu proviziju, a meni sve ostalo. Oh, Bože moj. Moja agentkinja!"
<BR>&nbsp;&nbsp;&nbsp;&nbsp;&nbsp;"Eu, da, hm", kaže Rouzmeri. "Ne smatraš da će biti uhapšena?"
<BR>&nbsp;&nbsp;&nbsp;&nbsp;&nbsp;Dženet bespomoćno sleže ramenima. Pojma nema ko od njenih poznanika može dospeti u opasnost samo zato što poznaje nju, Dženet.
<BR>&nbsp;&nbsp;&nbsp;&nbsp;&nbsp;"Meni ovo zvuči", kaže Džonatan, "tako da ćeš ti u svakom slučaju postići lep uspeh."
<BR>&nbsp;&nbsp;&nbsp;&nbsp;&nbsp;"Da, zaista lep, zar ne? Ako mi ne smeta da po profesiji budem izbeglica."
<BR>&nbsp;&nbsp;&nbsp;&nbsp;&nbsp;Iako je Dženet nameravala da to deluje kao ironija, zazvučalo je kao da je iz usta ispalila revolverski metak. Rouzmeri uzdiše i gleda je, brižna. Džonatan je zauzet ponovnim punjenjem čaša.
<BR>&nbsp;&nbsp;&nbsp;&nbsp;&nbsp;"Oh, pardon", kaže Dženet. "Nemam baš mnogo izbora."
<BR>&nbsp;&nbsp;&nbsp;&nbsp;&nbsp;"Upravo tako, draga. Želiš li pokušati pozvati Mandi? To je ne može dovesti u opasnost veću od one u kojoj je već."
<BR>&nbsp;&nbsp;&nbsp;&nbsp;&nbsp;"Naprosto zato što ima majku kao što sam ja? Oh, Bože. Ali da, želim. Samo ću preći u drugu sobu."
<BR>&nbsp;&nbsp;&nbsp;&nbsp;&nbsp;"U zelenu gostinsku. Gde si već boravila."
<BR>&nbsp;&nbsp;&nbsp;&nbsp;&nbsp;Dženet sedi na rubu uzanog kreveta u bari žute svetlosti i ukucava pozivni broj u telefon koji ceo drži u ruci. Na pola tog posla, tek što je otkucala broj za oblast Zaliva San Franciska, prekida je niz zvižduka i piskova.
<BR>&nbsp;&nbsp;&nbsp;&nbsp;&nbsp;"Žao nam je, ali poziv koji ste započeli ne može biti ostvaren. Molimo da pokušate zvati u neko kasnije doba."
<BR>&nbsp;&nbsp;&nbsp;&nbsp;&nbsp;"Do vraga!"
<BR>&nbsp;&nbsp;&nbsp;&nbsp;&nbsp;Kasnije te večeri, kad je Rouzmeri otišla u Parlament, a Džonatan kući, Dženet leži na krevetu u gostinskoj sobi, koja je zelena i bela, i gleda vesti. Vidi se kako se tenkovi valjaju američkim ulicama, kako vojnici stoje na straži ispred banaka, ponegde se vide ruševine zgrada pogođenih artiljerijom - a ipak, čini se da je sasvim jasno da se državni udar suočio sa veoma slabim otporom, osim na američkom dalekom zapadu. Istok, jug i prestonica prešli su srcem i dušom na stranu pučista, na stranu Hrišćanske desnice. I država Juta se izjasnila za novu vladu, a i južne opštine Kalifornije, ali u planinama, naročito u Stenovitim planinama, u Sijera Nevadi, u džunglama Kaskade - na velikim nadmorskim visinama, dakle, tek predstoji (to čak i portparol hunte priznaje) 'kampanja uvođenja mira'. Sa Aljaske nema nikakvih izveštaja. Sve medijske veze sa Aljaskom kao da su prekinute. Pošto su tamošnji Starosedeoci Amerike već petnaest godina sabotirali državne instalacije, Dženet lako dolazi do pretpostavke da su sad stekli iznenadne saveznike među belcima.
<BR>&nbsp;&nbsp;&nbsp;&nbsp;&nbsp;Sve je to bez značaja, Dženet zna. Na kraju će pučisti pobediti, zato što te oblasti, koje pružaju otpor, nemaju veliki ekonomski značaj za zemlju. Moguće je nabaciti oko njih blokadu i izgladnjavati ih sve dok gradovi ne padnu u ruke neofašistima. Možda će Aljaska ostati slobodna: instant-republika. Niže od toga, u kontinentalnim SAD, gerilsko ratovanje će se možda nastaviti godinama, i biće neprijatnost, ali ne i pretnja za vladu. Boriće se skrpljena, šarolika vojska libertena, survivalista i časnih ljudi.
<BR>&nbsp;&nbsp;&nbsp;&nbsp;&nbsp;Na vestima je sad parada kroz grad Vašington. Stupaju vojnici, redovi i redovi njih, kopnena vojska, marinci; marširaju kroz kišu. Pored Linkolnovog memorijala - Dženet ostavlja daljinac da bi obrisala suze. Ali ne može prestati da gleda, pogled joj je prikovan za ekran, za jednu zbunjujuću novu pojedinost. Ona pronalazi dugme za uveličanje, nišani belim krugom na rame jednog vojnika, pritiska ponovo, i vidi da je na njegovu uniformu došiveno novo parče platna, beli krst na plavoj podlozi. Ona vraća ekran na normalu, udarom na dugme, tako žestokim da daljinac zacvili kao da protestuje.
<BR>&nbsp;&nbsp;&nbsp;&nbsp;&nbsp;Kraj reportaže pokazuje kako Senat izglasava vanredna ovlašćenja novom šefu državne Službe bezbednosti, a to znači, glavnom pučisti, nekom vazduhoplovnom generalu po imenu Džejms Rodžers; maltene kao naknadna pamet, Senat stvara i novu državnu Službu javne sigurnosti, na čijem čelu će biti izvesni pukovnik Nikolas Harison. Jedna slika iznenadi Dženet: nije očekivala da će taj Rodžers biti crnac - naprosto, iz nekog razloga, to nije očekivala.
<BR>&nbsp;&nbsp;&nbsp;&nbsp;&nbsp;Dženet gasi terminal. Dugo, dugo leži na krevetu i zuri u prazan ekran, i na kraju zaspi uz upaljenu svetlost.
<BR>&nbsp;&nbsp;&nbsp;&nbsp;&nbsp;Jutro donosi kafu (pravu kafu koju u velikom keramičkom vrču donosi uvek delotvoran Tompson), zvuk kiše koja udara u prozor i uspomene. Na noćnom ormaniću stoji telefon, čiji zeleni ekrančić svetluca iskušenjem. Da pozovem ja moju kćerku. Ali ne smem. Tompson razmiče dve zavese, unutra se uliva siva svetlost, on se osmehne i ode.
<BR>&nbsp;&nbsp;&nbsp;&nbsp;&nbsp;Dženet ustaje, uključuje vesti, oblači se, guta kafu u razmacima između potezanja nagore šlica na farmericama i navlačenja džempera preko glave. Američki državni udar osvojio je i televiziju, a ne samo Sjedinjene Države. Dženet podeli ekran na četiri dela, nalazi za jednu četvrtinu program na kome se samo vide vesti, napisane, bez ikakvog tona; na druga dva kanala utišava ton do nule; na četvrtom je spiker Bi-Bi-Sija, i Dženet ga pušta da mrmori tiho, dok ona počinje da raspakuje kofere.
<BR>&nbsp;&nbsp;&nbsp;&nbsp;&nbsp;Pučisti sada kontrolišu sve gradove u kontinentalnim Sjedinjenim Američkim Državama, osim Sietla. Bi-Bi-Si očekuje kapitulaciju Sietla u svakom trenutku; brane ga samo dve regimente Nacionalne garde i izvestan broj naoružanih građana. Pošto su i Rusija i Japan pružili zaštitu novoj Republici Aljaski, ona će se verovatno održati. Na sva tri kanala sa slikama, beskonačno se vozaju tenkovi, pojavljuje se Kongres, pa mrtva tela, ratno vazduhoplovstvo, kolone izbeglica koje hvataju tutanj prema Kanadi, ka severu, iz Sietla i Detroita. Na kanalu sa nemim vestima, počinju se smenjivati mape; Dženet zastaje na trenutak, nišani na San Francisko, pritiska dugme za uvećanje, vidi plan grada prekriven bledim crvenim tonom, ali to je tako vedra, malinasta, crvena boja, da ne može ni metaforično predstavljati krv. Hunta kontroliše grad, mostovi su obezbeđeni.
<BR>&nbsp;&nbsp;&nbsp;&nbsp;&nbsp;Dugme za traganje dovodi do otvaranja jednog 'prozora' na ekranu.
<BR>&nbsp;&nbsp;&nbsp;&nbsp;&nbsp;"Želite li emisije vesti iz oblasti koju ste odabrali?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Nestaje BBC, pojavljuje se reporterka ITV, koja stoji u Građanskom centru. Iza nje je Gradska većnica, siva, kupolasta u maglovitom jutru, ali po njenim visokim stepeništima razasuti su leševi. Dženet počinje da drhti. Seda na ivicu postelje i obema šakama stiska lonac sa kafom, dok novinarka, bleda i raščupana, niskim tonom priča o noći užasa, o tinejdžerima koji iz pištolja pucaju na tenkove, o omladini koja pada pokošena pucnjima svojih dojučerašnjih sunarodnika. Kamera počinje švenk preko oguljenog drveća, pustog trga. U ton reportaže meša se tuljenje sirene; reporterka nešto viče u mikrofon; najednom nestaju i slika i ton.
<BR>&nbsp;&nbsp;&nbsp;&nbsp;&nbsp;Dženet podiže daljinac i gasi televizor. Ne može više da gleda takve slike. Ipak, mora videti više, znati više. Opet uperi daljinac, onda ga baci preko tepiha. Laknuće ti ako se isplačeš. Zašto ne možeš plakati?
<BR>&nbsp;&nbsp;&nbsp;&nbsp;&nbsp;Ne uspeva da odgovori.
<BR>&nbsp;&nbsp;&nbsp;&nbsp;&nbsp;"Još kafe?"
<BR>&nbsp;&nbsp;&nbsp;&nbsp;&nbsp;Tompson je na vratima, drži poslužavnik na kome su: džezva, srebrna, bokalčić mleka i tanjir pun nečega što je pokriveno salvetom.
<BR>&nbsp;&nbsp;&nbsp;&nbsp;&nbsp;"Da, hvala. Da li je gospođa Vajt kod kuće?"
<BR>&nbsp;&nbsp;&nbsp;&nbsp;&nbsp;"Ne, gospođo. Otišla je u kancelariju."
<BR>&nbsp;&nbsp;&nbsp;&nbsp;&nbsp;"Aha. Tako sam i mislila."
<BR>&nbsp;&nbsp;&nbsp;&nbsp;&nbsp;Tompson polaže poslužavnik na stočić za oblačenje, onda se saginje i podiže daljinac. Dženet uzima daljinac iz njene ruke i, ne misleći ništa, opet uključuje TV terminal. U studiju ITV, pred kamerom stoji neki funkcioner te kompanije i nešto priča veoma brzo, veoma povišenim tonom, a na čelu mu kapi znoja. Koliko je njemu poznato, njegova ekipa u San Francisku je pohapšena, novinari su odvučeni kao najobičniji kriminalci, nasuprot svim odredbama UNESKO-vog medijskog pakta potpisanog prošle godine u Najrobiju. Dženet menja stanicu, da ne sluša više njegovu indignaciju. Ovog puta, pretraživanje po odrednicama 'San Francisko' i 'severna Kalifornija' ne daje nikakav učinak, ni na jednom od 64 kanala.
<BR>&nbsp;&nbsp;&nbsp;&nbsp;&nbsp;Dženet postavlja dva mala sektora navrh ekrana, za Bi-Bi-Si i za pisane vesti, a glavninu ekrana prebacuje na funkciju kompjuterskog terminala; pa se osvrće da nađe neki instrument inputa pogodniji nego što je TV 'čarobni štapić'. Na stočiću za oblačenje, pored poslužavnika, leži daljinska kompjuterska tastatura. Ona je podiže, ali zaviri i pod salvetu - kroasani; ona ih, u normalnim prilikama, obožava. Danas izgledaju odvratno. Dženet seda na pod, oslanja se leđima o krevet, tastaturu postavlja na krilo i hitro traga za dokumentima koji su možda zapamćeni u vezi sa njenim imenom. Nalazi dva direktorijuma, sa nazivima AZIL i OKO DŽENET. Još jednom se pokazuje da je Rouzmeri domaćica koja misli na sve.
<BR>&nbsp;&nbsp;&nbsp;&nbsp;&nbsp;Dženet otvara prvi fajl i nalazi više od jednog megabajta dokumentacije, uključujući kompletan tekst 'Zakona o imigraciji pod posebnim okolnostima' donetog 2028. godine, i pod-direktorijum o materijalu o slavnom slučaju Sing, koji je poslužio kao povod za donošenje tog zakona.
<BR>&nbsp;&nbsp;&nbsp;&nbsp;&nbsp;"Dobro je što sam advokat. Ej, moraću se naviknuti da kažem: solicitor."
<BR>&nbsp;&nbsp;&nbsp;&nbsp;&nbsp;Dženet se ne može nasmejati, i misli: kad bih bar mogla plakati! U njenom umu zazvuče reči: 'svoju kćer pozovi'. Ona zatim provodi celo jutro proučavajući vladine informativne fajlove i spremajući tekst kojim će popuniti formulare; ali svakih deset minuta prekida posao, poziva Mandin broj. Telefonske veze, međutim, ostaju tvrdoglavo prekinute. Dok radi, ona često diže pogled ka informativnim programima umetnutim u gornji deo ekrana, gde postojano i nečujno teku slike Amerike u rasulu. Najzad, negde pred podne, ona emituje svoje popunjene formulare na LOC broj koji je na njima naznačen. Prisetivši se naknadno, štampa i jedan primerak na hartiji, za sebe, i pita se ne bi li, možda, bilo dobro da siđe u grad i pojavi se i fizički. Poziva Rouzmerinu kancelariju i na ekranu dobija Rouzmeri lično. Čak i na majušnom telefonskom ekranu jasno vidi tamne podočnjake na licu svoje prijateljice.
<BR>&nbsp;&nbsp;&nbsp;&nbsp;&nbsp;"Gle, pa ti si tu."
<BR>&nbsp;&nbsp;&nbsp;&nbsp;&nbsp;"Samo na minut sam svratila u kancelariju", kaže Rouzmeri i zeva. "Da li si poslala zahtev za azil?"
<BR>&nbsp;&nbsp;&nbsp;&nbsp;&nbsp;"Jea, uradila sam to. Ti juče nešto reče o odlasku lično u Novi Vajthol. Smatraš li da bi..."
<BR>&nbsp;&nbsp;&nbsp;&nbsp;&nbsp;"Ne, ne smatram! Priča se da snimaju sve Amerikance koji ulaze u tu zgradu."
<BR>&nbsp;&nbsp;&nbsp;&nbsp;&nbsp;"Snimaju? Ko snima? Čekaj, ne, naravno da mi ne možeš reći."
<BR>&nbsp;&nbsp;&nbsp;&nbsp;&nbsp;Rouzmerina slika se osmehne, samo malo.
<BR>&nbsp;&nbsp;&nbsp;&nbsp;&nbsp;"Onda ću samo proveriti da li je moje emitovanje primljeno", kaže Dženet. "I ostaću ovde."
<BR>&nbsp;&nbsp;&nbsp;&nbsp;&nbsp;"Da. To bi bilo najbolje. Vratiću se za večeru. A ti ćeš samo kazati Tompsonu...?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Rouzmeri se opet osmehne i prekine vezu.
<BR>&nbsp;&nbsp;&nbsp;&nbsp;&nbsp;Dženet vraća ekran na četvorodelnu podelu, prati četiri kanala sa vestima. Opet uključuje funkciju za traganje i nalazi jednu stanicu koja vrti stare snimke iz San Franciska, uz koje se čuju ozbiljni glasovi koji raspravljaju o tome zašto iz tog grada ne stižu nikakve nove vesti. Pukovnik Harison je dao saopštenje za javnost u kome uverava svetske medije da je medijska blokada oko San Franciska za svako žaljenje i da je privremena, da su telefone sabotirali buntovnici i da će telefonske veze biti uspostavljene što pre bude moguće. Niko mu ne veruje. Snimci se vrte, sveukupno oko jedan sat snimljenog materijala, i Dženet motri okom lovca, prelazi pogledom po svakoj slici, proučava svaku pojedinost, očajnički traga za slikama ljudi koje poznaje, ali ne nalazi nijednu, iako ostaje pred ekranom sve do uveče, gledajući opet i opet taj isti jedan sat video-materijala.
<BR>&nbsp;&nbsp;&nbsp;&nbsp;&nbsp;"Rouzmeri je bila sasvim u pravu", kaže Džonatan. "Univerzitetski odbor je više nego oduševljen. Kad možeš održati prvo predavanje? To je bilo njihovo jedino pitanje."
<BR>&nbsp;&nbsp;&nbsp;&nbsp;&nbsp;"Predivno", kaže Dženet. "Mogu kroz par dana, valjda. Moraću pozvati Elinor - to je moja urednica - i videti da li mi ona može poslati jedan primerak knjige. Nisam nijedan ponela, gotov novac nemam uopšte, a ne mogu podneti da od Rouzmeri tražim džeparac. Ona je već uradila i previše za mene, time što me hrani i tako dalje. Možda mogu iscediti neki avans od HKB-a. Bog je svedok da se knjiga ovde prodaje ludo."
<BR>&nbsp;&nbsp;&nbsp;&nbsp;&nbsp;"HKB?"
<BR>&nbsp;&nbsp;&nbsp;&nbsp;&nbsp;"Harper-Kolins-Micubiši. Moj britanski izdavač."
<BR>&nbsp;&nbsp;&nbsp;&nbsp;&nbsp;Džonatan klima glavom, razumeo je. Kroz dan sav u prugama sunca i senke, njih dvoje hodaju kroz vrtove u sredini stambenog kompleksa. Iako je lišće otpalo sa grana, trava bujno raste, zadrto zelena. Svud uokolo tog otvorenog prostora su bele zgrade, stepenaste kao pijani zigurati.
<BR>&nbsp;&nbsp;&nbsp;&nbsp;&nbsp;"Ovi iz Odeljenja za imigraciju još se ne javljaju?" kaže Džonatan.
<BR>&nbsp;&nbsp;&nbsp;&nbsp;&nbsp;"Ni jednom reči. Ali ja sam podnela molbu tek pre par dana."
<BR>&nbsp;&nbsp;&nbsp;&nbsp;&nbsp;"Znači da je verovatno još nisu ni pogledali. Jutrošnje vesti kažu da je preko dve hiljade Amerikanaca zatražilo politički azil u raznim zemljama. Popriličan broj poslovnih ljudi ostao je 'uhvaćen' u Evropi, koliko čujem. Mnogi od njih su došli ovamo."
<BR>&nbsp;&nbsp;&nbsp;&nbsp;&nbsp;"Jea. A ja čujem da je triput toliko njih naprosto otišlo kući." Dženet razabire režanje ogorčenja u svom glasu. "Savršeno srećni i zadovoljni novom teokratijom."
<BR>&nbsp;&nbsp;&nbsp;&nbsp;&nbsp;"Pa, hmm, da", veli Džonatan, dvoumi se, nastavlja. "Bilo kako bilo, ja sam već dobio od Univerziteta tvoje ugovore za niz predavanja, a zatim za redovnu nastavu studentima. Noćas ću ti ih poslati, da ih malo pogledaš. Biće potrebno, uzgred rečeno, da delimo letke na ulicama za tvoja predavanja i da nekako javimo medijima. Dobro bi bilo da počnemo smišljati neki naslov koji će pokriti sve to kao celinu."
<BR>&nbsp;&nbsp;&nbsp;&nbsp;&nbsp;"Tačno. Pitam se da li će dolaziti neki ljudi da viču protiv mene? Ali, do vraga, lakše će biti izboriti se sa njima nego sa onima kod kuće."
<BR>&nbsp;&nbsp;&nbsp;&nbsp;&nbsp;"Rouzmeri mi je pričala, jednom, da si ti... hm, imala problema sa siledžijama."
<BR>&nbsp;&nbsp;&nbsp;&nbsp;&nbsp;"Oh, da. Isprebijali me k'o mačku. Bilo je to posle jednog mitinga u prilog prava na abortus, pre, koliko? Pre jedno trideset godina. Nedeljama sam imala modrice. I slomljenu ruku."
<BR>&nbsp;&nbsp;&nbsp;&nbsp;&nbsp;"Užas, krajnji užas! Sreća je da te nisu ubili."
<BR>&nbsp;&nbsp;&nbsp;&nbsp;&nbsp;"Mnogi su i ubijeni, u tim vremenima. Lekari, bolničarke. Čak i supruge lekara." Dženet se refleksno strese. Još i danas ona pamti slike pesnica koje uleću u njeno lice i glasova koji urliču u gnevu i napevaju: I-sus I-sus I-sus! "Sve to u ime Boga. Ne, nije pošteno tako kazati. U ime jedne izobličene, patuljaste predstave o Bogu, koja kod tih ljudi postoji."
<BR>&nbsp;&nbsp;&nbsp;&nbsp;&nbsp;"To je istorija jedne zablude. Živa istorija, na nesreću."
<BR>&nbsp;&nbsp;&nbsp;&nbsp;&nbsp;"Jest, vrlo živa i đipajuća, u SAD. Pretpostavljam da će nova vlada prvo zabraniti abortuse."
<BR>&nbsp;&nbsp;&nbsp;&nbsp;&nbsp;"To su već zabranili. Jutrošnji 'Tajms' donosi listu zakona već proguranih kroz vaš Kongres. Veliki broj zakona, zaista, za tako malo dana parlamentarnog rada. Hunta je sama objavila taj spisak, znaš. Oni drže i konferencije za štampu, na kojima saopštavaju službene vesti."
<BR>&nbsp;&nbsp;&nbsp;&nbsp;&nbsp;"Trebalo bi da to pogledam." Dženet pokušava da smogne snage za ironično smejanje, ne uspeva. "Eto, tako je propao sav moj životni rad, otišao niz kanalizaciju. U šta bi ti bio spreman da se kladiš da sam ja na pogrešnoj strani svakog pojedinog od tih novoproguranih zakona?"
<BR>&nbsp;&nbsp;&nbsp;&nbsp;&nbsp;"Meni to ne liči na poštenu opkladu, nimalo." On okleva, mršti se dole, ka šljunčanoj stazi. "Rouzmeri kaže da se ništa ne čuje o tvojoj kćeri."
<BR>&nbsp;&nbsp;&nbsp;&nbsp;&nbsp;"To je tačno, jea. Pa, šta, ako nema vesti, to je dobra vest. Njeno ime se nije pojavilo u Crvenom krstu ni na jednom popisu žrtava. Niti se pojavilo na ijednom spisku političkih zatvorenika."
<BR>&nbsp;&nbsp;&nbsp;&nbsp;&nbsp;"Eto, to je već nešto. Neki moji mladi prijatelji rade na organizovanju jedne mreže. Možda će uspeti da nađu neke informacije."
<BR>&nbsp;&nbsp;&nbsp;&nbsp;&nbsp;"Kako uopšte uspevaju da se povežu sa SAD, kad telefoni ne rade?"
<BR>&nbsp;&nbsp;&nbsp;&nbsp;&nbsp;"Preko nekih satelita. Vojnih, verovatno. Ja sam od njih zatražio da mi o tome ne govore ništa više. Osim toga, možda oni mogu da se uvuku kroz Kanadu. Nekako. Kao što rekoh, zaista to ne želim da znam."
<BR>&nbsp;&nbsp;&nbsp;&nbsp;&nbsp;Te večeri Dženet čita ugovore sa Slobodnim univerzitetom, nalazi da su pošteno sastavljeni i da je ponuđena lepa svota novca. Pošto će te pare dolaziti iz posebnog fonda, na prvi ček će ona verovatno morati dugo da čeka. Dženet odlučuje da ujutro pozove svog literarnog agenta i da zatraži da on sa izdavačem vidi može li prva tranša honorara da joj se uplati odmah.
<BR>&nbsp;&nbsp;&nbsp;&nbsp;&nbsp;"Ali ko zna kad će nam to stići?" kaže Dženet. "Rouzmeri, užasno mi je da te ovako iskorišćavam."
<BR>&nbsp;&nbsp;&nbsp;&nbsp;&nbsp;"Eeuu, molim te!" Rouzmerine oči se zaokrenu ka nebu. "Ko je primio na stan i hranu onog mog nesrećnog sina kad je prolazio kroz onu odvratnu fazu? Taj je živeo kao parazit kod tebe i to je potrajalo mesecima."
<BR>&nbsp;&nbsp;&nbsp;&nbsp;&nbsp;"Oh, nije mi on bio problem, zaista, zato što nisam bila njegova majka."
<BR>&nbsp;&nbsp;&nbsp;&nbsp;&nbsp;Zajedno se počnu smejati na račun sada uglednoga Adrijana.
<BR>&nbsp;&nbsp;&nbsp;&nbsp;&nbsp;"Pa, nisi ni ti problem meni", nastavlja Rouzmeri. "Dobro se podsetih. Dala sam da se napravi telefonska kartica za tebe - a trošak će se beležiti na moj račun. Jer ti još nedeljama nećeš moći otvoriti karticu za sebe, a trebaće ti da telefoniraš."
<BR>&nbsp;&nbsp;&nbsp;&nbsp;&nbsp;"Pa, ovaj, da, hvala. Pitam se kad ću biti u mogućnosti da telefoniram kući."
<BR>&nbsp;&nbsp;&nbsp;&nbsp;&nbsp;Primećuju da su se obe okrenule u svojim foteljama i da su obe pogledale prema Mandinoj fotografiji na stolu.
<BR>&nbsp;&nbsp;&nbsp;&nbsp;&nbsp;"Ponekad se kajem što sam toliko čekala pre nego što sam dobila dete", kaže Dženet. "Već sam u šezdesetim godinama, a Mandi se tek sad udaje. Bože, nadam se da to ostaje na snazi, da će se stvarno udati. Džek njoj znači ceo svet."
<BR>&nbsp;&nbsp;&nbsp;&nbsp;&nbsp;"Da, ona zaista nije kao nas dve."
<BR>&nbsp;&nbsp;&nbsp;&nbsp;&nbsp;Na fotografiji se Mandi smeška, uzdrhtala pod kapom sa kvadratnom pločom odozgo: devojka koja je položila maturu i kojoj je glavni predmet bila engleska književnost, ali koja nema želju da ide na fakultet.
<BR>&nbsp;&nbsp;&nbsp;&nbsp;&nbsp;"Jedino se nadam da će ona biti srećna." Glas joj podrhtava u grlu. "I da je s njom sve dobro. Znaš šta mi je najgore od svega? To što se pitam da li me ona mrzi, da li mrzi ovo što jesam."
<BR>&nbsp;&nbsp;&nbsp;&nbsp;&nbsp;"Euu, svakako ne!"
<BR>&nbsp;&nbsp;&nbsp;&nbsp;&nbsp;"A ako joj ne dozvole da se uda za Džeka? Ako kažu da je ona rizična sa stanovišta bezbednosti?"
<BR>&nbsp;&nbsp;&nbsp;&nbsp;&nbsp;"Oh, Bože, pa ne bi valjda mogli!"
<BR>&nbsp;&nbsp;&nbsp;&nbsp;&nbsp;"Ko zna? Vidi samo šta se dešavalo u pedesetim godinama, kad je bilo ono stvorenje zvano Makarti. Lov na veštice. Moglo bi se to ponoviti. Neću znati njena osećanja dok ne dobijem vezu."
<BR>&nbsp;&nbsp;&nbsp;&nbsp;&nbsp;Rouzmeri je posmatra pažljivo, strpljivo. Dženet se usredsređuje na zidne ekrane, na kojima se različite slike jedne iste bašte, one u Giverniju, pretapaju jedna u drugu, smenjuju.
<BR>&nbsp;&nbsp;&nbsp;&nbsp;&nbsp;"Moraće oni uskoro da puste telefonske veze", stiže, napokon, Rouzmarina primedba. "Poslovni ljudi širom sveta zavijaju kao vuci. Čak se i neki Torijevci, oni bliži centru, počinju okretati. Zamisli! Da konzervativci zaista počnu razmišljati o trgovinskom bojkotu! Čujem da evropski parlament razmatra jednu jaku rezoluciju usmerenu ka embargu. Navodno bi trebalo o njoj da se odlučuje noćas. Ako bi prošla, onda bismo je mi uzeli u razmatranje ovde, sutra. Naravno, to je samo jedan poziv na embargo, nije akt sa obavezujućom snagom."
<BR>&nbsp;&nbsp;&nbsp;&nbsp;&nbsp;"Huntu neće biti briga."
<BR>&nbsp;&nbsp;&nbsp;&nbsp;&nbsp;"Šta? Pola američkog bogatstva je u trgovini!"
<BR>&nbsp;&nbsp;&nbsp;&nbsp;&nbsp;"Znam ja te ljude. Oni će biti voljni da bace zemlju u siromaštvo, ako je to način da je održe u izolaciji i pod kontrolom. Naravno, ako to urade, izgubiće veliki deo podrške kod srednje klase i kod korporacijskih tipova. Pa šta? Za proklete pučiste sad je malo prekasno da se predomisle."
<BR>&nbsp;&nbsp;&nbsp;&nbsp;&nbsp;"Da. Prilično kasno."
<BR>&nbsp;&nbsp;&nbsp;&nbsp;&nbsp;"Hoću da kažem, to je samo moje mišljenje."
<BR>&nbsp;&nbsp;&nbsp;&nbsp;&nbsp;"Jedno od najpouzdanijih kojima raspolažemo, zar ne?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Pa, ti si živela tamo." Rouzmeri odmahuje glavom. "Kako je to čudno - čitala sam tvoju knjigu i smatrala sam da si u nekoj meri paničar. Pretpostavljam da nisam želela, pretpostavljam da niko nije želeo verovati da je to moguće, kao u onom prastarom romanu, kako se zvaše, od Velsa?"
<BR>&nbsp;&nbsp;&nbsp;&nbsp;&nbsp;"'Hiljadu devet stotina osamdeset četvrta'?"
<BR>&nbsp;&nbsp;&nbsp;&nbsp;&nbsp;"Ne, to je Orvel. Nego onaj drugi Vels. 'Ne može se to dogoditi ovde'. Mislim da je tako glasio naslov."
<BR>&nbsp;&nbsp;&nbsp;&nbsp;&nbsp;"Pa i nije se dogodilo ovde, nego tamo."
<BR>&nbsp;&nbsp;&nbsp;&nbsp;&nbsp;"Da." Rouzmeri okleva nekoliko dugih trenutaka, onda uzdahne. "Da, ali i to je dovoljno veliko zlo."
<BR>&nbsp;&nbsp;&nbsp;&nbsp;&nbsp;Dženet je oduvek umela da čeka. U slučajevima diskriminacije, čekanje je služilo kao oružje, zatražiš od suda odlaganje, drugi put izdejstvuješ prekid, vodiš tvrdu igru protiv moćnih protivnika koji znaju da svaki dan koji protekne, a da slučaj nije priveden kraju, jeste dan više za njenu ekipu da prikuplja dokaze, pridobija javno mnjenje, da zatraži obnavljanje istrage, da podnese još neki zahtev. Ali nijedno od tih njenih čekanja nikada se nije odnosilo na njenu kćerku.
<BR>&nbsp;&nbsp;&nbsp;&nbsp;&nbsp;Tokom tih prvih četrnaest dana izgnanstva, Dženet gradi jedan obred. Svakog jutra proveri šta ima u medijima, i na ekranima i na papiru, o američkoj telefonskoj blokadi, kako je to u štampi nazvano. Onda, za slučaj da je nešto bilo, ali izmaklo njenoj pažnji, ipak zove Mandin broj, četiri puta na dan, i to sredinom jutra, sredinom popodneva, u vreme večere, i pozno u noći. Nikada ne dobije vezu. Pošto je vojna uprava zaustavila i sve pozive iz SAD prema inostranstvu, Mandi ne može pozvati nju. Dženet pretpostavlja da Mandi zna gde je ona, da joj sad već mora biti jasno da je njena majka našla pribežište kod žene koju je Mandi oduvek smatrala svojom tetkom. S vremena na vreme neki portparol vojne vlasti saopšti da će telefonske veze biti uspostavljene uskoro, zaista vrlo brzo. Nekim čudom, zloglasni pukovnik Harison je iščezao, a novi šef Javne bezbednosti svaki čas je na vestima. Dženet pretpostavlja da je Harison postao žrtva neke unutrašnje čistke; fašisti se uvek pokolju i između sebe, ranije ili kasnije.
<BR>&nbsp;&nbsp;&nbsp;&nbsp;&nbsp;Neke informacije se ipak objavljuju: imena poginulih i uhapšenih. Za razliku od latinoameričkih diktatura, koje bar shvataju da čine neizrecive zločine, ova hunta ne vidi razloga da pokriva svoje žrtve ćutnjom, da ih skriva u masovne grobnice; ovi veruju da su agenti Boga, na Zemlji. Amanda Elizabet Hansen-Kori nikada se ne pojavljuje ni na jednim ni na drugim listama. A Dženet ih čita, svaku po tri puta, veoma lagano, da bude potpuno sigurna. I to čineći, naiđe jednog dana na Edijevo ime. Napisano je formalno, kao Hose Eduardo Rodrigez, koji je osuđen na šest meseci zatvora zato što je pomagao jednom neprijatelju države.
<BR>&nbsp;&nbsp;&nbsp;&nbsp;&nbsp;"Oh, Edi! Kako je to užasno, kako nepošteno!"
<BR>&nbsp;&nbsp;&nbsp;&nbsp;&nbsp;Tek mnogo kasnije Dženet shvati puni značaj te optužbe. Ona sama je taj neprijatelj države, naravno. Sada je javno žigosana kao kriminalac.
<BR>&nbsp;&nbsp;&nbsp;&nbsp;&nbsp;Studenti Slobodnog univerziteta imaju za svoju zgradu naziv: 'Mejdžorova poslednja erekcija'. A 'mejdžor' znači major. Taj naziv se predaje sa pokolenja na pokolenje već četrdesetak godina, mada se danas malo ko seća o kom je to 'majoru' reč. To je bio jedan premijer, i njegovo je prezime bilo Mejdžor, obaveštava ih Dženet; nije bio vojnik, nije imao ni majorski ni ma kakav drugi čin. Ne primećuje se da ih ovo mnogo zanima. Nekoliko puta nedeljno ona ide do Kanari keja, navodno da bi razgovarala sa Džonatanom i sa odborom za plan i program gradiva, ali, uistinu, da bi sedela i pila čaj sa jednom grupom studentkinja. Kao i većina studenata na ovom Univerzitetu, Rejčel, Meri, Vi i Šeri su radničkog porekla; sve četiri su čak i zaposlene, sa delimičnim radnim vremenom, uglavnom kelnerišu. To im je način da finansiraju svoje školovanje.
<BR>&nbsp;&nbsp;&nbsp;&nbsp;&nbsp;Vi - sitna, mršuljava, veoma bleda, sa pepeljastoplavom kosom i vodenoplavim očima - uvek je obučena u crno: crne farmerice, crne košulje, jakne od crnog platna, zato što nema para za štavljenu kožu. Za razliku od ostalih, ona kompjutere poznaje iznutra. Ostali samo umeju da koriste ono što Brit-Link nudi građaninu prosečnom. Njen otac je radio kao serviser kompjutera, opravljao ih je ali samo ,za račun Podzemlja. Pomogao je svojoj kćeri da sastavi, od zastarelih delova, svoj sistem, kad je imala samo sedam godina.
<BR>&nbsp;&nbsp;&nbsp;&nbsp;&nbsp;"To mi je bilo, kao, za rođendan", priča Vi, a Dženet je sluša. "Bila sam super srećna, znaš, onoliko igrica. Naravno, ja do tada nisam ni videla pravi sistem." Vi se osmehuje sa sevom zlatnog zuba. "Ali je došlo u dobro vreme i dalo mi dobar podstrek."
<BR>&nbsp;&nbsp;&nbsp;&nbsp;&nbsp;Dobar podstrek, zaista. Ostale tri devojke kreću na posao, a Vi vodi Dženet na trinaesti sprat u salu na čijem ulazu stoji natpis 'Računarska laboratorija'. Njih dve marširaju kroz redove studenata koji se ovde uče programiranju, prolaze kroz jedna vrata u manju prostoriju gde je Viin dečko, Hari, skrpio još jedan sistem od rezervnih delova - mada su ti 'rezervni' vrhunskog kvaliteta i verovatno ukradeni. Dženet o tome ne postavlja pitanja. Vi uspostavlja daljinsku vezu sa satelitskom antenom u gostionici gde Rejčel radi, u Sautvarku, samo nekoliko gradskih blokova daleko od katedrale. Ta gostionica ima uvek sportske programe koje prikazuje gostima, pa zato i poseduje, sasvim legalno, tu antenu koja, iako slaba, može da šalje signal gore. Sticajem okolnosti u blizini postoji nekoliko zgrada velikih korporacija, a one imaju snažne antene i pristup do drugih satelita.
<BR>&nbsp;&nbsp;&nbsp;&nbsp;&nbsp;"Sitnica", kaže Vi. "Kad se umuvaš u 'Goul Poustov' signal, možeš uskočiti u sve drugo što je kil-dva okolo."
<BR>&nbsp;&nbsp;&nbsp;&nbsp;&nbsp;"Kil-dva?"
<BR>&nbsp;&nbsp;&nbsp;&nbsp;&nbsp;"Oh, pardon. Kilometar-dva. E, onda." Još jedan Viin osmeh sa sevom zlata. "Onda, odatle, videćemo. Ti ne želiš znati više."
<BR>&nbsp;&nbsp;&nbsp;&nbsp;&nbsp;"Savršena istina." Dženet joj se široko osmehuje. "Ne želim."
<BR>&nbsp;&nbsp;&nbsp;&nbsp;&nbsp;Na prvo Dženetino javno predavanje nagrne toliko ljudi, željnih da kupe kartu, da audio-video ekipa Univerziteta usmerava sliku i ton na ekran u još jednoj sali. Tamo odlazi višak publike. Na drugom predavanju, koje se drži u najvećoj raspoloživoj dvorani, pojavljuju se i dvojica neupadljivih u tamnoplavim odelima. Dok Dženet priprema beleške, ta dvojica se penju na pozornicu. Džonatan ih upoznaje sa Dženet: to su narednik Ford i policajac Patel.
<BR>&nbsp;&nbsp;&nbsp;&nbsp;&nbsp;"Forin Ofis je smatrao da bi najbolje bilo da imate zaštitu", primedba je Fordova. "U ovim vremenima, nikad se ne zna, zar ne?"
<BR>&nbsp;&nbsp;&nbsp;&nbsp;&nbsp;"Hm, ovaj, da, ne zna se." Dženet je postiđena što joj se ruke tresu. Nabija ih u džepove svog plavog blejzer-sakoa. "Vi ste iz Forin Ofisa?"
<BR>&nbsp;&nbsp;&nbsp;&nbsp;&nbsp;"Ne, madam. Iz Skotland Jarda. Oni su samo, da kažemo - popričali sa nama."
<BR>&nbsp;&nbsp;&nbsp;&nbsp;&nbsp;"A-ha. Pa, hvala vam."
<BR>&nbsp;&nbsp;&nbsp;&nbsp;&nbsp;Tokom predavanja, Ford sedi na pozornici, a Patel stoji sasvim na kraju sale, iza publike. Posle predavanja oni prate Dženet, blizu su, ali ne suviše blizu, a ona ide na ručak sa Džonatanom i nekoliko studenata. Vraća se u stambeni kompleks, Patel je sad pratilac koji sedi u njenim kolima, a Ford se vozi iza njih, u neobeleženom automobilu. Na kapiji kompleksa, Patel razmeni nekoliko promrmljanih reči sa stražarom. Dženet nijednom do tada nije primetila stražu na toj kapiji. Od tada, vidi stražu svaki dan.
<BR>&nbsp;&nbsp;&nbsp;&nbsp;&nbsp;Sedamnaestog dana izgnanstva, dobija telefonski poziv od odeljenja za imigraciju. Njen zahtev da joj se odobri azil uzet je u razmatranje. Ako bude odobren, njoj će biti data 'crvena karta', viza koja dozvoljava i zapošljavanje u Britaniji; važiće dve godine. Po isteku tog roka njen slučaj moraće biti ponovo razmatran. Dženet, koja sve to zna, oseća da nešto nije u redu.
<BR>&nbsp;&nbsp;&nbsp;&nbsp;&nbsp;"Da li u mom zahtevu nešto nedostaje?"
<BR>&nbsp;&nbsp;&nbsp;&nbsp;&nbsp;"Pa, ne baš." Plavuša rumenih obraza izgleda, na 'fonovidu', kao da je iz nekog razloga tužna. "Bilo bi, vidite, zgodno ako biste imali bankovni račun ili neki drugi finansijski aranžman. Mi to ne možemo zakonski zahtevati, ali..."
<BR>&nbsp;&nbsp;&nbsp;&nbsp;&nbsp;Dženet se u karijeri naslušala takvih 'ali...' otegnutih do ćutnje. "Jasno mi je. Mnogo Vam hvala. Pobrinuću se za to."
<BR>&nbsp;&nbsp;&nbsp;&nbsp;&nbsp;"Fino. Samo pošaljite jedan nula nula četiri sedam, može?"
<BR>&nbsp;&nbsp;&nbsp;&nbsp;&nbsp;"Jedan šta?"
<BR>&nbsp;&nbsp;&nbsp;&nbsp;&nbsp;"Promenu ili ispravku u formularu. Trebalo bi da ste dobili te parametre u fajl-paketu."
<BR>&nbsp;&nbsp;&nbsp;&nbsp;&nbsp;"Da, naravno. Sad se sećam da sam to videla."
<BR>&nbsp;&nbsp;&nbsp;&nbsp;&nbsp;Na jednoj od glavnih ulica u Kjuu stoji upečatljiva palata u eurostilu, sva od staklenih pročelja i vitkih stubova, filijala 'Barkli-Šangaj konsolidovane'. Naoružana sa nekoliko krupnih čekova, od kojih je jedan od njenog izdavača, a drugi od Fonda za rad sa javnošću Slobodnog univerziteta, Dženet ušeta, jedno sunčano popodne, da otvori tekući račun. Ima li ona reference?
<BR>&nbsp;&nbsp;&nbsp;&nbsp;&nbsp;Pa, može im doneti reference. Da, ali ima li reference sa sobom, potpisane, spremne? Preporuke i jemstva, dakle, od strane britanskih građana. Pošto je situacija u Americi tako nesolidna, banka se brine u pogledu transferisanja novca i tako dalje. Ona, svakako, razume? Ne, ona ne razume. Ima u rukama čekove, izdate u britanskim bankama, čekove napravljene od papira, sa udarenim pečatima, važeće čekove koji znače novac odmah. Ah. Mora biti pozvan drugi 'menadžer'.
<BR>&nbsp;&nbsp;&nbsp;&nbsp;&nbsp;Ovaj menadžer je visok i sed, a njegovi samoglasnici su neverovatno prefinjeni. Dženet mu priča svoju priču, maše čekovima, nekoliko puta pominje ime Rouzmeri Vajt. On joj kaže da, eu, razume to, ali pošto je situacija tako nesolidna u Americi, oni bi više voleli imati britanskog kopotpisnika. Dženet mu kaže, ne bez žestine, da nije maloletna niti maloumna. Menadžer se nekoliko puta nakloni, na način čudnovato sličan japanskom, a tako se i izvinjava. Stišava glas i naginje se ka njoj, šireći talasiće mirisa lemon-drop parfema.
<BR>&nbsp;&nbsp;&nbsp;&nbsp;&nbsp;"Pravi problem je u tome što Vi nemate crvenu karticu."
<BR>&nbsp;&nbsp;&nbsp;&nbsp;&nbsp;"Ako nemam bankovnu referencu, neću ni dobiti crvenu karticu."
<BR>&nbsp;&nbsp;&nbsp;&nbsp;&nbsp;On trepne brzo, nekoliko puta, i počne bacati poglede po bankovnoj šalter-sali krem boje. Isto to počne i Dženet raditi, i sad primećuje jedan veliki plakat u blistvim bojama.
<BR>&nbsp;&nbsp;&nbsp;&nbsp;&nbsp;"Tamo piše da svako može postati 'božićni štediša' kod vas. Piše 'su svi od 9 do 90 godina starosti dobrodošli'. To mora biti da je neka posebna ponuda, aaa?"
<BR>&nbsp;&nbsp;&nbsp;&nbsp;&nbsp;Menadžer trepće i zuri.
<BR>&nbsp;&nbsp;&nbsp;&nbsp;&nbsp;"Želim postati božićni štediša", kaže Dženet, glasom krajnje smirenim. "Prema ovom vašem oglasu, ja to mogu učiniti u bilo koje vreme do petnaestog novembra. Danas je jedanaesti novembar."
<BR>&nbsp;&nbsp;&nbsp;&nbsp;&nbsp;"Eu, da-a, to jest-e." On uzdiše, otegnutim šumnim zvukom poraza. "Ako ćete samo otići na onaj šalter?"
<BR>&nbsp;&nbsp;&nbsp;&nbsp;&nbsp;Dženet ulaže više od hiljadu funti i postaje član 'Kluba Božićnih štediša'. Za uzvrat, dobija broj svog tekućeg računa kod te banke, i svoj elektronski pristupni broj, i propusnicu sa slikom Deda Mraza na prednjoj strani. Kasnije toga dana, poziva na svoj video-terminal informacione fajlove te banke i proučava ih nekoliko sati. Kao što je i naslućivala, onaj ko ima jedan račun u toj banci, može elektronskim putem otvoriti i drugi. Ona otvara sebi jedan čekovni tekući račun, transferiše na njega glavninu svojih božićno-štedišnih para, pri čemu trpi kazneni gubitak od samo jedan posto prebačene sume, i sad ima dva broja da unese u formular 10047.
<BR>&nbsp;&nbsp;&nbsp;&nbsp;&nbsp;Dan je dvadeset sedmi posle onog trenutka kad je hunta ubila Sjedinjene Američke Države. Poslušnici hunte vraćaju lešu sve telefonske veze. Tompson, donevši doručak, donosi Dženeti i tu vest.
<BR>&nbsp;&nbsp;&nbsp;&nbsp;&nbsp;"Kažu da kvalitet veza još nije vrhunski, madam."
<BR>&nbsp;&nbsp;&nbsp;&nbsp;&nbsp;"Baš me briga, samo da ja dobijem vezu."
<BR>&nbsp;&nbsp;&nbsp;&nbsp;&nbsp;Dženet pogleda koliko je sati: ovde je sedam ujutro, minus osam, to je, do đavola, jedanaest sati noću, tamo. Mandi verovatno spava, ali Dženet ne može čekati. Čak i da stigne samo do Mandine telefonske sekretarice, biće to bolje nego ništa.
<BR>&nbsp;&nbsp;&nbsp;&nbsp;&nbsp;Ona podiže telefon i doživljava trenutak sumnje. Da li će ovaj poziv navući neke nevolje na Rouzmeri? Ona proučava sjajni plastični oval pun dugmadi. Negde unutra leži bela traka kodirane optike koja sumira identitet Rouzmeri kao komunikacijskog bića. Negde u jednom ogromnom kompjuteru nalazi se platonski ideal tog broja, elektronski arhetip koji mu daje pravo značenje, pravo bivstvo. Krhke su stvarčice ti arhetipovi, tako lako ih je uništiti jednim elektronskim pulsom, jednom promenom koda. Šta ako hunta automatski briše svaki kod sa koga budu pozvani izvesni telefonski brojevi? Da li bi hunta mogla tako nešto izvesti?
<BR>&nbsp;&nbsp;&nbsp;&nbsp;&nbsp;Ne bi mogla brisati brojeve britanskih građana, valjda. Dženet utipkava dobro znani Mandin broj. Iako poziv, čini se, stiže do cilja glatko, posle samo dva zvonjenja ubacuje se jedan dugi pisak. Nešto se prespojilo - Dženet sada čuje drugačije zvonjenje, čudno oslabljeno. Dlan joj se znoji: FBI? Vojna policija? Najzad, glas, glas ranije snimljen:
<BR>&nbsp;&nbsp;&nbsp;&nbsp;&nbsp;"Žao mi je. Broj koji ste dobili više nije važeći. Molim pristupite fajlovima za telefonske imenike oblasti koju ste pokušali pozvati."
<BR>&nbsp;&nbsp;&nbsp;&nbsp;&nbsp;Škljoc. Pauza. Poruka se čuje ispočetka. Dženet isključuje telefon i psuje silovito.
<BR>&nbsp;&nbsp;&nbsp;&nbsp;&nbsp;Guta kafu dok nabacuje farmerice i prugastu ragbi-košulju, onda sedi na podu, prekrštenih nogu, sa tastaturom u krilu i sa televizijskim daljinskim čarobnim štapićem u ruci. Provodi nekoliko minuta, koji je nerviraju, podešavajući ekran da dejstvuje u daljinskom telefonskom modusu. Konačno, u mogućnosti je da telefoniranjem dobija na ekranu podatke iz telefonskih imenika. U britanskim imenicima Mandin broj vodi se i sad kao važeći. Ona zaključuje da je trebalo da ovo očekuje. Zar bi Britanci stigli da to ažuriraju, tako brzo? Ako će im hunta ikada omogućiti da ažuriraju.
<BR>&nbsp;&nbsp;&nbsp;&nbsp;&nbsp;Sledeći pokušaj: Dženet nastoji da dobije najobičniji telefonski imenik San Franciska. Na svoj veliki šok, uspeva. Onolike priče o pobunjeničkim sabotažama, a sad se vidi da su pučisti isključili telefonski sistem negde u centru, okrenuli, valjda, neki glavni prekidač, ili šta već; tako da bi, kad im zatreba, ceo sistem mogao biti jednim potezom opet uključen. U ovom imeniku nalazi Mandin broj sa jasnom naznakom da više nije u upotrebi.
<BR>&nbsp;&nbsp;&nbsp;&nbsp;&nbsp;Sad Dženet pokušava potragu pomoću Mandinog imena, ali ne nalazi ništa. Trenutak panike - onda joj padne na um da potraži pod 'Amanda Elizabet Hansen-Ovens, gospođa.' I, dabome, jedno takvo ime se pojavljuje, sa kros-referencom koja kaže da treba potražiti pod: Džon Kenedi Ovens, kapetan. Moja kćerka se udala. A ja nisam prisustvovala. Međutim, u sledećem stupcu, gde bi trebalo da bude broj, Dženet nalazi samo skraćenicu: UNL-M. Ona pregrađuje ekran na dva dela, tako da Mandin prostor ostane vidljiv, i u funkciji 'pomoć' pronalazi, posle dužeg vremena, značenje te skraćenice. UNLISTED-MILITARY. 'Nije u imeniku - vojni'. Ostaje dugo da samo zuri u ekran. Onda ga isprazni, pa ugasi, a tastaturu i daljinac ostavlja na tepih pored sebe.
<BR>&nbsp;&nbsp;&nbsp;&nbsp;&nbsp;Bar je Mandi bilo dozvoljeno da se uda za svog oficira. Bar to. Iako ju je onaj mali kopilan sakrio od njene majke. Ne budi smešna! Zvaće Mandi tebe. Nije glupa. Ona zna da si kod Rouzmeri. Ili da Rouzmeri zna gde si.
<BR>&nbsp;&nbsp;&nbsp;&nbsp;&nbsp;Ili bi, nagađa Dženet, mogla pozvati prijatelje u Kaliforniji i videti da li oni znaju Mandin novi broj. Mandi je bila zaposlena u jednoj knjižari - možda bi Dženet mogla zvati tamo? Ali nameravala je dati ostavku čim se uda, zato što će kao supruga vojnika živeti kod neke vojne baze, predaleko. Možda njen donedavni poslodavac zna njen novi broj? Pomisao na Edijevu zatvorsku kaznu zaustavlja Dženet: ne, neće ga pozvati. Treba pričekati da se situacija smiri, da se uspostavi normalan obim telefonskih veza. Pa, neće, valjda, hunta moći da prisluškuje svaki poziv, neće se, valjda, ni zamarati takvim stvarima, ili bar ne zbog zanemarljivih izgleda da ona, Dženet, i drugi takvi neprijatelji države kažu, u jednom nebitnom razgovoru, nešto subverzivno.
<BR>&nbsp;&nbsp;&nbsp;&nbsp;&nbsp;Za vreme ručka, u jednom italijanskom restorančiću blizu zgrade Parlamenta, Dženet priča Rouzmeri o svojim jutrošnjim osujećenjima.
<BR>&nbsp;&nbsp;&nbsp;&nbsp;&nbsp;"Iskreno se plašim da dovodim ljude u opasnost tako što ih pozovem", sumira Dženet. "Ili sam ja to samo paranoična?"
<BR>&nbsp;&nbsp;&nbsp;&nbsp;&nbsp;"Ne znam. Sasvim je moguće da si realistična. Misao je užasna, ali tu smo gde smo." Sa blagim izrazom gađenja, Rouzmeri zamišljeno posmatra svoju čašu vina. "Jadni Edi. Videla sam ga samo jednom, i samo nakratko, naravno, kad sam ono poslednji put doletela u posetu, ali bio je tako simpatičan drugar. Strašno je pomisliti da je on sad u zatvoru."
<BR>&nbsp;&nbsp;&nbsp;&nbsp;&nbsp;"Nikako ne bih želela da se to isto dogodi Mandinom poslodavcu ili ma kome od mojih prijatelja."
<BR>&nbsp;&nbsp;&nbsp;&nbsp;&nbsp;"Naravno da ne bi. Niti tvom nećaku. Kako se ono zvao? Onaj što je dobar sa konjima."
<BR>&nbsp;&nbsp;&nbsp;&nbsp;&nbsp;"Riči. Mada je, znaš, on najbezbednija osoba koju bih mogla pozvati. On stanuje prokleto visoko i daleko u Sijerama, tako da ja ne mogu ni zamisliti da bi iko posumnjao na njega da se bavi ičim subverzivnim, u tom malom, maleckom gradu."
<BR>&nbsp;&nbsp;&nbsp;&nbsp;&nbsp;"Tako je. A šta sa Robertom?"
<BR>&nbsp;&nbsp;&nbsp;&nbsp;&nbsp;"Jeea. Šta sa Robertom?" Dženet ostavlja viljušku. "Kasnije sam opet uključila i potražila njegov broj u telefonskom imeniku. Ali i taj broj je povučen iz javnog imenika. A Robertovo ime i prezime nisam našla ni na jednoj listi. Mislim, ni osuđenika..." Dženetin glas se prelomi. "Ni poginulih."
<BR>&nbsp;&nbsp;&nbsp;&nbsp;&nbsp;Rouzmeri, punih usta, klima glavom, izražava saosećanje koliko najviše može. Dženet se zavali u naslon stolice, a malo se i počne osvrtati, gledati po restoranu, koji je pun sveta. Vidi Patela, koji stoji pored vrata.
<BR>&nbsp;&nbsp;&nbsp;&nbsp;&nbsp;"Mora biti da je vreme da ja krenem na Sl-u", kaže Dženet. "Eno mog telohranitelja."
<BR>&nbsp;&nbsp;&nbsp;&nbsp;&nbsp;"Dobro, može on pričekati dok ti završiš."
<BR>&nbsp;&nbsp;&nbsp;&nbsp;&nbsp;"Nisam više gladna. Ne znam za koga se više brinem, za Mandi ili za Roberta. Za Roberta, valjda. Za nju sad bar znam da se udala."
<BR>&nbsp;&nbsp;&nbsp;&nbsp;&nbsp;"Zvaće ona. Sigurno se setila da ću ja na neki način da se pobrinem za tebe."
<BR>&nbsp;&nbsp;&nbsp;&nbsp;&nbsp;"Jea. U pravu si. Zvaće ona."
<BR>&nbsp;&nbsp;&nbsp;&nbsp;&nbsp;Ali Mandi nikaka da pozove, ni tog dana, ni sledećeg, ni celih nedelju dana posle uspostavljanja telefonskih veza. Dženet se svakog jutra probudi u zimskom dobu koje je stiglo, konačno; stane kod prozora i gleda napolje, gleda nebesa kameno siva, plaši se da krene iz stana, pa da ne bude tu kad njena kćer pozove. A poziv ne stiže. Nikako.
<BR>&nbsp;&nbsp;&nbsp;&nbsp;&nbsp;"Valjda se naprosto plaši", kaže Rouzmeri.
<BR>&nbsp;&nbsp;&nbsp;&nbsp;&nbsp;"Nadam se da me ne mrzi."
<BR>&nbsp;&nbsp;&nbsp;&nbsp;&nbsp;"Zašto bi te mrzela? Dobila je dozvolu da se uda za Džeka."
<BR>&nbsp;&nbsp;&nbsp;&nbsp;&nbsp;"Pa, možda je tako. Znaš šta ja stvarno mislim? Ona se mene odrekla. Možda su je čak i naterali, otkud znam. Sigurno znam jedno: previše bi izgubila ako bi se povezivala sa mnom."
<BR>&nbsp;&nbsp;&nbsp;&nbsp;&nbsp;"Eh, Bože moj! Ne!" kaže Rouzmeri.
<BR>&nbsp;&nbsp;&nbsp;&nbsp;&nbsp;Dženet ostaje bez reči i samo sleže ramenima.
<BR>&nbsp;&nbsp;&nbsp;&nbsp;&nbsp;Posle dužeg vremena, Rouzmeri nastavlja. "Strašno mi je žao, ali mislim da si možda u pravu."
<BR>&nbsp;&nbsp;&nbsp;&nbsp;&nbsp;"Je li? Mislim i ja."
<BR>&nbsp;&nbsp;&nbsp;&nbsp;&nbsp;Policajac Patel ide za njima, a njih dve napred; tako izlaze na trg ispred Slobodnog univerziteta. Oko njih plovi studentarija sa dugačkim kosama i američkim farmericama. Na nekim studentima su kožne jakne u raspadanju; na drugima, naduvene platnene jakne koje kao da su prekrivene džepovima. Nekolicina studenata nosi i knjige, a svi ostali - samo standardne računarske termimale.
<BR>&nbsp;&nbsp;&nbsp;&nbsp;&nbsp;"Baš je čudno ovo mesto", kaže Rouzmeri. "Šta misliš, da li oni zaista nauče nešto?"
<BR>&nbsp;&nbsp;&nbsp;&nbsp;&nbsp;"Uskoro ću to ustanoviti. Međutim, zamisao slobodnog univerziteta nije baš nova. U Americi je takvih bilo odavno. Pretpostavljam da ih je hunta sada sve zatvorila."
<BR>&nbsp;&nbsp;&nbsp;&nbsp;&nbsp;"Verovatno je tako, da-a." Rouzmeri zastaje, gleda jedan izuzetno dronjav par kako prolazi ležernim, dugim koracima. "Bolje je, svakako, dati im ovo, nego ih pustiti na ulicu da dižu nove ulične pobune. Mada to nikada nisu bile prave pobune, u poređenju sa onim tamo kod vas."
<BR>&nbsp;&nbsp;&nbsp;&nbsp;&nbsp;"Hm. Može biti." Dženet stane i pokaže rukom prema jednoj grupi koja stoji pokraj stepenica što vode gore do stanice 'rečnog autobusa'. "Eno tvojih fotografa."
<BR>&nbsp;&nbsp;&nbsp;&nbsp;&nbsp;"Tačno. Vidim Džonatana. Izgleda da ću morati staviti na glavu isti onakav smešan, žuti, radnički šlem kao on, iako još ništa nije počelo da se gradi."
<BR>&nbsp;&nbsp;&nbsp;&nbsp;&nbsp;Danas će početi izgradnja novog bedema protiv poplave, u krug, oko Slobodnog univerziteta. Neki ljudi u odelima biznismena stoje nelagodno, a na njihovim glavama su žuti plastični šlemovi. Do njih stoje drugi, u radničkoj odeći, sa solidnim metalnim šlemovima. Vreće sa peskom, koje su služile kao prva, privremena mera odbrane od nadolaženja reke, sada leže porazbacane, bez reda. Pripravni su mikrofoni i minikamere novinara; 'mediji' su okupljeni oko jednog kombija iz koga se deli čaj u plastičnim čašama. Rouzmeri prilazi žustrim lakim trkom, i Džonatan joj, zaista, daje žuti šlem. Ona ga stavlja na glavu, a kamere se ustremljuju ka njoj.
<BR>
<BR>&nbsp;&nbsp;&nbsp;&nbsp;&nbsp;Usred noći, Dženet se budi iz sna o San Francisku u kasno popodne, kad svetlost žuta kao zlato i gusta kao med teče sa bregova i pleše po drveću. Nema na svetu svetlosti kao što je prigušeno sunce severne Kalifornije. Dženet se pridigne u sedeći položaj, i tako, u krevetu, plače, zna da tu svetlost više nikada videti neće. Niti svoju kćer. Zna to, u tom času, sa hladnim, tvrdim uvrtanjem mučnine u stomaku.
<BR>&nbsp;&nbsp;&nbsp;&nbsp;&nbsp;I samo još više plače.
<BR>&nbsp;&nbsp;&nbsp;&nbsp;&nbsp;Telefonski poziv odeljenja za imigraciju stiže deset dana pre Božića. Dženetin zahtev je odobren. Da li biste, zamolili bismo vas, došli po crvenu karticu lično? Potreban je potpis pred svedokom; osim toga, oni bi želeli i da bace pogled na njen stari pasoš. Za tu priliku Dženet oblači sivo odelo koje je upravo kupila kod 'Herodsa' - stroge pantalone, sako malo ublažen, sa naborima - preko svilene košulje u boji breskve, kao što odgovara ženi njenih godina. Iščešljava kosu, pogleda u ogledalo i sagleda svoje lice kao mapu: svi putevi kojima je hodila ugravirani su na obraze i oko očiju. Prvi put u svom veku oseća se stara. Nemam ja šta da radim u Britaniji osim da tu umrem. Slika u ogledalu se rastuži, opušta se nadole. Šta može ona učiniti protiv ljudi koji su preuzeli vlast u njenoj domovini? Može pisati i držati predavanja, da, ali to je tako malo, slabo, uzaludno. Možda bi mogla naprosto dići ruke od svega, proživeti to nekoliko preostalih godina kao izbeglica, pisati možda poeziju, držati predavanja za neke bedne parice na Slobodnom univerzitetu i držati usta zatvorena. Mnogo ja pričam, i evo u kakve nevolje sam se uvalila.
<BR>&nbsp;&nbsp;&nbsp;&nbsp;&nbsp;Okreće se i baca češalj preko sobe. On odskoči sa kreveta, onda sklizne na pod i padne sa zveketom.
<BR>&nbsp;&nbsp;&nbsp;&nbsp;&nbsp;"Neću odustati. Možda sam samo komarac, na njihovoj debeloj, ružnoj koži, ali boga im bogovog, izvući ću im krvi što više mogu."
<BR>&nbsp;&nbsp;&nbsp;&nbsp;&nbsp;Tokom vožnje taksijem do kancelarija odeljenja za imigraciju, Dženet počinje planirati svoju sledeću knjigu. Pošto su njeni istraživački matrijali nesumnjivo konfiskovani od strane pučista, moraće pisati lične memoare, koji će biti magloviti kod tvrdih činjenica, ali ako se bude potrudila oko književnog kvaliteta proze, knjiga će 'pevati'. Posvetiće to delo Mandi, pomišlja ona; onda odustaje od te zamisli. Ne pristaje da njen poslednji dar kćerki bude opasnost.
<BR>&nbsp;&nbsp;&nbsp;&nbsp;&nbsp;Uzimanje crvene kartice pokazuje se kao lak posao i pravi antiklimaks. Dvoje činovnika zaviruju u njen pasoš, jedan traži od nje da potpiše nekoliko dokumenata. Pred tim parom Dženet obećava, sasvim iskreno, da će se uzdržati od svakog pokušaja rušenja britanske vlade. Prvi ćata joj predaje svežanj dokumenata od hartije i crvenu karticu, zaštićenu sa obe strane providnom plastikom.
<BR>&nbsp;&nbsp;&nbsp;&nbsp;&nbsp;"Imajte ovo uza se u svako doba", veli on. "Pretpostavljam da trebate pasoš nositi sa sobom, isto tako. O tome nemamo nikakvih uputstava, ali ne bi vam škodilo."
<BR>&nbsp;&nbsp;&nbsp;&nbsp;&nbsp;"Hvala. Nosiću oba."
<BR>&nbsp;&nbsp;&nbsp;&nbsp;&nbsp;Na izlazu iz te zgrade, Dženet primećuje da je počela razmišljati o svojoj majci, i o majčinoj kući gore u Goldastu, kući koja sad pripada njenom nećaku. Bilo je to mesto u kome je divno bilo biti dete, ta kuća, oko koje su planine visile tako blizu, a svud uokolo bilo drveće. Pamti kako je lovila guštere na kamenim zidovima i spasavala ptice od maminih mačaka, pamti oluje sa grmljavinom koje su tutnjale i provaljivale se nad visokim planinama, ali i dremljive dane sunca i mirisa borova. Šta je moglo biti, da iz tih planina nikad nije izlazila? Šta da se udala za onog Džimija, momka u srednjoj školi koji je nju voleo, da je postala njegova žena i skrasila se i čekala trudnoću, kao što rade gotovo sve devojke gore u planinama, ili se možda zaposlila kao prodavačica u dragstoru i na tom poslu ostala sve do stizanja prvih beba. Ne bi sad bila u izgnanstvu, ne bi plutala niz ulice jednog grada koji nikad neće biti njen, ma koliko ga ona volela. Poludela bi, eto šta bi bilo, po svoj prilici; oštro podseća sebe na ovu istinu. Oduvek je znala da će morati iz Goldasta, znala je još od dana kad je naučila da čita i otkrila da postoji jedan širi svet, iza tih brda.
<BR>&nbsp;&nbsp;&nbsp;&nbsp;&nbsp;Ali bi Mandi bila srećna u toj kući. Obožavala je posete babi. Mandi je mogla srećno živeti u Goldastu, bezbedna, u zaklonu od celog sveta.
<BR>&nbsp;&nbsp;&nbsp;&nbsp;&nbsp;Gonjena uspomenama, Dženet i nehotice odlazi do najbliže telefonske govornice. Telefon je ugrađen u jednu crvenu plastičnu tablu, veliku i debelu, u crvenom plastičnom kiosku koji štiti od zvukova saobraćaja što srlja kroz ulicu. Dženet pipka po unutrašnjosti torbice, a kroz otvorena vrata vidi dugačke travnjake iza ograda od kovanog gvožđa. Trebalo bi da bude bezbedno pozvati Ričija, zaista bi trebalo. Zašto bi vlast proganjala njenog nećaka, seoskog vozača? A on bi mogao znati gde je Mandi, zaista bi mogao.
<BR>&nbsp;&nbsp;&nbsp;&nbsp;&nbsp;Dženet proklizi karticom kroz prorez i oseća kako joj se pleća naprežu i poguruju. Drhtavim prstima tipka broj, čuje različita piskutanja, najzad zvonjenje. To zvoni telefon. Najtanušnijom od svih mogućih veza ona je povezana opet, samo za ovaj jedan kratki trenutak, sa Sijerama, sa gradićem Goldastom, sa kućom koja je nekada pripadala njenoj majci. Dočarava sebi sliku onog žutog telefona koji leži na Ričijevom staromodnom radnom stolu sa debelom drvenom pločom odozgo; neposredno pored telefona su slike njegove porodice, u crvenim akrilnim ramovima. Zazvonilo je već tri puta, četiri puta - jedno 'klik' se čuje, i soba se menja. Ona ni na koji drugi način ne može protumačiti ovo što se događa. Taj komad prostora na drugom kraju žice se izmenio, proširio, i njoj se pričinjava da sad vidi i pohabani nameštaj od pletene trske, a po njemu mačke.
<BR>&nbsp;&nbsp;&nbsp;&nbsp;&nbsp;"Helou." Zvuk Ričijevog glasa nateruje joj suze u oči. "Dobili ste broj 555-5252. Riči, Eli i Robert nisu sada kod kuće. Molim ostavite nam poruku pa ćemo vas pozvati."
<BR>&nbsp;&nbsp;&nbsp;&nbsp;&nbsp;Još jedno 'klik', onda duži ton. Dženet okleva, onda brzo spušta slušalicu. Ne sme rizikovati da ostane snimljena poruka, koja bi pred nekim kengurskim sudom mogla poslužiti kao opipljiv dokaz da Riči poznaje jednu izdajnicu. Ona vadi karticu iz proreza, a imena joj tek sad stižu do svesti. 'I Robert.' Ne samo Riči i njegova žena, nego i Robert.
<BR>&nbsp;&nbsp;&nbsp;&nbsp;&nbsp;"Znači, probio se u planine. Oh, Bože, hvala ti."
<BR>&nbsp;&nbsp;&nbsp;&nbsp;&nbsp;Dženet posegne da uzme torbicu i vrati karticu u nju, ali joj se prsti okliznu na vinil; zamalo da je ispusti. Osvrne se: dvoje ljudi stalo u red, ispred govornice. Prva u redu, međutim, stoji njena manija gonjenja. Šta su, u stvari, to dvoje, ta Pakistanka u bledosivom odelu i taj Englez u prugastom? Možda su agenti? Da bi dobila bar malo vremena, ona odglumi da joj je ispao novčanik, čučne, tiho izgovara neka izvinjenja koja niko ne čuje, prikuplja svoje stvari, ubaci karticu tu gde već ima novčanik, maramice, olovku i sveskicu, i američki pasoš koji joj je nekada toliko značio. Ustane, uhvati puna usta vazduha, namešta torbicu o rame, polaže šaku na vrata. Englez gleda na sat. Žena iz Pakistana se zadubila u majušni adresar.
<BR>&nbsp;&nbsp;&nbsp;&nbsp;&nbsp;Dženet hvata vazduh još jednom, onda širom otvara vrata i iskoračuje napolje. Pakistanka klizne u govornicu; Englez se primakne vratima; nju ni da pogledaju. A ona odlazi snažnim, dugim koracima, slepo usmerena prema kapiji parka, u potrazi za onom bezbednošću koju daju zelene stvari što rastu. Počinje neki vetar, ogolele grane drveća šušte. Nešto dalje je bazen po kome plivaju patke. Dženet im se smeška kao mentalno zaostalo dete. Robert je slobodan, i najverovatnije će ostati slobodan, jer hunta, zaista, nema razloga da lovi njega, apolitičnog umetnika, popularnog nastavnika najnepolitičnijeg predmeta na svetu.
<BR>&nbsp;&nbsp;&nbsp;&nbsp;&nbsp;Ali nema nikakvih vesti o Mandi. Gleda kako patke plivucaju malo tamo, malo ovamo, gleda mušice koje lebde iznad same ivice vode, i pokušava da donese odluku jednom zauvek. Da li će se usuditi, ili ne, da opet pozove Ričija? Kako je glupo bilo, s njene strane, što ga je uopšte dovodila u opasnost. Glupo i sebično. Ali uteha je bar ovo: ako vojna policija utvrdi odakle je poziv stigao, moći će da dozna samo da je to bilo iz jedne telefonske govornice u Londonu, blizu Grin Parka. Kćerka moja. Ne usuđujem se pozvati moju kćerku. Ona ne želi da ja nju zovem. Dženet oseća kako se njena radost što je Robert bezbedan gužva kao papirić u pesnici. Jeca, i zuri u tuđinski travnjak, u korenje tuđinskog drveća. U visinama se beli oblaci nagomilavaju jedan na drugi, a vetar počinje duvati baš jako.
<BR>&nbsp;&nbsp;&nbsp;&nbsp;&nbsp;Čitave zavese kiše padaju, nad Temzom se uvijaju. Muškarci u žutim ogrtačima od glatke plastike saginju se i vuku teret, nabacuju vreće s peskom, prave bedem širok šest vreća, a visok koliko god ga oni visoko mogu nazidati. Tanka žuta linija, kaže Dženet sebi. I ona je odevena u isti takav ogrtač protiv kiše. Stoji na pristaništu 'rečnog autobusa' i gleda kako crveni kamion, natrpan vrećama sa peskom, dolazi sivom ulicom, ka radnicima. Ka njoj žuri, trčkara, Vi, koja se bori sa iskrivljenim kišobranom. Kapi kiše svetlucaju na bledoplavoj kosi.
<BR>&nbsp;&nbsp;&nbsp;&nbsp;&nbsp;"Doktor Ričards mi kaže da si dobila crvenu karticu."
<BR>&nbsp;&nbsp;&nbsp;&nbsp;&nbsp;"Juče ujutro, jea. Izgleda da nikakvih problema nije bilo. Samo uobičajeno birokratisanje. Tip koji je trebalo da potpiše karticu bio je na godišnjem odmoru. To je sve."
<BR>&nbsp;&nbsp;&nbsp;&nbsp;&nbsp;"E, super."
<BR>&nbsp;&nbsp;&nbsp;&nbsp;&nbsp;"Jeste, hm. Drago mi je, naravno." Dženet se okrene da opet gleda ljude koji istovaruju kamion. "Nisam ni očekivala da me deportuju ili bace u tamnicu."
<BR>&nbsp;&nbsp;&nbsp;&nbsp;&nbsp;"Ne b' mi ni dozvolile tako nešto. Ja i cure, nešto b' smislile. Im' nas poprilično, znaš, po celom ovom krvarećem ostrvu. Cura kao što smo ja i Rejč i Meri i ostale. Mislimo da si super, znaš, a povezale smo se u mrežu."
<BR>&nbsp;&nbsp;&nbsp;&nbsp;&nbsp;"Jeste li?" Na trenutak Dženet ostaje nema. Jednim dugim naporom uspeva da proguta i da se vrati u normalno stanje. "Hvala. Drago mi je što vas ne moram pozvati da to i dokažete."
<BR>&nbsp;&nbsp;&nbsp;&nbsp;&nbsp;"Naravno, ne b' bilo nimalo zabavno." Osmehuje se Vi, izvijenim, malim osmejkom. "A sad nije bitno, jer si dobila azil, zar ne?"
<BR>&nbsp;&nbsp;&nbsp;&nbsp;&nbsp;"Tako je. Ali reci svima da zaista cenim njihov stav."
<BR>&nbsp;&nbsp;&nbsp;&nbsp;&nbsp;"Re'ću, ne brini. Nego, vidi." Vi zastaje, osvrne se. "Otvorile smo kanal. Da li želiš da potražimo neku informaciju za tebe?"
<BR>&nbsp;&nbsp;&nbsp;&nbsp;&nbsp;Mogla bih da zatražim da mi nađu Mandin broj. Sigurno bi uspele. 'Sitnica', provaliti u vojni telefonski imenik. Ali nije u stanju da ovo zatraži, usta kao da su joj ukočena. Šta ako studenti pronađu Mandin broj, i ona pozove, a Mandi spusti slušalicu, šta ako Mandi saopšti, jasno i neporecivo, jednom za svagda, da ne želi više nikakav poziv od majke? Vi čeka, malo se osmehuje. Dženet bi mogla zatražiti. Našli bi, ona i Hari, broj.
<BR>&nbsp;&nbsp;&nbsp;&nbsp;&nbsp;"Pa, zapravo", kaže Dženet, "ono što je meni stvarno potrebno jesu moje beleške i drugi materijali, sve što sam snimila u memoriju mog kompjutera za svrhe daljih istraživanja. Ali sigurno je vojska zaplenila moj kompjuter. A ako nije čak ni uključen u struju, nećete moći uspostaviti kontakt s njim."
<BR>&nbsp;&nbsp;&nbsp;&nbsp;&nbsp;"Pa ne znam baš. Šta ako su presnimili sve u neku, kao, centralnu memoriju? Kladim se da su kao što je Inkvizicija bila, sve unose u zapisnike i arhive, čuvaju finu i urednu evidenciju o svakoj jeresi."
<BR>&nbsp;&nbsp;&nbsp;&nbsp;&nbsp;"Nikad nisam pomislila na to."
<BR>&nbsp;&nbsp;&nbsp;&nbsp;&nbsp;"Al da se u tome snađemo, trebaće nam neko vreme. Znam kako ćemo. Ti počni zapisivati sve što si zapamtila, nazive fajlova, šifre, sve. To će nam dati neki orijentir, ako pronađemo njihove centralne memorije." Vi se opet smeška. "A mi ćemo u svakom slučaju tragati upravo za tim, za njihovim centralnim memorijama."
<BR>&nbsp;&nbsp;&nbsp;&nbsp;&nbsp;"Jea, pretpostavljam da to želite."
<BR>&nbsp;&nbsp;&nbsp;&nbsp;&nbsp;"Ak' ti treba još nešto, samo kaži, videćemo šta se može uraditi."
<BR>&nbsp;&nbsp;&nbsp;&nbsp;&nbsp;"Hoću, Vi. Hvala. Mnogo ti hvala."
<BR>&nbsp;&nbsp;&nbsp;&nbsp;&nbsp;Ali ona već zna da Mandin broj neće zatražiti nikada, zna da bi znanje tog broja bilo preveliko iskušenje da ga i upotrebi, da pozove, da kasno jedne noći doživi slom i otipka te brojke, samo da bi, onda, čula kako njena kćerka treska slušalicu dole najbrže što može.
<BR>&nbsp;&nbsp;&nbsp;&nbsp;&nbsp;"Krvavo hladno, ovde", kaže Vi. "Da uđemo?"
<BR>&nbsp;&nbsp;&nbsp;&nbsp;&nbsp;"Još minut."
<BR>&nbsp;&nbsp;&nbsp;&nbsp;&nbsp;Čuje šuškanje kišobrana, čuje da se Vi udaljila samo nekoliko koraka. Verovatno će devojka tu čekati, sve dok ona ne odluči da uđe u zgradu. Radnici se okreću, razmahuju, nabacuju vreće na nasip, njihovi žuti ogrtači lepršaju. Temza klizi pored bedema, mrka pod sivim nebom.
<BR>&nbsp;&nbsp;&nbsp;&nbsp;&nbsp;"Riveran", kaže Dženet. "Ove sam fragmente prislonila uz moje ruševine."
<BR>&nbsp;&nbsp;&nbsp;&nbsp;&nbsp;Okreće se i polazi za studentkinjom, unutra.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
