<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Eliot Fintušel: ILEM
<P>&nbsp;&nbsp;&nbsp;&nbsp;&nbsp;Mame iz Menhetna, to je bila ulična banda nekih Portorikanaca koji su pobegli iz Njujorka grada i postali hiposi u Santa Feu. Običaj je njihov bio da sede u 'El Centru', jednom ćumez-kafiću-ludiću gde je gazda bio neki ekscentrični katolički sveštenik, i da gledaju kako Sunce zalazi za planine Sangre De Kristo. Dok je nebo dobijalo boju i tamnelo, oni su bubnjali po svemu što je podesno da muškarac ili žena po tome bubnjaju. Posle su širili svoje armijske vreće za spavanje i krnjosali do sutra.
<BR>&nbsp;&nbsp;&nbsp;&nbsp;&nbsp;Noći jedne bio sam na proputovanju i spavao na jednoj sofi koja je bila u zaista pacovskom stanju. Sa mnom je spavala ženska jednog od glavnih tipova u toj bandi. Desetak drugih Mama hrkalo je na podu. Da smo se skotrljali sa sofe, pali bismo na dvojicu, trojicu. I, eto, ja nju natežem, čepim, navlačim, kokam, i nikako da svršim, a Devojka Sunca, dremljiva, naprosto me pušta. I, šta, niko se ne buni. A za sve to vreme, dok smo se ona i ja kresali, gramofonska ploča, valjda izgrebana, ponavljala je iste reči:
<BR>
<BR>&nbsp;&nbsp;&nbsp;&nbsp;&nbsp;Da li se taj dečko i sad penje planinom?
<BR>&nbsp;&nbsp;&nbsp;&nbsp;&nbsp;Da li se spotakao, da li je pao ŠKRRRRRR
<BR>&nbsp;&nbsp;&nbsp;&nbsp;&nbsp;Da li se taj
<BR>
<BR>&nbsp;&nbsp;&nbsp;&nbsp;&nbsp;A ja močim kod nje, ne prestajem. Evo do danas imam infekciju mokraćnih puteva, zarađenu te noći. Pojavi se s vremena na vreme; nekakva venerična boljkica rezistentna na penicilin. Dobio sam je, posredno, od vođe Mama sa Menhetna!
<BR>&nbsp;&nbsp;&nbsp;&nbsp;&nbsp;Takođe te noći, imadoh prvu od onih mojih glavobolja koje vode ka otkrićima. Bio sam uglavljen u pukotinu užu od moje lobanje. Gvožđe se topilo i slivalo potocima crveno užarenim u moje oči, uši, usta i nos. Lavina je tutnjala oko mene, nebo se rojilo od zmija, otrovnih cvetova i pržećeg svetla.
<BR>&nbsp;&nbsp;&nbsp;&nbsp;&nbsp;Druga glavobolja spopala me 1966. godine, dok sam šetao pored reke Saskvehane i razmišljao kako bi lepo bilo ležati na dnu, mrtav. Kad se onaj veliki nestanak struje dogodio u Njujorku, ja mislio to ja. Tek posle je stigla vest da im se pokvarila centrala na Nijagari.
<BR>&nbsp;&nbsp;&nbsp;&nbsp;&nbsp;Glavobolja je bila, brate, kao obrušavanje jama u rudniku. Nebo iznad Brum Kauntija razbuktalo se od kojekakvih fantazmi i ognjenih lopti. Opet sam bio i zaglunut kao od lavine, i nikako se nisam mogao osloboditi mirisa kamene prašine - i krečnjaka i sumpora.
<BR>&nbsp;&nbsp;&nbsp;&nbsp;&nbsp;Sada, dvadeset sedam godina kasnije, znam...
<BR>
<BR>&nbsp;&nbsp;&nbsp;&nbsp;&nbsp;1) Nestanak struje: nije bio ni zbog kakvih kvarova na centralama.
<BR>&nbsp;&nbsp;&nbsp;&nbsp;&nbsp;2) Pesma: nije bila sa preskačuće gramofonske ploče.
<BR>&nbsp;&nbsp;&nbsp;&nbsp;&nbsp;3) Moji 'simptomi': bili su opažanje stvarnosti.
<BR>&nbsp;&nbsp;&nbsp;&nbsp;&nbsp;Znam sada, jer maločas me spopade ta glavobolja opet, kao zemljotres koji ruši neke kamene zidine, i zidine padoše, i ja istinu videh.
<BR>&nbsp;&nbsp;&nbsp;&nbsp;&nbsp;Povod za treću glavobolju bila je poseta jednog cimer-kolege iz studentskih dana. Tip se zove Sigi. Sa njim sam u vremenima onim stanovao u sobici u 'A' zgradici u brdima iznad Saskvehane. Poslovi ga navedoše da prođe kroz Sonomu, gde sada stanujem. U koledžu smo on i ja ponekad razgovarali na onaj način kako neki ljudi plešu, izvodili neverovatne figure u umu, ostajali do kasno u noć planirajući velika dela, sve do onog dana kad su došla bolnička kola po njega. Odvedoše ga u bolnicu državnu, gde je nastavio da blebeće i vrišti, a nekoliko dana kasnije nastupi veliki nestanak struje. Posle nekog vremena počeli su mu davati elektrošokove, a onda su ga njegovi roditelji, imigranti, inače preživeli logoraši iz koncentracionog, odveli kući na Long Ajlend da se oporavlja. Zato je njima bilo sve gore i gore.
<BR>&nbsp;&nbsp;&nbsp;&nbsp;&nbsp;Svojevrsno takmičenje bilo je između nas, ko će se prvi srušiti, on u svoju maniju ili ja u moju depresiju. Sigi pobedio.
<BR>&nbsp;&nbsp;&nbsp;&nbsp;&nbsp;Sada je izgledao manje-više o-kej, mada nešto sasušen. Imao je pivski trbuh, porodicu i zlatni 'Bulova' sat u koji je često gledao. U buđelaru slike ženice i dečice, slike koje su mogle biti izrezane iz oglasa neke osiguravajuće kompanije. Pušio je, međutim, lančano i žderao sve redom iz mog frižidera, a da nije osetio ukus nijednog zalogaja. U svakom džepu njegove sportske smeđe jakne bio je po jedan paketić 'lakija', osim u onom jednom džepu koji je sadržavao kesu duvana 'Bil Daram' i papiriće za namotavanje - za krizne situacije.
<BR>&nbsp;&nbsp;&nbsp;&nbsp;&nbsp;Negde oko dva ujutro, pripalio je pikavac koji je izvukao iz jedne od svojih pepeljara, i rekao: "Dakle, kaži mi, Eliote, od kada si sa nama?"
<BR>&nbsp;&nbsp;&nbsp;&nbsp;&nbsp;Nasmejao sam se, a on je uzvratio smehom.
<BR>&nbsp;&nbsp;&nbsp;&nbsp;&nbsp;"Ne, stvarno pitam", reče on. "Od kada?" Zgnječio je pikavac između čukljeva prstiju, protegao se i zevnuo, i dopustio sebi da načini groteskno, pospano lice, dok je čekao moj odgovor.
<BR>&nbsp;&nbsp;&nbsp;&nbsp;&nbsp;"Šta ti to znači?" rekoh. U glavi mi poče pulsirati. Pogledah kroz prozor, uzbunjen: koji to komšija počinje da kosi travu u bašti u dva ujutro? Onda mi svanu da to nije kosilica.
<BR>&nbsp;&nbsp;&nbsp;&nbsp;&nbsp;"Tokom svih ovih godina, nijednom mi nisi dao povoda da posumnjam u tvoju lojalnost", reče Sigi. Viđao sam ja, i ranije, te sakoe koji se mogu prevrnuti, ali sad se prvi put desilo da se sako prevrne preda mnom. Postao je crven i zlatan. Ali se i svetlo menjalo - možda je u tome bio razlog. "Tvoji nadzornici mi kažu da se uvek mogu osloniti na tebe, Eli, čak i kad svi ostali zezaju krizu."
<BR>&nbsp;&nbsp;&nbsp;&nbsp;&nbsp;"Nadzornici?" rekoh ja. "Šta je ovo, ej? Scena iz nekog filma? Ne znam šta bi trebalo da kažem."
<BR>&nbsp;&nbsp;&nbsp;&nbsp;&nbsp;"Pa, samo kaži hvala, dečko moj. Šaljem te na vrlo značajnu misiju." Kako je pretvorio taj pikavac u novu-novcatu cigaru? Bio sam čvrsto uveren da je to jedna od Sigijevih varki uma i brinuo sam se da ne pretera, da se opet ne otkači kao 1966. "Bićeš velika faca kad se vratiš, Eli."
<BR>&nbsp;&nbsp;&nbsp;&nbsp;&nbsp;Rekoh: "Dopada se meni i ovaj sadašnji posao." Odakle mi, zaboga, te reči? Naprosto se dogodilo da ih izgovorim. "Sve mi se dopada, gospodine Duba, ali zar ne biste mogli poslati nekog drugog?" Glava me je toliko bolela, da sam morao žmirkati da me ne bi svetlost ubadala.
<BR>&nbsp;&nbsp;&nbsp;&nbsp;&nbsp;"Duba?" reče Sigi. "Ko je Duba?" Cigara se opet preokrenula u opušak. I jakna mu se opet prevrnula. "Ima li ovde još nešto za jelo?"
<BR>&nbsp;&nbsp;&nbsp;&nbsp;&nbsp;Dva sata ujutro, a napolju se već razdanilo. Pogledao sam kroz prozor, video nebo plavo, blistavo, i na njemu mnoštvo cepelina; na boku jednoga raspoznao sam naslikanu figuru bika. Pogledam opet u sobu, a tamo Duba sedi i gleda me kroz gusti oblak dima cigare. "Ma, hajde", reče on, "nemoj me zamajavati. Da ne pokušavaš, možda, da iscediš malo više para iz mene? Daću ti para, veruj mi. Neko kao što si ti morao bi imati i malo ambicije. Nisi ti rođen da budeš prašinar prezenta."
<BR>&nbsp;&nbsp;&nbsp;&nbsp;&nbsp;"Nemam ja ambicija nimalo", rekoh.
<BR>&nbsp;&nbsp;&nbsp;&nbsp;&nbsp;"A Topsi? Mogao bi i nju da povedeš, znaš. Štaviše, ja želim da ti nju povedeš. Zna put, Eli."
<BR>&nbsp;&nbsp;&nbsp;&nbsp;&nbsp;U vazduhu - cveće, i zmije, pa eksplozije svetlosti, i grmljavina, i bol tako oštar da sam ga video, imao je izgled rasprslina koje se šire u kostima moga lica. "Topsi?" rekoh. "Zamolio bih te da ne pričaš o Topsi."
<BR>&nbsp;&nbsp;&nbsp;&nbsp;&nbsp;"Tvoja mala tajna, a? Vidi. Aj' se pogledamo pošteno. Ona neće ostati s tobom, Eli. Nikad ženske ne ostanu." Topsi bejaše hrono-anomalija. Naprosto je iskrsnula u mom stanu jednog dana, kad sam se vratio s posla. Bilo je to otprilike u isto vreme kad se proporcija helijuma promenila i kad su se počeli pojavljivati dirižabli - retroaktivno.
<BR>&nbsp;&nbsp;&nbsp;&nbsp;&nbsp;Dobro, jasno mi je - da nije bilo Topsi, ne bih ja nikad imao nijednu žensku. Ali bar sam dobar šahista. Neki ljudi misle da sam veliki šahista, ali ja ne volim da pobeđujem svakoga uvek, zato što mi je žao kad vidim kako se osećaju kad gube.
<BR>&nbsp;&nbsp;&nbsp;&nbsp;&nbsp;"S druge strane, Eli", reče mi gospodin Duba, "ako je povedeš na ovu misiju, vidiš, ona će to voleti. Voleće tebe, momče, jer ti ideš, znaš gde? Znaš gde te šaljem?"
<BR>&nbsp;&nbsp;&nbsp;&nbsp;&nbsp;"Ne znam, gospon Duba. Gde?" Auuu, sveca mu, baš me je bolela glava. Bio sam spreman da iziđem odatle i vratim se u one podrumske kancelarije i dovršim sređivanje alata za ovog tipa. Šta ja znam o misijama i tako tome? Ako mene pitate, to su prazne pričancije, osim ako bih na taj način mogao trajno zadržati Topsi.
<BR>&nbsp;&nbsp;&nbsp;&nbsp;&nbsp;"U ilem, Eli. Da se vratiš u sam ilem! A to je i mesto odakle je Topsi došla, znaš. Ilem je njen dom, dečko. Ako je odvedeš tamo, veruj mi, voleće te do besvesti."
<BR>&nbsp;&nbsp;&nbsp;&nbsp;&nbsp;"Znam ja to", rekoh mu. "Dobro kažeš. Ima da uradim to." Nešto mi se dogodilo tada, o čemu ne volim pričati. Oči su mi za trenutak izgubile žižu, i ja pomislih od Dube da je neko drugi, neki moj stari kolega iz studentskih dana. A ja student nikad nisam bio. Onda je on opet bio Duba, a meni je laknulo.
<BR>&nbsp;&nbsp;&nbsp;&nbsp;&nbsp;Topsi je ležala u uglu i slušala ono između stanica, kao što uvek čini: ono šuštanje, statik. Imala je i naziv za to: 'zaostalo pozadinsko zračenje'. Ali ja sam je mogao pobediti u šahu. Jedva sam je video, jer Topsi je crna kao senka, čak su joj crne i desni, i zubi, i 'beo'njače. Govorio sam joj da nosi belu odeću noću, ali nju nije bilo briga ni za šta, jedino ju je zanimao statik. "To su mi telegrami od kuće", govorila je.
<BR>&nbsp;&nbsp;&nbsp;&nbsp;&nbsp;Kako to da ona pamti stvari koje se nikada nisu dogodile? Otkud ona zna boje i veličine stvari koje ne postoje, i datume rođenja ljudi nerođenih? Tako što je dospela ovde pravo od gospodina Bika, ili Bula, koji se zezao u dubokoj prošlosti.
<BR>&nbsp;&nbsp;&nbsp;&nbsp;&nbsp;Kad sam joj rekao o našoj misiji, isključila je radio prvi put u mesec dana (a dotad je bio uključen danju i noću, danju i noću) i zagrlila me i tako stisnula da sam ušao u nju. Onda smo radili one stvari, pokazala mi je kako.
<BR>&nbsp;&nbsp;&nbsp;&nbsp;&nbsp;Posle mi je rekla: "Taj kopilan Duba spremio je neko teško sranje, Eli, ali, Eli, možda će me to prebaciti kući." Ona me poznaje prilično. Ume ona da vidi šta ja mislim. Dade mi poljupčić, pa reče: "Eli, slatki moj, biće to i dom tvoj. Niko te tamo neće moći zloupotrebljavati, bićemo zauvek zajedno, a kad pobediš u šahu, nećeš se morati plašiti da će se neko zbog toga ljutiti." Nabacim ja osmeh onoliki.
<BR>&nbsp;&nbsp;&nbsp;&nbsp;&nbsp;Promaja od ispiranja WC šolje (koja je tačno ispod mog lica) malo me dozove svesti. Sigi me pridržava obema šakama za ramena. "Mogu li ti doneti išta?" pita on. Sam zvuk njegovog glasa užasno mi smeta, ali bar prestajem da se napinjem na dalje bljuvanje.
<BR>&nbsp;&nbsp;&nbsp;&nbsp;&nbsp;"Ne", kažem ja. "Dobro mi je. Dobro mi je." Odgurujem glavu i pleća, tovar olova silnog, od WC-a. "Sigi, šta je ilem?"
<BR>&nbsp;&nbsp;&nbsp;&nbsp;&nbsp;On se nasmeje. "Koga pitaš, druže, to je za mene grčki." Počnem ja da sklapam oči i puštam da mi glava opet klizi nadole, kad on reče: "Ej, zezam se, stvarno je grčki... ne, latinski! Zar se ne sećaš? Gađali smo se tom reči u studentskom domu u onim vremenima. To je navodno ono stanje pre Velikog Praska, kad je sve bilo spakovano u jedno jedino mesto, ne veće od glave čiode."
<BR>&nbsp;&nbsp;&nbsp;&nbsp;&nbsp;"Da li je to emitovalo radio-signale?"
<BR>&nbsp;&nbsp;&nbsp;&nbsp;&nbsp;"Ja-ja, kako da ne, čuvena stanica W-Big-Beng-FM. Ne, ozbiljno, jeste emitovalo, u izvesnom smislu. A neki momci koji su radili za 'Mamu Bel' otkrili su to, šezdesetih godina. Vrlo slabo. Vrlo ohlađeno. Nekoliko stepeni iznad apsolutne nule. Statik. Poslesjaj Velikog Praska. Pravi fanki zvuk. Hoćeš vode?"
<BR>&nbsp;&nbsp;&nbsp;&nbsp;&nbsp;"Zaostalo pozadinsko zračenje?"
<BR>&nbsp;&nbsp;&nbsp;&nbsp;&nbsp;"Taaa-ko je. A zašto pitaš mene?"
<BR>&nbsp;&nbsp;&nbsp;&nbsp;&nbsp;Sledećeg trenutka sedimo Topsi i ja u grubom bleštanju sunca, na jednoj pustoj ravnici od soli, nekoliko stotina metara od podnožja jedne stenovite litice, a ja se osećam zaista dobro. Osim što mi je malo teže da nateram jednu misao da dolazi za drugom, a još Topsi navalila da mi nešto priča, priča, kao da nikad neće doći sutrašnji dan, što mi se ne dopada, što je jasno i njoj, elem, ja se pitam zašto se toliko rasklepetala? Osim toga, na onoj drugoj strani od nas - ne prema litici - okupljaju se cepelini, koji mi nabijaju nervozu, a mislim da i Topsi zbog njih govori ovako brzo.
<BR>&nbsp;&nbsp;&nbsp;&nbsp;&nbsp;Pokazivala mi je neke stvari iz svojih džepova, a džepova je imala dva, po jedan na svakom kuku, oba puna, dok sam ja imao samo jedan. Govorila je: "Ovo ti je merni instrument za Doplerov efekat. Na ovom brojčaniku se određuje činilac skale. Tvoj je tačno isti kao moj, a mi moramo paziti da ostanu jednako podešeni, Eli, inače će stvari začas postati vrlo zbunjujuće. Slušaš li ti mene?"
<BR>&nbsp;&nbsp;&nbsp;&nbsp;&nbsp;"Ma sigurno da slušam, Topsika", kažem ja, "ali ovi dirižablići nisu Dubini, pa zato predlažem da se nas dvoje izbistrimo odavde, jako brzo."
<BR>&nbsp;&nbsp;&nbsp;&nbsp;&nbsp;"Imam ja njih u vidu, Eli", ona veli. "Samo se ti usredsredi na ono što govorim. Pamtiš hipodin?"
<BR>&nbsp;&nbsp;&nbsp;&nbsp;&nbsp;"Glava će mi pući", kažem ja Sigiju. "Znam da ovo zvuči glupavo, ali moram te pitati: da li su mi oči otvorene?"
<BR>&nbsp;&nbsp;&nbsp;&nbsp;&nbsp;"Nisu", kaže on.
<BR>&nbsp;&nbsp;&nbsp;&nbsp;&nbsp;"A ja vidim."
<BR>&nbsp;&nbsp;&nbsp;&nbsp;&nbsp;"Reci mi šta vidiš, Eliote."
<BR>&nbsp;&nbsp;&nbsp;&nbsp;&nbsp;"Nisam ovde. Mislim, nisam u Kaliforniji. Nisam u ovoj kući. Nisam čak ni u ovom vremenu, rekao bih. Nalazim se u jednoj mračnoj cevi. Mislim da je nešto nalik na CAT skeniranje, ali zraci mi nešto rade. Mislim da me ubijaju, Sigi."
<BR>&nbsp;&nbsp;&nbsp;&nbsp;&nbsp;"Ništa ti nije, Eli. Ne ubijaju te."
<BR>&nbsp;&nbsp;&nbsp;&nbsp;&nbsp;Onda Topsin glas: "Slušaj gospodina Dubu, Eli. To je hipodin. Ja sam sledeća, Eli. Idem korak iza tebe. Hipodin će te pretvoriti u misli, Eli - to je jedan način da se to kaže. Ne plaši se. Biću s tobom uskoro."
<BR>&nbsp;&nbsp;&nbsp;&nbsp;&nbsp;"Tako je, dečko moj", kaže gospodin Duba. "Onda prebacujemo tebe i Topsi u vremenski brod, postupkom hipostaze."
<BR>&nbsp;&nbsp;&nbsp;&nbsp;&nbsp;"Strah me." Naime, to sam hteo da kažem, ali ništa nije izišlo. Neuspeh: ne uspeh čak ni usta svoja da pronađem. Valjda su i ona hipodinovana. Onda je gospodin Duba još nešto govorio, ali ja nisam bio siguran da li su to, ipak, samo moje misli...
<BR>&nbsp;&nbsp;&nbsp;&nbsp;&nbsp;"Nemaj brige, sinko. Znam kako ti je. Osećaš se kao vazduh u rasprsnutom balonu, a? Vrlo kratko će potrajati. Evo, i Topsi dobija hipodin. Pridružiće ti se pre nego što stigneš kazati 'Firma Duba, jiiik!' Onda te stazujemo u vremenski brod. Znam da ćeš nas učiniti zaista jako ponosnim, dečko. Samo, mislim, dečko, zaobiđi cepeline, mislim, a?
<BR>&nbsp;&nbsp;&nbsp;&nbsp;&nbsp;"Ne, Eli, ozbiljno, mislim da će posle tebe ti momci koji uvaljuju helijum imati o čemu da porazmisle. Sad radi što ti Topsi kaže! Znam da hoćeš! Ovo je drugi Bul!"
<BR>&nbsp;&nbsp;&nbsp;&nbsp;&nbsp;("Drugi Bul? Ili Bula? Ili bik?" pita me Sigi. "On je rekao 'Ovo je drugi Bul'?" Sigi prstima jako steže moja ramena, usidruje me za planinu Sonomu.
<BR>&nbsp;&nbsp;&nbsp;&nbsp;&nbsp;"Jeste", kažem ja, "to je valjda kao one zen stvari o bikovima:
<BR>
<BR>&nbsp;&nbsp;&nbsp;&nbsp;&nbsp;Bika traže. Trag mu prate.
<BR>&nbsp;&nbsp;&nbsp;&nbsp;&nbsp;Bika vide. Pa ga hvate.
<BR>&nbsp;&nbsp;&nbsp;&nbsp;&nbsp;Pripitome. Pa pojašu...
<BR>
<BR>&nbsp;&nbsp;&nbsp;&nbsp;&nbsp;...i tako dalje. A mi smo išli za Bulom. Dakle, šala.")
<BR>&nbsp;&nbsp;&nbsp;&nbsp;&nbsp;Onda se osetih kao da sam voda od pranja sudova, dok vrtloži i ponire u odvodnu cev, ponire, ponire, i kad sam sav ponro u cev, ujedno sam se i onesvestio temeljito, a kad sam se probudio, Topsi, što znači Vrhunska, i ja, stojimo zajedno u senci nekih dirižabla, i ona mi pokazuje neke stvari, i govori: "Sećaš se hipodina?" i ja se sećam.
<BR>&nbsp;&nbsp;&nbsp;&nbsp;&nbsp;Pa kaže: "Sada smo u vremenskom brodu, Eli. Ovaj pejzaž je hipostaza, ili materijalizovana suština, cele istorije Vaseljene. Vidi kako jedan deo izgleda ravan, a onda, nekih dvesta metara odavde, počinje blaga uzbrdica, pa litica vodi nekih četiri stotine metara strmo nagore? E sad pazi šta ja radim sa mojim dopler-metrom, pa radi i ti tačno isto, jesi čuo?"
<BR>&nbsp;&nbsp;&nbsp;&nbsp;&nbsp;"Apsolutno sam čuo, vrhunska devojčice", kažem ja. "Lako je kao kolačić."
<BR>&nbsp;&nbsp;&nbsp;&nbsp;&nbsp;U džepu imam jedno to, što i ona ima, jer su mi u džep stavili, vadim ga dakle i gledam i radim tačno isto što i ona, a naime, pritiskam dugme 'autput', plavo. Zatim, crveno, i još neka. Onda veliku skalu podesim na: 'crveni pomak, lokalni činilac, udvostruči', i srušim se. Topsi mi pomogne da ustanem.
<BR>&nbsp;&nbsp;&nbsp;&nbsp;&nbsp;"Vidiš, Eli?" kaže ona. "Upravo smo izmenili reljef ove zemlje." Teren na kome stojimo sada je više nalik na planinski obronak. Mnogo strm. A dirižabli su ostali daleko iza nas, tako reći se i ne vide.
<BR>&nbsp;&nbsp;&nbsp;&nbsp;&nbsp;"Ovo je neverovatno", kažem ja Sigiju. Ne vidim ga - kese sa ledom su mi pritisnute na glavu, na oči, ali i da nisu, mislim da bih video samo unutrašnjost vremenskog broda. "Imaju mašinu koja čini da vreme izgleda kao planinska strmina negde u državi Juta. I drugu, koja menja gradijent nagiba, u skladu sa crvenim pomakom, dok se vraćamo kroz vreme. To je kao kad na mikroskopu podesiš na drugo uvećanje, s tim što ovde..."
<BR>&nbsp;&nbsp;&nbsp;&nbsp;&nbsp;"Polako, ej, Eli", kaže Sigi. "Ne govori, Eliote."
<BR>&nbsp;&nbsp;&nbsp;&nbsp;&nbsp;"S tim što si ovde - tamo!" kažem ja.
<BR>&nbsp;&nbsp;&nbsp;&nbsp;&nbsp;"Ne", kaže on, "ti si tamo, Eliote. A mi pokušavamo da te vratimo."
<BR>&nbsp;&nbsp;&nbsp;&nbsp;&nbsp;"Š'a?" kažem ja.
<BR>&nbsp;&nbsp;&nbsp;&nbsp;&nbsp;"Pokušavamo da te vratimo", rekao je Duba. Mislim, to sam ja mislio da je on rekao. Međutim, Topsi kaže: ššš, nije to gospodin Duba, nego dirižablisti pokušavaju da nas obmanu, pa da nas poubijaju ili već nekako zaustave. Oni su konkurencija gospodinu Dubi, oni su taj pokvarenjak 'Bul', razumeš, oni su proizveli tolike dodatne količine helijuma da bi ostvarili pobedu na nekim tržištima, pri čemu su deonice gospodina Dube naglo pošle nizbrdo, a to su postigli tako što su se vratili svojim vremenskim brodom i nešto petljali blizu ilema, što ćemo i mi, samo naš je bolji."
<BR>&nbsp;&nbsp;&nbsp;&nbsp;&nbsp;"Čuj, Eli", kaže Topsi, "moramo požuriti. Ovi helijumisti su nam za petama. Radi kao ja. Prebaci na staru doplersku skalu. I dobro pazi da ne pipneš ništa drugo dok ti ja ne kažem. Onda me uhvati za ruku i beži napred, iz sve snage."
<BR>&nbsp;&nbsp;&nbsp;&nbsp;&nbsp;Počinjemo mi to sa našim tipkama, ali onda Topsi kaže: "Čekaj! Ovo ti moram pokazati, Eli." Pokaže mi okruglu crnu loptu, toliko crnu da izgleda maltene kao rupa na njenom dlanu. "Ako se, Eli, meni nešto desi, pa ne postignem da se uz liticu popnem, uzmi ovo od mene, razumeš? I ponesi do vrha, do tamo gde crveni pomak iznosi deset milijardi, maltene na sam vrh. Tu su helijumski brojevi zamenjeni. Tamo uguraj ovo u neku pukotinu, ili položi na neku kamenu ploču, a onda se vrati dole. Nema potrebe, osim zbog mene, da ulaziš u ilem."
<BR>&nbsp;&nbsp;&nbsp;&nbsp;&nbsp;Kažem: "Nećeš ti umreti, Topsi."
<BR>&nbsp;&nbsp;&nbsp;&nbsp;&nbsp;Onda oboje pritiskamo još neke tipke, iste. Sve se poravna, padam na nosinger, ali ustajem i dajem se u bekstvo, bogami, iz sve snage. To Topsi nije morala da mi kaže: glup toliko nisam. Ti veliki helijumski brodovi nebo su zakrčili, i pucaju na nas, ispaljuju neke tvrde stvari, kao nitne ili velike eksere. Svaki udar toga stvara eksploziju i pukotinu na soli, tako je zapraštalo da zaista, verujte mi, ne želim da uletim u tu paljbu niti da ostanem na mestu koje će biti pogođeno. Čovek bi tako mogao i poginuti.
<BR>&nbsp;&nbsp;&nbsp;&nbsp;&nbsp;"Hvataj jedan papir sa našim zaglavljem", kaže Sigi. Dim cigarštine je takav da mi se opet vrti u glavi, čak pomišljam da možda opet odjurim u kupatilo da povraćam.
<BR>&nbsp;&nbsp;&nbsp;&nbsp;&nbsp;"Nemoj", kažem ja. "Molim te. Šššš!" Oči su mi pokrivene ledom koji je umotan u mokre krpe, a meni odnekud došla pomisao da je to vizir koji omogućava da se vidi stvarno stanje Vasione, u kojoj neki delić reljefa odgovara hipostatu kroz koji Topsi i ja putujemo vremenskim brodom.
<BR>&nbsp;&nbsp;&nbsp;&nbsp;&nbsp;"Diži taj vizir i beži, Eli", govorila je Topsi.
<BR>&nbsp;&nbsp;&nbsp;&nbsp;&nbsp;"Ne mogu", rekoh. "Boli me glava. Muka mi je u stomaku."
<BR>&nbsp;&nbsp;&nbsp;&nbsp;&nbsp;"Ma odgurni ga na gore", reče ona. Vukla me je za ruku. Zakoračim ja samo jednom, a vizir, tras, opet sklizne dole, i ja se dibidus zbunim, zato što posvuda vidim veeelike guštere, i naprsline na kopnu, i stvaranje okeana, i tako to. "Vratili smo se sto pedeset miliona godina, Eli. Ostani u hipostatu. A prokleti vizir, ne obraćaj pažnju na njega!"
<BR>&nbsp;&nbsp;&nbsp;&nbsp;&nbsp;"Savršeno me ne zanima kako se osećaš", reče mi Sigi. "Hoću da uzmeš prokleti papir sa zaglavljem. Naš memo. Razumeš? Jasno ti je?"
<BR>&nbsp;&nbsp;&nbsp;&nbsp;&nbsp;"Jasno, jasno", kažem ja. Na sve bih pristao, samo da smirim taj njegov glas, koji me opet gura ka rubu povraćanja, a povraćati ne želim. "Svakako, gospodine Dubo."
<BR>&nbsp;&nbsp;&nbsp;&nbsp;&nbsp;"Dobro. Nikakvih drugih primeraka, jesi čuo? Ovo ide samo Bulu i nikom drugom. A beleške tvoje - spali. Uobičajene predostrožnosti..."
<BR>&nbsp;&nbsp;&nbsp;&nbsp;&nbsp;Pomislih: da li u te 'uobičajene predostrožnosti' spada i to da ja budem ubijen čim se sa Bulom postigne pogodba? Pomeram krpe da bi veći deo leda dospeo na moje slepoočnice.
<BR>&nbsp;&nbsp;&nbsp;&nbsp;&nbsp;"E, dobro. Najdraži P tačka i zapetaal ti je štosznak uzvika Probudim se ja i šta vidimznak pitanja Helijumski brojevi izmenjeni i to još od ranog detinjstva Gospoda Boga, a pogodi ko se namestio da izvuče profit iz toga dva-tri znaka uzvika I to od vremena iks minus jedan tačka Al si me ispaliozapeta aznak pitanja Nek ti je na čast tačka Preko noći Duba izgubio dve-tri stotine a nebo zakrčeno od dirižabla tačka Ovo sledeće podvuci Tvojih dirižabla tačka Znači vratio si se do Velikog praska znak uzvika - ne, čekaj, stavi tu ipak zapetu, neću da izgleda da sam suviše impresioniran i preuredio si nukleosintezu zapeta al ja tebi nešto da kažem zapeta mangupe jedan tačka Idem i ja tamo zapeta i sve ću da vratim na ono dobro i staro kako je bilo zapeta i baš me briga ako hrono-anomalije budu takve da ti glava ubuduće raste iz prepona tačka Moji momci su sve uklavirili sto posto sigurno tako da ti nećeš biti čak ni istorija zapeta Bule zapeta čoveče moj tačka Zato ajde bolje da se nagodimo pre nego što moji ljudi prodru u ilem zapeta šta kažeš, a znak pitanja. Ako nećeš zapeta baš me briga zapeta, al onda se spremi da pišaš sam sebi uz nos tačka Tvoj iskreni i tako dalje. E, ovo da bude poslato Bulu prekjuče - ne, nego prošlog četvrtka. Ako je potrebno, upotrebi za ove svrhe moj direktorski vremenski šatl."
<BR>&nbsp;&nbsp;&nbsp;&nbsp;&nbsp;Kažem: "Da gospon Duba" i teturam se prema kupatilu na još jedno povraćanje.
<BR>&nbsp;&nbsp;&nbsp;&nbsp;&nbsp;Ništa tu nisam mogao učiniti, vizir mi je svaki čas padao opet na oči, i ja svaki put ugledam što-šta i zamalo da se srušim, ali nekako nateram sebe da ostanem uspravan, a ogrebotina sve više i više od tih nitni i klinova, i jedna baš gadna rana na zadnjoj strani mog vrata, gde se nešto i zabilo. Jednom mi se stopalo mačice okliznulo na neki šljunak, i ja pogledam dole i dabome prokleti vizir - tras! Opet mi padne na oči, vidim prevrtanje tog oblutka ispod mog stopala, ali, brate, to nije oblutak nego je celo jedno more puno čudnih riba koje naviru u jatima i oblacima i napreduju od jaja do skeleta i tako sve dalje i stižu do onih velikih guštera kod kojih smo počeli. Dignem ja opet vizir i, tutanj! Ne brini Topsi, stižem, brz sam ja.
<BR>&nbsp;&nbsp;&nbsp;&nbsp;&nbsp;Drugi put je bila prpa kad je pao vizir i ja stekao uverenje da je Topsi samo lik iz neke knjige koju sam nekada pročitao, ili da je postojala ko-zna-koliko miliona godina pre mene, ali ne sada. Ovo poslednje bilo je, dabome, tačno, jer ja sam zastao na sekund da podignem vizir i ona mi je, da kažem - odmakla.
<BR>&nbsp;&nbsp;&nbsp;&nbsp;&nbsp;Pretrčim ja možda još pedeset metara, i prestanem se brinuti zbog predmeta kojima su nas gađali iz dirižabla, naime, zbog stena i kamenčina koje su treskale iz neba stvarajući rupčage oko nas; Topsi reče: "Prešli smo blizu četiri i po milijarde godina." Eto, to Topsi rečopsi. Bila je nekih pedeset miliona godina ispred mene, što, zapravo, znači iza mene, jer naše je zalaženje bilo u prošlost, a Topsi je odmakla jedno dve stope.
<BR>&nbsp;&nbsp;&nbsp;&nbsp;&nbsp;"Izgubili smo vreme", reče Topsi. "Ovde Bul više ne može za nama, osim peške. Odavde će svaki korak značiti sledećih četvrt milijarde godina, Eli. Uskoro više neće biti ni planeta, neće još biti stvorene. Niti čvrstih stena - mislim, ne u stvarnom svetu. Ovde, u hipostatu, možemo se i sad kretati, nema problema..."
<BR>&nbsp;&nbsp;&nbsp;&nbsp;&nbsp;"...ali samo svojom sopstvenom snagom", rekoh. Sigija je, pod svetiljkom za čitanje, hvatao dremež.
<BR>&nbsp;&nbsp;&nbsp;&nbsp;&nbsp;"O čemu pričaš ti?" upita on.
<BR>&nbsp;&nbsp;&nbsp;&nbsp;&nbsp;"O hipostatu, Sigi", rekoh mu ja. "Kad se vratiš do ove tačke, od koje će crveni pomak morati da se izražava brojevima koji su stepenovani eksponentima što su već stepenovani i to na nešto mnogo, ne možeš više koristiti nikakva prevozna sredstva. Teško da možeš čak i bilo kakvu odeću zadržati. Dopler-metar i vizir su samo kompromisi. Naime, Sigi, vidiš, tu se moraš pomešati sa samom stvari. Moraš se boriti da uđeš u pejzaž hipostata, da postaneš deo njegov. To ti je jedini način da ostaneš u vremenskom brodu. Inače brodsko korito ima da odleti u Bog zna šta, u nešto gde neće biti u sinhronitetu ni sa čim na ovom svetu, a ni sledećem."
<BR>&nbsp;&nbsp;&nbsp;&nbsp;&nbsp;"Ma, razumem ja tebe, daaa", uzdahnu Sigi. Mljacnu ustima, namesti se udobnije u jastučiće na klonuloj fotelji, i dva daha kasnije već zaspa.
<BR>&nbsp;&nbsp;&nbsp;&nbsp;&nbsp;Zastanem ja na minut da proverim u kakvom je stanju telo moje, pošto sad mogu sebi to da dozvolim. Boli i bridi posvuda, ali modrice i ogrebotine ipak imam samo na nekoliko mesta. Najgore je prošla moja leva 'šunka' u koju se jedan od Bulovih projektilčića duboko zario. Mogu ga potezati, ali svaki put zaboli pakleno, a kad je bol stvarno gadan, tad ja, hteo-ne hteo, vidim gde sam: na nekih četiri koma šest milijardi godina pre Hrista, okružen lebdećim arhipelazima nebeskog kamenja, mračnim kosmičkim Sneško-Belićima koji u laganom valjanju postaju sve veći, na svome putu ka planetnim veličinama. Zažmurim jako, jako, oči kao dve male crne pesnice, i iščupam taj klin. Sećanje imam da sam to već jednom, negde i nekad, radio... a iz iskustva znam da je takvo sećanje pouzdan dokaz da se to nije nikada dogodilo.
<BR>&nbsp;&nbsp;&nbsp;&nbsp;&nbsp;Uzdižem crne ruke moje kao krila, i osmatram ih celom dužinom da vidim ima li i drugih povreda. Pregledam i noge i torzo. Ništa ozbiljno. Eli umire, ali ne zna to. Strelica boje mesinga, zarivena od straga u njegov vrat, puna je sporog otrova, to je Bulova pozivnica. Ništa se tu ne može više učiniti, ostaje samo nada da će se on nekako dovući sa mnom do vrha pre nego što njegovo nervno tkivo počne gubiti integritet.
<BR>&nbsp;&nbsp;&nbsp;&nbsp;&nbsp;Baš kao ovaj teren na našem putovanju unazad kroz vreme, teren oblikovan logaritamskim usponom crvenog pomaka, a to znači i tempom uzmicanja galaksija (one su eksplodirale iz ilema; pogledaj dobro! Provele su toliko milijardi godina eksplodirajući iz ilema), i Elijeva bolest biće neznatna i početku, onda iznenadno jaka, pa katastrofalna - što pokazuje ova strma litica na nekih sto pedeset metara ispred nas, litica kao erupcija, uzvinuta pravo do izvora sveukupnog Postanja, do Amitabhe Bude, do Veoma Zbijenog, do ilema - doma mog.
<BR>
<BR>&nbsp;&nbsp;&nbsp;&nbsp;&nbsp;Neka mi Buda pomogne (pomozi, Budo)
<BR>&nbsp;&nbsp;&nbsp;&nbsp;&nbsp;da smrt ove jadne budale (umri budalo)
<BR>&nbsp;&nbsp;&nbsp;&nbsp;&nbsp;pomogne mome povratku (vrati se ja!)
<BR>&nbsp;&nbsp;&nbsp;&nbsp;&nbsp;a propasti Bula i Dube (propadni, Dubo).
<BR>
<BR>&nbsp;&nbsp;&nbsp;&nbsp;&nbsp;Zemljotres drma celi taj pejzaž, baca me u Elijevo naručje. Borimo se da ostanemo uspravni, iako su upravo nestali 'gore' i 'dole', i, gle, odlećemo napola klizanjem, napola tumbanjem u kolaps protosolarne magline. I sama naša lađa je pod napadom; atakirana, takoreći. Po brodskom koritu dobonja paljba HHK-a.
<BR>&nbsp;&nbsp;&nbsp;&nbsp;&nbsp;"H-h-k-a?" pita me Sigi. Njegov glas zvuči čudno, ali ja ne vidim zbog čega; krpe sa ledom unutra, koji se već topi, bile su mi pritisnute oko oka oba, a uz to sam se osetio kao da me je pritisnulo nešto neodoljivo teško, kao pokrov od olova. Ovde nešto miriše na hlor, pomalo. Naši glasovi odjekuju grubo, kao da smo zbijeni između tesnih malterisanih zidova.
<BR>&nbsp;&nbsp;&nbsp;&nbsp;&nbsp;"HHK", objašnjavam ja. Onda, čuvši bivši glas svoj, uvidim: ja sam Sigi. "Hipostatizovane Hablove konstante."
<BR>&nbsp;&nbsp;&nbsp;&nbsp;&nbsp;"Mmm hmmm!" Novi glas.
<BR>&nbsp;&nbsp;&nbsp;&nbsp;&nbsp;"Hablova konstanta ti daje brzinu odmicanja galaksija, izračunatu na osnovu njihove udaljenosti", objasnih ja.
<BR>&nbsp;&nbsp;&nbsp;&nbsp;&nbsp;"Ispričaj ti to meni", reče mračni.
<BR>&nbsp;&nbsp;&nbsp;&nbsp;&nbsp;"Pa, dobro, nije to stvarno konstanta..." kažem ja.
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"...nego se, starenjem Vaseljene, menja. Ali glasi: r = Hd. Uradi matematiku, i..."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"...i videćeš da H, Hablova konstanta, jeste jednaka r kroz d. Međutim, d je, naprosto, r puta t."
<BR>&nbsp;&nbsp;&nbsp;&nbsp;&nbsp;"Daljina je brzina puta vreme?"
<BR>&nbsp;&nbsp;&nbsp;&nbsp;&nbsp;"Pa, da. Znači, dobiješ da je H jednako r kroz r puta t."
<BR>&nbsp;&nbsp;&nbsp;&nbsp;&nbsp;"Onda bi se ta dva r poništila, skratila."
<BR>&nbsp;&nbsp;&nbsp;&nbsp;&nbsp;"Manje-više. Znači, ispadne: H = 1/t Vidiš? To su oni ispaljivali na nas."
<BR>&nbsp;&nbsp;&nbsp;&nbsp;&nbsp;"Ovo nisam baš razumeo."
<BR>&nbsp;&nbsp;&nbsp;&nbsp;&nbsp;"Inverzna vrednost vremena!" kažem ja. "Hablova konstanta je inverzna vrednost vremena! Ona ubija normalno vreme! Neutrališe ga, poništava! Vidiš li sad šta su oni pokušavali da nam urade?"
<BR>&nbsp;&nbsp;&nbsp;&nbsp;&nbsp;"Polako, ej. Sedi, molim te; vrati se na tu fotelju. Opusti se. Diši. Sedi. Ma, sedi."
<BR>&nbsp;&nbsp;&nbsp;&nbsp;&nbsp;"Kako to misliš, da dišem? Pa šta drugo radim?"
<BR>&nbsp;&nbsp;&nbsp;&nbsp;&nbsp;"Sestro!..."
<BR>
<BR>&nbsp;&nbsp;&nbsp;&nbsp;&nbsp;Uvek ustanem rano, čak i posle veoma dugog noćnog dreždanja; naprosto sam takav. Čim čujem da u vrata tresne primerak 'Sonoma Indeks Tribjuna', moj dan je počeo, bez obzira na časovnik, mamurluk i mulj sna još ulepljen u moje zupčanike.
<BR>&nbsp;&nbsp;&nbsp;&nbsp;&nbsp;I grickam ja, tako, prepečen bagel i srkućem vruću vodu - 'zen čaj' - i slušam kako režu mlazevi kiše po zidu. Morao sam se pomiriti da klopam margarin, zato što je Sigi pojeo, do poslenje trunčice, i krem-sir i maslac. Inače, Sigi je ostao tačno na mestu gde sam ga ostavio, sav onako skljokan u fotelji ispod svetiljke za čitanje, koja je ostala da gori cele noći i, evo, još gori. Kroz sva moja medveđa zevanja i prekopavanja po frižideru, Sigi hrče. Ali čim otkinem crvenu gumicu kojom su novine bile pritegnute, on se probudi.
<BR>&nbsp;&nbsp;&nbsp;&nbsp;&nbsp;"Eliote!" kaže on i širi se iz jastučića kao zgnječen sunđer u vodi. "Isssuse! Mora idem na poso! Koko e sati? Ša si zbulio?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Kažem, stao mi moj 'Bulova' ručni časovnik. Kol'ko je sati?"
<BR>&nbsp;&nbsp;&nbsp;&nbsp;&nbsp;"Ne znam", kažem ja.
<BR>&nbsp;&nbsp;&nbsp;&nbsp;&nbsp;"Ne znaš koliko je sati?"
<BR>&nbsp;&nbsp;&nbsp;&nbsp;&nbsp;"A-a. I neće mi se da pogledam, zasad. Nisam spreman da iskoračim iz beskonačnosti."
<BR>&nbsp;&nbsp;&nbsp;&nbsp;&nbsp;"Ali si novine uzeo."
<BR>&nbsp;&nbsp;&nbsp;&nbsp;&nbsp;"Kriv", kažem ja i gledam naslove.
<BR>&nbsp;&nbsp;&nbsp;&nbsp;&nbsp;Čujem kako Sigi otvara prozor u kupatilu, i opet ga zatvara jer unutra navaljuje kiša; čujem ga kako vodu u WC-u povlači, a onda piša. "Kakve su vesti?" dernja se. "Je l' Bul sklopio taj dil sa Dubom?"
<BR>&nbsp;&nbsp;&nbsp;&nbsp;&nbsp;"Jeste", dernjam se ja uzvratno. "Izgleda da su našli zajednički jezik nekako, podlaci."
<BR>&nbsp;&nbsp;&nbsp;&nbsp;&nbsp;"Al' su te zavrnuli, a? Džabe si iš'o. Oni dirižabli su bili suviše dobra stvar. Videlo se da su bili previše jeftini i pristupačni."
<BR>&nbsp;&nbsp;&nbsp;&nbsp;&nbsp;"Previše dobri za male ljude, kao što smo mi", kažem ja.
<BR>&nbsp;&nbsp;&nbsp;&nbsp;&nbsp;"Sad će njih dvojica da određuju cene kako god im se hoće. Uvek mali čovek bude zajeban, Eliote."
<BR>&nbsp;&nbsp;&nbsp;&nbsp;&nbsp;"Kao da ne znam to!" kažem ja. "Kao da ne znam to! Kao da ne znam to! Kao da ne znam to! Kao da ne znam to!"
<BR>&nbsp;&nbsp;&nbsp;&nbsp;&nbsp;Vetar je produvao pravo kroz stakla prozora, pocepao mi novine iz ruku, prikovao za zid Sigija koji tek što je izišao, šlica tek do pola povučenog nagore, iz kupatila. Kosu mu zabacivao, i kravatu kao nekakvu maramu oko vrata, i izobličio mu facu: orbitalna brzina, zatim još veća, druga kosmička. Zveknem ja glavom o sto... i ne mogu je podići, prejak je vetar.
<BR>&nbsp;&nbsp;&nbsp;&nbsp;&nbsp;Vetar izjavi: "Mislio sam da će ti nešto biti jasno, Bule. Nema smisla da se nas dvojica bijemo. Na ovaj način pobedićemo obojica."
<BR>&nbsp;&nbsp;&nbsp;&nbsp;&nbsp;"Umalo da te ukebam, matori stvore!" kažem ja njemu. Pod se pod nama bacaka kao traka ispred ventilatora. Očajnički se držim za sto. "Jedan od tvojih ljudi je bio o-kej, valjda. Ali zaboga, zaboga, đe nađe onog drugog?"
<BR>&nbsp;&nbsp;&nbsp;&nbsp;&nbsp;"U poštanskoj sobi!" smeje se vetar. "Zar misliš da bih ja bacao moje najbolje ljude?"
<BR>&nbsp;&nbsp;&nbsp;&nbsp;&nbsp;"A onaj dobar, onaj crni?" rekoh. Morao sam vikati iz sve snage da bih čuo svoj sopstveni glas. Pršte prozor i staklo kršnu kroz sobu. Začuh Sigijev krik.
<BR>&nbsp;&nbsp;&nbsp;&nbsp;&nbsp;"Ona crna je bila poklon od tebe, momčino", reče vetar. "Šala, šala, a? Kad su tvoji ljudi izmenili jednačine blizu ilema da bi nastala veća količina helijuma, dobili smo Topsi."
<BR>&nbsp;&nbsp;&nbsp;&nbsp;&nbsp;"Hrono-anomaliju! Pokvarenjaku jedan!"
<BR>&nbsp;&nbsp;&nbsp;&nbsp;&nbsp;"Siroče u vremenu? Ej, ako ona ostane živa, pomoći ću joj da podnese protiv tebe tužbu za utvrđivanje očinstva, Bule! Pa moraš neku odgovornost i ti da prihvatiš! Hja hja hja! Ima da te udesim, glavonjo jedan, sve do tvojih zen bula koje su ti na dupetu istetovirane! Hja-hja!"
<BR>&nbsp;&nbsp;&nbsp;&nbsp;&nbsp;Dobra fora. Znao sam da se uz ovog tipa može nešto i zaraditi. Ume da vodi loptu. Čak zna i za bule. Ali, naravno, treba se od njega i čuvati. Rekoh: "E, sad kad smo se rukovali i osmehnuli jedan drugome u lice belo, i suočili advokate naše, sad kad si ti saglasan da ostaneš izvan ilema, prijatelju Dubo moj, a ja prestao mitraljirati tvoje hrononaute, reci mi, reci, šta nameravaš učiniti sa njima?"
<BR>&nbsp;&nbsp;&nbsp;&nbsp;&nbsp;"Sa Topsi? Sa Elijem? Vremenskim brodom?" reče vetar. "O tome se, o prijatelju moj, brinuti ne-moj. Mere se već preduzimaju."
<BR>
<BR>&nbsp;&nbsp;&nbsp;&nbsp;&nbsp;"Probili su se! Procurilo!", rekoh ja. Guraju mi znatne količine vate u usta i privezuju me za sto. Osećam miris metil-alkohola sa elektroda koje se pričvršćuju na male obrijane površine na mojoj lobanji. Odveć sam rastresen da se opirem. Pokušavam objasniti. "Ono što curi jeste vreme. Stvarno vreme nam curi u brod, u mlazevima, kroz pukotinu na krmi." Kauzalna naprslina koja je našem vremenskom brodu činila kičmu i koja je jemčila kontrolisanu disjunkciju između onoga što se dešavalo unutra i onoga napolju, ozleđena je prodorom jednog HHK.
<BR>&nbsp;&nbsp;&nbsp;&nbsp;&nbsp;Eli legao na leđa i rita šljunak.
<BR>&nbsp;&nbsp;&nbsp;&nbsp;&nbsp;"Nemoj!" vičem ja. "Svaka trunčica prašine koju podigneš jeste svet, nečiji svet tamo negde, i svaki eksplodira. Pogledaj!" Gurnem mu vizir na lice, i Eli se odmah ukoči.
<BR>&nbsp;&nbsp;&nbsp;&nbsp;&nbsp;"Sve se to izmešalo, Topsi", reče on. "Gušteri i zvezde i lava i ribe i toliki meseci... Jesu li to meseci, Topsi? Onako izbušeni kraterima? Vrtoglavica me neka hvata."
<BR>&nbsp;&nbsp;&nbsp;&nbsp;&nbsp;"Moramo pokušati da se probijemo", kažem ja, "pre nego što postane još gore." Unutar vremenskog broda, nizovi događaja počinju se iskrivljavati. Ja sad izveštavam o njima i naprosto ih pišem u logičnom, kauzalnom poretku, prvo pitanje, posle odgovor, a posledicu tek posle uzroka, ali doživljena stvarnost bila je sasvim drukčija. Tek pošto sam pomogao Eliju da ustane, uložih trud da to postignem; eto, to je jedan primer. A ta sekvenca je ponovljena, cela, četiri puta, u jednom i istom onom što časovnik pokazuje.
<BR>&nbsp;&nbsp;&nbsp;&nbsp;&nbsp;Imaj na umu onu dečju zbunjivalicu koja se sastoji od jednog crteža podeljenog u uspravne pruge. Zapravo su to dva crteža izrezana i složena naizmenično jedan uz drugi; pokrivši svaku drugu prugu, vidiš jedan, a pokrivši svaku prvu, vidiš drugi. E tako, ali stostruko umnoženo, i preneto translacijom u tri dimenzije i u stvarno vreme... dobiješ naš razlomljeni svet-brod za plovidbu kroz vreme, izbušen vrtlozima u vremenu i višeglavim HHK-ima, brod u kome pojedini, nasumično odabrani trenuci postojanja naprosto žmirnu i iščeznu.
<BR>&nbsp;&nbsp;&nbsp;&nbsp;&nbsp;"Hajdemo!" rekla sam i dohvatila Elija za ruku. "Idemo!"
<BR>&nbsp;&nbsp;&nbsp;&nbsp;&nbsp;Šetam pored reke Saskvehane i razmišljam kako bi lepo bilo ležati na dnu, mrtav. Događa se onaj veliki nestanak struje u Njujorku, i ja pomišljam: to proističe iz mene. Stiže, međutim, vest o mehaničkom kvaru u električnoj centrali na Nijagari.
<BR>&nbsp;&nbsp;&nbsp;&nbsp;&nbsp;Ova moja glavobolja je, brate, kao obrušavanje podzemnih kopova u rudniku. Fantazmi i vatrene lopte provaljuju nebo iznad pokrajine Brum. Opet sam zaglunut kao od lavine, i nikako se ne mogu osloboditi mirisa krečnjaka, sumpora, kamene prašine.
<BR>&nbsp;&nbsp;&nbsp;&nbsp;&nbsp;Zato što smo zasuti mrvicama krečnjaka i šljunkom, zaista. To se ruši na nas sa jednog planinskog ispusta, ili proširenja, ispod koga smo. Eli i ja smo se dočepali podnožja te litice, ali tu komadići kamena padaju kao kiša na nas. Podnožje se ispred nas, u sledećih pedesetak metara, polako uzdiže, od kolapsa naše protogalaksije - a posledica toga je nastanak zvezda u Mlečnom Putu - unatrag sve do razdvajanja materije od energije, što je bilo na manje od pola milijarde godina posle Velikog Praska, pri crvenom pomaku koji je iznosio deset hiljada (za razliku od sadašnjeg koji je četiri!).
<BR>&nbsp;&nbsp;&nbsp;&nbsp;&nbsp;Mozak mi je bio kao hladna mešavina vode i stočne hrane. Osećaji su mi govorili da sedim na stolici, ali mi je pamet javljala da ležim vodoravno. Video sam da mračni govori nešto, ali sam, razumom, znao da su mi oči sklopljene. Znao sam da će svakog časa naići u posetu moji mama i tata, i želeo sam da se ovo što pre okonča, iako se uopšte i ne događa.
<BR>&nbsp;&nbsp;&nbsp;&nbsp;&nbsp;"Postaviću ti jedno pitanje, ali ne želim da se uzbuđuješ ili ljutiš. Sedi mirno i razmisli o onome što ću te pitati." Tako reče mračni čovek. Nagnu se napred. Znao sam: ako odgovorim pogrešno, pa on kaže mojim roditeljima o tome, srce će im se slomiti. "Ako je nestanak struje u Njujorku izazvan, kao što ti tvrdiš, lavinom kamenja u jednom vremenskom brodu pre nekoliko milijardi godina, onda kako objašnjavaš kvar na generatorima u centrali na Nijagarinim vodopadima? Da li je to bila samo neka podudarnost?"
<BR>&nbsp;&nbsp;&nbsp;&nbsp;&nbsp;Rekoh: "Daj mi cigar duvana."
<BR>&nbsp;&nbsp;&nbsp;&nbsp;&nbsp;"Cigarete su štetne za tebe, Sigi", odgovori mi on.
<BR>&nbsp;&nbsp;&nbsp;&nbsp;&nbsp;"Znam", rekoh. On mi dodade jednu cigaretu iz one kutije koju ima u širokoj ladici svog metalnog radnog stola; čak mi je i pripali. Potegoh duuugu dimčinu, koju zatim počeh izduvavati u vidu velikog plavog oblaka. I rekoh: "Rekonstituisanje kauzaliteta."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Rekonstituisanje kauzaliteta", rekoh, gledajući kako moj dim guta njegovu čupavu glavu. Kad bude izišao iz bolnice danas i otišao kući kod svoje ženice i dečice, nosiće u zulufima moj dim. "Uvek tako biva. U vezi je sa strukturom ljudskog uma. Ali ne samo sa njom. Jer, ipak, ljudski um je odraz onih zakona i onih oblika iz kojih je evoluirao. Sveukupna stvarnost, u dosluhu sa ljudskim umom, dovodi do rekonstituisanja kauzaliteta... Vidim da izazivam tvoje nestrpljenje."
<BR>&nbsp;&nbsp;&nbsp;&nbsp;&nbsp;"Ni najmanje. Samo čekam da mi objasniš šta je 'rekonstituisanje kauzaliteta'."
<BR>&nbsp;&nbsp;&nbsp;&nbsp;&nbsp;"Uzročno-posledični redosled stvari se naruši. Ne stvarno; to se nikada ne može stvarno desiti. Ali udaljenost između sveta uzroka i sveta posledica bude tako ogromna u prostoru ili u vremenu, ili u koncepciji, da se stekne privid potpunog razlaza. Međutim, u kauzalnosti, baš kao i u hidraulici, Priroda se užasava vakuuma. Zato se rodi, prividno, jedan novi uzrok, u neposrednoj blizini posledice, dakle ne uzrok pre mnogo milijardi godina, niti uzrok na nekoj drugoj planeti, nego baš ovde, uzrok baš na istom lokalitetu gde je i posledica: na primer, to na Nijagari."
<BR>&nbsp;&nbsp;&nbsp;&nbsp;&nbsp;"Ali niko nije izmislio kvar na toj centrali, stvarno se dogodio, Sigi. Sumnjaš li ti u to?"
<BR>&nbsp;&nbsp;&nbsp;&nbsp;&nbsp;"Ne sumnjam", rekoh. Morao sam zastati na trenutak. Morao sam pogledati vrhove svojih prstiju. Baš su žuti! Nisam znao da su toliko požuteli od nikotina. Mislim da nisu bili u toliko lošem stanju pre mog ulaska u državnu bolnicu. "Dogodilo se to na Nijagari, sumnje nema. Ali nije izazvalo nestanak struje. Nego su i nestanak struje i kvar na hidrocentrali posledice jednog istog, zajedničkog uzroka."
<BR>&nbsp;&nbsp;&nbsp;&nbsp;&nbsp;"A svrha je bila da mi ne budemo u mogućnosti da nastavimo tvoju elektroterapiju tog dana, nego tek sledećeg?"
<BR>&nbsp;&nbsp;&nbsp;&nbsp;&nbsp;"Ne, do vraga, pa nisam ja ludak! Ne mislim da se svet vrti oko mene. To je bila zaista puka podudarnost. Ja o vremenskim brodovima govorim. O evoluciji proklete Vasione!"
<BR>&nbsp;&nbsp;&nbsp;&nbsp;&nbsp;"Samo smireno. Ne smatraš da je tvoje objašnjenje malo nategnuto? Ne veruješ u Okamovu oštricu?"
<BR>&nbsp;&nbsp;&nbsp;&nbsp;&nbsp;"Okam? Ono da je istinito uvek objašnjenje koje je najjednostavnije? Na to misliš?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Doktore, kad bismo mi zaista verovali u Okamovu oštricu, svi bismo bili solipsisti. Molim te..."
<BR>&nbsp;&nbsp;&nbsp;&nbsp;&nbsp;"Šta je, Sigi?"
<BR>&nbsp;&nbsp;&nbsp;&nbsp;&nbsp;"Molim te, nemoj reći mom tati i mojoj mami ništa od ovoga što ja govorim."
<BR>&nbsp;&nbsp;&nbsp;&nbsp;&nbsp;"Videćemo."
<BR>&nbsp;&nbsp;&nbsp;&nbsp;&nbsp;Dim se vrtložio i nadimao, suncem prozračen, po doktorovoj ordinaciji, ispunjavao ju je kao oblak izduvnih gasova. A i bio je to: oblak izduvnih gasova iz Dubinog direktorskog vremenskog šatla koji je, pomoću retroraketa, odmicao napred, svoju misiju ostvarivši, u epohu u kojoj će/je sklopiti/o pogodbu sa firmom 'Bul Interplanetari'. Zaista lep dim, pomislih ja. Volim ja da bude lepog dima, samo da ne moraš od njega kašljati ili nešto tako.
<BR>&nbsp;&nbsp;&nbsp;&nbsp;&nbsp;"Kopile!" Čim sam čuo da je Topsi to rekla, osetio sam se loše, iako su stene padale na nas, iako se mešalo 'pre' i 'posle', iako je bilo mnogih drugih stvari kojima bih, ako sam pametan, morao posvetiti pažnju, a ja nisam glup, znate. Ali pomislio sam da ona to kaže o meni. A nije rekla o meni nego o gospodinu Dubi. Gledala je gore, u rupu u nebu, i ponavljala: "Kopile! Kopile!" Onda unatraške: "Elipok! Elipok! Elipok!" kao da se taj zvuk, ranije izgovoren, vraća u nju, usisava.
<BR>&nbsp;&nbsp;&nbsp;&nbsp;&nbsp;Sela je. "Nemoj da si mi sela, Topsi", kažem ja, "jer vidi koje kamenčine padaju na nas, ej."
<BR>&nbsp;&nbsp;&nbsp;&nbsp;&nbsp;A ona: "Drag si ti čovečuljak, Eli, ali ostala sam bez daha. Naprosto bez daha. Ovaj napad na nas nije bio Bulov. To nas je Duba napao. Vidiš onaj dimni trag? To je njegov šatl, to je jasno. Uključio hipodin, i beži odavde, svom snagom, sad kad nas je upropastio. Za šta god da smo mu bili potrebni, sad je prestalo. On će nas naprosto odbaciti u smeće."
<BR>&nbsp;&nbsp;&nbsp;&nbsp;&nbsp;Onda je sva splasnula, kao prazna vreća. Tako isto je izgledala u mom stanu kad je tamo ležala u senkama i slušala prazni radio-šum između stanica i razmišljala o domu svome.
<BR>&nbsp;&nbsp;&nbsp;&nbsp;&nbsp;"Razvedri se Topsi stara", kažem ja. "Moramo te odvesti kući. Nemoj da si toliko klonula, jer sad se moramo penjati do ilema, devojčice, a onda ćeš biti k'o Bog." Onda sam seo i ja, pored nje, zato što me je vrat boleo, a ruke su mi bile nešto utrnule. Ona položi crnu šaketinu na moju glavu, pa se osmehnu, i tu se pokazaše blistanja nalik na praćakanje riba i razgaranje vatri na nebesima; kao da su se gomile toga pojavile tačno iza moje Vrhunske. Izgledala mi je kao anđelka, dečko!
<BR>&nbsp;&nbsp;&nbsp;&nbsp;&nbsp;"Prosto se osećam toliko usamljeno, Eli. Žao mi je. Nego, kaži mi - da li zaista postoji nekakav 'gospodin Duba'?"
<BR>&nbsp;&nbsp;&nbsp;&nbsp;&nbsp;"Naravno da postoji, Tops", rekoh ja.
<BR>&nbsp;&nbsp;&nbsp;&nbsp;&nbsp;"I mi smo stvarno u vremebrodu, a? To nije samo neki vremensko-anomalijski utisak koji se u moju glavu za-glavio?"
<BR>&nbsp;&nbsp;&nbsp;&nbsp;&nbsp;"Stvarno jesmo, Topsika."
<BR>&nbsp;&nbsp;&nbsp;&nbsp;&nbsp;"I možemo do ilema stići. Popeti se do njega. To je naša namera, zar ne? Ne samo u mom mozgu koji je siroče u vremenu?"
<BR>&nbsp;&nbsp;&nbsp;&nbsp;&nbsp;"Namera nam je ta, Topsi."
<BR>&nbsp;&nbsp;&nbsp;&nbsp;&nbsp;"A Sigi je sa nama?"
<BR>&nbsp;&nbsp;&nbsp;&nbsp;&nbsp;Rekoh: "Da, svakako, Tops", da bih je umirio, a inače, šta joj je ili ko 'Sigi', to baš nisam znao.
<BR>&nbsp;&nbsp;&nbsp;&nbsp;&nbsp;"Sigi je sa nama?" reče Sigi. "Ona je rekla 'Sigi je sa nama'?" Nasmejao se i bacio mi na glavu, sa balkona naše studentske A-zgrade, neki veš. "Drkajlo jedan ludi, Eliote", nasmeja se on. "Svakako mi je drago što nemam tvoje snove."
<BR>&nbsp;&nbsp;&nbsp;&nbsp;&nbsp;"Slušaj", rekoh mu. "Sad postaje još bolje. Ta žena-pepeo, ta dibidus crna, Topsi, počinje se pentrati liticom. Jedan korak prevali, dva, i - tras! - već se izdiže snagom ruku: pored galaksija koje napuštaju svoja jata i rasformiraju se, idu unazad kroz vreme, vuku se kao končići pljuvačke razvučeni u maglu. Slušaš me, Sigi?"
<BR>&nbsp;&nbsp;&nbsp;&nbsp;&nbsp;"Slušam", dernja se on sa sprata, iz svoje spavaće sobe. "Ne zameraš ako pustim neku muziku?"
<BR>&nbsp;&nbsp;&nbsp;&nbsp;&nbsp;"Zameram. Onda Topsi stiže do okomitog uspona, na oko devetnaest i po milijardi godina u prošlosti, pri čemu crveni pomak iznosi, na dopler-metru, 10.000."
<BR>&nbsp;&nbsp;&nbsp;&nbsp;&nbsp;"Dopler-metar! E, jesi pacijent, je l' znaš?"
<BR>&nbsp;&nbsp;&nbsp;&nbsp;&nbsp;"Ima još", kažem ja. Sigi stavlja gramofonsku ploču...
<BR>&nbsp;&nbsp;&nbsp;&nbsp;&nbsp;Da li se taj dečko...
<BR>&nbsp;&nbsp;&nbsp;&nbsp;&nbsp;"Ej, prestani s tim, Sigi! Ima još!"
<BR>
<BR>&nbsp;&nbsp;&nbsp;&nbsp;&nbsp;ŠKRRRRRRRR!
<BR>
<BR>&nbsp;&nbsp;&nbsp;&nbsp;&nbsp;"Hvala", kažem ja. "Dakle Red Shift je po njenom Dopleru deset hiljada. Svaki dalji centimetar napredovanja znači penjanje za još oko deset miliona godina u prošlost. Eli.."
<BR>&nbsp;&nbsp;&nbsp;&nbsp;&nbsp;"Eliot?"
<BR>&nbsp;&nbsp;&nbsp;&nbsp;&nbsp;"Ne! Eli! Ne ja! Taj Eli ide metar-dva za njom, dakle on je nekih tričetvrt milijardi godina bliže sadašnjici. Tu se, oko njega, još obrazuju galaksije. Vazduh je pun guste paljbe HHK-a iz Dubinih topova, i viskozan od vremenskih strujanja i od pozitrona koji kaleidoskopiraju kroz njegovo vidno polje. Čak i kad mu je vizir podignut sa lica, Eli vidi galaksije, i paprati, i vrtloge inverznog vremena. Nije Eli mnogo pametan ni za šta, osim za sabiranje brojeva napisanih jedan ispod drugog, i za šah; ne zna gde da nađe nogostup. Topsi mu javlja, i zahvaljujući njenim uputstvima on ide dalje."
<BR>&nbsp;&nbsp;&nbsp;&nbsp;&nbsp;A Sigi reče: "Eno njih dvoje."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Baci pogled kroz prozor, majstore."
<BR>&nbsp;&nbsp;&nbsp;&nbsp;&nbsp;Bacio sam pogled. Sa naših velikih panoramskih prozora mogao si gledati dole, niz planinu, i ka severu preko Brum Kauntija, sve do poletno-sletne staze za avione. Žena crna kao gar tamo je bila, u triko kaki boje obučena, i izvlačila se rukama uz poslednju liticu, grabila sad neki žbun, onda neku puzavicu, da bi imala oslonac; vodila je čoveka koji je izgledao previše (mnogo, brate) nalik na mene.
<BR>&nbsp;&nbsp;&nbsp;&nbsp;&nbsp;Uspon je bio čist i jasan, ravan toliko da ravnijih nema, tek sa nekoliko talasića i pokojim udubljenjem i ispupčenjem pogodnim da se uhvatiš rukom ili osloniš nogom. Istaknuta slabost tog klifa bejaše jedan niz pukotina, raspoređenih u cik-cak, koji se pružao u nedogled visoko; a taj niz bio je hipostatička slika jednog kauzalnog jaza, koji je nastao još u Plankovoj epohi, na samo nekoliko centimetara od samog vrha. Leva i desna strana svake od tih naprslina korespondirala je sa kauzalno-distinktnim delovima primordijalne mase; distanca između njih veća je bila nego što bi svetlost mogla proputovati pre nego što se one razmaknu još više. Možda bi neko mogao ugurati prste, ili samo vrhove prstiju, u te rascepe, i izvući se nagore, kroz najranija hiljadugodišta. Možda i ne.
<BR>&nbsp;&nbsp;&nbsp;&nbsp;&nbsp;Ovde nikakvih prečica nije bilo; tako radi vremenski brod. "...Naime, Sigi, vidiš, tu se moraš pomešati sa samom stvari", rekoh ja. "Moraš se boriti da uđeš u pejzaž hipostata, da postaneš deo njegov. To ti je jedini način da ostaneš u vremenskom brodu. Inače brodsko korito ima da odleti u Bog zna šta, u nešto gde neće biti u sinhronitetu ni sa čim na ovom svetu, a ni na sledećem."
<BR>&nbsp;&nbsp;&nbsp;&nbsp;&nbsp;Međutim, nikakav 'Sigi' nije postojao. Bio je to samo još jedan ćorsokak u mojim hrono-anomalnim nervima, u mom umu nalik na kristale joda - na smeđu prašinu nastalu iz smeđih isparenja koja se sublimiraju zbog nasumičnog daška vremena. Samo sam ja postojala, i Eli, polumrtvi polumoron koji mi se držao za list noge moje crne; i oskrvavljeni vremebrod, iz koga su krvarili eoni u prazni vremeprostor, dok smo se nas dvoje dizali 'na mišiće' prema ilemu.
<BR>&nbsp;&nbsp;&nbsp;&nbsp;&nbsp;Pomislila sam da eventualno izmenim ugao dizanja litice, tako da bude manje strma. To bi se možda moglo postići ako bi se što-šta uradilo oko Doplera, ako bi se izvršila rekalibracija, ako bi se redukovao prividni Hablov nagib, ali onda bi daljina koju moramo prevaliti postala veća. Pošto se vremenski brod uveliko raspadao oko nas - a Dubini ljudi odmicali na svome putu kući, ka dobijanju varijabilnog dodatka na platu - mogli smo samo jedno učiniti, jurnuti uz ovu okomitu liticu i nadati se da ćemo uskočiti u ilem pre nego što izginemo zbog provaljenosti broda. Ne: pre nego što poginem samo ja. Za Elija se pripremala jedna drugačija smrt.
<BR>&nbsp;&nbsp;&nbsp;&nbsp;&nbsp;Odvažila sam se da virnem ka dopler-metru: blizu deset na peti. Poče nevolja. Neposredno iznad mene, naprslina je bila tako mala, da sam samo jedan mali prst mogla ugurati u nju, i izvući se možda sto pedeset miliona godina uvis; petnaestak centimetara. Pozvah Elija, da mu kažem da i on postupi tako. Glava mu se počinjala klatiti zbog otrova iz one Bulove strelice. "Prsima se pribij uza zid, kao pripijaljkom!" upozorila sam ga. "Ostani uspravan!" Tamo, dole, gde je on bio - gde su se galaksije još rasturale unazad kroz vreme - postojalo je još poneko malo ispupčenje pogodno za nogostup.
<BR>&nbsp;&nbsp;&nbsp;&nbsp;&nbsp;Začuh klizanje šljunka dole. Elijevi prsti su se okliznuli, ispustili kamen za koji se bio uhvatio, a koji je uglavljen u jednu pukotinu. Taj kamen je Bokova globula, hladni, mračni oblak koji tek treba da kolabira u protozvezde. Poče se suljati Eli naniže, i strmoglavi se, mlatarajući rukama i nogama, više od milijardu godina, poče se tamo nešto dernjati okružen gomilama vrlo mladih, tek rođenih galaksija. I najednom ostade sasvim nepomičan.
<BR>&nbsp;&nbsp;&nbsp;&nbsp;&nbsp;Doviknem ja njemu: "Jesi li dobro, Eli?"
<BR>&nbsp;&nbsp;&nbsp;&nbsp;&nbsp;"Baš je lepo!" kaže on. "Kao veliki duhovi, Topsi! Pogledaj ih kako upliću prste jedan s drugim. Vidiš? Jedan ima i prsten."
<BR>&nbsp;&nbsp;&nbsp;&nbsp;&nbsp;"Diži taj vizir sa očiju", kažem ja njemu, ali ne vredi, vizir mu je već dignut.
<BR>&nbsp;&nbsp;&nbsp;&nbsp;&nbsp;"Sve blista, Topsi. I-jao što je lepo!... Velike ogrlice i dijamanti jedu manje ogrlice i dijamante. Idi ti kući. Ja ostajem da razgledam ovo, medena."
<BR>&nbsp;&nbsp;&nbsp;&nbsp;&nbsp;"Šta?" viknem ja.
<BR>&nbsp;&nbsp;&nbsp;&nbsp;&nbsp;"Medena!"
<BR>&nbsp;&nbsp;&nbsp;&nbsp;&nbsp;Držim ja Devojku Sunca i nastojim da prenebregnem Mame; a oni hrču na podu i povremeno se meškolje. Sudaramo se ona i ja telima, kao da pulsira neka meduza, ali ne stižemo ni do kakvog svršetka. Ona suviše dremljiva, ja suviše slab. Počelo me obuzimati osećanje da smo samo tvorevina mašte ovih pozaspalih Cigana, a to smo, valjda, na neki način i bili. Oni su, iza sklopljenih očiju, slušali, i pamtili naše zvuke, čuvajući ih za buduće erotske fantazije. U susednoj sobi gramofonska ploča je neprekidno preskakala:
<BR>
<BR>&nbsp;&nbsp;&nbsp;&nbsp;&nbsp;Da li se taj dečko i sad penje planinom?
<BR>&nbsp;&nbsp;&nbsp;&nbsp;&nbsp;Da li se spotakao, da li je pao ŠKRRRRRR
<BR>&nbsp;&nbsp;&nbsp;&nbsp;&nbsp;Da li se taj
<BR>
<BR>&nbsp;&nbsp;&nbsp;&nbsp;&nbsp;A ja močim kod nje, ne prestajem. Ne postižem ono pravo trenje. Par sati smo se kresali ona i ja; par sati, verovali ili ne. Nisam hteo da odustanem. Onda poče glavobolja, strava od glavobolje. Sve je blistalo tako jako da su me oči bolele. Vazduh - kao da neko sipa rastopljeno olovo preko mene. Na nebesima eksplozije nečeg nalik na one osovine sa točkastim tegovima za dizače tegova; i prstenovi dima; i neki vatreni projektili nalik na kamenje ispaljeno iz praćke. Ne, idi ti kući, Topsi. Idi za statikom tvojim, medena, sve do kuće, u koju uđi. Ja moram odspavati malo.
<BR>&nbsp;&nbsp;&nbsp;&nbsp;&nbsp;"Šta nije u redu?"
<BR>&nbsp;&nbsp;&nbsp;&nbsp;&nbsp;Otvorim oči i kažem: "Umro Eli."
<BR>&nbsp;&nbsp;&nbsp;&nbsp;&nbsp;Doktor reče: "To vidiš? To doživljavaš u ovom trenutku?"
<BR>&nbsp;&nbsp;&nbsp;&nbsp;&nbsp;"Da", kažem ja. "Eli je umro od Buletovog otrova. Nije uspeo."
<BR>&nbsp;&nbsp;&nbsp;&nbsp;&nbsp;"Ko je Bule?" pita doktor.
<BR>&nbsp;&nbsp;&nbsp;&nbsp;&nbsp;"Bule je sada u dogovoru sa Dubom. U početku su ratovali jedan protiv drugog, ali sad se spanđali. Eli i Topsi bili su im samo topovsko meso. Glavni mafijaši odlaze sa poprišta, jedan drugog preko pleća zagrlio, a džepovi im nabrekli od lovudže."
<BR>&nbsp;&nbsp;&nbsp;&nbsp;&nbsp;"Da te obrišem maramicom?"
<BR>&nbsp;&nbsp;&nbsp;&nbsp;&nbsp;"Ma, ne."
<BR>&nbsp;&nbsp;&nbsp;&nbsp;&nbsp;"Ljut si na njih dvojicu?"
<BR>&nbsp;&nbsp;&nbsp;&nbsp;&nbsp;"Nisam. Pretpostavljam da je svet naprosto takav."
<BR>&nbsp;&nbsp;&nbsp;&nbsp;&nbsp;"Kaži mi jednu stvar", reče doktor. "Imaš li osećaj da je Sigi tvojom krivicom prošao tako kako je prošao?"
<BR>&nbsp;&nbsp;&nbsp;&nbsp;&nbsp;"Naravno da imam. Proveo sam s njim sve vreme."
<BR>&nbsp;&nbsp;&nbsp;&nbsp;&nbsp;"Da li si zbog toga pokušao samoubistvo? I da li si zbog toga dospeo ovamo?"
<BR>&nbsp;&nbsp;&nbsp;&nbsp;&nbsp;"Možda. Ali postoji nešto drugo."
<BR>&nbsp;&nbsp;&nbsp;&nbsp;&nbsp;"Šta to, Eliote?"
<BR>&nbsp;&nbsp;&nbsp;&nbsp;&nbsp;"Eli je, doktore, poginuo, ali Topsi - ne znam da li će uspeti."
<BR>&nbsp;&nbsp;&nbsp;&nbsp;&nbsp;Nije to ploča gramofonska preskakala dok sam se ja preznojavao na Devojci Sunca. Gramofon je bio još jedan slučaj rekonstituisanja kauzaliteta. Metak ispaljen iz nekog od Bulovih dirižabla udario je u jednu gomilu soli, u vremenskom brodu. Ta so je poletela u vazduh, kao kakva eksplozija, i tu je zahvaćena jedim od Dubinih HHK-a.
<BR>&nbsp;&nbsp;&nbsp;&nbsp;&nbsp;Jedan kristalić te soli bio je, zapravo, hipostatična slika jednog događaja koji se u vreme Bulovog napada još ne bejaše odigrao: događaja koji se sastoji od toga što Duba sedi u svojoj kancelariji u štabu 'Duba Kompanije', u mamutskoj zgradi koja je svojevremeno bila planina blizu granice Pensilvanije, na domak gradića Bingemtona; Duba iz debele cigare izvlači dim i izduvava ga u obliku prstenova; i rasejano mrmori u sebi neku pesmicu. Razmišlja o Elijevoj pogibiji, koja je majušni gubitak naspram divovskih zarada ostvarenih u poslu sa helijumom. Dubin um je pun šećera, debeo um, olenjen od bogatstva. Lovan Duba pevuši:
<BR>
<BR>&nbsp;&nbsp;&nbsp;&nbsp;&nbsp;Da li se taj dečko i sad penje planinom?
<BR>&nbsp;&nbsp;&nbsp;&nbsp;&nbsp;Da li se spotakao, da li je pao?
<BR>
<BR>&nbsp;&nbsp;&nbsp;&nbsp;&nbsp;To je taj kristal soli bio: jedan glas, jedna pesma, jedna izdvojena zanesenost u sanjarenja. Zakovitlao se kristalčić u Hablovom vremenu, postao izrovašen, udvojen, izmenjen, pretopio se u drugo ono što časovnik meri, pa u treće to što časovnik meri, i četvrto i još mnogo koje; i u razna druga mesta u prostoru, pa, između ostalog, i u jednu sobu prepunu ljudi u Santa Feu u saveznoj državi Novi Meksiko, dvadeset milijardi godina posle ylem-a, tu gde su dvoje umornih primata sačinili 'zver sa dvoje leđa'.
<BR>
<BR>&nbsp;&nbsp;&nbsp;&nbsp;&nbsp;Iz ruke mi se krv slila u telo, toliko da se više nije izdržati moglo. Zabila sam drugu ruku u fisuru, a desnu izvukla i rastresla nadole, ostavila je tako minut jedan, da se krv u nju vrati. Ovog dela putanje najviše sam se plašila: crveni pomak nadmašuje deset na četvrti, još samo oko sedam dana do Big Bang-a, dvadeset milijardi godina duboko sam se zavukla u ono što sam nekada smatrala dubokom prošlošću. Hipostati ugrađeni u vremenski brod - u život Kosmosa prikazan u vidu jednog predela - takmičili su se sa talasima slika i čulnih osećaja koji su poplavno nadirali kroz rupetinu na brodskom koritu. Nije trebalo da osetim da prolazim kroz stravičnu zgusnutost i temperaturu; trebalo je da to budu, za mene, samo odlike tog predela, i da ih nepristrasno, hladno uzimam u obzir.
<BR>&nbsp;&nbsp;&nbsp;&nbsp;&nbsp;Sva sam se razlepila po toj steni, vrhovima prstiju grebucala po jednom kamenom naboru u nadi da neću skliznuti. Onda sam se opet, silnim naporom, povukla rukama, bacila napred. I zastala u mrtvoj tački na kraju ovog manevra, provela tako neko vreme (to su morali biti milenijumi, na referentnoj skali vremena) i sjurila pesnicu u jednu pukotinu i tako sebi obezbedila čvrsto uporište na crvenom pomaku deset na deveti, na samo minut od Velikog praska.
<BR>&nbsp;&nbsp;&nbsp;&nbsp;&nbsp;Onda sam ugledala tetovažu mog dede. Zapela sam toliko da mi se krv pojavila pred očima, izvukla se donjom vilicom do pesnice i videla Sedmu bulu, veliku kao moje lice, uklesanu u stenu. Bilo je to Bulovo međuplanetno 'Kilroj je bio ovde'. Na toj tački je Bulov agent-operativac uspeo da izmeni praiskonski nukleosintezni proces, da izmeni postotke proizvedenog helijuma, i da, kao nuzproizvod, inter alia, proizvede i mene.
<BR>&nbsp;&nbsp;&nbsp;&nbsp;&nbsp;Ta Sedma bula davala je jedan prizor meni poznat - bar sam mislila da mi je poznat - iz niza budističkih deset Bula:
<BR>
<BR>&nbsp;&nbsp;&nbsp;&nbsp;&nbsp;Bika traže. Trag mu prate.
<BR>&nbsp;&nbsp;&nbsp;&nbsp;&nbsp;Bika vide. Pa ga hvate.
<BR>&nbsp;&nbsp;&nbsp;&nbsp;&nbsp;Pripitome. Pa pojašu.
<BR>&nbsp;&nbsp;&nbsp;&nbsp;&nbsp;A sedmo šta je? - Idemo dalje!
<BR>
<BR>&nbsp;&nbsp;&nbsp;&nbsp;&nbsp;Posegnula sam u džep, pored dopler-metra, našla i izvadila Dubinu crnu kuglu. Sada sam znala šta je: ćorak. Bacih je niz liticu i otpratih je pogledom dok je nestajala u zaslepljujućem oblaku protosolarnih maglina. Onda, držeći se za uspravni zid još samo molitvom i ničim više, zamahnuh rukama i dočepah se jednog ispusta koji me je, poslednji, delio od samog vrha. Kao da sam se uhvatila za žicu dalekovovoda, pod visokim naponom. Na trzaj i presamićivanje prebacih gornji deo tela tamo, stomakom se tarući o ivicu.
<BR>&nbsp;&nbsp;&nbsp;&nbsp;&nbsp;Dospela sam u Plankovu epohu, crveni pomak je dostigao vrednost od blizu deset na trideseti, dakle dektilijardu; temperatura, deset miliona milijardi biliona elektron-volti, gustina 1030 kilograma po kubnom centimetru, ali tada je cela Vasiona dostupna posmatranju imala prečnik od samo jednog milijarditog dela bilionitog dela bilionitog dela centimetra. Ostadoh gluva, slepa, lišena ma kakvog čulnog utiska...
<BR>&nbsp;&nbsp;&nbsp;&nbsp;&nbsp;I nabacih se na sam vrh, u Osmu bulu: nadmašena Jednost! I razumeh: svet više ne vidim jer svet jesam. Ušla sam u svoju sopstvenu Komptonovu talasnu dužinu, u apsolutnu slobodu infinitezimalnog, u Hajzenbergovo svetilište, u nezaprljivu tajnu materice sveta, u crveni pomak koji se bliži beskonačnom, u podatke koji se bliže nuli - ili se bliže čemu god ja hoću da se bliže, ja, Topsi, Primum Mobile!
<BR>&nbsp;&nbsp;&nbsp;&nbsp;&nbsp;To bejaše pre dvadeset milijardi leta. Topsi je svoje ostvarila: to da se nikad nije ni rodila - a, kao što reče moj deda: "Ko ima toliko mnogo sreće? Možda svaki milioniti čovek!" Međutim, postoje još dve Bule:
<BR>
<BR>&nbsp;&nbsp;&nbsp;&nbsp;&nbsp;Deveta: i pored doma (ilema) prođi
<BR>&nbsp;&nbsp;&nbsp;&nbsp;&nbsp;Deseta: daljem životu dođi.
<BR>
<BR>&nbsp;&nbsp;&nbsp;&nbsp;&nbsp;Sedim kraj prozora na gori Sonomi, pišem ove međusobno neuklopljene beleške, a nebo počinje da se žari zračenjem našeg pet milijardi godina starog roditelja. Sunce izmagličasto, gora tamnozelena. Glava me i sad boli užasno. Zavežljaji sa ledom su samo mlitave krpe koje svojim curenjem prljaju uglove moje sveske. Dirižabla više nema, nigde nijednoga.
<BR>&nbsp;&nbsp;&nbsp;&nbsp;&nbsp;Sigijevo hrkanje je najneprijatnije u istoriji čovečanstva; ili mi se tako samo čini, zbog migrene. Ovo je Deveta bula: ja sam opet jedan mali čovek, zvezdani pepeo, denuman. Ja sam Eliot, baš kao što i piše tamo gde vam je navedeno ime autora ove priče. A Deseta bula sastoji se u tome što ću kroz nekih pet minutića morati da budim Sigija da bi on stigao na svoj zakazani sastanak u San Rafaelu na vreme.
<BR>&nbsp;&nbsp;&nbsp;&nbsp;&nbsp;Veliki sam pristalica rekonstituisanja kauzaliteta. Bog blagoslovio rekonstituisanje kauzaliteta! Bog blagoslovio ženice ili mužiće, i dečicu, u sličicama u novčanicima; i tupa, lokalna objašnjenja za dosadne lokalne događaje; pa čak i migrenske glavobolje, ako su vam one prihvatljive kao način da se uvali džomba neprelaznica između ovog, Bogom-blagoslovenog sveta, i neobjašnjivih, Bogom-prokletih drugih svetova.
<BR>&nbsp;&nbsp;&nbsp;&nbsp;&nbsp;Kad sam izlazio iz ćumeza 'El Centra' u Santa Feu, Sunčani Dasa me dohvatio obema šakama za okovratnik. Nije bio ni najmanje ljut što sam drndačio njegovu žensku. Čak sam stekao njegovu naklonost. "Ne idi kući, čoveče", reče mi Sunčani. "Ne budi kao svi... Ostan' ovde s nama, budi hi-pi."
<BR>&nbsp;&nbsp;&nbsp;&nbsp;&nbsp;Ali nisam poslušao savet Sunčanoga. Jer, šta je, na kraju, ovaj život, dubok poput neba noći, tajanstveno bogat, a u njemu svaki tren i svaki stvor neizmerno drevan? Trun prašine čelo mi dotiče, to je Dubina crna lopta u padu sa vrhunca vremena, odakle ju je Topsi ispustila. Iz radija prsketa statik, drhtaj iz one prve, praiskonske, plamene kugle.
<BR>&nbsp;&nbsp;&nbsp;&nbsp;&nbsp;Dovoljno je zaprepašćujuće biti i kao svi.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
