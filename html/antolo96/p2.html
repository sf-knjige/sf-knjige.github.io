<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Jan R. Mek Liod: DEDICA
<P>&nbsp;&nbsp;&nbsp;&nbsp;&nbsp;Unuci mi vratiše vreme. I kad odu, kuća neće biti ista. Dabome, nisam čuo njihov dolazak - ni jutros, kao ni mnogih drugih jutara, nisam se bio potrudio da uključim bubne opne - ali konzola pored kreveta me je ćuškala, stvarajući ono bockavo osećanje, i najposle privukla moju pažnju. Šta sam do tada radio? Ležao u senci, na vrućini, gledao kako morski povetarac podiže šarene zavese? Ma, čak ni to. Bio sam negde daleko. Putnik u belom praznom prostoru.
<BR>&nbsp;&nbsp;&nbsp;&nbsp;&nbsp;Zavese trepere. Moj krevetski pomoćnik izlazi iz zida, pruža ruke nalik na one kod bube-bogomoljke, da se ja za njih pridržim. Potegnem jedanput - i evo me u sedećem položaju. Potegnem drugi put, i već stojim na nogama. Slani vazduh se gura ka meni, prvo vruć, zatim prohladan. Zastajem da žmirnem. Polako, pa brzo, sa oba oka. Jedan trenutak koncentracije. Uprkos svemu što mi je rek'o doktor Fanian, nikad ovo neće biti kao vožnja biciklom, ali ko sam ja, sada, da mislim na vožnju biciklom? Evo, bubne opne moje su se uključile, i zvuci svega uskaču u mene. Čujem talase, more, guštere kako se kreću po stenama, daleke pesme ptica, tihi šapat drveća. Čujem sporo kapljanje iz glave tuša na keramičke podne pločice u kabini za tuširanje, i pućkanje letikola sa krilima u boji duge, negde gore u vrelom plavom nebu. Čujem papirni dah i puls jednog starog čoveka koji se razbudio iz prepodnevnog dremeža. I čujem glasove, mlade glasove, ispred ulaznih vrata moje kuće.
<BR>&nbsp;&nbsp;&nbsp;&nbsp;&nbsp;"Nemoguće da je unutra."
<BR>&nbsp;&nbsp;&nbsp;&nbsp;&nbsp;"E, al' nemoguće je i da je napolje."
<BR>&nbsp;&nbsp;&nbsp;&nbsp;&nbsp;"Da mi..."
<BR>&nbsp;&nbsp;&nbsp;&nbsp;&nbsp;"Ne, nego ti."
<BR>&nbsp;&nbsp;&nbsp;&nbsp;&nbsp;"Dobro ja ću..."
<BR>&nbsp;&nbsp;&nbsp;&nbsp;&nbsp;"Slušaj. Učinilo mi se..."
<BR>&nbsp;&nbsp;&nbsp;&nbsp;&nbsp;"On je."
<BR>&nbsp;&nbsp;&nbsp;&nbsp;&nbsp;Spuštam pogled na sebe, i vidim: da, obučen sam, na neki način. Šorts i majica, oboje izgužvani, ali bar ne ono u čemu sam spavao noćas. Pa, znači, ja se jesam obukao danas. Jesam doručkovao, i posle se oprao, obrijao...
<BR>&nbsp;&nbsp;&nbsp;&nbsp;&nbsp;"Jesi tu dedice?"
<BR>&nbsp;&nbsp;&nbsp;&nbsp;&nbsp;Glas moje unuke Agate.
<BR>&nbsp;&nbsp;&nbsp;&nbsp;&nbsp;"Čekaj malo", graknem ja, sav ukočen od spavanja. Još ja ne verujem stvarno. Ali zahuktavam se prema hodniku.
<BR>&nbsp;&nbsp;&nbsp;&nbsp;&nbsp;Ulazna vrata kuće predstavljaju izvesnu prepreku. U njih je ugrađen sistem za prepoznavanje glasa; to mi je obezbedio moj sin Bil. Doduše, sad više nema, ili gotovo nikad nema, provala i napada na građane, ali Bil je sklon da se brine - njemu je već više od osamdeset godina, a i ostario je stvarno u skladu sa tom brojkom.
<BR>&nbsp;&nbsp;&nbsp;&nbsp;&nbsp;"Je li sve u redu unutra, dedice?"
<BR>&nbsp;&nbsp;&nbsp;&nbsp;&nbsp;Ovog puta to je Saulov glas.
<BR>&nbsp;&nbsp;&nbsp;&nbsp;&nbsp;"Ma jeste, dobro je meni."
<BR>&nbsp;&nbsp;&nbsp;&nbsp;&nbsp;Jednostavna rutina sa vois-kodom uspeva da me zbuni na trenutak. Na ekrančetu piše 'Korisnik nije prepoznat'. Pokušavam ponovo, i ponovo, ali glas mi je sasušen jednako kao i udovi pre dodavanja maziva. Unučad me čuju napolju, i misle da njihov dedica priča sam sa sobom.
<BR>&nbsp;&nbsp;&nbsp;&nbsp;&nbsp;Najzad. Moja ulazna vrata se širokim razmahom otvaraju.
<BR>&nbsp;&nbsp;&nbsp;&nbsp;&nbsp;Saul i Agata. Oboje neverovatno stvarni, u blistanju ovog jutra, a iza njih treperi drum oivičen kiparisima. Ja bih želeo da oni tako stoje još nekoliko trenutaka, dok ja stignem da malo uhvatim dah - i dok se zatamne rožnjače koje su mi ugrađene prošle zime - ali već sam zagrljen i poljubljen i oni prošli pored mene i ušli u kuću, pre nego što se ijedno od mojih čula prilagodilo. Okrećem se prema hodniku. Njihov prtljag leži bačen na jednu hrpu. Sa ivicama od soli, oblepljen peskom, izbledelih boja, nabrekao od rublja koje tek treba oprati i od uzbuđenja dalekih mesta. Venecija. Pariz. Njujork. More mira. I posle svega ovoga, ja ipak moram pipnuti, da bih se uverio.
<BR>&nbsp;&nbsp;&nbsp;&nbsp;&nbsp;"De-di-liii? Gde je klopa?"
<BR>&nbsp;&nbsp;&nbsp;&nbsp;&nbsp;Agata je čučnula na pločicama moje staromodne kuhinje i zagledala se u otvoreni frižider. A Saul je nagnuo ka sebi vrč, onaj samohladeći koji je našao iznad sudopere. Njegovo mrko grlo radi. Oboje su u prekraćenim farmericama i dronjavim majicama. Jasno je da su u toj istoj odeći već danima. A ja se zabrinuo da li sam dobro obučen... ali ne, ne važe ista pravila za mene i za njih. Agata ustaje, puni usta kockom amonijačnog sira bri iz dubine frižidera. Saul briše usne nadlanicom, smeška se. Kao da je osetio da je onaj zagrljaj u hodniku možda prošao mimo mene, prilazi mi i zagrli me ponovo. Čvrsto sam uhvaćen, a on stoji visok kao kula, i ja osećam da me strnjika njegove brade bocka po ćeli na temenu. A on mrmlja lepo je biti ovde, dedice. Agata se pridružuje i ljubi me, a na njenim usnama su mrvice sira; ona mi prenosi doživljaj svih onih kilometara koje je prevalila da bi stigla dovde, slani prah sa milion dalekih mesta. U trenutku kad osetim meki pritisak njenih sisa na mojoj nadlaktici, obuzima me iskušenje da se odmaknem. Ali suviše je sladak ovaj trenutak, suviše nevin. Kamo sreće da potraje zauvek.
<BR>&nbsp;&nbsp;&nbsp;&nbsp;&nbsp;Naposletku se odmaknemo za po jedan korak i osmotrimo jedni druge.
<BR>&nbsp;&nbsp;&nbsp;&nbsp;&nbsp;"Trebalo je da mi javite da dolazite", kažem ja, a pitam se zašto moram kvariti ovaj čas takvim žalbama. "Pa bi' ja dovukao dosta hrane."
<BR>&nbsp;&nbsp;&nbsp;&nbsp;&nbsp;"Pokušali smo, dedice", kaže Agata.
<BR>&nbsp;&nbsp;&nbsp;&nbsp;&nbsp;Saul klima glavom. "Pre neki dan, dedice, sa šatlporta u Atini. I posle toga, još ne znam koliko puta, dok smo se vozili trajektom po ostrvima. Ali smo stalno dobijali samo zastavicu 'zauzeto'."
<BR>&nbsp;&nbsp;&nbsp;&nbsp;&nbsp;"Spremao sam se ja da popravim tu konzolu", kažem.
<BR>&nbsp;&nbsp;&nbsp;&nbsp;&nbsp;Saul se smeška, ni za tren nije poverovao. Pita: "Da li bi voleo da ja bacim pogled?"
<BR>&nbsp;&nbsp;&nbsp;&nbsp;&nbsp;Slegnem ramenima. Onda klimnem glavom u znak 'da', jer ta konzola stvarno treba da se reprogramira. A Saul i Agata su se, verovatno, zaista zabrinuli kad nisu mogli proći, iako se meni ne može ništa ozbiljno desiti, a da se ne aktivira neki od alarma koji su implantovani u mene.
<BR>&nbsp;&nbsp;&nbsp;&nbsp;&nbsp;"Ali ne smeta ti što smo došli, zar ne, dedice? Mislim, ako smo na smetnji, il' tako nešto, ti samo kaži, i mi ćemo otići." Agata zeza, dabome, samo da bi videla izraz na licu dedilija.
<BR>&nbsp;&nbsp;&nbsp;&nbsp;&nbsp;"Ne, ne." Dižem obe šake, u znak predaje. Osećam da zglobovi počinju dejstvovati lakše. "Divno je imati vas ovde. Ostanite sa nama koliko god želite. I radite što god hoćete. Zato postoje dede."
<BR>&nbsp;&nbsp;&nbsp;&nbsp;&nbsp;Klimaju glavama mudro, kao da je deda upravo izrekao neku veliku istinu. Ali preko prastarog kuhinjskog stola razmenjuju se i oštri pogledi, a ja stižem da uhvatim odjek svojih reči pre nego što su sasvim nestale. Kapiram šta je deda rekao, šta mu je izletelo. Sa nama. Kod nas.
<BR>&nbsp;&nbsp;&nbsp;&nbsp;&nbsp;Zašto upotrebih taj plural? Zašto? A Hana mrtva već više od sedamdeset godina?
<BR>&nbsp;&nbsp;&nbsp;&nbsp;&nbsp;Sat kasnije, kad su se stabilizovali i hormoni i maziva, krećem ja dole, u lučki gradić, u mom drmotresnom fordu unazad spuštenog krova. Poš'o u kupovinu, treba nahraniti ta gladna usta, mada bih radije provodio svaki mogući trenutak u društvu Saula i Agate.
<BR>&nbsp;&nbsp;&nbsp;&nbsp;&nbsp;Bele kuće, prohladne ulice koje uokviruju velike komade mora i neba. Vozim ovamo dole, do luke, jednom ili dvaput nedeljno, da dobavim ono malo robe što je meni potrebno; ali danas vidim stvari koje nikad ranije nisam primećivao. Kanarince i cveće na prozorskim pragovima. Tezgu punu kandiranog voća i marcipanskih miševa: od nje dopire šećerni lahor. Parkiram forda na trgu, uključujem autonoge i krećem pešice, upravo u trenutku kad se vazduhom razleže podnevni zvon.
<BR>&nbsp;&nbsp;&nbsp;&nbsp;&nbsp;Dok stignem do Antonija, mog uobičajenog pekara, vidim da, na kupovinskim kolicima debelih točkova, koja sam uzeo sa šetališta kod fontana, displej već pokazuje reči: puno opterećenje. Stvarno je trebalo da uzmem ona veća, ali za to je potrebno ubaciti neku paricu više, valjda. Antonio se široko, snažno osmehuje. On je krupan čovek, a ispred njega je čitav front sačinjen od nagiba zlatne hlebne kore i postrojenih zemički sa ledenim kremom i na kremu svake po jedna trešnja kao pupoljak dojke. Antonio, oznojen, posut brašnom; on voli svoj posao. Čini se da u ovim vremenima svako, na isti taj način, voli ono što radi.
<BR>&nbsp;&nbsp;&nbsp;&nbsp;&nbsp;Upirem prstom tuda i svuda. Dve vekne; ne, ne, tri vekne. I ono gore; dobro, hajde, uzeću i nekoliko toga, da se nađe. A ono dugačko pa uvijeno - je li slatko? Oduvek sam se pitao...
<BR>&nbsp;&nbsp;&nbsp;&nbsp;&nbsp;"Imaš goste?" Pakuje krckave tople vekne u krckave smeđe kese.
<BR>&nbsp;&nbsp;&nbsp;&nbsp;&nbsp;"Došli mi unuci." Smeškam se, sa srećom kokoške nad pilićima. "Iskrsnuše jutros, iz vedra neba."
<BR>&nbsp;&nbsp;&nbsp;&nbsp;&nbsp;"Super", kaže on, sav ozaren. Pljesnuo bi on mene po ramenu, kad bi mogao da pruži ruku tako daleko preko svoje mermerne tezge. "Koliko im je godina?"
<BR>&nbsp;&nbsp;&nbsp;&nbsp;&nbsp;Sležem ramenima. Kako stoji to sa godinama sada? Bil ima osamdeset i nešto. Znači, ovo dvoje - blizu trideset. Ali to ne može biti tačno...
<BR>&nbsp;&nbsp;&nbsp;&nbsp;&nbsp;"Nije bitno", kaže on i dodaje mi kese, isuviše učtiv da pita mogu li ja to sve poneti. "Sad je baš dobro vreme." Moje autonoge šište dok uzmičem ka vratima i izlazim. Kupovinska kolica idu za mnom.
<BR>&nbsp;&nbsp;&nbsp;&nbsp;&nbsp;Ali on je u pravu. Sad jeste baš dobro vreme. Najbolje vreme.
<BR>&nbsp;&nbsp;&nbsp;&nbsp;&nbsp;Na povratku do trga, ispustim kese sa hlebom. Kolica su toliko pretrpana da mi ne bi mogla pomoći čak i kad bih ja znao kako da ih zamolim; a sam da se sagnem, to bih mogao, ali bih morao prvo da siđem sa autonogu. Međutim, jedna žena sede kose podiže kese i pomaže mi da stignem do automobila.
<BR>&nbsp;&nbsp;&nbsp;&nbsp;&nbsp;"Ti voziš?" pita ona, dok ja zvekećem preko trga, a kupovinska kolica bruje vozeći za mnom. Približavam se mom fordu, koji je muzejski primerak. Ona se opet tiho smeje. Njeno lice je skriveno pod isprepletanim senkama slamnog šešira za sunce.
<BR>&nbsp;&nbsp;&nbsp;&nbsp;&nbsp;Onda ona kaže: "Unuci - kako je to divno", dok se nektarine i narandže tumbaju na zadnje sedište. Pa, ne sećam se da sam joj rekao bilo šta o Saulu i Agati dok smo hodali - ja kad se zanesem, ne pamtim šta govorim - ali možda su unučad jedino moguće objašnjenje za ovoliku kupovinu od strane čoveka koji je ovako star kao ja. Okrećem se da joj zahvalim, ali ona već odlazi pod urmine palme. Njiše se njena haljina sa naštampanim cvetnim šarama. Laktovi i pete su joj naborani, sandale lepeću, vidim meke pramenove njene sede kose. Prstenje na njenim pomalo čvornovatim prstima hvata sunčeve zrake. Zurim ja, i mislim. Razmišljam: eh kad bi samo.
<BR>&nbsp;&nbsp;&nbsp;&nbsp;&nbsp;Vratio se ja u kuću, posle više sati boravka napolju (a namera mi je bila da samo 'skoknem' u kupovinu), a moja ulazna vrata otvorena i nezaključana. Ona obično galame kao luda, onim bi-bip signalima, kad ih ostavim makar i odškrinuta, ali moji unuci su, očigledno, uspeli da ih onesposobe. Iskoračujem iz autonogu. Stojim u sopstvenom hodniku i osećam trnce u mom sintetičkom kuku. Čekam da mi se rožnjače prilagode promeni osvetljenja.
<BR>&nbsp;&nbsp;&nbsp;&nbsp;&nbsp;"Vratio sam se!"
<BR>&nbsp;&nbsp;&nbsp;&nbsp;&nbsp;Tišina - ili nešto onoliko približno tišini koliko to ove bubne opne dozvoljavaju. Udaraju talasi. Čuju se otkucaji srca. I disanje. Tiho, sporo disanje. Polazim za tim zvukom.
<BR>&nbsp;&nbsp;&nbsp;&nbsp;&nbsp;Unutrašnjost mog kupatila izgleda kao da su Saul i Agata kupali velikog psa, nimalo sklonog saradnji. Mokri peškiri leže na sve strane, a pod kupatila je sapunjasto jezero, ali dabome, oni su pokolenje naviknuto da mašine uvek sve očiste za njima. Još dalje, u senovitoj dvokrevetnoj sobi koju su uzeli za sebe, moja unučad leže sklupčana. Agata obučena u moj stari, ne više beli kućni ogrtač, koji, sad kad sam ga video na njoj, nikada više neću želeti da operem niti zamenim. Rasula se kosa njena po jastuku, a palac primakla ustima. A Saul se okrenuo i sklupčao na suprotnu stranu, nag, dupe pritisnuo uz njeno dupe. Dugačke butine medeno-smeđe boje. Saul je gladak i miran, divan kao kip.
<BR>&nbsp;&nbsp;&nbsp;&nbsp;&nbsp;Video sam jednom jedan nadgrobni spomenik - u nekoj staroj katedrali, u staroj Engleskoj - na kome su dva usnula deteta, isklesana u belom mermeru. Mora biti da sam tamo išao zajedno sa Hanom, jer, sećam se onog osećaja lakoće kad je ona uz mene, ili, bar, odsustva onog bola koji me nikako ne napušta otkad nje nema. I sećam se kako sam piljio u ona slatka bela lica i razmišljao koliko je nemoguća takva vedra smirenost, čak i u najluđim dubinama detinjstva. A sada se ona događa svakodnevno. Sve je, svakoga dana, čudo.
<BR>&nbsp;&nbsp;&nbsp;&nbsp;&nbsp;Uzmičem. Zatvaram vrata, činim nespretnu buku i nadam se da njome nisam probudio nikog. U kuhinji ručno istovarujem kolica, gledam kako se sadržina mojih kesa magično smanjuje dok raspoređujem robu po policama. Tako mnogo, a postaje tako malo. Ali ne mari; biće dovoljno za jedan kasni ručak, možda i za večeru. A moja unučad spavaju, kuća se vrtloži od njihovih snova. Vreme je, u svakom slučaju, da pozovem Bila.
<BR>&nbsp;&nbsp;&nbsp;&nbsp;&nbsp;Moj sin je u kancelariji. Bil na konzoli uvek izgleda drugačije, i ja se, kao i obično, pitam da li je ovo lice koje on namešta naročito za mene. Teorijski, Bil je kao Antonio - on radi naprosto zato što voli da radi taj posao - ali meni je teško da u to, baš, poverujem. Sve kod Bila govori o dužnosti, a ne o zadovoljstvu. Vidim večernje kule velikog grada kroz prozor iza njegovog ramena. Svetlosti letikola, kući usmerenih, promiču kao žiške kroz nebo rumeno poput vatre založene nasred polja. Ali koji je to grad? Bil se večito preseljava, juri za poslom. Moja konzola ga svejedno nađe, ali ona nije programirana da ti kaže gde, osim ako je pitaš. A ja ne znam kako da je pitam.
<BR>&nbsp;&nbsp;&nbsp;&nbsp;&nbsp;"Zdravo, ćale."
<BR>&nbsp;&nbsp;&nbsp;&nbsp;&nbsp;Dva ili tri otkucaja srca. Negde, nigde, prostor se rastvara, dajući instant-prenos ovog ćutanja između nas. Bil čeka da ja kažem zašto sam ga zvao. Zna on da tata ne bi zvao bez razloga.
<BR>&nbsp;&nbsp;&nbsp;&nbsp;&nbsp;Ja kažem: "Dobro izgledaš, sine."
<BR>&nbsp;&nbsp;&nbsp;&nbsp;&nbsp;On naginje glavu, u znak potvrđivanja da je tako. Njegova kosa je i sad, većim delom, one prirodne crvenosmeđe boje - bejaše to Hanina boja - ali vidim da se počela povlačiti i postajati proseda. Oči su mu nešto upale, a oko njih su duboke bore, dok ovako zuri u mene. Kad ne bih znao da nije tako, pomislio bih, maltene, da moj sin počinje da izgleda star. "I ti, ćale."
<BR>&nbsp;&nbsp;&nbsp;&nbsp;&nbsp;"Ovde su tvoja deca. Saul i Agata."
<BR>&nbsp;&nbsp;&nbsp;&nbsp;&nbsp;"A-ha." On žmirne i brzo ide dalje. "Kako su oni?"
<BR>&nbsp;&nbsp;&nbsp;&nbsp;&nbsp;"Oni su..." Želim da kažem, divni, neverovatni; sve one velike, glupe šteneće reči. "...dobro. U ovom trenutku spavaju, naravno."
<BR>&nbsp;&nbsp;&nbsp;&nbsp;&nbsp;"Gde su bili?"
<BR>&nbsp;&nbsp;&nbsp;&nbsp;&nbsp;Poželim da slegnem ramenima, ali nikada mi nije bilo udobno da u razgovorima preko telefona koristim gestove i druge neverbalne načine izražavanja. "Nismo još stvarno razgovarali, Bile. Umorni su. Hteo sam samo da ti javim."
<BR>&nbsp;&nbsp;&nbsp;&nbsp;&nbsp;Bil napući usne, dugačke, uske. Kao da bi nešto kazao, ali ne, neće ništa reći. Umorni. Nismo još razgovarali. Samo da ti javim. Uf! Kako to ležerno zvuči! Kao da su Saul i Agata bili ovde, kod svog dede, pre mesec dana, i kao da će sledećeg meseca verovatno opet navratiti.
<BR>&nbsp;&nbsp;&nbsp;&nbsp;&nbsp;"Pa, hvala, tata. Prenesi im, obavezno, da ih volim."
<BR>&nbsp;&nbsp;&nbsp;&nbsp;&nbsp;"Imaš li još neku poruku?"
<BR>&nbsp;&nbsp;&nbsp;&nbsp;&nbsp;"Reci im da bih bio srećan da mi se jave."
<BR>&nbsp;&nbsp;&nbsp;&nbsp;&nbsp;"Svakako hoću. Kako je Meg?"
<BR>&nbsp;&nbsp;&nbsp;&nbsp;&nbsp;"Fino."
<BR>&nbsp;&nbsp;&nbsp;&nbsp;&nbsp;"Trebalo bi da vas dvoje dođete ovamo."
<BR>&nbsp;&nbsp;&nbsp;&nbsp;&nbsp;"Mogao bi ti ovamo, ćale."
<BR>&nbsp;&nbsp;&nbsp;&nbsp;&nbsp;"Moramo nešto da sredim. U svakom slučaju, siguran sam da si ti..."
<BR>&nbsp;&nbsp;&nbsp;&nbsp;&nbsp;"...prilično zauzet, da. Ali hvala na pozivu, ćale."
<BR>&nbsp;&nbsp;&nbsp;&nbsp;&nbsp;"Dobro se čuvaj, sine."
<BR>&nbsp;&nbsp;&nbsp;&nbsp;&nbsp;"I ti."
<BR>&nbsp;&nbsp;&nbsp;&nbsp;&nbsp;Ekran sneži. Petljam nekoliko trenutaka i uspevam da ga isključim.
<BR>&nbsp;&nbsp;&nbsp;&nbsp;&nbsp;Krećem da spremim klopu za moje dve usnule lepotice. Razne salate, sir, krckav hleb, narezane šargarepe i biber, umokac od belog luka. Sve novo, sveže i sirovo. Dok radim, razgovor sa Bilom zuji mi uporno u glavi. U poslednjih nekoliko godina, takvi razgovori se nastavljaju u meni još satima posle stvarnog opštenja sa njim. Grupe reči i rečenice tumbaju se i odlaze ka novim značenjima. Ka stvarima nerečenim. Sad više nisam siguran zašto sam se uopšte trudio da ga zovem. Očigledno nema razloga da se on nešto zabrine za Saula i Agatu. Da li sam zvao samo radi hvalisanja - Hej, vidi, kod mene su tvoja deca! - ili u nadi da, tako iznenadnim pozivom, koji je pao, izgleda, u radno vreme u tom, ko zna kom gradu gde je Bil, mogu postići pravi kontakt?
<BR>&nbsp;&nbsp;&nbsp;&nbsp;&nbsp;Sečem mojim starim čeličnim noževima, na dasci za sečenje koja je tako mokra da se preliva u svim duginim bojama, i prisećam se Bila mladića, Bila deteta, Bila bebe. Bila kad Hana i ja nismo imali čak ni ime za njega, a već dve nedelje prošlo od izlaska iz bolnice. Dok je Hana postajala ogromna u tim drevnim danima pretporođajne neizvesnosti, planirali smo da ako bude dečak, dobije ime Pol, a ako bude devojčica, da se zove Ester. Ali kad je došao, kad smo ga odneli kući i okupali, kad smo pogledali to majušno stvorenje nalik na neki crveni indijanski totem sa izbuljenim očima i ogromnim testisima, i penisom alarmantno nadignutim, ime 'Pol' nam je zazvučalo dibidus pogrešno. Počinjao je da cvrkuće kad bi namirisao Hanu u blizini; za to smo imali naziv, govorili smo da je to njegova 'pesma mleka'. Mlatarao je nožicama po vazduhu i nešto se smehetao i smejao u dobu kad bebe, navodno, nisu sposobne da rade takve stvari. Zato mu dadosmo ime Vilijem. Nestašno, nevaljalo ime. U našem bleskastom roditeljskom samouverenju, čak i predvidljivi nadimci tipa 'dik', što bi značilo 'ona stvar', izgledali su nam kao sasvim prikladni. Ali dok je napunio dve godine, već je bio Bil za svakoga. Solidno, praktično ime, dobro mu je 'leglo', iako nikada nismo imali nameru, ni želju, štaviše ni sanjali nismo, da ga zovemo Bil.
<BR>
<BR>&nbsp;&nbsp;&nbsp;&nbsp;&nbsp;U vrućini sredine popodneva, ispod platnenog zastora na tremu između neba i mora, dedica je sa svojim potomstvom. Dobro se najeo. U stvari, iskreno da kažem, pomalo mi je muka, ali se nadam da se to ne primećuje.
<BR>&nbsp;&nbsp;&nbsp;&nbsp;&nbsp;"Na vezi je bio vaš tata, javio se", kažem ja, i otkrivam da je vino prevrnulo toj rečenici značenje - kao da je, bar jednom, Bil uložio malo truda i pozvao on mene.
<BR>&nbsp;&nbsp;&nbsp;&nbsp;&nbsp;"Bio 'na vezi'?" kaže Agata, zbunjena tom starom, slabo poznatom frazom. Na vezi, javio se. Zvao. Klima glavom. "A, tako?" Podiže jedno stopalo u espadrili, da ne nagazi mrave koji odnose mrvice hleba i komadiće salate. "Šta je rekao?"
<BR>&nbsp;&nbsp;&nbsp;&nbsp;&nbsp;"Nije mnogo." Bio bih srećan da mi se jave. Da li je hteo kazati da će biti nesrećan ako mu se oni ne jave? "Bil kao da je bio prilično zauzet", kažem ja. "O, da, i želeo je da zna gde ste vas dvoje bili poslednjih nekoliko meseci."
<BR>&nbsp;&nbsp;&nbsp;&nbsp;&nbsp;Saul se smeje. "To zvuči kao tata, zaista."
<BR>&nbsp;&nbsp;&nbsp;&nbsp;&nbsp;"Samo je zainteresovan", kažem ja, zato što mi se čini da bi trebalo da ga branim, nekako.
<BR>&nbsp;&nbsp;&nbsp;&nbsp;&nbsp;Agata odmahuje glavom. "Dedice, pa znaš kakav tata ume da bude." Nabora nos. "Sav ozbiljan i zabrinut. Ne kažem da ne treba stvarima pristupati ozbiljno. Ali ne svim stvarima."
<BR>&nbsp;&nbsp;&nbsp;&nbsp;&nbsp;"I tako je prokleto posesivan", kaže Saul, češkajući se po rebrima.
<BR>&nbsp;&nbsp;&nbsp;&nbsp;&nbsp;Pokušavam da ne klimnem glavom. Ali oni samo govore ono što su deca oduvek govorila: domahuju i viču preko generacijskog jaza, koji postaje sve širi. Hana i ja smo odlagali da imamo dete, Bila, sve do naših poznih tridesetih godina, radi karijere. Bil i njegova žena Meg bili su, valjda, bliže pedesetoj godini kad su dobili ovo dvoje dece. Nisu tada izgledali istrošeno - u nekom drugom dobu, ostavljali bi utisak tridesetogodišnjaka - ali starost je starost je starost.
<BR>&nbsp;&nbsp;&nbsp;&nbsp;&nbsp;Letikola kruže pod velikom plavom kupolom nad zalivom, jasno vidljiva srebrna jaja uz koja treprere, u duginim bojama, krilca, neverovatno malena; cvrčci cvrče među stenama obraslim u mirtu; jahte hvataju povetarac. Voleo bih da kažem nešto ozbiljno Saulu i Agati dok sedimo ovde, izvan kuće, na tremu, da eventualno saznam šta se dešava između njih i Bila i čak pokušam nešto tu da popravim. Ali umesto toga, počinjemo pričati o letovanjima. Pitam ih da li su zaista išli na More mira, na Mesec.
<BR>&nbsp;&nbsp;&nbsp;&nbsp;&nbsp;"Da li bi želeo da vidiš?"
<BR>&nbsp;&nbsp;&nbsp;&nbsp;&nbsp;"Vrlo rado."
<BR>&nbsp;&nbsp;&nbsp;&nbsp;&nbsp;Saul zaroni nazad, u kuću. Ne misleći, zapravo, ništa - ja sam već jedan vek u zakašnjenju - očekujem da se vrati sa svežnjem fotografija u koverti. Ali on se vraća sa jednom, kao, kutijom, to je nešto kao malecni video-rikorder sa određenim površinama koje korisnik treba dodirom da aktivira. Pruža mi tu spravu, a ja odmahujem glavom. "Bolje je da ti to uradiš, Saule."
<BR>&nbsp;&nbsp;&nbsp;&nbsp;&nbsp;Zato on namiče dve prohladne žice na moje uši, pritiska treću bočno uz moj nos, a kutiju ispušta meni u krilo, na ponjavu kojom sam se pokrio. Dotiče jedno dugme.
<BR>&nbsp;&nbsp;&nbsp;&nbsp;&nbsp;"Dedice, da li me čuješ?"
<BR>&nbsp;&nbsp;&nbsp;&nbsp;&nbsp;"Da..."
<BR>&nbsp;&nbsp;&nbsp;&nbsp;&nbsp;"Da li vidiš?"
<BR>&nbsp;&nbsp;&nbsp;&nbsp;&nbsp;Klimam glavom, bez razmišljanja, ali jedino što vidim jesu stpenasti zeleni travnjaci moje preterano uredne bašte, i more koje se otvara do horizonta. Jednostavnu, staru dobru stvarnost.
<BR>&nbsp;&nbsp;&nbsp;&nbsp;&nbsp;Onda, tras!
<BR>&nbsp;&nbsp;&nbsp;&nbsp;&nbsp;Saul kaže: "To smo mi kad stižemo mesečevim šatlom."
<BR>&nbsp;&nbsp;&nbsp;&nbsp;&nbsp;Letim preko crnih i belih kratera. Zvezde prolaze klizeći, iznad mene. Padam kroz zube planina, bezvazdušnih. Tumbam se prema srebrnom gradu tornjeva i kupola.
<BR>&nbsp;&nbsp;&nbsp;&nbsp;&nbsp;"A ovo je Lunarni park."
<BR>&nbsp;&nbsp;&nbsp;&nbsp;&nbsp;Paf! Ponoćna džungla po kojoj su razvučeni konopci sa svetiljkama. I protiv svoje volje, dižem pogled kroz neverovatno lišće, i kroz geod-kupolu, i vidim daleku Zemlju: majušnu plavu loptu.
<BR>&nbsp;&nbsp;&nbsp;&nbsp;&nbsp;"Pamtiš, Ag? Onu žurku?"
<BR>&nbsp;&nbsp;&nbsp;&nbsp;&nbsp;Odnekud dopire tihi smeh Agatin. "I tebe onako obučenog."
<BR>&nbsp;&nbsp;&nbsp;&nbsp;&nbsp;Lica. Ples. Sjaktava tela. Papagajski šarene boje. Neko skače tri, pet metara u vazduh. Zadrhtim: dodirnula me jedna šaka. Njušim Agatin miris, čujem da ona nešto kaže, ali to je potopljeno muzikom. Nije mi jasno da li je ona na snimku, ili na tremu.
<BR>&nbsp;&nbsp;&nbsp;&nbsp;&nbsp;"Ovo traje beskrajno dugo. Znaš, dedice, u to vreme bilo je zabavno, ali... premotaću napred."
<BR>&nbsp;&nbsp;&nbsp;&nbsp;&nbsp;Čujem sebe kako kažem: "Hvala."
<BR>&nbsp;&nbsp;&nbsp;&nbsp;&nbsp;Onda, tras! Ležim na leđima, na tremu. Pored mene, prevrnuta stolica za ležanje.
<BR>&nbsp;&nbsp;&nbsp;&nbsp;&nbsp;"Je li ti dobro? Dedice?"
<BR>&nbsp;&nbsp;&nbsp;&nbsp;&nbsp;Agata se naginje prema meni, sa neba. Pramenovi njene kose maltene me dodiruju po licu, a sise, opuštene nadole, pritiskaju njenu belu pamučnu bluzu iznutra.
<BR>&nbsp;&nbsp;&nbsp;&nbsp;&nbsp;"Nekako si se preturio iz ležaljke..."
<BR>&nbsp;&nbsp;&nbsp;&nbsp;&nbsp;Klimam glavom, pridižem se na moje stare laktove, osećam da sam se zajapurio od glupe postiđenosti; dobro sam tresnuo, leđima i dupetom, u izgledu su modrice koje će biti zaista spektakularne. Crne. Žestoko crvene. Purpurne. Kao da se Bog osmehnuo dole, kroz tropske oblake.
<BR>&nbsp;&nbsp;&nbsp;&nbsp;&nbsp;Agata mi pomaže da ustanem. Još mi se malo vrti u glavi, a osim toga, gutam, da mi ne pripadne jača muka. Na trenutak, dok endorfini nastupaju i pregrupišu se u mom krvotoku, uspevam čak da zavirim kroz njihov veo i da vidim poruke koje mi moje telo zaista pokušava poslati. Maltene osećam bol, zaboga! Žmirkam polako, i snagom volje prisiljavam sve to da se povuče. Vidim daske trema, u senci i suncu. Vidim polomljenu, palu kutiju malog video-rikordera.
<BR>&nbsp;&nbsp;&nbsp;&nbsp;&nbsp;"A, ne brini."
<BR>&nbsp;&nbsp;&nbsp;&nbsp;&nbsp;Snažne ruke smeštaju me nazad na stolicu za ležanje. Liznem usne, gutam, gutam, gutam. Ne, neću se ispovraćati.
<BR>&nbsp;&nbsp;&nbsp;&nbsp;&nbsp;"Je li ti dobro? Nešto si..."
<BR>&nbsp;&nbsp;&nbsp;&nbsp;&nbsp;"Nije mi ništa. Može li se to popraviti? Da ja pogledam?"
<BR>&nbsp;&nbsp;&nbsp;&nbsp;&nbsp;Saul mi istog trena vraća VR, tako da se mogu uveriti da je bespovratno razlupan. Podižem raspuknuti poklopac. Prostor unutra je većim delom prazan. Ima samo nekoliko srebrnih dlaka, koje dopiru do superprovodničkog prstena u sredini.
<BR>&nbsp;&nbsp;&nbsp;&nbsp;&nbsp;Postajem svestan da gunđam: "Neverovatne su te spravice, zar ne?"
<BR>&nbsp;&nbsp;&nbsp;&nbsp;&nbsp;"Dedice, sad se takvo smeće proizvodi na milione. Prave ih da budu lomljivi, baš zato da bi narod lomio pa kupovao druge. Nije problem. Hoćeš unutra? Možda ti je ovde, napolju, malo vrućina."
<BR>&nbsp;&nbsp;&nbsp;&nbsp;&nbsp;Pre nego što bih mogao smisliti šta da odgovorim, oni mi već pomažu da se vratim u kuću. Polažu me na sofu, u prohladni mrak, vrata su zatvorili, a roletne spustili; usadili su me u jastuke, kao lutku. Deo mene mrzi ovo, ali osećaj da se o meni brinu ljudska bića, a ne mašine tako je fini da se ne mogu buniti.
<BR>&nbsp;&nbsp;&nbsp;&nbsp;&nbsp;Sklapam oči. Posle nekoliko sekundi crvene tame, moje rožnjače se automatski zatamne. Prvi put kad su to uradile, očekivao sam osećanje duboke, konačne tame. Ali boja odsustva svega ipak je, za mene bela, a doktor Fanian mi kaže da je to kod svakog pacijenta drukčije. Kao ravnica pod snegom na nekoj mrtvoj planeti. Bolna belina. Kao bolnički čaršavi trenutak pre nego što umreš.
<BR>&nbsp;&nbsp;&nbsp;&nbsp;&nbsp;"Deda?"
<BR>&nbsp;&nbsp;&nbsp;&nbsp;&nbsp;"Kolko je sati?"
<BR>&nbsp;&nbsp;&nbsp;&nbsp;&nbsp;Otvaram oči. Tren kasnije, vid mi se vraća.
<BR>&nbsp;&nbsp;&nbsp;&nbsp;&nbsp;"Spavao si."
<BR>&nbsp;&nbsp;&nbsp;&nbsp;&nbsp;Pokušavam da se dignem u sedeći položaj. Agata me spreči, lako. Pojavljuje se papirna maramica. Agata briše pljuvačku sa moje donje vilice. Časovnik u sobi kaže sedam. Blizu je suton. Nema potrebe da žmirkam: bubne opne su mi i sad uključene. Kroz otvorena vrata ka tremu, u sobu dopiru zvuci plime koja se razbija o stene, ali takođe hvatam neko čudnovato zujanje. Naginjem glavu, kao pas. Pogledom tražim muvu. Da li je moguće da sam nesvesno treptao i time izazvao neku čudnu rekonfiguraciju bubnih opni? Onda mi jedan pokret zapadne za oko. Neka crna i srebrna stvarčica, jedva veća od glave čiode, prozvrji pored mog nosa, a ja vidim da je Saul kontroliše hitrim pokretima, koristeći 'paletu' koja mu leži na krilu. On sedi na sofi. Ovo je neka nova igrica.
<BR>&nbsp;&nbsp;&nbsp;&nbsp;&nbsp;Skliznem nogama sa sofe na pod. Sedim i najednom se osećam maltene normalno. Ja kad spavam po podne, obično se posle toga osetim deset godina stariji - dakle, kao leš - ali ovo spavanje mi je, zaista, do neke mere prijalo. Nema više mučnine u stomaku. Agata kleči pored mene, a Saul se igra tom svojom igračkom. A ja: blistava oka, sav nešto prpošan. Osećam se kao da mi je opet devedeset godina.
<BR>&nbsp;&nbsp;&nbsp;&nbsp;&nbsp;Kažem: "Razgovarao sam jutros sa Antonijem."
<BR>&nbsp;&nbsp;&nbsp;&nbsp;&nbsp;"Sa Antonijem, dedice?" Agatino čelo se naboralo, začuđena je.
<BR>&nbsp;&nbsp;&nbsp;&nbsp;&nbsp;"To je čovek u jednoj radnji", kažem ja. "Mislim, vi ga ne znate. Ima pekaru u luci."
<BR>&nbsp;&nbsp;&nbsp;&nbsp;&nbsp;"Dobro, dedice", podstiče me Agata slađano, "i šta si mu govorio?"
<BR>&nbsp;&nbsp;&nbsp;&nbsp;&nbsp;"Rekao sam mu da ste vi odseli kod mene - moji unuci - a on je pitao koliko vam je godina. Poenta je u tome da nisam baš sigurno znao."
<BR>&nbsp;&nbsp;&nbsp;&nbsp;&nbsp;"Zar ne možeš pogoditi?"
<BR>&nbsp;&nbsp;&nbsp;&nbsp;&nbsp;Zurim u nju. Zašto ona i Saul večito moraju sve da pretvaraju u igru?"
<BR>&nbsp;&nbsp;&nbsp;&nbsp;&nbsp;"Izvini deda", smiluje se ona. "Ne bi trebalo da te zadirkujem. Ja sad imam dvadeset osam i po, a Saul trideset dve i tri četvrtine."
<BR>&nbsp;&nbsp;&nbsp;&nbsp;&nbsp;"Sedam osmina", kaže Saul, ne skidajući pogled sa zujeće glave čiode, koja kruži nedaleko od otvorenih prozora. "I pripazi da ne zaboraviš moj rođendan." Glava čiode naglo poleti nazad, preko sobe. "To kažem tebi, Ag. Ne dedici. On nikad ne zaboravi..."
<BR>&nbsp;&nbsp;&nbsp;&nbsp;&nbsp;Glava čiode prozuji blizu Agate, dodirne pramenove njene kose, maltene je pipne po nosu. "Slušaj ti, Saule", kaže ona oštro, ustane, tresne nogom o pod. "Zar ne možeš isključiti tu prokletinju?"
<BR>&nbsp;&nbsp;&nbsp;&nbsp;&nbsp;Saul se osmehuje i odmahuje glavom: ne. Agata izmahuje rukom nagore, da dograbi tu stvarčicu, ali Saul je brži. Komanduje glavi čiode da munjevito odleti, zatim da se zavrti u petljama kroz vazduh. Sad se Agata kikoće, a Saulova pleća se tresu od veselja dok ona jurca za tom trunčicom po celoj sobi.
<BR>&nbsp;&nbsp;&nbsp;&nbsp;&nbsp;Klimam glavom, smeškam se bledo, gledam moju unučad kako se igraju.
<BR>&nbsp;&nbsp;&nbsp;&nbsp;&nbsp;"A šta je to, zapravo?" pitam, kada su konačno počeli da se umaraju.
<BR>&nbsp;&nbsp;&nbsp;&nbsp;&nbsp;"To je metakam, dedice." Saul dodiruje jedno dugme. Glava čiode se zaustavlja nasred sobe, ostaje nepomična kao da je zakucana u tu tačku prostora. Obrće se oko sebe, lagano, baca odraze blede večernje svetlosti sa svojih srebrnih faceta, lebdi, čeka novu komandu. "Samo se zajebavamo."
<BR>&nbsp;&nbsp;&nbsp;&nbsp;&nbsp;Agata se sruči u fotelju. Kaže: "Dedili, to je nešto najnovije. Nemoj mi reći da nisi video na vestima?"
<BR>&nbsp;&nbsp;&nbsp;&nbsp;&nbsp;Odmahujem glavom. Čak i na starom televizoru ravnog ekrana, koji držim u uglu sobe, sve danas izgleda kao video-spot rok-muzike. A beskonačno proticanje stalno dobrih vesti meni ne daje osećaj da su prave, jer sam odgajen na dijeti ratova i masovnog umiranja od gladi u Africi.
<BR>&nbsp;&nbsp;&nbsp;&nbsp;&nbsp;"A kako to radi?" pitam.
<BR>&nbsp;&nbsp;&nbsp;&nbsp;&nbsp;"Pa", kaže Saul, "ova metakamera prikazuje efekte kolabiranja višestruke talasne forme. Vidi..." Saul se premešta postrance prema meni, duž sofe, sa koje ne ustaje. Paleta mu je i sad na krilu. "Ono gore, što zuji, to je multisočivo, a ja ga jednostavno kontrolišem odavde..."
<BR>&nbsp;&nbsp;&nbsp;&nbsp;&nbsp;"...zapanjujuće", kažem ja. "Kad sam bio mlad, imali su kamkordere koje nisi mogao ni u džep da uguraš. Osim ako ti se napravi specijalno veliki. Džep, mislim. Ne kamkorder..."
<BR>&nbsp;&nbsp;&nbsp;&nbsp;&nbsp;Saul se neprestano smeška, čekajući kraj ove moje digresije. "Ali to nije samo kamera, dedice. Uostalom, kamere ove veličine mogao si kupiti još pre petnaest godina." On dodiruje paletu na svom krilu, i iznenada bunar blistavosti kreće iz palete nadole, kao da se otvara tunel kroz pod, u dubine. Onda se blistavost izoštrava u sliku. "Vidiš? To je Agata."
<BR>&nbsp;&nbsp;&nbsp;&nbsp;&nbsp;Klimam glavom. Zaista, Agata je tu: u tri dimenzije, na ekranu-paleti, na Saulovom krilu. Agata. Lepša nego slika.
<BR>&nbsp;&nbsp;&nbsp;&nbsp;&nbsp;Gledam Agatu, a ona sa palete ustaje. Ležerno se šetka do prozora. Za njom plovi sočivo veliko kao glava čiode, snima je. Fasciniran sam. Ona izgleda, možda zbog ovih mojih novih rožnjača, jasnija nego stvarna Agata.
<BR>&nbsp;&nbsp;&nbsp;&nbsp;&nbsp;Zujkajući u sebi neku melodiju, Agata počinje da čupka jednu po jednu laticu sa ruža izloženih na prozorskom pragu. Pušta latice da padaju na pod. Nastavljam je gledati u toj Saulovoj paletnoj projekciji i zapažam kako neobično te latice plove iz njenih prstiju, kako se umnožavaju i dele. Neke se čak uzdižu, i plešu, kao da ih nosi neki povetarac, iako je vazduh u sobi miran. Iza sebe ostavljaju tragove, koji postepeno blede. Onda se i Agatino lice zamućuje u trenutku kad se ona okreće i osmehuje. Jer ona ostaje vidljiva i u profilu, nastavlja da gleda kroz prozor. Vide se njene oči u usta pod oba ta ugla istovremeno. Onda ona čini jedan korak napred, ali u isto vreme ostaje nepomična. Efekat ovih pretapanja u prvo vreme je privlačan, kao portret koji je radio Pikaso, ali preklapanja se nagomilavaju i paleta daje sve veću pometnju. Saul dodiruje rub palete. Agata kolabira u sebe, opet u samo jednu sliku. Gleda kroz prozor, u suton, jednu veliku jahtu sa belim jedrima, ukotvljenu u zalivu. To je ista ona Agata koju vidim kad dignem pogled ka njoj.
<BR>&nbsp;&nbsp;&nbsp;&nbsp;&nbsp;"Zar nije super?" kaže Saul.
<BR>&nbsp;&nbsp;&nbsp;&nbsp;&nbsp;Mogu samo klimnuti glavom.
<BR>&nbsp;&nbsp;&nbsp;&nbsp;&nbsp;"Neverovatno, a?" kaže Agata i otresa polen sa prstiju. "Metakamera prikazuje moguće Vaseljene, one koje leže blizu naše. To razumeš, dedice, je li tako?"
<BR>&nbsp;&nbsp;&nbsp;&nbsp;&nbsp;"Da. Ali..."
<BR>&nbsp;&nbsp;&nbsp;&nbsp;&nbsp;Agata priđe i poljubi moje ćelavo teme na kome su staračke mrlje.
<BR>&nbsp;&nbsp;&nbsp;&nbsp;&nbsp;Napolju, onostran trema i somotno urednog vrta, horizont mora se rastvorio. Velika jahta belih jedara sada kao da plovi sa ranim zvezdama. Nisam u stanju da odredim čak ni to da li je posredi opsena.
<BR>&nbsp;&nbsp;&nbsp;&nbsp;&nbsp;"Mi smo mislili da večeras iziđemo sami, dedice", mrmlja ona, usnama koje su golicavo blizu mog uha. "Da vidimo šta ima dole u luci. Naravno, samo ako se ti osećaš u redu. Nemaš ništa protiv da nas ostaviš na nekoliko sati, a?"
<BR>&nbsp;&nbsp;&nbsp;&nbsp;&nbsp;Jedna letikola dolaze iz luke, po Saula i Agatu. Stojim na tremu i mašem im, a oni se uzdihu u zvezdanu tamu, kao srebrni brat-blizanac Meseca.
<BR>&nbsp;&nbsp;&nbsp;&nbsp;&nbsp;Vraćam se u kuću, a tamo, iako su sva svetla upaljena, vlada osećaj praznine. Uviđam da sam se počeo pitati kako će biti kad moji unuci odu sasvim, što mora biti kroz koji dan. U kuhinji spremam nešto za jelo. Obično volim osećanje kontrole koje mi daju moji stari kulinarski alati, ali sada zujanje molekularnog noža kao da mi ulazi u kosti dok sečem, pravim kriške, aranžiram. Saul i Agata. Sve što je s njima u vezi, sreću znači, ali mene ipak spopada neka glupava pomisao da se za to mora i neka cena platiti.
<BR>&nbsp;&nbsp;&nbsp;&nbsp;&nbsp;Sedam za kuhinjski sto, piljim u dagnje sa zelenim trbuščićima, u parčiće sipe koji plove po ulju, u hleb koji već postaje bajat. Šta mi bi, jutros, da nakupujem ovolike koještarije? Ustajem, guram se nekako kroz nameštaj i uspevam da iziđem iz kuće. E, tako. Zvezde, Mesec, slabe svetlosti luke smeštene u dubravu na obali tamnog sjaja. Kad bih stvarno znao kako se namešta konfiguracija za ove bubne opne, mogao bih verovatno da isfiltriram sve zvuke osim dalekog smeha u tim ulicama iznad kojih su razapeti lampioni; sve osim te muzike i zveckanja čaša. Mogao bih prisluškivati šta govore Saul i Agata o dedici dok sede za stolom nekog kafića; da li misle da sam, od njihove prethodne posete do danas, mnogo popustio, ili misle da se ja ipak, ako se sve uzme u obzir, držim dosta dobro.
<BR>&nbsp;&nbsp;&nbsp;&nbsp;&nbsp;Oni će se oslanjati na izvesne nagoveštaje u kući i oko nje, stvari koje ja ne primećujem. Pamtim kako sam posetio jednu moju tetku u drugom stepenu srodstva, negde u prošlom veku, kad sam bio tek klinac. Uvek je pomno pazila na svoj izgled, ali kad je ostarila, počela je mazati po licu debele slojeve belog pudera, a onda je moja majka, preturajući po starim novinama u predsoblju, načinila neko užasno otkriće. Ubrzo posle toga, tetka je odvedena u instituciju za koju se eufemistički reklo da je Dom. A sada su nastupila vremena u kojima čovek može mnogo duže da živi sam-samcijat. Postoje mašine koje obave glavninu poslova umesto tebe: u ladici pored kreveta imam jednu koja puzi čoveku niz nogu i onda mu podreže nokte. Ali gde je ona konačna crta nesposobnosti za samostalan život? Kada ćeš je preći, ko će te upozoriti da se primakla?
<BR>&nbsp;&nbsp;&nbsp;&nbsp;&nbsp;Bez ičije pomoći, silazim sa trema i hramljem po stazicama moje stepenaste bašte. Od kada je Bil zaključio da je ja više ne mogu održavati, i kupio mi mehano-kultivator, ja kroz nju lutam uglavnom samo noću. Uvek sam bio baštovan-haotičar. Ovo kako je sad sređena, za mene je previše uredno. Mogao bi da ispucavaš loptice za golf sa urednih, malih, travnatih površina, a rubovi su lekcije iz geometrije. Zato se ja tu uglavnom po mraku motam, dovoljan mi je tajni dodir lišća, miris cvetova skrivenih. Već nekoliko dana, zapravo, nisam ni video mehano-kultivator, iako je jasno da on vredno radi, kotura se tamo i amo sa svojim srebrnim rukama i lepo obojenim pločama, baskrajno traga za korovom, prikuplja semenke, odseče svaki zalutali prst bršljana. Izbegavamo jedan drugoga, mehano-kultivator i ja. Po svojoj rešenosti da sve bude picasto uredno - čak i po aranžmanima cveća, koje unosi u kuću kad ja ne pazim - podseća me na Bila. Bil se silno trudi, nema šta. Tip sklon brigama, u jednom dobu kad su se ljudi otarasili svih briga. Ali sklon i da se brine za drugoga. Znam to. I volim svog sina. Zaista ga volim. Samo bih želeo da je i Hana živa, da ga voli zajedno sa mnom. Pa da šeta ulicama luke i kupuje haljine sa uličnih tezgi nedaleko od vode. Želeo bih da su stvari samo malo drukčije.
<BR>&nbsp;&nbsp;&nbsp;&nbsp;&nbsp;Sedam na zid. Teško je setiti se, sa pouzdanjem, da li je moj život ikada bio toliko srećan. Moram se vratiti u ona vremena pri kraju prošlog veka, kad sam bio sa Hanom, ali tada je sve bilo mnogo manje lako. Kao prvo, svi smo mislili da će uskoro biti kraj sveta. Sve što smo radili imalo je neki sutonski intenzitet. Ja sam, naravno, imao sreće: radio sam u građevinskoj struci, u jednom konstrukcionom birou - sve one njutnovske jednačine koje se sada rutinski razbijaju na paramparče - u doba kad su rekama skretani tokovi, podizane brane protiv poplava, mora pripitomljavana. Imao sam para i prilika za uspeh. Ali ako provedeš ceo život misleći: imam sreće, sreće, sreće, ti, zapravo, i naprosto, samo čekaš trenutak kad ćeš ipak pasti. Pamtim kroz koje smo grdne muke prolazili Hana i ja pre nego što smo se konačno odlučili da imamo Bila. Našim raspravama nikad kraja nije bilo, o ratovima, o zagrevanju Zemlje, o kontinentima pokrivenim kosturno mršavim telima. A na kraju smo zaključili, kao što roditelji uvek zaključe, da je dovoljno imati ljubav i nadu. Pa smo vodili ljubav kao da u to istinski verujemo, i Bil se rodio, a novac je, bar nama, nastavio priticati, pa i kroz beskrajne recesije. Uz povremene nagoveštaje da će nešto biti i bolje, i na koji način će biti bolje. Sećam se onih TV programa gde su akademici pokušavali da opišu zlatne horizonte pred nama - kako će odmotavanjem rubova posibiliteta i samoga vremena biti ostvarena obećanja o prediktivnoj inteligenciji, neograničenoj energiji. Hana i ja smo bili opremljeni, bolje nego većina drugih, da ovo razumemo, ali ipak nas je čudilo i zbunjivalo. Znali smo dovoljno o istoriji da bismo primetili paralele između sve te kvantne magije i fijaska nuklearne energije, koja je svojevremeno morala izgledati isto tako perspektivna i nerazumljiva.
<BR>&nbsp;&nbsp;&nbsp;&nbsp;&nbsp;Ali ovog puta su fizičari uglavnom pogodili. Valjda negde oko Bilove desete godine, dobre vesti počeše da pretežu u odnosu na loše; on je još crtao slike spaljenih tropskih šuma, ali sad pomoću slikarskog pi-si programa. Pamtim da me je malčice zaprepašćivala Bilova postojana aura sumornosti. Ali mislio sam da mu je verovatno potrebno samo vreme da se promeni i prilagodi svetu koji se neosporno poboljšavao; možda bi tako i bilo, možda bi on postao kao Saul i Agata - dete blistavog novog doba - da nije umrla Hana.
<BR>&nbsp;&nbsp;&nbsp;&nbsp;&nbsp;Teturam se nazad kroz baštu, preko trema, u kuću. Sa osećajem da sam voajer, virim u spavaću sobu Saula i Agate. Boravili su ovde, koliko? - manje od jednog dana, a soba već ostavlja dubok utisak življenosti, i miriše kao fiskulturna svlačionica. Prljave čarape, čaršavi i upotrebljene papirne maramice rasuti su po podu, zajedno sa omotima od hrane (da li to znači da ih ja ne hranim dovoljno?), cipelama, iscepanim stranicama onog časopisa koji se štampa u šatlu za vreme letenja, i blago sjajećim stranicama neke knjige koju Agata čita. Zagledam se u nju, ali dabome, to nije knjiga, nego samo još jedna igrica; Agata verovatno u životu nije pročitala nijednu knjigu. Šta god da je, zavrti mi se u glavi kad pogledam to; kao da padam kroz neki prizmatični bunar.
<BR>&nbsp;&nbsp;&nbsp;&nbsp;&nbsp;Ostavljam tu stvar tačno na mesto gde sam je našao i uočavam da su njih dvoje polomili gornji deo vaze na stočiću za oblačenje, pa onda ugurali krhotine tačno na mesto. Hana je tu stvar kupila u jednoj od onih prodavnica gde si mogao proizvode iz Trećeg sveta dobiti, ali po cenama Prvog sveta; u vreme kad je postojao Prvi i Treći svet. Debeli, plavi emajl, dekorisan pticama neuverljivog izgleda. Mrzeo sam tu vazu, do Hanine smrti, a onda stvari oko kojih smo se gložili postadoše bolno slatke. Saul i Agata će mi verovatno kazati, kad uluče pogodan trenutak, da su je razbili. Ili možda misle da dedica neće primetiti. Ali nije me briga. Zaista. Baš me briga. Saul i Agata nek razlupaju šta god hoće, pa i celu ovu jebenu kuću ako hoće. Maltene priželjkujem da to i urade, zaista, ili da bar ostave neki trag koji će ostati za stalno. Kuća puna stvari prikupljanih ceo jedan životni vek, a gle kako izgleda prazna. Kako zavidim mojoj unučadi na ovoj grozno neurednoj sobi, na načinu kako uspevaju popuniti tako mnogo prostora stvarima iz nekoliko torbica i svojim životom, koji su doneli u takvom izobilju. Kad bih samo umeo programirati moj usisivač da ne počisti i ne baci u večni zaborav sve ovo čim njih dvoje odu... ostavio bih da soba zauvek bude ovakva.
<BR>&nbsp;&nbsp;&nbsp;&nbsp;&nbsp;Saul je ćušnuo metakameru nazad u gornji deo ranca, a ranac mu je na podu. Vidim gde viri beli ugao palete, i deo mene želi da pogleda bolje, možda da čak i uključi i pokuša saznati da li je on ozbiljno pričao to o prikazivanju alternativnih stvarnosti. Ali sav se ohladim na pomisao da bih mogao ispustiti ili polomiti njegovu sada najdražu igračku, jasno - a ruke mi malo drhte i na samu pomisao o mogućnostima, o polusvetovima pokraj našeg sveta. Vidim sliku: naginjem se nad metakameru koja slomljena leži na podnim pločicama. Da li bi metakamera snimila svoje sopstveno uništenje? Da li je to stvarno važno?
<BR>&nbsp;&nbsp;&nbsp;&nbsp;&nbsp;Izlazim iz te sobe, zatvaram vrata. Onda otvaram da proverim jesam li ostavio sve kako je bilo. Pa opet zatvorim vrata, a onda ih ipak ostavim odškrinuta, jer, tako sam ih zatekao.
<BR>&nbsp;&nbsp;&nbsp;&nbsp;&nbsp;Odem u moju sobu, operem se, onda se iz zida izgega 'krevetski pomoćnik' i podigne me i stavi u krevet, iako bih mogao da legnem i sam. Žmirnem tri puta, da isključim bubne opne. Onda sklopim oči.
<BR>&nbsp;&nbsp;&nbsp;&nbsp;&nbsp;Zaspati po želji, to je opcija koju doca Fanian još nije u mogućnosti da mi ponudi. Kad sam mu pomenuo kako duge mogu izgledati noći - i, nasuprot tome, kako lako zadremam protiv svoje volje, sredinom popodneva - on mi je dobacio pogled koji sugeriše da je istu žalbu čuo od hiljada drugih matorih pacijenata na ovom ostrvu. Siguran sam da će jednog dana biti nađeno rešenje za te prazne sate, ali pomoć starima nikad nije bila jedna od osnovnih svrha tehnologije. Mi smo naplavine na obalama velikog okeana života. Moramo se zadovoljiti onim što se uzgredno stvori za nas, dok nas talasi valjaju sve više i više uz obalu.
<BR>&nbsp;&nbsp;&nbsp;&nbsp;&nbsp;Ali sna nema. Ne da mi se zaspati. Samo tišina i belina. Da nism ovoliko umoran, pribegao bih onom prastarom rešenju, ustao bih da nešto stvarno radim. Ili bih, barem, premišljao srećne misli o ovom srećnom danu. Ali mi Saul i Agata izmiču. Nekako su još i sad preblizu da bi bili stvarni. Memoriji treba odstojanje, shvatanje. San zato i postoji, ali kako zamičeš u starost, san više želiš nego što ti je potreban. Tumbam se po svetlucavoj beskonačnoj belini. Primetim da sam počeo razmišljati o raznim kućnim aparatima, o drvetu koje voda nanese, o plutanju i okretanju u vodi, o uzgrednim pronalascima. Beskraj polomljenih kućnih sprava, na beloj beskonačnoj obali. Njihovi napukli poklopci, žice koje otkinute vire. Samo kad bih mogao da kleknem, sagnem se, podignem ih i postignem nekakvo shvatanje. Samo kad bi ove kosti to dopustile.
<BR>&nbsp;&nbsp;&nbsp;&nbsp;&nbsp;Bilo je jedno doba kad sam umeo da upotrebim najnoviju japansku elektroniku, pravo iz kutije. Bio sam majstor. Namestiš video-rikorder da snimi neki događaj koji će biti kroz dve godine. Grafički ekvilajzeri, PC-i i fotokopirke, stereo sa osam zvučnika u kolima. Čak ni super-kamkorderi nisu bili problem, mada je ishod, snimljeni film, uvek bio nekako razočaravajući. Pamtim Hanu kako hoda mraznom alejom, osvrne se da me pogleda, iza nje golo zimsko drveće, osmehuje se kroz sive oblake daha. I Hanu u nekom parku sa čamcima na jezeru, kako drži bebu Bila podignutu, u vazduhu, da bih ga ja mogao slikati; a ja čučim, pritiskam oko na kontrolni objektiv. Imao sam običaj, kasnije, posle njene smrti, da gledam te trake, u pozno doba noći dok Bil u svojoj sobi spava. Puštam ih napred, nazad, zaustavljam pojedine kadrove. Vrteo sam ih, iako to nije bila baš ona Hana koju sam ja zapamtio, iako se ona uvek držala kruto i nelagodno kad je znala da je objektiv uperen u nju. Kad su se formati promenili, dao sam da se naprave kopije tih traka u skladu sa novim sistemima. Onda su formati promenjeni još jednom. Stvari su redigitalizovane. Pa konvertovane u čvrstu podlogu. Pa u superprovodne prstenove. Negde duž tog puta, izgubih kontakt sa tehnologijom.
<BR>&nbsp;&nbsp;&nbsp;&nbsp;&nbsp;Jutro je, a vrata spavaće sobe, u kojoj moja unučad spavaju, zatvorena su. Uspevam ubediti ulazna vrata kuće da se otvore, a onda odlučujem, čisto iz neke zadrtosti, da ne 'obučem' auto-noge. Hramljem, izvlačim se na sunce, krećem niz stepenice moje kuće, bez ičije pomoći. Pridržavam se za ogradu stepeništa: ruka preko škriputave ruke.
<BR>&nbsp;&nbsp;&nbsp;&nbsp;&nbsp;Opet je bistro, savršeno jutro. Vidim sjaktavu belinu snega na planinskim vrhovima na kontinentu, kroz jedan procep između brda ovog našeg ostrva; moji susedi, Eutonovići, kreću na svoj redovni jutarnji džoging. Mašu mi, ja im odmahnem. Ostaci njihovih sedih kosa pritegnuti su trakama oko glave, kao da bi mogli, eto, zasmetati.
<BR>&nbsp;&nbsp;&nbsp;&nbsp;&nbsp;Dešava se ponekad da me Eutonovići pozovu u njihovu kuću na piće, a tada se gospodin Eutonović šepuri, mada je to već mnogo puta uradio, svojim holografskim haj-faj stereom, odvrne ga tako jako da to čuje verovatno i veliki genije muzike, lično, preko toplih mora i brežuljkastih zelenih kontinenata, u svome grobu neobeleženom. Podozrevam da se zanimanje Eutonovića za mene zasniva, u stvari, na onoj fascinaciji koju matori osećaju pred zaista supermatorima, drevnima. To im je kao da gledaju znakove pokraj puta: evo, ovako ćete i vi. Ali živahni su oni još, tek su prevalili stotu. Jednog jutra prošlog leta, pogledao ja kroz prozor, kad ono Eutonovići se jure goli oko bazena. Omlitavele mišice, sise i stomaci landaraju kao krila bez perja. Gospa Eutonovićka pocikuje kao srednješkolka, a gospodinu Eutonoviću se digao: erekcija rumena i mokro-svetlucava. Ja im želim sreću. Oni žive u ovom srećnom, zlatnom dobu.
<BR>&nbsp;&nbsp;&nbsp;&nbsp;&nbsp;Stižem do podnožja stepenica i hvatam dah. Parkiran u senci moje kuće, ford je moj stari sav iskrzan, prašnjav, po njemu se uhvatila i rosa. Ja ga u poslednje vreme pokrećem samo zbog kratkih vožnji, do lučkog gradića i nazad; ali drumovi su iz godine u godinu sve gori, vožnja po njima donosi sve veću štetu. Ko bi i pomislio da će se, ovako daleko u budućnosti, dozvoliti da drumovi budu izrovani? Ljudi se sada služe uglavnom letećim kolima, a kopnena vozila većinom imaju prediktivne amortizere: po svakoj podlozi daju glatku vožnju, kao da si na magičnom ćilimu. Ja i moj stari automobil suviše smo stari da budemo čak i anahronizam.
<BR>&nbsp;&nbsp;&nbsp;&nbsp;&nbsp;Podižem haubu i zavirujem unutra, udišem miris maziva i prljavštine. Ah, dobri stari motori. Sa cilindrima: V8. Svećice priključene na razvodnik paljenja. Limarija iznad točka: u njoj, rupe od rđe. Učio sam ja o automobilima u nekim ledenim severnim jutrima, malo-po malo, kad su stvari odbijale da dejstvuju. I danas se većine tih znanja uspevam setiti znatno lakše nego toga šta sam imao za ručak juče.
<BR>&nbsp;&nbsp;&nbsp;&nbsp;&nbsp;Jato belih golubova mlatara krilima i kruži, na istoku, iznad svilenog mora i šumarka limunova na rtu. Pogurio se ja ispod haube, prstima pratim oblike nauljene prljavštine, i gle, uhvatim sebe u priželjkivanju da ovoj staroj devojci zaista treba neka popravka. Ali kako su promicale godine, a delići forda posustajali i otpadali, ljudi u lučkoj radionici ugrađivali su neke nove mehanizme. Još ni sad ne verujem sasvim u te njihove tvrdnje da je to jedan isti mehanizam, koji se počne menjati tek kad ga ugrade u sistem nekog automobila. Meni to zvuči kao ona vrsta koještarija kakve se pričaju ljudima koji su odveć glupi da shvate stvarno objašnjenje. Ali istina je da ti novi delovi uskoro dobiju onu finu prevučenost uljem, pa čak, posle dužeg vremena, počnu i ličiti na delove koji su nekad bili na tim mestima. Tako je i u mom telu, gde je doktor Fanian ugradio toliko delova i delića. Bubne opne, rožnjače, jetru, kukove, srce, a zglobova takvo mnoštvo da ih ne možeš ni nabrojati. I hemijski implanti bez broja, da nadoknade sve ono što bi trebalo da moje telo proizvodi samo. Mala nanobića, koja čiste i popravljaju zidove mojih arterija. Materije koje suzbijaju bol. Posle nekog vremena, počneš se pitati koliko nečega je potrebno zameniti pa da to, najzad, prestane biti to.
<BR>&nbsp;&nbsp;&nbsp;&nbsp;&nbsp;"Popravljaš nešto, deda?"
<BR>&nbsp;&nbsp;&nbsp;&nbsp;&nbsp;Dižem pogled i trgnem se pri tom, tako da malo nedostaje da zveknem glavom o haubu.
<BR>&nbsp;&nbsp;&nbsp;&nbsp;&nbsp;Agata.
<BR>&nbsp;&nbsp;&nbsp;&nbsp;&nbsp;"Mislim, ruke su ti zaprljane." Ona zuri u njih, u to čvornovato matoro korenje koje doca Fanian još nije zamenio. Blago zaprepašćena. Na njoj je ista ona bluza od juče. Kosu je povezala trakom.
<BR>&nbsp;&nbsp;&nbsp;&nbsp;&nbsp;"Samo tako, čačkam nešto."
<BR>&nbsp;&nbsp;&nbsp;&nbsp;&nbsp;"Moraš da provozaš Saula i mene."
<BR>&nbsp;&nbsp;&nbsp;&nbsp;&nbsp;"Vrlo rado."
<BR>&nbsp;&nbsp;&nbsp;&nbsp;&nbsp;"Da li si nas čuo kad smo se vraćali sinoć, dedice? Izvini što smo galamili - a da je bilo pozno doba, bilo je." Isklesana iz veličanstvenog sunčanog sjaja, ona diže pesnicu i trlja oči koje su, od sna, 'kao sarme'.
<BR>&nbsp;&nbsp;&nbsp;&nbsp;&nbsp;"Nisam." Pokazujem prstom. "Ove uši."
<BR>&nbsp;&nbsp;&nbsp;&nbsp;&nbsp;"Znači da si verovatno propustio i karnevalski vatromet. Ali mora biti da je super kad čovek ima tu mogućnost da se uključuje i isključuje kako god hoće. A kakve imaš? Re, ili interaktivne?"
<BR>&nbsp;&nbsp;&nbsp;&nbsp;&nbsp;Sležem ramenima. Šta bih mogao reći...? Ne čujem čak ni vatromet - niti pijani povratak moje unučadi. "Jeste se dobro proveli sinoć?"
<BR>&nbsp;&nbsp;&nbsp;&nbsp;&nbsp;"Bilo je fino." Ona zuri u mene. Fino. Ona stvarno tako i misli. Ona stvarno misli sve što kaže.
<BR>&nbsp;&nbsp;&nbsp;&nbsp;&nbsp;Vidim joj mrlje od vina na bluzi i pokoju semenku paradajza. A kad se nagne nad motor, zagledam se u njeno teme, u vrtložni oblik blede kože ispod kose.
<BR>&nbsp;&nbsp;&nbsp;&nbsp;&nbsp;"Još ti nedostaje bakica, je li, deda?" pita ona i diže pogled sa mašine, ka meni, a sad joj je na vrhu nosa mašinsko ulje.
<BR>&nbsp;&nbsp;&nbsp;&nbsp;&nbsp;"Sve je to u prošlosti", kažem ja, napipavam zatvarač i spuštam haubu na motor, sa zarđalim treskom.
<BR>&nbsp;&nbsp;&nbsp;&nbsp;&nbsp;Agata mi pomaže da se popnem stepenicama u kuću. Naslanjam se velikim delom svoje težine na nju i pitam se kako ću, zaboga, kako ću posle sam.
<BR>&nbsp;&nbsp;&nbsp;&nbsp;&nbsp;Vozim Saula i Agatu dole do plaže. Oni odskakuju na zadnjem sedištu forda, podvriskuju i smeju se. Ali i ja sam se iscerio od uha do uha, srećan kao mače, dok savladavam oštre, tesne krivine, naizmenično kroz sunce i prohladne šumske senke; duboko dole, iskričava trka vode. Najzad! Prilika da dokažem da dedica nije 'gotov'! Nego kontroliše situaciju. Menjač je automatik, ali treba vrteti volan, kočiti, dodavati gas. Moje ruke i noge se pomeraju, to je jedan složeni ples, prastar, arkanski, kao alhemija.
<BR>&nbsp;&nbsp;&nbsp;&nbsp;&nbsp;Ronđamo mi niz drum k'o ludi, u oblacima prašine. Trubim ja, ali narod ionako čuje naš dolazak na kilometar udaljenosti. Ljudi pokazuju prstom ka nama, mašu nam. Letikola se spuštaju ka nama, a njihova pčelinja krila se zamućuju od brzine; žele bolje da vide. Gruva sunce, blistavo i vrelo. Drveće je ples zelenog. More, ustreptalo blistanje srebra. Ja sam ludi starac, mudar poput ovih dubokih i divnih brda, koga duboko vole njegovi duboko divni unuci. Donosim odluku, ovoga trenutka, da treba češće da izlazim. Da upoznajem nove osobe, neznance. Da vidim ovo ostrvo, krajnje iskoristim budućnost. Da malo i ja proživim, dok mogu.
<BR>&nbsp;&nbsp;&nbsp;&nbsp;&nbsp;"Je li ti dobro, dedice?"
<BR>&nbsp;&nbsp;&nbsp;&nbsp;&nbsp;Na klupi, Agata pritiska jedno dugme; rasklapa se prugasti suncobran. "Ako ovo ostavimo ovako, pomeraće se tako da te uvek zaklanja od sunca."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Da li se još baviš i plivanjem?" Ona poseže rukama do struka i skida, preko glave, majicu. Uopšte ne gledam njene sise. Ni na trenutak.
<BR>&nbsp;&nbsp;&nbsp;&nbsp;&nbsp;Saul je već nag. Opruža se po belom pesku pored mene. Njegov penis mlitavo leži opružen po butini: nasukani kit-mladunac.
<BR>&nbsp;&nbsp;&nbsp;&nbsp;&nbsp;"Je li, dedice? Plivaš li?"
<BR>&nbsp;&nbsp;&nbsp;&nbsp;&nbsp;"Ne", kažem ja. "Već nekoliko godina ne plivam."
<BR>&nbsp;&nbsp;&nbsp;&nbsp;&nbsp;"Mogli bismo pokušati sa pedalinom, kasnije." Agata iskoračuje iz šortsa i gaćica. "Ove pedaline imaju motore. Ne moraš okretati pedale, ako nećeš."
<BR>&nbsp;&nbsp;&nbsp;&nbsp;&nbsp;"Dabome."
<BR>&nbsp;&nbsp;&nbsp;&nbsp;&nbsp;Agata otresa i traku iz kose i otrči niz plažu, pri čemu pesak izleće ispod njenih nogu, visoko. Jutro je već odmaklo. Surferi jašu na dubokim zelenim talasima. Ljudi se smeju, pljuskaju po vodi, plivaju, plutaju na plimi u ogromnim providnim mehurima. Na plaži možeš videti i obožavaoce sunca, trkače, dečurliju kako zidaju kule od peska, robote kako prodaju sladoled.
<BR>&nbsp;&nbsp;&nbsp;&nbsp;&nbsp;"Ag i ćale su stvarno problem", kaže Saul. Leži na leđima, zažmurio zbog sunca.
<BR>&nbsp;&nbsp;&nbsp;&nbsp;&nbsp;Spuštam pogled na njega. "Ideš da se vidiš s njim...?"
<BR>&nbsp;&nbsp;&nbsp;&nbsp;&nbsp;On krivi lice. "Dužnost je videti mamu i tatu, znaš. Nije to kao kad dođemo ovde da vidimo tebe, dedice."
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Znaš kakvi su oni."
<BR>&nbsp;&nbsp;&nbsp;&nbsp;&nbsp;"Znam", kažem, a pitam se zašto se uopšte trudim da lažem.
<BR>&nbsp;&nbsp;&nbsp;&nbsp;&nbsp;Naravno, kad je Hana umrla, svi kao da su nekako pretpostavili da će se između oca i sina razviti dublja bliskost. Naime, svi osim onih koji išta znaju o jadu i žaljenju. Bilu je tada bilo jedanaest godina, a kad sam jednog jutra digao pogled sa stola gde smo doručkovali, dvanaest; onda trinaest. Dolazio je do nekih svojih pogleda na stvari, počinjao da traga za nezavisnošću. Stalno je nalazio sebi nešto da radi, u školi je bio uspešan. Išli smo zajedno na celodnevne izlete i letovali u inostranstvu. Razgovarali smo prijateljski, posećivali mamin grob na Božić i na njen rođendan, pa hodali kroz duboku travu nazad do kola, svako u svom zasebnom ćutanju. Ponekad raspravljali vrlo živo o stvarima bez velikog značaja. Ali nikad se svađali. Sa sedamnaest, ode on na fakultet, u drugi grad. Sa dvadeset, zaposli se on u stranoj zemlji. Pisao je i telefonirao revnosno, ali je provalija postajala sve veća. Čak i sa tri-D slikom i revolucijama trenutne komunikacije postajalo je sve teže i teže naći nešto što bi se kazalo. Pa se Bil oženi tom Meg, a Meg je bila kao on, samo još više: dete tog pokolenja. Puna poštovanja, vredna u radu, diskretna, uvek spremna da kaže pravu reč. Mislim da su oboje trgovali valutama i sirovinama, i to tuđim, u ime ljudi koji se nisu želeli potruditi da sami upravljaju svojim poslovima. Nikad to nisam doznao baš sigurno. A Meg je uvek bila samo jedno lice i jedno ime. Dabome, njihovo dvoje dece - kad su se konačno odlučili da dobiju decu - bejahu nešto dibidus različito. Ludo i bogato sam voleo te unuke. Voleo bez pitanja i bez ikakvih sumnji. Neko vreme, dok su Saul i Agata bili još deca a meni dok za hodanje po svetu još nisu bile potrebne ove automatske noge, posećivao sam Bila i Meg redovno.
<BR>&nbsp;&nbsp;&nbsp;&nbsp;&nbsp;Agata se vraća sa plivanja, trči uz plažu. Leže na pesak, pušta da sunce suši njeno blistavo telo. Onda je vreme za piknik, i oni oboje, na moje olakšanje, oblače ponešto. Po asuri rasprostiru hranu, koju ja, većim delom, ne prepoznajem. Novi ukusi, nove teksture. Svakako nije ona koju sam ja kupovao juče u gradu. Ali nema veze, divni su ukusi, lepa je kao ovaj dan.
<BR>&nbsp;&nbsp;&nbsp;&nbsp;&nbsp;"Da li ste ovo radili u prošlom veku, dedice?" pita Saul. "Mislim, imali piknike na plaži?"
<BR>&nbsp;&nbsp;&nbsp;&nbsp;&nbsp;Sleganjem ramena pokazujem i 'da' i 'ne'. "Da", kažem, ipak, posle nekog vremena. "Ali je nastajao problem ako sediš previše dugo. Problem sa nebom."
<BR>&nbsp;&nbsp;&nbsp;&nbsp;&nbsp;"Sa nebom?"
<BR>&nbsp;&nbsp;&nbsp;&nbsp;&nbsp;Saul pruža ruku preko asure i još jednom tovari u svoj tanjir nešto slatko i hruskavo, verovatno jednako zdravo i negojeće kao svež vazduh. Osećam da se pita, mada on to ne kaže, kako je moguće da smo uspeli napraviti baš toliku štetu, zabrljati nešto tako temeljno kao što je nebo.
<BR>&nbsp;&nbsp;&nbsp;&nbsp;&nbsp;Kasnije Saul iz jedne torbe vadi metakam-paletu, koja se rasklapa. Ona glava čiode zazuji i uzdigne se, namiguje u svetlosti.
<BR>&nbsp;&nbsp;&nbsp;&nbsp;&nbsp;"Ovaj pesak nije problem?" pitam ja.
<BR>&nbsp;&nbsp;&nbsp;&nbsp;&nbsp;"Pesak?"
<BR>&nbsp;&nbsp;&nbsp;&nbsp;&nbsp;"Mislim... da ne upadne u mehanizam."
<BR>&nbsp;&nbsp;&nbsp;&nbsp;&nbsp;"A, ne."
<BR>&nbsp;&nbsp;&nbsp;&nbsp;&nbsp;Krajičkom oka primećujem da je Agata uzvila obrve. Onda ona tupne svoje jastuče na pesak i opruži se poleđuške po suncu. Opet zujka neku melodiju. Oči su joj sklopljene. Pitam se da li u njenoj glavi traje neka muzika koju ja čak i ne čujem.
<BR>&nbsp;&nbsp;&nbsp;&nbsp;&nbsp;"Govorio si juče, Saule", istrajavam ja, "da je ovo nešto više od kamere..."
<BR>&nbsp;&nbsp;&nbsp;&nbsp;&nbsp;"Pa", kaže Saul, diže pogled ka meni i prazni paletu; procenjuje koliko može reći, a da to dedica i shvati. "Znaš za kvantnu tehnologiju, deda, i za objedinjeno polje?"
<BR>&nbsp;&nbsp;&nbsp;&nbsp;&nbsp;Klimam glavom, na ohrabrujući način.
<BR>&nbsp;&nbsp;&nbsp;&nbsp;&nbsp;On mi, ipak, objašnjava. "Ono znači da za svaki događaj postoji ogroman broj drugih mogućnosti."
<BR>&nbsp;&nbsp;&nbsp;&nbsp;&nbsp;Opet klimam glavom.
<BR>&nbsp;&nbsp;&nbsp;&nbsp;&nbsp;"A mi, dedice, poguramo jednu veštačku inteligenciju malo niz kvantni pomak, da bi ona osmotrila te minimalno različite svetove, pri čemu nastaje kolaps talasne forme. Odatle, naravno, dobijamo svu ovu energiju koju čovečanstvo danas koristi. Iz gradijenta te vrlo male razlike. Tako radi i ova paleta. Ona prikazuje neke od svetova koji leže nadomak našeg. Onda ih projektuje napred. To ti je jedna vrsta animacije. Kao prediktivni amortizeri, samo daleko usavršenije..."
<BR>&nbsp;&nbsp;&nbsp;&nbsp;&nbsp;Klimam glavom, a već počinjem gubiti nit. Međutim to je bio samo početak. Saul objašnjava još i još, sve zamršenije. Nastavljam klimati glavom. Ja, ipak, znam ponešto o kvantnoj magiji. Ali sve je to hipotetično, visokostručno: elektroni, pozitroni. Nema nikakve veze sa nekim stvarnim 'različitim svetovima', zar ne?
<BR>&nbsp;&nbsp;&nbsp;&nbsp;&nbsp;"Znači, metakamera stvarno pokazuje događaje koji su se mogli odigrati?" pitam ja, kad on konačno završi. "To je sve stvarno, nije trik?"
<BR>&nbsp;&nbsp;&nbsp;&nbsp;&nbsp;Saul spušta pogled na paletu, pa opet pogleda mene; izgleda malčice uvređen. Glava čiode lebdi nepomična između nas dvojice, i potpuno prenebregava vetrić. "Ne", kaže on. "Nije trik, deda."
<BR>&nbsp;&nbsp;&nbsp;&nbsp;&nbsp;Saul mi pokazuje paletu: čak prepušta da je držim u krilu. Spuštam pogled i vidim kako se svet deli.
<BR>&nbsp;&nbsp;&nbsp;&nbsp;&nbsp;Talasi se tumbaju, padaju i razbijaju o pesak, kao velike staklaste grudve. Veter diže, na hiljadu različitih načina, zastave duž obale. Nebo drhti. Galeb preleće, kriči, razlaže se na čitave lepeze različito razmahnutih krila. Neka siva bića za kojima se vuku kometni repovi, bića koja bi mogla biti duhovi, ljudi, ili - otkud znam - možda proizvodi mojih smućenih, pa pojačanih čula, prolaze, zamućena od pokreta, obalom.
<BR>&nbsp;&nbsp;&nbsp;&nbsp;&nbsp;"Imaš transplantovane rožnjače, je li, dedice?" kaže Saul. "Verovatno bih mogao udesiti stvari tako da metakamera projektuje svetove pravo u tvoje oči."
<BR>&nbsp;&nbsp;&nbsp;&nbsp;&nbsp;"Hvala na ponudi, ali ja ne bih", kažem.
<BR>&nbsp;&nbsp;&nbsp;&nbsp;&nbsp;Verovatno imajući na umu šta je bilo sa video-rikorderom, Saul ne navaljuje.
<BR>&nbsp;&nbsp;&nbsp;&nbsp;&nbsp;Zadivljeno gledam dole. "Ovo je..."
<BR>&nbsp;&nbsp;&nbsp;&nbsp;&nbsp;Šta je? Neverovatno? Nemoguće? Nestvarno?
<BR>&nbsp;&nbsp;&nbsp;&nbsp;&nbsp;"Ovo je..."
<BR>&nbsp;&nbsp;&nbsp;&nbsp;&nbsp;Saul opet dodiruje paletu. Poništava razbijanje i kršenje talasa. Agata poziva sladoled-bota. Na mene, iz nekog razloga, deluje kao šok kad mi ona gurne hladan kornet u šaku. E, to moram držati daleko, da ne kapne na paletu.
<BR>&nbsp;&nbsp;&nbsp;&nbsp;&nbsp;"Ovo je..."
<BR>&nbsp;&nbsp;&nbsp;&nbsp;&nbsp;I moj sladoled pada, pljus, Saulu na ruku.
<BR>&nbsp;&nbsp;&nbsp;&nbsp;&nbsp;Agata se naginje bliže. "Čekaj, ja ću. Ja ću to ugasiti, dedili."
<BR>&nbsp;&nbsp;&nbsp;&nbsp;&nbsp;"Da, da."
<BR>&nbsp;&nbsp;&nbsp;&nbsp;&nbsp;A na paleti ionako više ničeg nema. Samo jedna kap sladoleda i široka prazna plaža. I taj ekran se, na Agatin dodir, gasi, a glava čiode se munjevito sjuri u paletu, sa neba koje najednom izgleda mnogo tamnije i hladnije. Ogromni purpurni i sivi oblaci klobučaju se nad morem. Jahte i letikola zaokreću kući. Agata i Saul počinju da pakuju naše stvari.
<BR>&nbsp;&nbsp;&nbsp;&nbsp;&nbsp;"Ja ću voziti kući, dedice", kaže Agata i pomaže mi da ustanem sa stolice za ležanje, upravo u trenutku kad osećam prve kapi kiše, teške.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;Ona me poduhvata za jednu mišicu, on za drugu. Vode me, napola nose, preko peska i uzbrdo do završetka druma koji vodi do plaže. Tamo sam parkirao - loše parkirao; to sad vidim - forda.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;Ostavljaju me, i bez oklevanja otklapaju zapetljani pokretni krov forda. Pomažu mi da uđem.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;Oni vrte, vrte dizače prozora, zatim uključuju farove; a prve sive zavese nailaze na obalu, sručuju se. Brisači klimataju levo-desno, kiša bubnja. Iako nikad ranije u životu nije vozila, Agata okreć volan i juri uzbrdo, kroz blato sve deblje, prašti kroz bare, bliži se uskim i oštrim okukama.
<BR>&nbsp;&nbsp;&nbsp;&nbsp;&nbsp;Ja na zadnjem sedištu, ugnezdio se uz Saula. Suviše umoran da se išta bunim, ja zaspim.
<BR>
<BR>&nbsp;&nbsp;&nbsp;&nbsp;&nbsp;To veče, odemo na igranku. Saul. Agata. Deda.
<BR>&nbsp;&nbsp;&nbsp;&nbsp;&nbsp;Tu postoje lica. Tela, koja se presijavaju. Papagajski kolori. Gledam kroz krovove gradića, u mrklo nebo, i vidim Mesec. Blago sam razočaran što je noćas tako pun. Sa ovim novim rožnjačama, pa još u ovim vremenima kad je vazduh tako čist, često uspevam da vidim svetlosti novih naselja tamo, kad su u senci.
<BR>&nbsp;&nbsp;&nbsp;&nbsp;&nbsp;Agata se naginje preko kafe-stočića. U sebi pevuši nešto neodredivo. "Šta gledaš, dedice?"
<BR>&nbsp;&nbsp;&nbsp;&nbsp;&nbsp;"Mesec."
<BR>&nbsp;&nbsp;&nbsp;&nbsp;&nbsp;I ona diže pogled, i Mesec se smešta u jezera njenih očiju. Ona žmirka, napola se osmehne. Jasno mi je da Agata zaista vidi misteriju tamo gore. Sedela je u barovima na Mesecu, spavala u tamošnjim hotelima, iznajmljivala bagi-kola za vožnju preko prašine, pentrala se po kraterima. I posle svega, ipak oseća tu misteriju.
<BR>&nbsp;&nbsp;&nbsp;&nbsp;&nbsp;"Ti nikad nisi bio tamo gore, dedice?"
<BR>&nbsp;&nbsp;&nbsp;&nbsp;&nbsp;"Nikud ja sa Zemlje nisam išao."
<BR>&nbsp;&nbsp;&nbsp;&nbsp;&nbsp;"Uvek ima vremena", kaže ona.
<BR>&nbsp;&nbsp;&nbsp;&nbsp;&nbsp;"Vremena, za šta?"
<BR>&nbsp;&nbsp;&nbsp;&nbsp;&nbsp;Ona se smeje, odmahuje glavom.
<BR>&nbsp;&nbsp;&nbsp;&nbsp;&nbsp;Muzika svira. Vino teče. Ovaj lučki gradić je divan po danu, a još divniji pod ovim lampionima, ovim zvezdama, ovim Mesecom, u ovoj toploj letnjoj noći. Neko ščepa Saula i vuče ga u ples, u gomilu koja je ispunila trg. Agata ostaje da sedi uz mene. Slatki su to klinci, puni obzira. Jedno od njih uvek ostaje uz dedicu.
<BR>&nbsp;&nbsp;&nbsp;&nbsp;&nbsp;"Da li vi znate kojom vrstom posla se Bil bavi u poslednje vreme?" pitam Agatu. To je nespretan pokušaj da istovremeno zadovoljim svoju radoznalost i pokrenem pitanje Bila i Meg.
<BR>&nbsp;&nbsp;&nbsp;&nbsp;&nbsp;"On radi na berzi, deda. Kao i uvek. Prodaje sirovine."
<BR>&nbsp;&nbsp;&nbsp;&nbsp;&nbsp;"Ali ako trguje stvarima", kažem ja, zbunjen blago, ali iskreno, "to mora značiti da nema sve robe dovoljno...?" Ali možda je to još jedan deo igre. Kad bi baš sve bilo na raspolaganju u neograničenim količinama, ne bi bilo zabavno, zar ne? Ne bi imao za šta da prikupljaš snagu. Ne bi bilo osećanja iščekivanja, niti prijatne uskraćenosti. Ali u tom slučaju, zašto Bil tako ozbiljno shvata te stvari? Šta pokušava da dokaže?
<BR>&nbsp;&nbsp;&nbsp;&nbsp;&nbsp;Agata sleže ramenima u stilu 'Pa šta?' i to je njen odgovor na moje pitanje. Dakle, odista ni ona ne razume te stvari, niti je zanimaju. Onda neko odvlači nju u ples, a na njeno mesto dolazi Saul. Izgubljen je onaj trenutak. Saul trupka nogama. Osmehuje se Agati, čija se blistava suknja zavrtela. Nema noćas metakamera, nema pikasovskih lica. Agata se ne rastvara, niti pljeska rukama, niti plače, niti se smeje, niti pevajući dolazi do stola. Ali teško je ne razmišljati o prosipanju svih tih mogućnosti. Gde je tome kraj? Postoji li po jedan dedica, malo drugačiji, za svaki tren? Čak i jedan dedica koji leži u ovom času, umire, otegao se po ovoj glatkoj kaldrmi, krv kulja iz prsnute arterije u njegov mozak? Postoji li i jedan drugi, daleko sa one strane vremenskih barikada, koji sedi ovde dok i Saul i Agata plešu i vrte se, a uz njega je, i sad, Hana?
<BR>&nbsp;&nbsp;&nbsp;&nbsp;&nbsp;Dohvatim čašu vina i gutam, gutam. Hana je mrtva - ali da je samo jedna ćelija bila drugačija... jedan končić u dvostrukoj spirali, jedan atom? Ili, možda, da je Hana bila manje optimista? Da nije prenebregavala one male simptome, one malecne smetnje, da se zabrinula i otišla pravo kod doktora? Ili da se to desilo kasnije, samo pet ili deset godina kasnije, kad je već postojao siguran lek...?
<BR>&nbsp;&nbsp;&nbsp;&nbsp;&nbsp;Ipak, ipak - uprkos metakameri - uveren sam da postoji samo jedan stvarni svemir. Sve ono ostalo je hokus-pokus, treptanje nekog atoma, magija kvanta. Nego, baš je namćor onaj koji se nešto žali i buni protiv sveta u kome je toliko stvari konačno ispalo kako valja i treba...
<BR>&nbsp;&nbsp;&nbsp;&nbsp;&nbsp;"Paricu za njih."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Za tvoje misli." Saul sipa još vina. "Tako se kaže."
<BR>&nbsp;&nbsp;&nbsp;&nbsp;&nbsp;"A, da." U glavi počinje da mi zuji. Pijem vino. "Stara je to uzrečica. Znam je."
<BR>&nbsp;&nbsp;&nbsp;&nbsp;&nbsp;Muzika prestaje. Agata pljeska, ruku podignutih, ozarena. Pored nas se gura gomila sveta. Vreme je za pića i razgovore. Gledam preko ispražnjenog trga, ka onoj senovitoj ulici dole, koja vodi ka luci, i vidim da prema nama hoda jedna žena sede kose. Žmirkam dvaput, polako, čekam da ona nestane. Ali moje uši hvataju, kroz glasove i kroz štimovanje orkestra, bat njenih potpetica. Ona se osmehuje. Poznaje nas. Maše. Moje srce skače sa trambuline i sjuruje se u stomak, a ona prelazi ceo trg i privlači još jednu stolicu našem stolu.
<BR>&nbsp;&nbsp;&nbsp;&nbsp;&nbsp;"Smem li?"
<BR>&nbsp;&nbsp;&nbsp;&nbsp;&nbsp;Agata i Saul klimaju glavom: da. Oni uvek rado upoznaju nove ljude. Ja samo zurim. Ne, ona nije Hana. Naravno da nije. Nije Hana.
<BR>&nbsp;&nbsp;&nbsp;&nbsp;&nbsp;"Sećaš se?" pita me ona i podvlači haljinu pod noge, dok seda. "Pomogla sam ti da uneseš kese u onaj tvoj auto. Videla sam ga par puta na trgu. Baš sam se pitala ko ga vozi."
<BR>&nbsp;&nbsp;&nbsp;&nbsp;&nbsp;"To je dedici ponos i radost", kaže Agata, čija se prsa još uzdižu i spuštaju od plesa.
<BR>&nbsp;&nbsp;&nbsp;&nbsp;&nbsp;Žena se naginje preko stola, osmehuje se. Njena koža je mekana, punašna, paperjasta kao breskva.
<BR>&nbsp;&nbsp;&nbsp;&nbsp;&nbsp;Pokazujem rukom ka Saulu. "Moj unuk, koga vidiš, ima jednu spravicu za koju mi kaže da daje projekcije drugih mogućih svetova..."
<BR>&nbsp;&nbsp;&nbsp;&nbsp;&nbsp;"A, metakameru, hoćeš reći." Ona se okreće Saulu. "Koji model?"
<BR>&nbsp;&nbsp;&nbsp;&nbsp;&nbsp;Saul joj kaže. Žena koja nije Hana klima glavom, širi ruke, malo istura donju vilicu. Nije to model koji bi ona odabrala, ali...
<BR>&nbsp;&nbsp;&nbsp;&nbsp;&nbsp;"Još vina, dedice?"
<BR>&nbsp;&nbsp;&nbsp;&nbsp;&nbsp;Klimam glavom. Agata sipa.
<BR>&nbsp;&nbsp;&nbsp;&nbsp;&nbsp;Gledam ženu sa sedom kosom. Oči koje nisu Hanine boje, razočaravajući kljunasti završetak nosa, koji ona verovatno zadržava iz neke izvrnute taštine. Pokušavam da pratim njen razgovor sa Saulom, a muzika opet počinje, čekam da se ona ponovo okrene ka meni, vrebam tačku da se uguram u to što govore. Prilika ne dolazi, pijem vino.
<BR>&nbsp;&nbsp;&nbsp;&nbsp;&nbsp;Negde, izgleda, postoji ogledalo - ako to nije samo moguće ogledalo u nekom drugom svetu, ili samo moja smućena mašta - tako da vidim tu ženu, čije mi je ime promaklo, kako sedi, a vidim i sebe, dedicu. Naslonjen obema rukama na rukonaslone stolice, sedim, ipak, prilično ukrivo. Stomak poveliki, a ruke i noge dugačke i tanke; oči uznemirujuće blede, usta mlitava, okružena draperijom prastare kože. Lice kroz koje lako vidiš lobanju.
<BR>&nbsp;&nbsp;&nbsp;&nbsp;&nbsp;Ne-Hana se smeje nečemu što je Saul rekao. Njihove usne se kreću, njihove ruke dodiruju, ali ja više ne čujem. Previše sam žmirkao - možda čak i plakao - i nekako uspeo da isključim bubne opne. U tišini, ne-Hana hvata Saulove snažne, mlade ruke i vuče ga da ustane, da plešu. Lako se uklope u ritam, u njihanje. Jedna njegova šaka se ugnezdila u udubinu pri dnu njenih leđa. Ona se zavrti u njegovim rukama, laka kao peruška. Žmirkam, pijem još vina, tras! Zvuk se vratio. Opet žmirkam. Nema zvuka. Onda se zvuk dovalja, tutnjeći, kao plima. Šta ću ja uopšte ovde - samo kvarim zabavu sposobnima, srećnima, mladima.
<BR>&nbsp;&nbsp;&nbsp;&nbsp;&nbsp;Ova žurka ima da potraje, sav ovaj smeh i ples, sve do sudnjeg dana koji nikad neće doći. Ovi ljudi će živeti večno. Podgrejaće Sunce, sprečiće konačno kolabiranje Vaseljene, ili će možda naprosto proživeti svaki od ovih veličanstvenih trenutaka još jednom, kad se Vasiona preokrene i počne sažimati, i kad se, zbog toga, dogodi reverzija vremena. Oni će imati žurke sa dinosaurusima, oni će dizati mrtve, plesati sve dok ne nastupi kraj svega, naime, onaj najveći mogući prasak.
<BR>&nbsp;&nbsp;&nbsp;&nbsp;&nbsp;"Dedice, je li ti dobro?"
<BR>&nbsp;&nbsp;&nbsp;&nbsp;&nbsp;"Jeste, jeste."
<BR>&nbsp;&nbsp;&nbsp;&nbsp;&nbsp;Sipam još vinčuge.
<BR>&nbsp;&nbsp;&nbsp;&nbsp;&nbsp;Pljusne i po stolu.
<BR>&nbsp;&nbsp;&nbsp;&nbsp;&nbsp;Saul opet sedi za stolom, sa ne-Hanom, a to što sam prosuo pocuri na ne-Haninu haljinu. Ja kažem, jebi ga, nema veze, i pokušavajući da zaustavim to što teče po stolu, prospem još više. E, sad sam im dao zaista idealan izgovor da odu i budu nasamo, da joj on pomogne da to sredi. Dabome, on će skinuti haljinu sa nje, iako je ona dovoljno stara da mu bude...
<BR>&nbsp;&nbsp;&nbsp;&nbsp;&nbsp;Ali kome to smeta? Zabava je zabava je zabava je zabava. Ili je možda ta žena mislila da se nabaci Agati. Ili je spremila nabacoku za oboje. Ili ni za jedno. Nije bitno, zar ne? Šta mari, moja unuka i moj unuk već imaju jedno drugo. Dobro, ajde, neka sam ja staromodan, ali zaboga. Moja sopstvena prokleta unučad. Samo ih pogledaj. Bića sa neke druge jebene planete...
<BR>&nbsp;&nbsp;&nbsp;&nbsp;&nbsp;Ali ne-Hana ipak odlazi sama. Možda zbog nečega što sam rekao, ali bubne opne su mi isključene - ne mogu čuti ni samog sebe, što je verovatno dobro. Saul i Agata zure u mene. Izgledaju zabrinuto. Njihove usne govore nešto o dedi, kući i krevetu, a preko Meseca seva divovski crveni vatromet. Ili je to možda onaj upozoravajući kursor; doktor Fanian mi je rekao da motrim na pojavu toga, ako ikad budem imao problem. U moje telo su ugrađeni svakovrsni alarmi i sistemi, a moje meso i vene moje prihvataju ih rado. Jedino je mozak nešto podivljao, otuđio se malo, pliva kao bleda riba u loptastom akvarijumu sačinjenom od tečnosti i kosti. Zašto ne ugraditi i tu nekoliko novih delova, otarasiti se poslednjeg ostatka starog sivog mesa? Pa da budem nov, da savršen budem...
<BR>&nbsp;&nbsp;&nbsp;&nbsp;&nbsp;Belina. Belina. Nema svetlosti. Nema tame.
<BR>&nbsp;&nbsp;&nbsp;&nbsp;&nbsp;"Jesi li tu negde, unutra, deda?"
<BR>&nbsp;&nbsp;&nbsp;&nbsp;&nbsp;To je glas doktora Faniana.
<BR>&nbsp;&nbsp;&nbsp;&nbsp;&nbsp;"Gde drugde da budem?"
<BR>&nbsp;&nbsp;&nbsp;&nbsp;&nbsp;Otvaram oči. Sve postaje jasno. Tigraste pruge sunca opružene po zidovima moje sobe. Srebrne mantisoidne ruke mog 'krevetskog pomagača'. Miris moje kože, kao kisela, prastara, štavljena koža. Uspomene na proteklu noć. "Šta si mi uradio?"
<BR>&nbsp;&nbsp;&nbsp;&nbsp;&nbsp;"Baš ništa."
<BR>&nbsp;&nbsp;&nbsp;&nbsp;&nbsp;Žmirnem, progutam. Zadržim se da ne žmirkam opet. Doca Fanian je u šortsu za plažu i u blistavoj, smešnoj košulji; on kad dođe na konsultaciju, obično se tako oblači.
<BR>&nbsp;&nbsp;&nbsp;&nbsp;&nbsp;"Jesi li znao", kažem ja, "da su instalirali veliki crveni neonski znak neposredno iznad Meseca, na kome piše 'Molimo prestati piti alkohol'?"
<BR>&nbsp;&nbsp;&nbsp;&nbsp;&nbsp;"Znači, kursor je ipak radio!" Doktor Fanian izgleda zadovoljan sobom. Njegove dečačke crte lica naboraju se. "Pretpostavljam da si onda tresnuo u nesvest?"
<BR>&nbsp;&nbsp;&nbsp;&nbsp;&nbsp;"Pa, ubrzo potom. Mislio sam da je samo od pića."
<BR>&nbsp;&nbsp;&nbsp;&nbsp;&nbsp;"To je bezbednosno kolo. Naravno, i telo ima svoje, ali u tim godinama manje je pouzdano."
<BR>&nbsp;&nbsp;&nbsp;&nbsp;&nbsp;"Nisam čak ni mamuran."
<BR>&nbsp;&nbsp;&nbsp;&nbsp;&nbsp;"Za to su se pobrinuli filteri."
<BR>&nbsp;&nbsp;&nbsp;&nbsp;&nbsp;Doca Fanian razgleda moju sobu. Na udaljenom zidu je fotografija Hane. Ona grli svoja kolena, sedi na jednom travnatom nasipu, a iza nje nema ničega osim neba; mesta i vremena se setiti ne mogu. On zagleda i sliku, ali ništa ne kaže. Verovatno je celu kuću već dobro osmotrio, da vidi kako se dedica snalazi. Upravo da on to ne bi mogao, ja, skoro uvek, odlazim kod njega, u ordinaciju. Nikada se ja nisam nikakvih doktora plašio, dok sam bio u boljem stanju, mlađi. Ali sad se plašim. Sad, kad su mi potrebni...
<BR>&nbsp;&nbsp;&nbsp;&nbsp;&nbsp;"Pozvali me tvoji unuci. Zabrinuli se. Što je i razumljivo, mada nije bilo stvarno potrebno. Nimalo potrebno." U glasu doce Faniana osećao se blagi ton iritiranosti. Nerviralo ga je da ma ko posumnja u njegov profesionalni ručni rad, ili da bilo ko pomisli da su sistemi u dedici tako postavljeni da zbog nekoliko čaša vina može nastati ikakva teškoća.
<BR>&nbsp;&nbsp;&nbsp;&nbsp;&nbsp;"Pa, hvala."
<BR>&nbsp;&nbsp;&nbsp;&nbsp;&nbsp;"Nema problema." On se osmehuje. Počinje opet da zucka neku melodiju. On lako oprašta. "Ako budeš voljan da navratiš u ordinaciju jednog dana u sledećih nedelju-dve, ima još nečeg novog, što bih ti rado pokazao. U smislu kratkoročnog pojačanja memorije. Pomogne, znaš, ako zaboraviš neku od stvari koje si nedavno uradio."
<BR>&nbsp;&nbsp;&nbsp;&nbsp;&nbsp;Ne kažem ništa, ali se pitam šta je to Fanian pronašao u kući, a što ga je navelo na ovaj predlog.
<BR>&nbsp;&nbsp;&nbsp;&nbsp;&nbsp;"Gde su Saul i Agata?"
<BR>&nbsp;&nbsp;&nbsp;&nbsp;&nbsp;"U susednoj sobi. Pakuju se."
<BR>&nbsp;&nbsp;&nbsp;&nbsp;&nbsp;"Pakuju se?"
<BR>&nbsp;&nbsp;&nbsp;&nbsp;&nbsp;"Nego..." On se osmehuje. "Stvarno moram da krenem. Rado bih ostao na doručku, ali..."
<BR>&nbsp;&nbsp;&nbsp;&nbsp;&nbsp;"Možda u nekoj drugoj Vaseljeni, a?"
<BR>&nbsp;&nbsp;&nbsp;&nbsp;&nbsp;On se okreće i zuri u mene jedan trenutak. On o meni razume više stvari nego ja sam, pa ipak, izgleda zbunjen.
<BR>&nbsp;&nbsp;&nbsp;&nbsp;&nbsp;"Da." Klima glavom. Sa poluosmehom. Izlazi u susret raspoloženju jednog starca. "Dobro se čuvaj, jesi čuo?"
<BR>&nbsp;&nbsp;&nbsp;&nbsp;&nbsp;Ostavlja za sobom otvorena vrata. Čujem Saula i Agatu. Smeju se, prepiru se. Pakuju se.
<BR>&nbsp;&nbsp;&nbsp;&nbsp;&nbsp;Pomeram se nagore. Krevetski pomagač se trapavo izvlači iz zida i nudi mi ruke da se za njih uhvatim. Već stojim kad Saul uđe u sobu.
<BR>&nbsp;&nbsp;&nbsp;&nbsp;&nbsp;"Izvini što smo pozvali docu, deda. Samo smo mislili, znaš..."
<BR>&nbsp;&nbsp;&nbsp;&nbsp;&nbsp;"Zašto se pakujete? Pa ne idete valjda već?"
<BR>&nbsp;&nbsp;&nbsp;&nbsp;&nbsp;Osmehuje se. "Pamtiš li, dedice? Idemo u Amazoniju. Rekli smo ti juče, na plaži."
<BR>&nbsp;&nbsp;&nbsp;&nbsp;&nbsp;Klimam glavom.
<BR>&nbsp;&nbsp;&nbsp;&nbsp;&nbsp;"Ali bilo je super, dedice. Stvarno."
<BR>&nbsp;&nbsp;&nbsp;&nbsp;&nbsp;"A ja se izvinjavam za ono sinoć. Poneo sam se kao idiot."
<BR>&nbsp;&nbsp;&nbsp;&nbsp;&nbsp;"Jesi." Pljesne me šakom po koščatim plećima mojim i nasmeje se na sav glas. "Ono je vredelo videti." Odmahuje glavom kao da se divi. Dedica, glavna 'zver' na zabavi! "Stvarno si bio otpustio sve kočnice, a?"
<BR>
<BR>&nbsp;&nbsp;&nbsp;&nbsp;&nbsp;Agata sprema doručak. Frižider je krcat-pun svakojakih stvari za koje ja nikad ni čuo nisam. Nakrkali su ga, odnekud, pa sad izgleda kao rog izobilja. Sedim i gledam moju divnu unuku kako se kreće po kuhinji i, zatvorenih usta, pevuši.
<BR>&nbsp;&nbsp;&nbsp;&nbsp;&nbsp;Mirisi kuvanja. Uzdah mora dopire kroz otvoreni prozor. Još jedan savršen dan. S obzirom na to kako se ja osećam zbog njihovog odlaska, dan bi mogao biti siv, sa bujicama kiše. Ali čak ni u raju ne možeš imati sve.
<BR>&nbsp;&nbsp;&nbsp;&nbsp;&nbsp;"Dakle, tako", kažem ja, "vas dvoje odlazite na Amazon."
<BR>&nbsp;&nbsp;&nbsp;&nbsp;&nbsp;"A-ha." Ona sa treskom spušta tanjire na sto. "Tamo postoje slatkovodni delfini. Pa divovski mravojedi. I ljudi koji žive isto kao njihovi preci, sad kad je džungla opet uspostavljena." Ona se osmehuje, izgleda jednako sanjalački kao prošle noći kad je zurila u Mesec. Mogu je već videti kako stoji u magičnoj polutami džungle, naga kao sveštenica, a koža joj isprugana senkama zelene i mahagonijske boje. Za to ne treba imati mnogo mašte, zaista. "Biće zabavno", kaže ona.
<BR>&nbsp;&nbsp;&nbsp;&nbsp;&nbsp;"Znači, neko vreme nećeš posećivati Bila i Meg?"
<BR>&nbsp;&nbsp;&nbsp;&nbsp;&nbsp;Ona tresne na sto još hrane. "Ima vremena koliko god hoćeš. Ranije ili kasnije, doći će i to na red. Baš mi je žao što nismo više razgovarali, dedice, časna reč. Mnogo toga sam želela da pitam."
<BR>&nbsp;&nbsp;&nbsp;&nbsp;&nbsp;"O bakici?" kažem ja. Lako je pogoditi.
<BR>&nbsp;&nbsp;&nbsp;&nbsp;&nbsp;"I o tebi, dedice. O svim tim godinama posle njene smrti. Mislim, moraš mi reći šta se dešavalo od tada do sad."
<BR>&nbsp;&nbsp;&nbsp;&nbsp;&nbsp;Otvaram usta, u nadi da će se u njima stvoriti neki komentar. Ali ništa iz njih ne izlazi. Sve te godine: kako sam ih mogao toliko proživeti, a čak i ne primetiti? Moj život je podeljen kao što geolozi dele stenovite slojeve iz Zemljine prošlosti: ogromni prazni prostori stena bez života, a onda uska traka u koju kao da je stalo sve. Ali Saul i Agata odlaze; dakle, vreme - ta najdragocenija od svih sirovina - mora opet početi da teče mimo mene.
<BR>&nbsp;&nbsp;&nbsp;&nbsp;&nbsp;Agata seda na stoličicu i naginje se napred, oslanja se mrkim rukama o mrke butine. Na trenutak pomislim da ona neće navaljivati. Ali onda kaže: "Pričaj mi o bakici, deda. To je jedna od stvari o kojima ćale neće."
<BR>&nbsp;&nbsp;&nbsp;&nbsp;&nbsp;"Šta želiš znati?"
<BR>&nbsp;&nbsp;&nbsp;&nbsp;&nbsp;"Znam da je nezgodno pitanje, ali... kako je umrla?"
<BR>&nbsp;&nbsp;&nbsp;&nbsp;&nbsp;"Bil vam nije rekao?"
<BR>&nbsp;&nbsp;&nbsp;&nbsp;&nbsp;"Mi smo mislili da je bio u to vreme suviše mlad da bi stvarno znao. Ali nije bio baš toliko mlad, a? Posle smo izračunali."
<BR>&nbsp;&nbsp;&nbsp;&nbsp;&nbsp;"Bil je imao jedanast godina kad je vaša bakica umrla." To ja kažem. Znam zašto me Agata pita baš sad: hoće da dobije dedicinu priču pre nego što bude suviše kasno. Međutim, ja nisam uvređen. Ona ima pravo da zna. "Pokušali smo da sakrijemo od Bila veliki deo činjenica o Haninoj smrti. Možda je to bila greška, ali takva je bila naša zajednička odluka."
<BR>&nbsp;&nbsp;&nbsp;&nbsp;&nbsp;"To je bila neka zarazna bolest zvana rak, je li tako?"
<BR>&nbsp;&nbsp;&nbsp;&nbsp;&nbsp;Dakle, ona ipak zna nešto o tome. Možda joj je Bil rekao više nego što je spremna da prizna. Možda ona samo proverava, upoređuje verzije. Ali vidim njeno nevino, upitno lice i znam da je ta pomisao nepravedna.
<BR>&nbsp;&nbsp;&nbsp;&nbsp;&nbsp;"Tačno", kažem ja, "bio je rak. Čak i tad je bilo moguće izlečiti mnoge oblike raka. I Hanu su mogli izlečiti da je otišla na pregled samo nekoliko meseci ranije."
<BR>&nbsp;&nbsp;&nbsp;&nbsp;&nbsp;"Baš mi je žao, dedice. Mora biti da je bilo užasno."
<BR>&nbsp;&nbsp;&nbsp;&nbsp;&nbsp;Zurim u moju divnu unuku. Još jedan novi vek će uskoro početi, ja sam daleko zaplovio u budućnost; dalje nego što sam ikad zamišljao. Da li je Agata ikada poznavala ikoga ko je posle umro? A bol: šta ona zna o bolu? I ko sam ja, nekakav poslednji okrvavljeni gost na maskaradi Crvene Smrti, pa da joj sada otkrivam te stvari?
<BR>&nbsp;&nbsp;&nbsp;&nbsp;&nbsp;Šta ona, zapravo, želi da zna - do koje mere ublaženo, ili drastično, bi želela da joj prikažem ono što je bilo? Da li želi da joj kažem da je šest meseci posle prve dijagnoze Hana bila mrtva? Ili da je provela poslednje dane u bolnici, iako je više želela da ih provede kod kuće - ali ono kako je izgledala u završnom stupnju bolesti odveć je uznemiravalo malog Bila. I mene. I nju samu. Koža pokrivena čirevima, zbog nekih lekova koje su joj doktori uporno davali; koža razapeta preko kostiju i tkiva podnaduvenog od vode.
<BR>&nbsp;&nbsp;&nbsp;&nbsp;&nbsp;"Sve se okončalo prilično brzo", kažem ja, "i sve je to bilo davno."
<BR>&nbsp;&nbsp;&nbsp;&nbsp;&nbsp;Moj sluh ulovi neki šum iza mene. Okrenem se. Saul stoji, naslonio se na ragastov kuhinjskih vrata, ruke prekrstio na grudima, pognuo glavu. Slušao je i on ovo. Oba moja unučeta izgledaju tužno, maltene kao da su čuli sve ono što nisam smogao snage da im kažem.
<BR>&nbsp;&nbsp;&nbsp;&nbsp;&nbsp;Sada Saul prilazi i prebaci mi jednu ruku preko pleća. "Jadni dedica." Prilazi i Agata. Zagnjurim lice u njih dvoje, drhtim pomalo. Ali život mora da ide dalje; odmaknem se od njih. Ne želim da pokvarim, plakanjem, njihovu posetu. Ne želim, a plačem. A oni me još jednom privuku u svoju toplinu, i suze dolaze, slatke kao kiša.
<BR>&nbsp;&nbsp;&nbsp;&nbsp;&nbsp;Onda sednemo zajedno i doručkujemo. Osećam se drhturavo, ali čisto. Tokom nekoliko trenutaka, sadašnjost izgleda jednako stvarna kao prošlost.
<BR>&nbsp;&nbsp;&nbsp;&nbsp;&nbsp;"Ta tvoja kola", kaže Saul, mahnuvši viljuškom. Već je promenio temu, mladalački lako. "Razmišljao sam, dedice, znaš li da li ima ikakvih mogućnosti da se nabave još jedna takva?"
<BR>&nbsp;&nbsp;&nbsp;&nbsp;&nbsp;Malo mi nedostaje pa da mu poklonim ford. Ali šta bi onda ostalo meni? "Nekada su posvuda bili auto-otpadi, a na njima cela brda takvih", kažem ja.
<BR>&nbsp;&nbsp;&nbsp;&nbsp;&nbsp;"Onda ću se vratiti na ostrvo i uzeti jedna, a onda u njih ugraditi sve te divne delove koje si ti dobio u lučkoj radionici. Znaš", i nasmeje se, "ne bih voleo da se moram zaustavljati da bih nabavljao benzin."
<BR>&nbsp;&nbsp;&nbsp;&nbsp;&nbsp;Benzin. Pa, kad sam ja poslednji put kupio gorivo? To je moralo biti pre mnogo godina, svakako. Pa ipak, stari ford vozi k'o Bog.
<BR>&nbsp;&nbsp;&nbsp;&nbsp;&nbsp;"Nego", kaže Agata, ustaje, njen tanjir je prazan iako sam ja tek štrpnuo iz moga, "da dovršim ja pakovanje."
<BR>&nbsp;&nbsp;&nbsp;&nbsp;&nbsp;Sedim sa Saulom, koji dokrajčuje svoju hranu; osećam se ogromno ne-gladno, ali ipak, zavidim mu na drčnosti. On odgurne tanjir, osvrne se - gde je ta kuhinjska mašina koja će sad uzeti tanjir? Nema je. Onda istegne lice.
<BR>&nbsp;&nbsp;&nbsp;&nbsp;&nbsp;"Dedice, umalo da zaboravim. Rekao sam da ću ti srediti tu tvoju konzolu."
<BR>&nbsp;&nbsp;&nbsp;&nbsp;&nbsp;Klimam glavom. Ona zastavica 'zauzeto' koja je njemu i Agati onemogućila da mi se jave pre dolaska sigurno je i sad podignuta; dakle, niko me ne može pozvati.
<BR>&nbsp;&nbsp;&nbsp;&nbsp;&nbsp;Saul održi reč. Dok Agata u njihovoj sobi peva neku melodiju bez reči, on sa mnom isprobava neke jednostavnije opcije te konzole. Klimam glavom, iz sve snage pokušavam da se usredsredim. A Hana drži kolena i smeška nam se sa fotografije na zidu. Saul kao da ne primećuje njen netremični pogled. U iskušenju sam da ga pitam da pomogne i oko nekih drugih stvari u kući. Kako reprogramirati onog mehaničkog baštovana, a kako usisivač prašine, kako postići da ovo mesto više liči na nešto što je moje. Ali znam da nikada ne bih zapamtio Saulova uputstva. Sve što ja, zapravo, želim, to je da on ostane i priča sa mnom još nekoliko minuta.
<BR>&nbsp;&nbsp;&nbsp;&nbsp;&nbsp;"Znači, ovo si uklikerio, je li tako dedice?"
<BR>&nbsp;&nbsp;&nbsp;&nbsp;&nbsp;"Ladno."
<BR>&nbsp;&nbsp;&nbsp;&nbsp;&nbsp;On se okreće od mene i viče: "Ej, Ag!"
<BR>&nbsp;&nbsp;&nbsp;&nbsp;&nbsp;Posle toga, sve biva gotovo za tren. Najedanput oni stoje zajedno u hodniku, njihove torbe su spakovane. Venecija. Pariz. Njujork. Mare Trankvilitatis. Spremni za pokret.
<BR>&nbsp;&nbsp;&nbsp;&nbsp;&nbsp;"Pomišljali smo da siđemo u luku pešice, deda. Pa koji god trajekt da naiđe, njega da uhvatimo. Tako je divan dan."
<BR>&nbsp;&nbsp;&nbsp;&nbsp;&nbsp;"I, hvala, dedice. Hvala na svemu."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Zagrli me prvo jedno, a posle drugo. Posle onih suza pre doručka. Sad sam zapanjujuće suvih očiju.
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Zurim u Saula i Agatu, moju divnu unučad. Još i sad pokušavam da ih upijem u sebe. Budućnost se proteže ispred nas i između nas.
<BR>&nbsp;&nbsp;&nbsp;&nbsp;&nbsp;Otvoriše oni vrata. Pođoše, ruka u ruci, drumom oko koga su izrasli čempresi. "Ćao, dedili. Volimo te."
<BR>&nbsp;&nbsp;&nbsp;&nbsp;&nbsp;Stojim tako, osećam sunce na licu. Gledam ih kako odlaze. Ulazna vrata moje kuće počinju da se oglašavaju signalima: biip-biip. Ne konstatujem ih. Primećujem da u senci moje kuće leži, pored starog forda, jedan leteći auto, klonulih krila. Sigurno su me Saul i Agata noćas pomoću njega preneli kući. Ja ne znam kako se tim skalamerijama upravlja. Pojma nemam kako da se tih letikola otarasim.
<BR>&nbsp;&nbsp;&nbsp;&nbsp;&nbsp;Trenutak pre nego što će nestati iza krivine druma, Saul i Agata se okrenu. Mahnu, ja mahnem njima.
<BR>&nbsp;&nbsp;&nbsp;&nbsp;&nbsp;Onda sam unutra. Vrata zatvorena. Kuća utihnula.
<BR>&nbsp;&nbsp;&nbsp;&nbsp;&nbsp;Pravac: u sobu Saula i Agate.
<BR>&nbsp;&nbsp;&nbsp;&nbsp;&nbsp;Skinuli su čaršave sa kreveta i preduzeli razuman pokušaj da počiste sobu, ali naprosto osećam kako mog usisivača prašine svrbi želja da uleti ovamo i dovrši taj posao. Kućni ogrtač koji je pozajmila, Agata je ostavila na krevetu. Podižem ga do lica. Sa mirisom je sapuna, sa mirisom mora... i jednim dubljim podmirisom nalik na šumsku majčinu dušicu. Njen miris će potrajati nekoliko sati, a posle toga ću, valjda, uvek imati uspomenu na Agatu kad god taj kućni ogrtač obučem. Ona vaza koju je Hana kupila pre toliko leta i sad sedi na ormariću; nisu našli trenutak da mi kažu da su je razlupali. Uzimam je u šake, okrećem tu glaziranu težinu, namera je moja da osmotrim štetu. Ali nigde naprslina, nijedan slomljeni deo se ne vidi. Vaza je opet cela i savršena - ili, barem, onoliko savršena koliko je ikada bila. U panici sam, malo nedostaje da mi ispadne iz ruku, osvrćem se po sobi da vidim šta sam drugo zaboravio ili mi se pričinilo. Ali prisustvo mog unuka i moje unuke, iako počinje da hlapi, još je tu: taj osećaj. Zaboravljena čarapa, iscepane stranice časopisa štampanog u šatlu. Nežno vraćam vazu na mesto. Moguće je i tako mnogo drugih stvari, pa onda valjda postoji i neka jeftina mašina za isceljivanje keramike.
<BR>&nbsp;&nbsp;&nbsp;&nbsp;&nbsp;Sa nekim čudnovatim osećajem iščekivanja, zavirujem pod krevete. Prašina, usisivač će to uskoro srediti. Plav i kao voskom prevučen, unutrašnji omotni papir od nečega što ne razumem. Nekoliko zgužvanih papirnih maramica. A metakameru je Saul, naravno, odneo. Dabome, to mu je najdraža igračka. Divna obećanja u onim kontrolnim površinama za dodi, i zeleni meniji koji su kao lokvanji plovili po ekranu. REVID. KREIR. EDIT. IZMENA. Pa se Agata okreće. IZMENA. Agata stoji nepomično. Revidiraj to. Avetinjske cvetne latice padaju uvis sa njenih prstiju, a bela jahta lebdi sa zvezdama na obzorju. Ako bi mogao prošlost izmeniti, učitati alternativu, popravku...?
<BR>&nbsp;&nbsp;&nbsp;&nbsp;&nbsp;Ali u srcu oduvek znadoh da je taj san samo san. A ona igračka je samo igračka. Možda će, jednog dana, biti moguće otići u posetu faraonima, ili se vratiti među vrele slatke čaršave prve ljubavi. Ali to je u nekoj dalekoj budućnosti, mnogo je udaljenije čak i od najbližih zvezda, do kojih će prvi veliki brodovi uskoro stići. Daleko onostran mog životnog veka.
<BR>&nbsp;&nbsp;&nbsp;&nbsp;&nbsp;Slupan video-rikorder viri iz kante za đubre, kod prozora. Vadim ga, namotavam žice oko kućišta, pitam se da li bi se mogao na neki način popraviti. U jedno davno doba, ljudi su sagledavali video-rikorder kao put za udaljavanje od nevolja ovog sveta. Ali sad nikog više ne zanima mnogo. Moje pokolenje bilo je to koje više ništa nije umelo da uradi, a da to ujedno i ne snimi na nekom najnovijem japanskom tehnološkom medijumu, kakav god bio. Saul i Agata nisu takvi. Ne boje se da će izgubiti prošlost. Ne boje se življenja u sadašnjici. Ne boje se da nađu budućnost.
<BR>&nbsp;&nbsp;&nbsp;&nbsp;&nbsp;Stojim jedan trenutak, hvatam se prstima, noktima, za osećaj njihove bledeće prisutnosti, uvlačim u sebe dah za dahom. Onda konzola počinje da piskuće u mojoj spavaćoj sobi, ali i na vratima se čuje zvono. Glavinjam na tu stranu, sve mi se vrti od radosti. Vratili se! Predomislili se! Nema feribota do sutra! Ne mogu da verujem...
<BR>&nbsp;&nbsp;&nbsp;&nbsp;&nbsp;Vrata pale i gase ono KORISNIK NIJE PREPOZNAT prema meni. Posle nekog vremena, uspevam ih otvoriti.
<BR>&nbsp;&nbsp;&nbsp;&nbsp;&nbsp;"A ipak si tu. A ja mislila..."
<BR>&nbsp;&nbsp;&nbsp;&nbsp;&nbsp;Stojim, na trenutak ukočen od iznenađenja. Ona lepa sedokosa žena od sinoć u kafiću: gleda me.
<BR>&nbsp;&nbsp;&nbsp;&nbsp;&nbsp;"Otišli su", kažem ja.
<BR>&nbsp;&nbsp;&nbsp;&nbsp;&nbsp;"Ko? A, tvoja unučad. Idu trajektom jutros, a? Otputovaće u Brazil ili neko slično mesto." Osmehuje se i odmahuje glavom. Divljina mladosti. "Nego", kaže ona i pokazuje prstom, "ono je moj leti-auto. Nisam htela da ga pozovem, više mi je bila volja da pešice dođem ovamo po njega." Ona se osvrne, baci pogled na plavo more, plavo nebo, na ovo predivno ostrvo. Udahne sve to, duboko. "Kakav divan dan."
<BR>&nbsp;&nbsp;&nbsp;&nbsp;&nbsp;"Da li bi volela da uđeš?"
<BR>&nbsp;&nbsp;&nbsp;&nbsp;&nbsp;"Pa, možda samo na trenutak."
<BR>&nbsp;&nbsp;&nbsp;&nbsp;&nbsp;"Bojim se da sam se malo nacvrcao noćas."
<BR>&nbsp;&nbsp;&nbsp;&nbsp;&nbsp;"Neka te to ne brine. Meni je bio lep provod."
<BR>&nbsp;&nbsp;&nbsp;&nbsp;&nbsp;Osvrnem se da pogledam, ima li tu tragova ironije. Ali ona, naravno, misli tačno to što je rekla. Kao i svi, uvek.
<BR>&nbsp;&nbsp;&nbsp;&nbsp;&nbsp;Počinjem da rovarim kroz moj ludo prenatovareni frižider. Najzad izronim, sa poslužavnikom, a ona sedi i gleda prazan ekran mog starog televizora.
<BR>&nbsp;&nbsp;&nbsp;&nbsp;&nbsp;"Znaš", kaže ona, "već godinama nisam videla ovakav. Mi to nismo ni imali u kući, naravno. Ali moji deda i baba su imali."
<BR>&nbsp;&nbsp;&nbsp;&nbsp;&nbsp;Spuštam poslužavnik i počinjem tragati po džepu. "Ovo", kažem i mašem slupanim video-rikorderom u čvornovatoj ruci. "Može li se popraviti?"
<BR>&nbsp;&nbsp;&nbsp;&nbsp;&nbsp;"Daj da vidim." Uzima VR od mene, odiže slomljeni poklopac. "A, pa mislim da može, osim ako je namotaj puk'o. Ali naravno, bilo bi jeftinije otići i kupiti novi. Ali pretpostavljam da ti na ovome imaš neke uspomene koje bi hteo da sačuvaš?"
<BR>&nbsp;&nbsp;&nbsp;&nbsp;&nbsp;Trpam VR u džep kao neku sramotnu tajnu i sipam kafu. Sedam. Gledamo se, ova žena i ja. Koliko je njoj, zapravo, godina? U poslednje vreme je postalo teško takve stvari oceniti. Negde je između Bila i Eutonovića, verovatno, znači tridesetak, četrdesetak godina mlađa od mene. Čak i kad bi više ličila na Hanu, ne vredi, nije u onom stanju u kom bi Hana sad bila. Hana bi izgledala kao ja, teturala bi se na prastarim nogama, zbunjena, pokušavala bi da opšti kroz čula koja više nisu njena, vukla bi se stalno sve dalje u jednu budućnost koja za nju ne mari, ali bi i grebucala očajno da se vrati u prošlost, grabila bi kandžama one retke, zračne dane kad unuci dođu u posetu, osećala bi zlatni pesak dragocenih časaka kako isklizava kroz prste još pre nego što unuci stvarno odu.
<BR>&nbsp;&nbsp;&nbsp;&nbsp;&nbsp;Vreme ovoj ženi nije od značaja; niti ma kome ispod stotke. To je jedan od razloga što je meni tako teško da znam koji je datum. Godišnja doba na ovom ostrvu se smenjuju, ali ljudi samo blenu i dive se. Podignu voćku kad otpadne. Udišu slani vetar sa sivog zimskog okeana i drhte srećno, jer znaju da će grickati tost pored vatre čim se vrate kući.
<BR>&nbsp;&nbsp;&nbsp;&nbsp;&nbsp;"Stanujem nedaleko odavde", kaže ona posle nekog vremena. "Mislim, ako bi ti želeo da ti u nečemu pomognem. Ako je ovde potrebno nešto uraditi."
<BR>&nbsp;&nbsp;&nbsp;&nbsp;&nbsp;Uzvraćam joj postojanim pogledom, nastojim da se ne osećam uvređeno. Znam, ipak, da meni jeste potrebna pomoć u ponečemu. Samo, ne mogu se setiti u čemu.
<BR>&nbsp;&nbsp;&nbsp;&nbsp;&nbsp;"Ili da samo pričamo", kaže ona sa nadom.
<BR>&nbsp;&nbsp;&nbsp;&nbsp;&nbsp;"Pamtiš li ti šta je brza hrana? Mek Donalds?"
<BR>&nbsp;&nbsp;&nbsp;&nbsp;&nbsp;Ona odmahuje glavom.
<BR>&nbsp;&nbsp;&nbsp;&nbsp;&nbsp;"ET? Pi-Vi Herman? Globalno zagrevanje? Etničko čišćenje? Den Kvejl?"
<BR>&nbsp;&nbsp;&nbsp;&nbsp;&nbsp;Ona odmahuje glavom. "Žao mi je, ne..."
<BR>&nbsp;&nbsp;&nbsp;&nbsp;&nbsp;Diže kafu sa stola i pije brzo.
<BR>&nbsp;&nbsp;&nbsp;&nbsp;&nbsp;Ćutanje pada između nas kao sneg.
<BR>&nbsp;&nbsp;&nbsp;&nbsp;&nbsp;Stojim na ulaznim vratima, gledam je, letikola uzleću i okreću se, njihova majušna krila odsevaju u suncu. Poslednje mahanje, i ja zatvaram vrata, znajući da su Saul i Agata sad verovatno na trajektu. Nisu više na ostrvu.
<BR>&nbsp;&nbsp;&nbsp;&nbsp;&nbsp;Krećem ka mojoj spavaćoj sobi. Pomišljajući da je vreme za moj prepodnevni odmor, krevetski pomagač ispruža, u iščekivanju, škljocave ruke. Pogledam ga besno, što on, dabome, ne razume, a onaj trik koji mi je Saul prikazao, kako tu spravu onesposobiti, već sam zaboravio. Kuća se već vratila svom starom ponašanju, preuzela kontrolu, čisti sobu Saula i Agate, uklanja svaki trag života.
<BR>&nbsp;&nbsp;&nbsp;&nbsp;&nbsp;Ali bar sam sa konzolom pokušao nešto. Sada znam, zaista znam, kako da sprečim pojavljivanje one zastavice 'linija zauzeta'. Zaista, dečja igra - a kako da pozovem broj moga sina Bila, to uvek znam. To sada i činim.
<BR>&nbsp;&nbsp;&nbsp;&nbsp;&nbsp;Bil je, od svih mogućih mesta, baš u - Londonu. Na konzoli se prvo pokaže tačna lokacija, a zatim i on sam, Bil. Trebalo je samo zatražiti da to bude tako, samo dodirnuti odgovarajuću tipku. Međutim, nastaje pauza.
<BR>&nbsp;&nbsp;&nbsp;&nbsp;&nbsp;Moram pričekati.
<BR>&nbsp;&nbsp;&nbsp;&nbsp;&nbsp;Čini se, maltene, da konzola proverava moju odlučnost, iako znam da Bil sada verovatno mora nekog drugog staviti na čekanje da bi razgovarao sa mnom. Takođe znam da će on pretpostaviti da je neka mala kriza u toku - jer zašto bi se, inače, 'ćale' potrudio da zove?
<BR>&nbsp;&nbsp;&nbsp;&nbsp;&nbsp;Svejedno, ja čekam, i dok čekam, uvežbavam reči koje ću upotrebiti, mada znam da će ispasti drugačije. Ali dok još ima vremena, pokušaću, najbolje što mogu, da premostim godine.
<BR>&nbsp;&nbsp;&nbsp;&nbsp;&nbsp;Ili ću bar početi da pokušavam.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
