<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Vilijem Sanders: NA TRAGU MATOROG ALABAME
<P>&nbsp;&nbsp;&nbsp;&nbsp;&nbsp;Čarli Zlovoda bio je najmoćniji vrač u celom pobrežju istočne Oklahome. Ili najveći veštac, zavisno od toga kome verujete; među Čirokijima razlika zna da bude pomalo neodređena.
<BR>&nbsp;&nbsp;&nbsp;&nbsp;&nbsp;U svakom slučaju, kada je Tomas Tuluzina konačno zaključio da se nešto mora preduzeti u pogledu Matorog Alabame, nije se mnogo premišljao pre no što je seo u svoj stari kamionet marke dodž i odvezao se do Čarlija Zlovode. Tomas Tuluzina uopšte nije bio loš vrač, ali u ovakvim okolnostima bila je potrebna prava moć.
<BR>&nbsp;&nbsp;&nbsp;&nbsp;&nbsp;Čarli Zlovoda živeo je sam u jednosobnoj drvenoj kolibi na završetku zaista loše kolske staze, u blizini Udoline Satara. Kada je Tomas Tuluzina stigao, nije bilo nikog na vidiku, ali kako je izišao iz kamioneta, krupna siva sova doleprša iz okolne šume i nestade u dubokim senkama iza kolibe. Trenutak kasnije vrata kolibe se otvoriše i Čarli Zlovoda stupi na osunčani proplanak. "'Siyo, Tami, dohiju?" reče on.
<BR>&nbsp;&nbsp;&nbsp;&nbsp;&nbsp;Tomas Tuluzina malo podiže ruku u znak neobaveznog pozdrava. On i Čarli Zlovoda su mnogo toga zajedno prošli. "'Siyo, Jali. Gado haduhne? Hvataš miševe?", dodade on suvo.
<BR>&nbsp;&nbsp;&nbsp;&nbsp;&nbsp;Čarli Zlovoda se nasmeja, duboko u grudima, ne pomičući usne. "Hej", reče on, "sećaš se starog Mouzesa Vidre?" I obojica se na to nasmejaše.
<BR>&nbsp;&nbsp;&nbsp;&nbsp;&nbsp;Mouzes Vidra beše jedan zao starac sa hroničnom profesionalnom zavišću, pogotovu prema bilo kome ko bi ga mogao napraviti budalom. Kako Mouzes Vidra u životu nikad nije bio ništa više od drugorazrednog vešca, tu je spadalo podosta ljudi.
<BR>&nbsp;&nbsp;&nbsp;&nbsp;&nbsp;Jedan od njegovih gadnijih trikova bio je da se pretvori u sovu - znao je to izvesti, ali, opet, ko nije? - i nadleće šumu dok ne primeti proplanak gde mogući takmac uzgaja duvan za čini. Naravno, pravi duvan mora da raste skriven od pogleda svih izuzev osobe koja će ga upotrebljavati, pa je ovo prouzrokovalo mnoga nerviranja i neupotrebljiv duvan svuda po šumi. Mnogi su pokušali da bace čini na Mouzesa Vidru i okončaju sve to, ali njegove zaštite bi uvek dejstvovale.
<BR>&nbsp;&nbsp;&nbsp;&nbsp;&nbsp;Čarli Zlovoda, tada mlađahni i neiskusni neznanac, otišao je do Mouzesa Vidre i pred nekoliko svedoka mu rekao da će se, ako toliko uživa da bude ptica, ubuduće ludo zabavljati. I na licu mesta ga pretvorio u najšugaviju, najkrastaviju orlušinu ikad viđenu u Oklahomi; tako je Mouzes Vidra, posle par neuspelih pokušaja da se vrati u svoj oblik, odleteo i niko ga više nikad nije video, izuzev možda kao neprepoznatljivog člana grupe lešinara pokraj autoputa.
<BR>&nbsp;&nbsp;&nbsp;&nbsp;&nbsp;Tada, prisećao se Tomas Tuluzina, svi su shvatili kako je Čarli Zlovoda neko poseban. Možda nisu u potpunosti pojmili koliko će veliki jednoga dana postati, ali počele su kružiti glasine kako je Čarli Zlovoda neko sa kim se ne treba zezati.
<BR>
<BR>&nbsp;&nbsp;&nbsp;&nbsp;&nbsp;Još se smejući, Čarli Zlovoda klimnu glavom u pravcu kolibe. "Kawl jaduli'? Baš sam spremio."
<BR>&nbsp;&nbsp;&nbsp;&nbsp;&nbsp;Ušli su u kolibu, i Tomas Tuluzina sede za stočić od borovine, dok je Čarli Zlovoda sipao dve šolje kao smrt crne kafe iz plave džezve sa belim tufnama. "Skoro da je prohodala", reče Čarli Zlovoda. "Dugo je bila na štednjaku."
<BR>&nbsp;&nbsp;&nbsp;&nbsp;&nbsp;"Dobra kafa", složi se Tomas Tuluzina, okusivši je. "Gotovo viljuškom da je jedem."
<BR>&nbsp;&nbsp;&nbsp;&nbsp;&nbsp;Sedeli su za stolom, pijući kafu i pušeći ručno smotane cigarete, ćuteći malo: par punokrvnih od nekih pedesetak godina, slično obučenih: u radne košulje, Val-Mart džins, jeftine najlon patike iz Singapura. Čarli Zlovoda bio je tipične mršave građe planinskih Čirokija širokih grudi i male zadnjice, dok je Tomas Tuluzina bio jedan od onih krupnih primeraka okruglog lica koji možda imaju, a možda i nemaju malo Čokto krvi u sebi, zaostale iz drevnih vremena. Lica su im, ipak, bila slično ostarela, ruke izborane i prepune ožiljaka koje su godine fizičkog rada ostavile. Čarliju Zlovodi nedostajao je poslednji članak na kažiprstu leve ruke. Samo tri čoveka znala su kako ga je izgubio, dvojica od njih bila su mrtva, a niko se nije usuđivao da pita trećega. Kamoli Čarli.
<BR>&nbsp;&nbsp;&nbsp;&nbsp;&nbsp;Naposletku su malo popričali, o ovom i onom; uobičajena pitanja o zdravlju rodbine, primedbe o vremenu, uobičajene učtivosti koje će ispravno odgajeni Čirokiji razmeniti pre no što pređu na suštinu razgovora. Ali Tomas Tuluzina, obično učtiv do kraja, bio je toliko zabrinut da je sveo ćaskanje na minimum koji je pristojnost zahtevala.
<BR>&nbsp;&nbsp;&nbsp;&nbsp;&nbsp;"Gusdi nusdi", reče on konačno. "Nešto nije u redu. Nisam siguran šta", dodade on, u odgovor na upitan pogled Čarlija Zlovode. "U pitanju je Matori Alabama."
<BR>&nbsp;&nbsp;&nbsp;&nbsp;&nbsp;"Taj stari osobenjak?" Čarli Zlovoda malo nabra nos kao da je nešto zasmrdelo. "Šta smera ovih dana? Još ćaknut kao kuglica kenuche-a, osećam?"
<BR>&nbsp;&nbsp;&nbsp;&nbsp;&nbsp;"Ko zna? O tome sam i došao da pričamo", reče Tomas Tuluzina. "Svakako nešto smera, i mislim da je neka nevolja u pitanju."
<BR>&nbsp;&nbsp;&nbsp;&nbsp;&nbsp;Matori Alabama bio je izuzetno čudan stari veštac - u njegovom slučaju nije moglo biti spora oko značenja te reči - koji je živeo na vrhu planine u Okrugu Adejr, nedaleko od granice sa Arkanzasom. Nije bio Čiroki; tvrdio je da je poslednji potomak plemena Alabama, i često je brbljao i bulaznio na jeziku za koji je tvrdio da je zaboravljeni jezik Alabama. Možda je i bio; Tomas Tuluzina nije mogao prepoznati ni reč, a govorio je šesnaest indijanskih jezika kao i engleski i španski - to je bila njegova specijalnost, sposobnost da govori različitim jezicima; takođe je mogao govoriti sa životinjama. Sa druge strane, to je mogla biti samo gomila nesuvislih glasova, na šta su Tomas Tuluzina i mnogi drugi pomišljali.
<BR>&nbsp;&nbsp;&nbsp;&nbsp;&nbsp;Tu je bila i nezgodna činjenica da je još bilo nekih Alabama koji su živeli u rezervatu dole u Teksasu, mesta koliko ti duša hoće; ali to već dugo niko nije pomenuo u blizini Matorog Alabame. Ne posle onoga što se desilo poslednjem brbljivcu koji je potegao to pitanje.
<BR>&nbsp;&nbsp;&nbsp;&nbsp;&nbsp;Štagod da je bio - Tomas Tuluzina je dugo sumnjao da je nekakav Krik ili Seminola ili možda Juči, proteran iz svog naroda - Matori Alabama bio je lud poput Ęavola i dvaput gori. To je bilo sigurno.
<BR>&nbsp;&nbsp;&nbsp;&nbsp;&nbsp;Bio je visok i mršav i imao je dugačke ruke kojima je mahnito mlatarao dok bi govorio, ili iz čista mira. Sve na njemu bilo je dugačko: dugačka crna kosa koja mu je padala preko ramena, dugačak orlovski nos, dugački koščati prsti koji su se završavali neprijatnim dugačkim noktima. Hodao je čudnim, nakrivljenim hodom, jednog ramena podignutog, i stalno je pljuckao, pljuc, pljuc, pljuc, suvim danom mogao si ga pratiti putem sledeći male smeđe tačke u prašini.
<BR>&nbsp;&nbsp;&nbsp;&nbsp;&nbsp;Bilo je rasprostranjeno verovanje da ima dugačak jezik poput moljca, koji drži uvijen u ustima i odmotava ga samo noću kad bi radio neizrecive stvari. To je bila još jedna priča koju ljudi nisu želeli da proveravaju.
<BR>&nbsp;&nbsp;&nbsp;&nbsp;&nbsp;I smrdeo je. Ne kao što bi se običan čovek osećao, čak i veoma prljav običan čovek - mada je Matori Alabama bio svakako dovoljno prljav za to - već se osećao odvratnim smradom koji je terao na plač, koji je podsećao na stvari poput trulih krastavaca i mrtvih tvorova na usijanom autoputu. Samo to bi bilo dovoljno da ga ljudi zaobilaze u širokom luku, čak i da ga se nisu plašili.
<BR>&nbsp;&nbsp;&nbsp;&nbsp;&nbsp;Ah, da, ljudi su ga se plašili. Majke su uvodile svoje trudne kćerke unutra kada bi ga videle kako prolazi pored kuće, plašeći se da i jedan direktan pogled iz tih skrivenih reptilskih očiju može načiniti čudovišna izobličenja na nerođenima.
<BR>&nbsp;&nbsp;&nbsp;&nbsp;&nbsp;U stvari, većina ljudi izbegavala je da priča o njemu; bilo je dobro poznato da vešci znaju kada se o njima priča, a poslednja stvar koju su ljudi želeli bila je da privuku ljutitu pažnju vešca moćnog i nepredvidivog poput Matorog Alabame. To što su Čarli Zlovoda i Tomas Tuluzina tako slobodno govorili o njemu bio je samo znak njihove moći. Uprkos tome, Tomasu Tuluzini bilo bi prijatnije da Čarli Zlovoda nije govorio sa tolikim nipodaštavanjem o starcu.
<BR>
<BR>&nbsp;&nbsp;&nbsp;&nbsp;&nbsp;"Sve što znam jeste", reče Tomas Tuluzina, "da je spremao nekakvu moćnu vradžbinu na onoj njegovoj planini. Često tuda prolazim, znaš, imam neke rođake koji me zovu kad god nekom od njihovih klinaca procuri nos... U svakom slučaju, ponekad začuješ te zvuke, tako visoke da ih ne možeš baš dobro čuti, kao one zviždaljke za pse. A ljudi noću viđaju čudna svetla na planini, ponekad i danju vazduh treperi iznad obronaka, kao iznad vrelog štednjaka. Mnogo dima, uz to. Ponekad ga osetim kad je vetar pogodan i ne znam šta to stari kuva, ali šta god da je, ne bih ga poželeo u mojoj vrećici sa vradžbinama."
<BR>&nbsp;&nbsp;&nbsp;&nbsp;&nbsp;On zastade da srkne malo kafe, prelazeći pogledom po unutrašnjosti kolibe. Mnogi vračevi živeli su okruženi svakojakim đubretom, kuća u neredu i smradu, zidova i plafona prekrivenih zavežljajima sušenog bilja, perima, kožama, kostima i drugim delovima ptica i životinja. Koliba Čarlija Zlovode bila je uredna poput doktorske ordinacije, sve pažljivo uklonjeno sa vidika.
<BR>&nbsp;&nbsp;&nbsp;&nbsp;&nbsp;"Konačno, pošao sam da ga vidim", reče Tomas Tuluzina. "To jest pokušao sam, ili bio je negde otišao ili se skrivao. Nisam se mogao približiti kolibi. Okružio je mesto - znaš? Dođeš na jedno deset-petnaest koraka od kolibe i hodanje postaje sve napornije, kao kad gaziš po smoli dok konačno ne možeš dalje. Tada ti i koliba izgleda gumasto, kao da se topi. Imao sam sa sobom lulu i nešto dobrog duvana, pa sam probao svaki igwesdi koji znam za prolaženje zaštitne vradžbine. Šta god da je Matori Alabama postavio oko te kolibe, nije u pitanju obična vradžbina."
<BR>&nbsp;&nbsp;&nbsp;&nbsp;&nbsp;"Hm", Čarli Zlovoda je počinjao izgledati zainteresovan. "Da li si nešto video? Mislim, nešto što bi objasnilo sve to."
<BR>&nbsp;&nbsp;&nbsp;&nbsp;&nbsp;"Baš ništa." Tomas Tuluzina slegnu ramenima. "Od tog mesta tako su me podišli žmarci da sam ga prilično brzo napustio. Otišao sam kući i uzeo da pušim kao smuk. Dok sam se ponovo osetio čist utrošio sam kedrovine dovoljno za Božićnu jelku."
<BR>&nbsp;&nbsp;&nbsp;&nbsp;&nbsp;"Hm", reče Čarli Zlovoda opet. Sedeo je nekih minut-dva u tišini, gledajući kroz otvorena vrata kolibe, mada tamo nije bilo ničeg da se vidi izuzev dela prašnjavog dvorišta i šume iza njega.
<BR>&nbsp;&nbsp;&nbsp;&nbsp;&nbsp;"U redu", reče on konačno i stade na noge. "Idemo da vidimo Matorog Alabamu."
<BR>&nbsp;&nbsp;&nbsp;&nbsp;&nbsp;Tomas Tuluzina takođe ustade. "Hoćeš odmah da krenemo?" upita on, pomalo iznenađen.
<BR>&nbsp;&nbsp;&nbsp;&nbsp;&nbsp;"Svakako. Imaš nešto drugo u planu?"
<BR>&nbsp;&nbsp;&nbsp;&nbsp;&nbsp;"Ne", priznade Tomas Tuluzina, posle trenutka oklevanja. Nije bio baš spreman za ovo, pomisli on, ali možda je bolje da se to obavi. Što duže čekaju, veći su izgledi da Matori Alabama sazna da dolaze i učini nešto neuobičajeno zlo da bi ih pokušao zaustaviti.
<BR>&nbsp;&nbsp;&nbsp;&nbsp;&nbsp;Čarli Zlovoda krenu ka vratima. Tomas Tuluzina reče: "Ništa ne nosiš sa sobom? Mislim, vradžbine?"
<BR>&nbsp;&nbsp;&nbsp;&nbsp;&nbsp;Čarli Zlovoda se potapša po džepovima farmerki. "Imam lulu i duvan. Mislim da mi ništa više neće trebati."
<BR>&nbsp;&nbsp;&nbsp;&nbsp;&nbsp;Izlazeći kroz vrata i prateći Čarlija Zlovodu dvorištem, Tomas Tuluzina je začuđeno odmahivao glavom. Divio se. Taj Čarli, pomisli. Obarao bi levu ruku sa Ęavolom, da mu se pruži prilika. Verovatno i pobedio.
<BR>&nbsp;&nbsp;&nbsp;&nbsp;&nbsp;Vratili su se kolskom stazom u starom kamionetu Tomasa Tuluzine. Čarli Zlovoda nije imao nikakva kola ni kamionet. Nije imao ni struju ni telefon u svojoj kolibi. Bio je to zagonetni, ali suštinski deo njegove lične vradžbine.
<BR>&nbsp;&nbsp;&nbsp;&nbsp;&nbsp;Kolska staza napustila je šumu, posle jedne milje prašine, kamenja i od sunca otvrdlih tragova točkova, i izišla na zavojiti put od šljunka koji se spuštao koritom Potoka Satara, leti suvim, a onda se uzdizao Ćuranovom Brazdom. Na kraju brazde, šljunak se pretvorio u ulegli, lokalni asfaltni drum. Nekoliko milja kasnije izišli su na Stilvelski put. "Do đavola, Čarli", reče Tomas Tuluzina, skrećući na levo, "da li si se mogao nastaniti dublje u šumi?"
<BR>&nbsp;&nbsp;&nbsp;&nbsp;&nbsp;"Izišao bih na drugu stranu", reče Čarli Zlovoda.
<BR>
<BR>&nbsp;&nbsp;&nbsp;&nbsp;&nbsp;Put uz planinu Matorog Alabame bio je još gori od onog koji je vodio do kuće Čarlija Zlovode. "Jutros sam bio ovde", reče Tomas Tuluzina, boreći se sa volanom, "i kunem ti se da je ova magareća staza u gorem stanju nego tada. Pogledaj ono", uzviknu on i nagazi na kočnicu. "Znam da toga nije bilo ranije..."
<BR>&nbsp;&nbsp;&nbsp;&nbsp;&nbsp;Veliki beli hrast iščupanog korenja ležao je preko puta. Drum je bio prekriven odlomljenim granama i još zelenim lišćem. Dva čoveka u kamionetu se zgledaše. Ceo dan nije bilo ni povetarca.
<BR>&nbsp;&nbsp;&nbsp;&nbsp;&nbsp;"Znači, izlazimo i pešačimo", reče Čarli Zlovoda posle minuta. "Dobro će nam doći malo rekreacije."
<BR>&nbsp;&nbsp;&nbsp;&nbsp;&nbsp;Izišli su i krenuli putem, preskočivši palo drvo. Malo dalje, najveća zvečarka koju je Tomas Tuluzina u životu video, ležala je nasred puta, posmatrajući ih. Sklupčala se, zvečala repom i pokazivala očnjake, ali Čarli Zlovoda samo reče, "Ayuh jaduji," i ogromna zmija se odmota i tiho odgmiže u šumu, dok su Čarli i Tomas prolazili.
<BR>&nbsp;&nbsp;&nbsp;&nbsp;&nbsp;"Uvek sam se pitao", reče Tomas Tuluzina dok su šipčili uz strmu planinu. "Šta misliš, da li zvečarka zaista misli da si joj stric kada to kažeš?"
<BR>&nbsp;&nbsp;&nbsp;&nbsp;&nbsp;"Ko zna? Nije važno kako stvari rade, Tomase. Važno je da rade." Čarli Zlovoda se nasmeši. "Razgovarao sam jednom sa nekim profesorom iz Severoistočne Države, pojavio se na obrednom plesu u Redbirdu. Rekao je da su Čirokiji pragmatisti."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"Nemam pojma. Ja sam mu kazao da su većina onih koje poznajem baptisti, uz nekolicinu metodista i, naravno, dosta ljudi se priključuje onim otkačenim..." Čarli Zlovoda odjednom zastade nasred puta. "Ha", zabrunda on tiho, više za sebe. Tomas Tuluzina se nije mogao setiti kad je ovaj izgledao tako iznenađen.
<BR>&nbsp;&nbsp;&nbsp;&nbsp;&nbsp;Prošli su poslednju okuku na putu i ugledali kolibu Matorog Alabame. Samo što se koliba jedva videla, u uobičajenom smislu te reči. Ceo proplanak na kome se koliba nalazila bio je odsečen nekakvom zavesom žućkastog svetla, kroz koju su se samo povremeno nazirali obrisi kolibe. Nebo je izgledalo pomalo mračnije odmah iznad proplanka, a svo okolno drveće poprimilo je čudne i uznemirujuće oblike. U vazduhu se čulo visoko zavijanje, poput pesme milion ogromnih komaraca.
<BR>&nbsp;&nbsp;&nbsp;&nbsp;&nbsp;"Bio si u pravu, Tomase", reče Čarli Zlovoda posle nekoliko trenutaka. "Stara vucibatina nabasala je na nešto ozbiljno. Ko bi rekao?"
<BR>&nbsp;&nbsp;&nbsp;&nbsp;&nbsp;"Nije bilo ovako kada sam bio jutros", reče Tomas Tuluzina, obazirući se oko sebe i osećajući se veoma nelagodno. "Ne tako izraženo."
<BR>&nbsp;&nbsp;&nbsp;&nbsp;&nbsp;"Onda bolje da pogledamo." Čarli Zlovoda izvadi vrećicu od jelenske kože i lulu sa kratkom cevi. Okrenuvši se prema suncu, on nasu malo duvana iz vrećice na dlan i poče da peva čudnovatu pesmu koju Tomas Tuluzina nikad ranije nije čuo. Četiri puta ju je otpevao, svaki put se zaustavljajući da lagano dune u duvan. Onda je stavio duvan u lulu. Bila je to najobičnija, jeftina lula od ružinog drveta, kakve prodaju na kartonskim tezgama na benzinskim pumpama. Magiju Čirokija ne zanima sama lula; duvan sadrži svu moć, i to samo ako je ispravno pripremljen sa pravim igawesdi rečima. Čarli Zlovoda je mogao, da mu se tako više dopadalo, da jednostavno smota duvan u cigaretu i tako ga upotrebi.
<BR>&nbsp;&nbsp;&nbsp;&nbsp;&nbsp;Pripalio je lulu plastičnim upaljačem i krenuo ka kolibi, pućkajući. Tomas Tuluzina ga je sledio, prilično nevoljno. Ovo mu se nije sviđalo, ali Čarlija Zlovodu pratio bi i u pakao. Što bi, naravno, moglo i biti njihovo odredište.
<BR>&nbsp;&nbsp;&nbsp;&nbsp;&nbsp;Čarli Zlovoda pokaza drškom lule na trepereći zid koji im je zaprečavao put. Četiri puta je dunuo dim na prepreku, dugačke, guste pramenove plavobelog dima koji su se neobično uvijali i povijali kada bi dodirnuli svetlu zavesu. Posle četvrtog izdisaja začu se oštro pucanje i odjednom zavese i zujanja nestade, sve što je ostalo bio je korovom prekriven proplanak i trošna, siva daščara kojoj je očajnički bio potreban novi krov. Negde u blizini zapeva ptica, kao u znak olakšanja.
<BR>&nbsp;&nbsp;&nbsp;&nbsp;&nbsp;"Asuh", promrmlja Tomas Tuluzina, zadivljeno.
<BR>&nbsp;&nbsp;&nbsp;&nbsp;&nbsp;"Podseti me, naučiću te to jednom", reče Čarli Zlovoda. "Nije teško, kad zapamtiš pesmu... pa, hajde da zavirimo."
<BR>&nbsp;&nbsp;&nbsp;&nbsp;&nbsp;Lagano su krenuli ka kolibi. Nije bilo mnogo šta da se vidi. Po dvorištu je ležala razbacana neverovatna zbirka smeća - polomljene glinarije, zarđalih šerpi i lonaca, pilećeg perja i nerazaznatljivih kostiju, boca, konzervi, polomljene stolice kojoj je punjenje izlazilo kroz jastučiće - ali to je jedino govorilo da ne biste voleli Matorog Alabamu za suseda. Velika hrpa kornjačinih oklopa ležala je na uleglom tremu. Iznad vrata bila je zakucana koža zvečarke.
<BR>&nbsp;&nbsp;&nbsp;&nbsp;&nbsp;"Nema dima", reče Čarli Zlovoda, proučavajući dimnjak. "Misliš da je negde otišao? Pa, ima samo jedan način da saznamo."
<BR>&nbsp;&nbsp;&nbsp;&nbsp;&nbsp;On stupi na trem i okrenu se ka Tomasu Tuluzini, koji se nije pomerio. "Ideš?"
<BR>&nbsp;&nbsp;&nbsp;&nbsp;&nbsp;"Idi ti", reče Tomas Tuluzina. "Sačekaću te ovde, ako ti je svejedno." Ne bi ušao u tu kolibu ni za milion dolara i doživotnu kartu za Svetski Kup. "Treba malo da se osunčam", dodade.
<BR>&nbsp;&nbsp;&nbsp;&nbsp;&nbsp;Čarli Zlovoda se nasmeja i nestade kroz vrata kolibe. Iznutra nisu dopirali nikakvi zvuci ili glasovi, pa Tomas Tuluzina zaključi da je ipak bio u pravu kad je tvrdio da je Matori Alabama otišao. To nije imalo smisla; zašto bi matori ludak postavio tako složenu zaštitnu ako neće biti unutar nje? Kad malo bolje razmisliš, kako je spolja mogao postaviti takvu prepreku? Koliko je Tomas Tuluzina znao, takva vradžbina morala se izvoditi sa unutrašnje strane zaštitnog kruga. Ali ništa ovde nije imalo smisla...
<BR>&nbsp;&nbsp;&nbsp;&nbsp;&nbsp;Smeh Čarlija Zlovode dopre kroz otvorena vrata kolibe. "Nećeš poverovati u ovo", povika on. "Ni ja sam ne mogu da verujem."
<BR>&nbsp;&nbsp;&nbsp;&nbsp;&nbsp;"Šta si našao?" upita Tomas Tuluzina kada je Čarli izišao.
<BR>&nbsp;&nbsp;&nbsp;&nbsp;&nbsp;"Otprilike što se i mogllo očekivati. Gomila čudnih stvari leži posvuda po podu i visi sa plafona, sve je prljavo kao u svinjcu i tako grozno smrdi da jedva možeš da dišeš. Ništa neobično - znajući ko tu živi - izuzev ovoga."
<BR>&nbsp;&nbsp;&nbsp;&nbsp;&nbsp;On podiže ruku u kojoj je držao nekoliko knjiga. Tomas Tuluzina razrogači oči. "Knjige?" reče on začuđeno. "Šta Matori Alabama radi sa knjigama? Pouzdano znam da ne ume da čita."
<BR>&nbsp;&nbsp;&nbsp;&nbsp;&nbsp;"Ko zna? Možda briše dupe njima. Možda mu ponestalo šišarki ili šta već koristi." Čarli Zlovoda sede na trem i poče da prelistava knjige. "Izgleda da ih je ukrao iz škole u Roki Mauntinu. Staro đubre je uz sve i lopov."
<BR>&nbsp;&nbsp;&nbsp;&nbsp;&nbsp;"Kakve su to knjige? One sa slikama žena? Možda je predugo bio sam u šumi."
<BR>&nbsp;&nbsp;&nbsp;&nbsp;&nbsp;"Ne, gledaj, ovo je istorijska knjiga. A ova ima gomilu slika starih brodova, kao u filmovima o gusarima. Sad, zašto bi..."
<BR>&nbsp;&nbsp;&nbsp;&nbsp;&nbsp;Čarli Zlovoda je gledao knjige još par minuta, onda ih bacio u stranu i ustao. "Idem još malo da pogledam", reče on.
<BR>&nbsp;&nbsp;&nbsp;&nbsp;&nbsp;Tomas Tuluzina pođe za njim dok je ovaj obilazio kolibu. Prostor iza kolibe umnogome je podsećao na prednje dvorište, ali onda obojica ugledaše crno zgarište. Krupno kamenje bilo je postavljeno u krug oko ostatka vatre i pojedino kamenje imalo je na sebi čudne simbole i šare. Tanki pramen dima, kao iz cigarete, dizao se iz pepela.
<BR>&nbsp;&nbsp;&nbsp;&nbsp;&nbsp;Čarli Zlovoda priđe i stavi ruku iznad pepela, ne dodirujući ostatak vatre. Onda čučne i poče pomno pregledati zemlju, lagano ispitujući mesto unutar kruga kamenja i vraćajući se tamo gde je Tomas Tuluzina stajao i nemo posmatrao. To je bila jedna od najčuvenijih specijalnosti Čarlija Zlovode: čitanje tragova. Ljudi su govorili da bi mogao pratiti kečigu preko jezera.
<BR>&nbsp;&nbsp;&nbsp;&nbsp;&nbsp;"Odavde je došao", reče on konačno, "bosonog kao i obično, i otišao pravo do one tačke uz vatru i obišao je - najmanje četiri puta, tu je prilično zapetljano - i onda, pa..."
<BR>&nbsp;&nbsp;&nbsp;&nbsp;&nbsp;"Šta? Gde je otišao?"
<BR>&nbsp;&nbsp;&nbsp;&nbsp;&nbsp;"Koliko vidim, jednostavno je odleteo. Nestao ili tako nešto. U svakom slučaju nije izišao iz kamenog kruga peške. Šta god da je uradio, to nije bilo davno. Ovaj pepeo je još vruć."
<BR>&nbsp;&nbsp;&nbsp;&nbsp;&nbsp;Tihi promukli glas upita: "Tražite starca?"
<BR>&nbsp;&nbsp;&nbsp;&nbsp;&nbsp;Tomas Tuluzina se okrenu. Ogromna plava kreja sedela je na polusrušenoj nadstrešnici straćare Matorog Alabame.
<BR>&nbsp;&nbsp;&nbsp;&nbsp;&nbsp;"Zato što", reče kreja, govoreći onim sarkastičnim tonom kreja, "mislim da ga nećete naći. Ne uskoro, u svakom slučaju. Otišao je pomalo dramatično."
<BR>&nbsp;&nbsp;&nbsp;&nbsp;&nbsp;"Da li si videla šta se dogodilo?" upita Tomas Tuluzina kreju.
<BR>&nbsp;&nbsp;&nbsp;&nbsp;&nbsp;Do sada se i Čarli Zlovoda okrenuo. Prelazio je pogledom sa Tomasa Tuluzine na kreju i nazad. Čudan izraz bio mu je na licu, izgledao je gotovo čežnjivo. Uz svu svoju moć, sve neverovatne stvari koje je mogao uraditi, nikad nije stekao sposobnost da razgovara sa životinjama - što se ne može naučiti, ili imaš dara ili ga nemaš - a malo je stvari koje mogu učiniti osobu da se oseća tako suvišna kao što je gledanje kako neko poput Tomasa Tuluzine razgovara sa pticom ili zveri.
<BR>&nbsp;&nbsp;&nbsp;&nbsp;&nbsp;"Hej", reče kreja, "ja sam ostala zarobljena ovde kada je onaj matori kučkin sin postavio to čudo oko kolibe. Pokušam da odletim, udarim kao o nekakav zid u vazduhu, gotovo sam slomila kljun. Mislila sam da ću umreti od gladi ovde, dok se vi, momci, niste pojavili. Zahvali se svom drugu što je uklonio onu prokletinju."
<BR>&nbsp;&nbsp;&nbsp;&nbsp;&nbsp;"Pitaj je gde je Matori Alabama otišao", reče Čarli Zlovoda.
<BR>&nbsp;&nbsp;&nbsp;&nbsp;&nbsp;"Videla sam celu stvar", reče kreja, ne čekajući na prevod. Tomas Tuluzina to primeti; već neko vreme je podozrevao da kreje razumeju čiroki, iako se pretvaraju da ne shvataju. "Stari je došao tu, mrmljajući nešto u sebi, skakutao malo oko vatre, pravio mnogo buke koju vi, ljudi, nazivate pevanje - hej, bez uvrede, ali čak i čunkorepi čvorak bolje peva od toga - i odjednom bacio gomilu stvari u vatru. Podigao se veliki oblak dima i kad se rasčistilo, njega više nije bilo."
<BR>&nbsp;&nbsp;&nbsp;&nbsp;&nbsp;"Znao sam", reče Čarli Zlovoda, kada mu je ovo prevedeno. Saže se pored vatre i poče kupiti u šaku pepela, ugljenisanih grančica i prašine, prebirajući ih po prstima, njuškajući ih poput psa i povremeno stavljajući mrvicu u usta da ih okusi. "Ah", reče on konačno. "U redu, znam šta je upotrebio. Ne razumem zašto - tu ima nekih kombinacija koje, po svim pravilima koje poznajem, uopšte ne bi trebalo da rade - ali kao što rekoh, što radi, radi."
<BR>&nbsp;&nbsp;&nbsp;&nbsp;&nbsp;Ustade i pogleda kreju. "Pitaj je da li se seća pesme."
<BR>&nbsp;&nbsp;&nbsp;&nbsp;&nbsp;"Svakako", reče kreja. "Nema problema. Mada nisam sigurna da je mogu otpevati..."
<BR>&nbsp;&nbsp;&nbsp;&nbsp;&nbsp;"Odmah se vraćam", reče Čarli Zlovoda, krenuvši ka kolibi. Minut kasnije, Tomas Tuluzina ga začu kako nešto pretura unutra. Kreja upita: "Da li sam ga to ja nešto uvredila?"
<BR>&nbsp;&nbsp;&nbsp;&nbsp;&nbsp;Ubrzo Čarli Zlovoda iziđe, ruku punih vrećica od jelenske kože i smeđih papirnih kesa. "Sreća za nas da je imao gomilu svega", reče on, čučnu na zemlju, skide svoj stari crni šešir, stavi ga prevrnutog na kolena i poče vaditi stvari iz vreća: većinom sušeno lišće, korov, korenje, ali i druge stvari, ne sve lako prepoznatljive. U jednom trenutku Tomas Tuluzina bio je gotovo siguran da je ugledao par koščica ljudskih prstiju.
<BR>&nbsp;&nbsp;&nbsp;&nbsp;&nbsp;"U redu", reče Čarli Zlovoda, pažljivo stavljajući šešir pokraj ugašene vatre i ispravljajući se. "Sad, kako ide pesma?"
<BR>&nbsp;&nbsp;&nbsp;&nbsp;&nbsp;Taj deo nije bio lak. Kreja je imala mnogo poteškoća obrazujući neke zvuke; vrana bi bila bolja za ovo, ili možda ptica rugalica. Reči su bile na jeziku koji Tomas Tuluzina nikad nije čuo, a Čarli Zlovoda je izjavio da nikad nije čuo pesmu ni sličnu ovoj.
<BR>&nbsp;&nbsp;&nbsp;&nbsp;&nbsp;Konačno posle mnogih neuspelih početaka i omašenih pokušaja, Čarli Zlovoda prođe kroz celu pesmu i kreja reče: "To je to. Savršeno ju je pogodio. O ukusima da ne raspravljamo."
<BR>&nbsp;&nbsp;&nbsp;&nbsp;&nbsp;Čarli Zlovoda već je postavljao drvca sa gomilice pored prstena od kamenja. Izvadio je upaljač i za nekoliko minuta vatra je pucketala i podrhtavala. "Ehena", reče on preko ramena. "Spreman kad i ti."
<BR>&nbsp;&nbsp;&nbsp;&nbsp;&nbsp;"Hoćeš da idem sa tobom?"
<BR>&nbsp;&nbsp;&nbsp;&nbsp;&nbsp;"Naravno. Hajdemo, Tomase. Nula."
<BR>&nbsp;&nbsp;&nbsp;&nbsp;&nbsp;Tomas Tuluzina nije uopšte bio srećan zbog ovoga, ali je ušao u krug da bi stao pored Čarlija Zlovode, koji je uzeo šešir i držao ga ispred sebe u obe ruke.
<BR>&nbsp;&nbsp;&nbsp;&nbsp;&nbsp;"Ovo moram da vidim", prokomentariše kreja sa krova. Sada se premestila na ivicu oluka, verovatno da bi bolje videla. "Vi, momci, luđi ste od starog."
<BR>&nbsp;&nbsp;&nbsp;&nbsp;&nbsp;Čarli Zlovoda je četiri puta obišao vatru, u smeru suprotnom od kazaljke na satu, poput plesača, dok je Tomas Tuluzina nervozno išao za njim. Posle četvrtog obilaska on se zaustavi, lica prema suncu i otpoče pesmu koju ga je kreja naučila. Sada je zvučala nekako drugačije. Tomasu Tuluzini se podigoše dlake na vratu i rukama.
<BR>&nbsp;&nbsp;&nbsp;&nbsp;&nbsp;Odjednom Čarli Zlovoda isprazni sadržaj šešira u vatru. Začu se niz kratkih šištećih i pucketavih zvukova i veliki oblak gustog sivog dima pokulja i obuhvati oba čoveka. Bio je tako gust da Tomas Tuluzina nije mogao videti ni centimetar ispred sebe; osećao se kao da mu je glava pod veoma blatnjavom vodom, ili pokrivena teškim sivim ćebetom.
<BR>&nbsp;&nbsp;&nbsp;&nbsp;&nbsp;I druge stvari su se dešavale. Tle pod nogama počelo je da se kreće i postaje meko; osećao se kao da stoji u živom pesku, ali nije tonuo. Koža ga je bockala, ne bolno, ali prilično neprijatno, i bilo mu je malo muka.
<BR>&nbsp;&nbsp;&nbsp;&nbsp;&nbsp;Sivilo je postajalo tamnije i tamnije, dok je tle već potpuno iščezlo, Tomas Tuluzina se zatekao kako lebdi u velikom crnom ništavilu. Iz nekog razloga nije više bio uplašen; jednostavno je pretpostavio da je umro i da ovako izgleda kada odeš u svet duhova. "Ni Jali", viknu on.
<BR>&nbsp;&nbsp;&nbsp;&nbsp;&nbsp;"Ayuh ahni, Tami." Glas je zvučao blizu, ali neobično, kao da je Čarli Zlovoda upao u bunar.
<BR>&nbsp;&nbsp;&nbsp;&nbsp;&nbsp;"Gado nidagal' stani? Šta će se dogoditi?"
<BR>&nbsp;&nbsp;&nbsp;&nbsp;&nbsp;"Nigal' stisguh", dopre veseli odgovor. "Štagod..."
<BR>
<BR>&nbsp;&nbsp;&nbsp;&nbsp;&nbsp;Tomas Tuluzina nije imao pojma koliko su tama i osećaj lebdenja trajali. Osećaj za vreme, cela zamisao o vremenu, iščezli su u onom prvom naletu dima. Ali onda se tama odjednom pretvorila u bleštavo svetlo i opet je pod njegovim nogama bilo nešto čvrsto. Iznenađen, on se zanese, zatetura i pade napred, jedva stigavši da podigne ruke i zaštiti lice.
<BR>&nbsp;&nbsp;&nbsp;&nbsp;&nbsp;Ležao je poluomamljen za trenutak, ponovo udišući vazduh u pluća i gledajući oko sebe. Pod rukama bile su mu tvrde, glatke daske; podsećale su na pod njegove kolibe; u stvari, isprva je pomislio da mora da se nekako vratio kući. Možda je cela stvar bila samo san, a on se skotrljao sa kreveta... ali kad se okrenuo, ugledao je svetloplavo nebo iznad sebe, ispresecano užadima i dugačkim jarbolima. Uspravi se i shvati da se nalazi na palubi broda.
<BR>&nbsp;&nbsp;&nbsp;&nbsp;&nbsp;Bio je to brod kakav je do sada viđao samo u knjigama i filmovima: starinski, napravljen od drveta, sa jarbolima i jedrima umesto motora. Iza ograde, vodeno plavetnilo pružalo se bez prepreka sve do horizonta.
<BR>&nbsp;&nbsp;&nbsp;&nbsp;&nbsp;Pored njega, glas Čarlija Zlovode reče: "Pa, moram priznati da nisam ovo očekivao."
<BR>&nbsp;&nbsp;&nbsp;&nbsp;&nbsp;Tomas Tuluzina okrenu glavu na vreme da vidi Čarlija Zlovodu kako se podiže na noge. To mu se učini kao dobra zamisao, pa i on tako postupi. Paluba je bila nakrivljena na jednu stranu i ceo brod se klatio i podrhtavao, malo, ali primetno, pod pokretima mora. Stomak Tomasa Tuluzine poče da se komeša. Nije bio na brodu još od davnašnje službe u mornarici, ali se sećao morske bolesti. Zatvorio je oči na sekund i naterao stomak da se smiri. Ovo nije bilo vreme da gubi kontrolu nad sobom.
<BR>&nbsp;&nbsp;&nbsp;&nbsp;&nbsp;On upita: "Gde smo to, kog vraga, Čarli?"
<BR>&nbsp;&nbsp;&nbsp;&nbsp;&nbsp;Iza njih začu se rapavo cerekanje. "Gde? Pogrešno pitanje."
<BR>&nbsp;&nbsp;&nbsp;&nbsp;&nbsp;Reči su bile na engleskom. Glas je bio suv i visok, sa staračkim podrhtavanjem. Obojica rekoše: "O, sranje", i okrenuše se gotovo u istom trenutku.
<BR>&nbsp;&nbsp;&nbsp;&nbsp;&nbsp;Matori Alabama stajao je na uzdignutoj palubi na krmi broda, gledajući ih odozgo. Ruke su mu bile prekrštene, a duga kosa vijorila mu se i talasala na vetru. Usne su mu bile razvučene u nešto najbliže osmehu što je Tomas Tuluzina ikad video na njegovom licu.
<BR>&nbsp;&nbsp;&nbsp;&nbsp;&nbsp;"Ne gde", nastavi on i ponovo se zacereka. "Trebali li biste pitati kada? Naravno, ima tu i pokoje gde..."
<BR>&nbsp;&nbsp;&nbsp;&nbsp;&nbsp;Grozni osmeh iščeznu u trenutku. "Hej", reče Matori Alabama drugačijim glasom, "kako ste uopšte vas dvojica došli ovamo?"
<BR>&nbsp;&nbsp;&nbsp;&nbsp;&nbsp;"Isto kao i ti", reče Čarli Zlovoda, takođe na engleskom. "Nije bilo mnogo teško."
<BR>&nbsp;&nbsp;&nbsp;&nbsp;&nbsp;"Lažeš." Matori Alabama pljunu na palubu. "Trebale su mi godine da naučim tajnu. Kako ste vas dvojica glupavih Čirokija..."
<BR>&nbsp;&nbsp;&nbsp;&nbsp;&nbsp;"Šapnula nam je ptičica", upade Tomas Tuluzina. Znao je da je isuviše naivno, ali nije mogao da odoli.
<BR>&nbsp;&nbsp;&nbsp;&nbsp;&nbsp;"Upotrebio sam isti postupak kao i ti", reče Čarli Zlovoda, "samo sam ubacio igawesdi tragača. Zar nisi znao da se od mene ne možeš sakriti, starče? Šta to uopšte smeraš?"
<BR>&nbsp;&nbsp;&nbsp;&nbsp;&nbsp;Matori Alabama razdvoji ruke i poče njima mlatarati oko sebe. Neverovatno je podsećao na paukolikog majmuna koga je Tomas Tuluzina jednom video u zoološkom vrtu u Tulzi.
<BR>&nbsp;&nbsp;&nbsp;&nbsp;&nbsp;"Ludi Matori Alabama", zapišti ovaj. "Znam šta ste mi sve govorili iza leđa..."
<BR>&nbsp;&nbsp;&nbsp;&nbsp;&nbsp;"Hej", reče Čarli Zlovoda, "ja sam ti sve to govorio i u lice. Pregršt puta."
<BR>&nbsp;&nbsp;&nbsp;&nbsp;&nbsp;"Otkačeni stari veštac", nastavi Matori Alabama, prenebregavši ga. "Gore na onoj njegovoj planinčugi, pravi petparačke bajalice i ljubavne amajlije, svaki čas siđe u grad i plaši malu decu, ne bi se mogao činima izbaviti iz mokre papirne kese. Tako, e, pa, vidite gde je ludi čiča stigao i šta je uradio."
<BR>&nbsp;&nbsp;&nbsp;&nbsp;&nbsp;Zastade i zatrese se. "Ja sam to uradio", reče on. Glas mu je odjednom postao mekši; bilo je teško razumeti reči. "Niko drugi nije ni pokušao osim mene. Mene."
<BR>&nbsp;&nbsp;&nbsp;&nbsp;&nbsp;Posmatrao ih je nekih minut-dva, očigledno očekujući da ga upitaju šta je to, u stvari, učinio. Kada to nisu uradili, on opet podiže visoko ruke, zabaci glavu i zavrišta, "Vreme! Otkrio sam kako putovati kroz vreme! Pogledajte oko sebe, prokleti bili - nema ovakvih brodova u godini iz koje smo došli. Zar ne znate šta to ovde gledate?"
<BR>&nbsp;&nbsp;&nbsp;&nbsp;&nbsp;Tomas Tuluzina je već prelazio pogledom preko praznih paluba, takelaže... praznih paluba? "Majku mu", reče on. "Šta se dogodilo ljudima? Mornarima i ostalima?"
<BR>&nbsp;&nbsp;&nbsp;&nbsp;&nbsp;"Da", reče Čarli Zlovoda. "Nisi ti sam doplovio dovde. Do đavola, ti ne umeš ni kanuom da upravljaš. Video sam te jednom."
<BR>&nbsp;&nbsp;&nbsp;&nbsp;&nbsp;Matori Alabama ispusti još jedno od svojih moronskih cerekanja. "Eno ih", reče on pokazujući preko ograde. "Eno ih, momci, tamo su. Sad su tek fina posada, a?"
<BR>&nbsp;&nbsp;&nbsp;&nbsp;&nbsp;Tomas Tuluzina pogleda u pravcu u kome je starac pokazivao, ali ništa nije video izuzev pučine, neba i gomile galebova koji su kričali i leteli za brodom. Onda je shvatio. "Oh, ne", reče. "Nisi valjda."
<BR>&nbsp;&nbsp;&nbsp;&nbsp;&nbsp;"Da ste samo došli malo ranije", stade Matori Alabama likovati, "kada su još učili da lete. Dvojica su se srušila u vodu i ajkule su ih sredile. Hi-hi."
<BR>&nbsp;&nbsp;&nbsp;&nbsp;&nbsp;"Ali čemu to?" upita Čarli Zlovoda. "Mislim, u redu ono putovanje u prošlost, nije mi lako da priznam, ali impresioniran sam. Ali zašto se zezati sa ovakvim detinjarijama, pretvoriti gomilu jadnih mornara u morske ptice? Znam da mrziš belce, ali..."
<BR>&nbsp;&nbsp;&nbsp;&nbsp;&nbsp;"Ne! Ne bilo koju gomilu mornara. Ovde je sve počelo, vi tupavi dupeglavci! A ja sam onaj ko se vratio i sve sredio!"
<BR>&nbsp;&nbsp;&nbsp;&nbsp;&nbsp;On poče pevati, užasno, bolesno zavijanje koje se uspinjalo i spuštalo duž četvorotonske lestvice, bez prepoznatljivih reči. Čarli Zlovoda i Tomas Tuluzina se zgledaše, pa opet pogledaše starog. Tomas Tuluzina reče: "Hoćeš reći da je ovaj brod..."
<BR>&nbsp;&nbsp;&nbsp;&nbsp;&nbsp;"Da! To je brod starog Kolumba! Sada bela kopilad uopšte neće doći!" Lice Matorog Alabame gotovo da je sijalo. "I ja, ja, ja sam onaj koji ih je zaustavio. Jadni, otkačeni Matori Alabama je, u stvari, najveći Indijanac u istoriji, celoj..."
<BR>&nbsp;&nbsp;&nbsp;&nbsp;&nbsp;"Ovaj, izvini", reče Tomas Tuluzina, "ali ako je ovo Kolumbov brod, gde su druga dva?"
<BR>&nbsp;&nbsp;&nbsp;&nbsp;&nbsp;"Druga dva - šta?" upita Matori Alabama nestrpljivo.
<BR>&nbsp;&nbsp;&nbsp;&nbsp;&nbsp;"Druga dva broda, ti stara ludo", reče Čarli Zlovoda. "Kolumbo je imao tri broda."
<BR>&nbsp;&nbsp;&nbsp;&nbsp;&nbsp;"Tako je", složi se Tomas Tuluzina. "Sećam se toga iz škole."
<BR>&nbsp;&nbsp;&nbsp;&nbsp;&nbsp;Matori Alabama je izgledao ozbiljno iznerviran. "Sigurni ste? Do đavola, svojski sam se namučio da nabodem pravi. Dao sam nekom belom klincu iz Tahlekva par medveđih kandži i amajliju da mu devojka da - malo đubre se cenjkalo - da mi nađe sliku u onoj knjizi. Rekao mi je godinu i sve. Kažem vam, to je ovo." Matori Alabama udari bosom nogom o palubu. "Kolumbov brod. Mejflauer."
<BR>&nbsp;&nbsp;&nbsp;&nbsp;&nbsp;"Ti neznalačka vrećo tvorovih govana", reče Čarli Zlovoda. "Stvarno nemaš pojma, zar ne? Kolumbov brod se zvao Santa Marija. Mejflauer je sasvim drugačiji tip, yonegs. Iskrcao se gore u Mejnu ili tamo negde."
<BR>&nbsp;&nbsp;&nbsp;&nbsp;&nbsp;"Ovi današnji klinci, bilo šta bi ti rekli", primeti Tomas Tuluzina. "Polovina njih ne zna da čita ništa bolje od tebe. Kćerka moje sestre ide sa ovim belim klincem, kunem ti se da najobičnija taraba zna više od njega."
<BR>&nbsp;&nbsp;&nbsp;&nbsp;&nbsp;Matori Alabama kao da je imao napad. "Ne", urlao je, udarajući vazduh svojim dugačkim, mršavim rukama. "Ne, ne, to je laž..."
<BR>&nbsp;&nbsp;&nbsp;&nbsp;&nbsp;Čarli Zlovoda uzdahnu i odmahnu glavom. "Kladim se da ovo i nije Mejflauer", reče on Tomasu Tuluzini. "Hajde da pogledamo."
<BR>&nbsp;&nbsp;&nbsp;&nbsp;&nbsp;Obišli su napuštenu glavnu palubu, svuda zagledajući. Nije bilo ničega što je na sebi nosilo ime broda.
<BR>&nbsp;&nbsp;&nbsp;&nbsp;&nbsp;"Mislim da su stavljali ime broda na krmu", reče Tomas Tuluzina. "Znaš, zadnji deo broda. Radili su to kad sam ja bio u službi."
<BR>&nbsp;&nbsp;&nbsp;&nbsp;&nbsp;Popeše se merdevinama i pređoše preko srednje palube, ne obazirući se na Matorog Alabamu, koji je sada ležao dole i udarao pesnicama o pod. "Drži me za pojas ili nešto, hoćeš?" upita Tomas Tuluzina. "Ne plivam baš dobro."
<BR>&nbsp;&nbsp;&nbsp;&nbsp;&nbsp;Čarli Zlovoda ga uhvati za pojas, ovaj se naže preko ograde i ugleda ime broda ispisano velikim slovima preko brodske krme. Bilo je teško razaznati ih iz tog ugla, i to još naglavačke, ali konačno ih pročita.
<BR>&nbsp;&nbsp;&nbsp;&nbsp;&nbsp;"Meri Seleste", povika on preko ramena. "Tako se zove. Meri Seleste."
<BR>&nbsp;&nbsp;&nbsp;&nbsp;&nbsp;Čarli Zlovoda pogleda Matorog Alabamu. "Mejflauer. Kolumbo. Dupe moje indijansko", reče on, zgađen. "Trebalo je da pustim one belce da ga obese, prošle godine."
<BR>&nbsp;&nbsp;&nbsp;&nbsp;&nbsp;Tomas Tuluzina se uspravi i nasloni na ogradu. "Pa", reče on, "šta ćemo sad?"
<BR>&nbsp;&nbsp;&nbsp;&nbsp;&nbsp;Čarli Zlovoda slegnu ramenima. "Vraćamo se odakle smo došli. I u vreme iz koga smo došli."
<BR>&nbsp;&nbsp;&nbsp;&nbsp;&nbsp;"Možeš li to učiniti?"
<BR>&nbsp;&nbsp;&nbsp;&nbsp;&nbsp;"Sve što ovaj stari ludak može učiniti, ja mogu raščiniti."
<BR>&nbsp;&nbsp;&nbsp;&nbsp;&nbsp;Tomas Tuluzina klimnu glavom, osećajući se mnogo bolje. "Da li ga vodimo sa sobom?"
<BR>&nbsp;&nbsp;&nbsp;&nbsp;&nbsp;"Biće bolje. Ko zna kakve bi posledice bile da ga ostavimo ovde." Čarli Zlovoda pogleda telo koje se grčilo na palubi pod njegovim nogama. "Znaš šta je najgore? Imao je sjajnu zamisao. Šteta što je morala pasti na pamet idiotu."
<BR>&nbsp;&nbsp;&nbsp;&nbsp;&nbsp;"Nasgiduh nusdi", reče Tomas Tuluzina. "Tako ti je to."
<BR>&nbsp;&nbsp;&nbsp;&nbsp;&nbsp;On pogleda još jednom praznu palubu. "Misliš da će neko nekad naći ovaj brod? Naići u drugom brodu, videti ovaj kako pluta nasred okeana, bez ikoga na sebi... čoveče", reče on, "neki ljudi će se čuditi."
<BR>&nbsp;&nbsp;&nbsp;&nbsp;&nbsp;"Ljudima je ponekad potrebno da se čude", reče Čarli Zlovoda. "Dobro je za cirkulaciju."
<BR>&nbsp;&nbsp;&nbsp;&nbsp;&nbsp;On se nasmeši Tomasu Tuluzini. "Hajdemo", reče on. "Da odvojimo ovu matoru ludu od palube, pa da idemo kući."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
