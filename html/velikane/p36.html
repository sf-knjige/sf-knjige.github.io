<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Argo je ležao zakopan pod zaobljenim brdom koje je izgledalo potpuno prirodno. Ulazni otvori nalazili su se pod dubokom jarugom, napola ispunjenom šljunkom. Kilin je prvi ušao, pošto je kapija bila programirana da prihvati samo originalni ljudski otisak šake. Nekako je proverila i njegove genetske šifre, tražeći ključne sekvence koje su dokazivale da on potiče od ljudi koji su prvobitno naselili Snegobar.
<BR>&nbsp;&nbsp;&nbsp;&nbsp;&nbsp;Maške su to shvatile, ali su se tu i zaustavile. Ni jedna maška, niti server, nisu uspeli da uđu. Kilinu je to lako uspelo i nije se oglasio ni jedan sigurnosni prekidač niti alarm. Kapije su vodile u tunele, pa ka velikoj prostoriji ispod brda.
<BR>&nbsp;&nbsp;&nbsp;&nbsp;&nbsp;Kilin je potom provodio vreme na ispustu iznad sve veće iskopine, gledajući preko plitkog, širokog potoka i ravnice iza njega koja se završavala plavičastim planinama. Na vrhovima su se nalazile snežne kape, a voda koja je odatle tekla bila je bolno ledena. Ovo se mesto nalazilo na drugom kraju Snegobara od tačkice koja je predstavljala čovekov Metropolis, i ovde se moglo osetiti napredovanje klime maški. Morao je da nosi jaknu i pantalone od dvostrukog tkanja, inače bi noge počinjale da ga bole. Provodio je sate sa Tobijem kraj potoka, osluškujući njegov zvuk preko šljunka i gromada koje su ležale u koritu, uglačane i crne kao noć. Voda je bila bistra i brza, sa plavičastim prelivom. Tobi je vadio tanke ploče leda iz virova blizu obale i bacao ih kao kamenje preko široke, brze vode, a onda je jaukao zbog ledene hladnoće u prstima.
<BR>&nbsp;&nbsp;&nbsp;&nbsp;&nbsp;Maške su volele hladnoću. Čitave legije prolazile su kraj potoka i uz brdo, a prašina koju su dizale ispunjavala je oštri vazduh. Prostrana odaja u obliku školjke koju su sada otvorili bila je prošarana rđom od dugih godina, koja je pokrila finim prahom i brod u njoj. Kilin i Tobi gledali su kako maške pažljivo seku prašinu sa prepletenih nosača odaje, a zatim je polako ljušte, otkrivajuići blještavu belinu Arga. Duge kolone maški marširale su u složenim formacijama da sistematski prekopaju kamen i zemlju, tragajući za preostalim tragovima onih koji brod behu tu ostavili. Ponašale su se prema njemu kao prema arheološkom nalazištu odavno izumrle kulture.
<BR>&nbsp;&nbsp;&nbsp;&nbsp;&nbsp;Argo je bio zakopan u području bogatom metalima, te obični detektori nisu bili u stanju da ga otkriju sa spoljašnje strane. Ko god da ga tu beše ostavio, nameravao je da ga ostavi za dugo vremena, obezbeđujući ga i od zemljotresa i odrona. Maške su u potrazi za rudama nekoliko puta pretraživale ovo područje, ali nikada nisu našle brod.
<BR>&nbsp;&nbsp;&nbsp;&nbsp;&nbsp;Odredi maški dizali su samo novu prašinu koja je padala na Argo, i tokom prva dva dana to je bilo jedino što je dotaklo njegov oklop, beo kao kost. Brod je ličio na dva spojena dlana. Dlanovi su se stapali bez šavova, ali spreda i pozadi stajale su prozirne kupole koje su pokrivale složene nastavke. Maške su izgleda znale čemu to služi i ponašale su se veoma cifrasto dok su uklanjale kupole.
<BR>&nbsp;&nbsp;&nbsp;&nbsp;&nbsp;Potom je Bogomoljka prestala da upravlja armijom maški, i sama prišla malom logoru ljudi. Trebalo joj je dvoje koji će moći da uđu kroz vrata broda. Opet je samo ljudska šaka mogla da izazove pravi odgovor. Kilin je znao da je Bogomoljka pokušala mnogo načina da pokrene mehanizme, ali bezuspešno, i trenutno je bila zbunjena. Pomislio je da se Bogomoljka sigurno čudi što su ljudi mogli nekada da načine nešto što maška ne može brzo da probije; ali kada joj je to u prolazu pomenuo, Bogomoljka je odgovorila:
<BR>&nbsp;&nbsp;&nbsp;&nbsp;&nbsp;Ne. Mnogo vremena je prošlo otkako su neki moji delovi videli takva dela tvoje vrste, ali, ipak, nisu nam nepoznata. Prvi od tvojeg tipa koji su došli u Središte nisu bili tako vešti kada su stigli. (Nerazumljivo.) Doduše, brzo su naučili neke od naših umetnosti. Čini mi se da si i ti naišao na jednu njihovu kopiju velikog dela iz vaše daleke prošlosti.
<BR>&nbsp;&nbsp;&nbsp;&nbsp;&nbsp;"Šta reče? Ne raz..."
<BR>&nbsp;&nbsp;&nbsp;&nbsp;&nbsp;U to vreme pratila sam vas izdaleka. Imali ste nezgodan susret sa Maroderom iz klase 11. Nisam mogla da ga sprečim da vas napadne. (Kao što sam pomenula ranije, primorana sam da delujem samo u skladu sa pravilima naše zajednice.) Našli ste utočište u artefaktu kojeg smo očuvali od onog davno prošlog događaja, kada je nekoliko pripadnika vašeg tipa ponovo stvorilo stvar koju su nazvali Tadž Mahal. Bila je označena simbolom ljudi koji su vodili tu grupu, grupu koja je sada otišla na drugo mesto u Središtu.
<BR>&nbsp;&nbsp;&nbsp;&nbsp;&nbsp;Kilin se priseti kako je dugo i pažljivo gledao taj spomenik, kako bi mogao da ga smesti u trajnu memoriju. Sada ju je prizvao i zagledao se u umetničke lukove, i dostojanstven beli sjaj kamena. Potom je ugledao kvadratnu oznaku ugrađenu u crni kamen. NW. Znači, to je bila oznaka nekog davnog pretka koji je umeo da stvara i gradi kao i maške. "Oni su načinili Argo?"
<BR>&nbsp;&nbsp;&nbsp;&nbsp;&nbsp;Ne. Oni su postojali daleko pre Svećnjaka i bili su prvi ljudi ovde u Središtu. Kasnije su došli i drugi. Argo, koliko možemo da vidimo iz ove okoline, bio je delo graditelja ranih Citadela. Predvideli su vreme kada će vašem tipu možda biti potrebno sredstvo za beg. Videli su da naš rad cveta u drugim delovima Središta, i bilo im je jasno da ćemo vremenom zauzeti i uobličiti Snegobar (kako ga vi zovete) radi viših ciljeva.
<BR>&nbsp;&nbsp;&nbsp;&nbsp;&nbsp;Kilin frknu. "Ubiti Snegobar je viši cilj?"
<BR>&nbsp;&nbsp;&nbsp;&nbsp;&nbsp;Moraš shvatiti da moje zanimanje za vas ne znači da verujem kako je vaša sudbina jednake važnosti kao naša. I to će ti postati jasno kada naučiš više.
<BR>&nbsp;&nbsp;&nbsp;&nbsp;&nbsp;Kilin se mračno nasmeši i oćuta.
<BR>&nbsp;&nbsp;&nbsp;&nbsp;&nbsp;Polako je učio da oseti deo složenih, prepletenih stanja Bogomoljke. Bilo bi pogrešno, znao je, verovati kako iza Bogomoljkinih reči leži išta nalik na osećanja. Za tuđince je najvažnije to da su tuđi, govorio je njegov otac, a Kilin to nije zaboravio. Ipak, svako razumevanje Bogomoljkinih stanja moglo je biti korisno.
<BR>&nbsp;&nbsp;&nbsp;&nbsp;&nbsp;Kada je Kilin prvi put zakoračio u Argo, Bogmoljka je predstavljala nejasno prisustvo na ivici njegovih čula. Cermo Sporać i jedan od Rukovih behu prvi ušli i nisu našli ništa što bi mogli da razumeju. Sada su mikromaške neprekidno ulazile u Argo, pokušavajući da razumeju brod.
<BR>&nbsp;&nbsp;&nbsp;&nbsp;&nbsp;Kilin uhvati preliv boja Bogomoljke koji je, po svemu sudeći, odgovarao iščekivanju, uzbuđenju, zanimanju. Šibo i on polako su prolazili ovalnim hodnicima, mutno osvetljenim crvenim svetlosnim trakama. Bogomoljka je na osnovu starih zapisa mogla da prepozna neke modularne sekcije. Neki delovi Arga poticali su od tehnomaški, i bili su uobličeni prema ljudskim potrebama. Drugi su bili oblikovani prema drevnim ljudskim sistemima, možda u skladu sa tehnologijom koju je čovečanstvo nekada davno donelo u Galaktičko Središte.
<BR>&nbsp;&nbsp;&nbsp;&nbsp;&nbsp;Dok je obilazio Argo, Kilin oseti drhtaj prepoznavanja u nekim od svojih starih Aspekata. Stara ljudska tehnologija prizivala je topla sećanja. Čovek je bio vezan za svoje artefakte.
<BR>&nbsp;&nbsp;&nbsp;&nbsp;&nbsp;Bogomoljka se ponovo oglasi:
<BR>&nbsp;&nbsp;&nbsp;&nbsp;&nbsp;Upravo tako. Vaša dela vas često nadžive. Mi, koji se besprestance širimo dalje, ne vezujemo se toliko za artefakte. Oni su prolazne alatke, koje brzo propadaju. To je jedna od neobičnih razlika između vas i nas.
<BR>&nbsp;&nbsp;&nbsp;&nbsp;&nbsp;Kada bi Bogomoljka govorila preko njegovog Aspekta Artura, Kilin je morao da se čuva kako ne bi odgovorio ničim više do odsutnim odobravanjem. Bogomoljka je predstavljala tanki klin zabijen u Artura, i mogla je da uhvati i Kilinove najskrivenije misli. Bilo je teško zavaravati je.
<BR>&nbsp;&nbsp;&nbsp;&nbsp;&nbsp;Ipak, pomagali su mu ostali Aspekti. Bogomoljka ne beše i njih priključila. Njihovo uzbuđeno čavrljanje pred Argovim tajnama služilo je da prikrije Kilinove opreznije, opasnije misli.
<BR>&nbsp;&nbsp;&nbsp;&nbsp;&nbsp;Prigušeni uzvici Aspekata nekada bi mu privlačili pažnju i smetali mu. Sada je otkrio da može da ih priguši do običnih senovitih treptaja na zidu svog uma. Naučio je to u onoj oluji Aspekata. Na svoje veliko čuđenje, više ga nisu mučili jasni snovi, niti se morao truditi da umiri svoje Aspekte i Lica kad bi se budio. Ipak su i dalje postojali duboko u njemu, i brzo su se pojavljivali kada bi ih pozvao. Samo se ponekad nejasno sećao kako su ga napali u oluji. Talasi koji su ga zapljuskivali, smrdljiva nagrizajuća tečnost rojeva buba i paukova - tu sliku je mogao brzo da savlada.
<BR>&nbsp;&nbsp;&nbsp;&nbsp;&nbsp;Ipak, vratila mu se, nekako drugačija, dok je išao kroz tamne hodnike Arga. Mikromaške su tumarale na sve strane. Njihova insektasta energija proučavala je, proveravala i popravljala odavno uspavane mehanizme ogromnog broda. Izgledale su kao talasi koji zapljuskuju leš životinje iz morskih dubina, sada nasukane i napuštene.
<BR>&nbsp;&nbsp;&nbsp;&nbsp;&nbsp;Ipak, Argo se promeškoljio. Osećao je na razlivenim ivicama svojih čula njegovo svetlucavo, jasno prisustvo. Argove unutrašnje mreže su oživljavale.
<BR>
<BR>&nbsp;&nbsp;&nbsp;&nbsp;&nbsp;Odredi zaposlenih maški tekli su kao tamni potoci oko oblutka malog logora ljudi. Bilo je tu mnogo vrsta maški, kakve ljudi ranije nisu ni videli. Crvolike, masivne, rasklimani spojevi sa alatkama oštrim kao brijač. Te metodične mašine nekako su umele da izbegavaju ljude, ostavljajući njihovim otvorenim vatrama i šatorima dovoljno prostora.
<BR>&nbsp;&nbsp;&nbsp;&nbsp;&nbsp;Ukupno je tek nešto više od stotinu ljudi pošlo na dugo putovanje do Arga. Pošto su bili uglavnom Bišopovi i Rukovi, prepali su se od Prašača koji ih je poneo i Zvečarke koja ih je dovezla ovamo sa sletišta. Prvi šok doživeli su prilikom susreta sa Bogomoljkom, koja ih je dočekala odmah iza bregova koji su okružavali Metropolis. Ipak, možda zato što su je i ranije osećali u čulima, brzo su se navikli na njen sklop cevi i čvorova.
<BR>&nbsp;&nbsp;&nbsp;&nbsp;&nbsp;Pri svemu tome, šaroliku grupu ljudi trebalo je stalno umirivati. Kilina je to nerviralo. Stalno su ga zasipali pitanjima, kad god bi se iz Arga vratio u logor.
<BR>&nbsp;&nbsp;&nbsp;&nbsp;&nbsp;Kakav je to gas oko broda, zbog čega te, ako ga udahneš, tera da čudno pričaš? (Helijum, obavestio ga je Artur. Inertni gas, zaštita od rđe.)
<BR>&nbsp;&nbsp;&nbsp;&nbsp;&nbsp;Zašto Bogomoljka raste? (Dodaje delove kako bi upravljala sve većim brojem pomoćnih maški.)
<BR>&nbsp;&nbsp;&nbsp;&nbsp;&nbsp;Zašto je ovde tako hladno? (Nalaze se bliže severnom polu. Ali, i Metropolis će upoznati ovakve hladnoće, jer promene maški napreduju.)
<BR>&nbsp;&nbsp;&nbsp;&nbsp;&nbsp;Hrane ponestaje; mogu li maške da požure? (Za ponovno pokretanje stolećima umrtvljenog broda potrebno je vreme. Neka Kilin upita Bogomoljku može li da dopremi nešto hrane maški koju i ljudi mogu da jedu. Nije ukusna, ali je hranljiva.)
<BR>&nbsp;&nbsp;&nbsp;&nbsp;&nbsp;Zašto čovemaška ide sa njima? (Ako je ostave, daleko od dodeljenog joj radnog mesta, uništiće je Maroderi. Nosi sa sobom neke delove starih ljudskih znanja. A i želela je da pođe.)
<BR>&nbsp;&nbsp;&nbsp;&nbsp;&nbsp;Bilo mu je milo što Ledrof i Fornaks nisu želeli da pođu. Da je i jedan od njih bio ovde, sve bi postalo nemoguće. Obojica su saslušali Kilinov predlog i obećali da će tokom noći razmisliti. Ali, ujutro im se na upalim licima ocrtavalo povlačenje. Dok su njih trojica razgovarali, dvojica Kapetana su posmatrali Kilina sa novim poštovanjem. Govoreći tiho, bez žurbe, Kilin se cenkao za ljude koji su želeli da pođu i vide šta je to Argo.
<BR>&nbsp;&nbsp;&nbsp;&nbsp;&nbsp;I tako je dva dana kasnije došlo vreme da duga kolona napusti Metropolis. Naravno, možda će se svi vratiti. Niko nije jamčio da Argo još postoji, niti da će još raditi. Imali su samo mapu čovemaške. Ipak, više od stotine beše rešilo da se kocka.
<BR>&nbsp;&nbsp;&nbsp;&nbsp;&nbsp;Ledrof je ostao sa ostalim Bišopovima. Već je bio obuzet manevrisanjem protiv Fornaksa, kako bi postao Kapetan čitavog Metropolisa. Pri svemu tome, ni jedan Kapetan nije bio dovoljno snažan da zaustavi grupu koja je želela da potraži Argo, i zato su samo stajali i gledali za njima, praznih lica.
<BR>&nbsp;&nbsp;&nbsp;&nbsp;&nbsp;Sekirina smrt, svedočenje o tome šta je učinio, iznenadni potres Bogomoljkinog prisustva - sve to beše uzdrmalo Metropolis i omogućilo Kilinove manevre. Sekira je ćutao o svojim dogovorima sa Veštakom i onome što je viđao na pohodima. Za razliku od drevnih rituala Porodica da pričaju o pohodima, Sekira je ograničavao razgovore na doneti plen. Bogomoljkin prikaz onoga što je Sekira bio voljan da učini, onog užasnog trenutka sa stvorom nalik na Fani - zauvek su uprljali sećanje na Sekiru.
<BR>&nbsp;&nbsp;&nbsp;&nbsp;&nbsp;Kilin je uvek o svemu govorio kao da je samo obična mogućnost, kao neka vrsta istraživanja. Ipak, kada je izmarširao, znao je da više nikada neće videti Metropolis. Čak i ako je Argo samo priča, on se neće vraćati. Bolje da luta polako umirućim Snegobarom nego da se sakrije u kavez.
<BR>&nbsp;&nbsp;&nbsp;&nbsp;&nbsp;Ipak, razumeo je osećanja većine koja je ostala. Fornaks i Ledrof biće im dobri čuvari. Uz zaštitu Bogomoljke, Porodice će rasti.
<BR>&nbsp;&nbsp;&nbsp;&nbsp;&nbsp;Čovečanstvo je uvek u većini pripadalo onima koji ostaju, rekao mu je Artur. Bila je to razborita strategija za jednu rasu, čvrsta zaštita od svake opasne ideje. Zato niko od onih koji su odlazili nije bio ljut na plašljivije; bez reči, intuicijom stečenom u mnogim teškoćama, odlično su se razumeli.
<BR>
<BR>&nbsp;&nbsp;&nbsp;&nbsp;&nbsp;Ljudi su se okupili na goloj padini da posmatraju Argov prvi let.
<BR>&nbsp;&nbsp;&nbsp;&nbsp;&nbsp;Podigao se tutnjeći sa pozornice oko iskopina. Ljudske ruke su ga još davno vodile u orbitu. Argo je povezivao Citadele sa Svećnjacima. Brod je koristio delove maški, priključene isključivo na ljudske komande. Njegova čula reagovala su na jasne oznake ljudskog načina razmišljanja i odbacivala svaki oblik govora maški.
<BR>&nbsp;&nbsp;&nbsp;&nbsp;&nbsp;I, mada ljudi sada nisu znali ništa o mehaničkim stvarima, ljudske ruke ponovo su morale da upravljaju njime.
<BR>&nbsp;&nbsp;&nbsp;&nbsp;&nbsp;Šibo je bila očito najbolja u tome. Njen spoljkostur će joj obezbediti spretne, brze pokrete potrebne za pilotiranje. A preko njenih čula Bogomoljka će moći da poveže brodski um Arga sa njenim spoljkosturom.
<BR>&nbsp;&nbsp;&nbsp;&nbsp;&nbsp;Kilin je sedeo kraj nje dok je terala brodske motore da bruje, pa da tutnje, pa ponovo da bruje. Vežbala je danima, uz Bogomoljkinu pomoć. Kada su putevi i kanali konačno bili usađeni u njena čula, složene brodske samorazumne strukture same su preuzele stvar. Preko njenog spoljkostura, mogle su se lako prilagoditi njnim mehaničkim pokretima.
<BR>&nbsp;&nbsp;&nbsp;&nbsp;&nbsp;Brzo je preletala rukama preko komandnih modula, dok joj je spoljkostur zujao. Kada bi, međutim, pokušala da komanduje rečima, i obično prenošenje naredbi teklo bi neverovatno sporo.
<BR>&nbsp;&nbsp;&nbsp;&nbsp;&nbsp;Dobro joj je išlo. Kilin je preko ivica svojih čula primio sliku tamnog krivudanja toka. Bolni dodiri, prodorni mirisi i gorki ukusi, sve smešano i užasno brzo. Šibino lice se kočilo od napora dok se kretala preko ovalne table pred sobom. Pri svakom koraku, brod je proveravao je li ona zaista ljudsko biće; drevna mera predostrožnosti.
<BR>&nbsp;&nbsp;&nbsp;&nbsp;&nbsp;Kapci su joj treperili, a usne su joj postale tanke i blede.
<BR>&nbsp;&nbsp;&nbsp;&nbsp;&nbsp;"Hejbre?" šapnu Kilin kraj nje.
<BR>&nbsp;&nbsp;&nbsp;&nbsp;&nbsp;"Ide mi." Reči su skliznule između stegnutih zuba.
<BR>&nbsp;&nbsp;&nbsp;&nbsp;&nbsp;"Ostavi ako misliš..."
<BR>&nbsp;&nbsp;&nbsp;&nbsp;&nbsp;"Mogu. Mogu ja to."
<BR>&nbsp;&nbsp;&nbsp;&nbsp;&nbsp;Kao da je slušala daleke glasove. Kilin je osećao kako kovitlac podataka teče kroz nju kao sve brži vetar.
<BR>&nbsp;&nbsp;&nbsp;&nbsp;&nbsp;Brod je zabrujao jače. Osetio je njihanje.
<BR>&nbsp;&nbsp;&nbsp;&nbsp;&nbsp;"Idemo", rekla je, toliko tiho da ju je jedva čuo.
<BR>&nbsp;&nbsp;&nbsp;&nbsp;&nbsp;Zapljusnulo ga je osećanje lebdenja. Bio je to samo slab odjek onoga što je ona osećala, ali po tome je znao kakav je ulaz podataka dalo hiljadu senzora. Osećao je kako se penje i naginje se u stranu.
<BR>&nbsp;&nbsp;&nbsp;&nbsp;&nbsp;Iznenada mu se učinilo da gleda naniže, pravo naniže. Pod njim je visilo udubjeno brdo kao zagrizena voćka.
<BR>&nbsp;&nbsp;&nbsp;&nbsp;&nbsp;"Dabre!" čuo se odozdo slabi uzvik Cerma Sporaća. "Oni lete."
<BR>&nbsp;&nbsp;&nbsp;&nbsp;&nbsp;"Divna si", jednostavno reče on.
<BR>&nbsp;&nbsp;&nbsp;&nbsp;&nbsp;Sedela je za tablom kao kraljica, prvo ljudsko biće, još od vremena Svećnjaka, koje je savladalo ovaj čudni artefakt. Znao je koliko je to važno, ali osećao je samo najličnije: iznenadnu ljubav prema njoj. Prasak oslobođenja. Kontrolu nad sopstvenim umom i sposobnost da se predaje bez ograničenja.
<BR>&nbsp;&nbsp;&nbsp;&nbsp;&nbsp;Iznenada je začuo Arturov glasić, oslobođen Bogomoljke:
<BR>&nbsp;&nbsp;&nbsp;&nbsp;&nbsp;Sada si vezan za njene feromone. To su molekularni spojevi koji se moraju povezati kako bi izazvali pun odgovor muško-ženskog privlačenja. Bogomoljka je razgradila vezu koju je Porodica Bišop imala ugrađenu za svakog pojedinca. Nemoj ovo slučajno smatrati eteričnim ili intelektualnim. Uklapanje ovakvih nervnih spojeva nije u vezi sa daminim društvenim položajem, niti sa tvojim mišljenjem o njoj. Parenje se odvija ne da bi izrazilo više umne funkcije, nego, na žalost, da ugodi velikom genetskom pulu koji nas zapljuskuje. Moram reći...
<BR>&nbsp;&nbsp;&nbsp;&nbsp;&nbsp;Kilin ga isključi.
<BR>
<BR>&nbsp;&nbsp;&nbsp;&nbsp;&nbsp;Tobi i on šetali su pod večernjim nebom, više da bi se ugrejali kretanjem nego da bi gledali bekrajne poslove maški. Užurbane prilike radile su bez sna, opravljajući Argo, prikupljajući zalihe, vršeći svoja neobjašnjiva istraživanja.
<BR>&nbsp;&nbsp;&nbsp;&nbsp;&nbsp;"Kako ih je Bogomoljka skupila toliko da rade za nju?" upita Tobi.
<BR>&nbsp;&nbsp;&nbsp;&nbsp;&nbsp;"Ona je kao... Kapetan za maške", odgovori Kilin, svestan da zapravo ni sam ne zna šta je Bogomoljka.
<BR>&nbsp;&nbsp;&nbsp;&nbsp;&nbsp;"Misliš da će nas stvarno pustiti da odemo?"
<BR>&nbsp;&nbsp;&nbsp;&nbsp;&nbsp;"Bolje joj je."
<BR>&nbsp;&nbsp;&nbsp;&nbsp;&nbsp;"Ne vidim zašto bi to učinila." Tobi se namršti i Kilin na dečakovom licu vide trud da razume nešto što bi mu potvrdilo šta mu se desilo u fabrici-planini. Njegov sin se menjao iz dana u dan, potiskivan ozbiljnim događajima ka ranoj zrelosti. Izvesne veselosti i smirenosti naprosto beše nestalo iz Tobija, i nikada se više neće vratiti. Brinuće nad svakom sitnicom sveta, sada kad ih je video, razumeo, i kada će moći da ih možda uklopi u opšte tkanje stvari.
<BR>&nbsp;&nbsp;&nbsp;&nbsp;&nbsp;"Koristili smo jedino oružje koje nam je bilo preostalo", reče Kilin. "Ranjivost."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;Kilin dade Tobiju znak rukom da isključi čula.
<BR>&nbsp;&nbsp;&nbsp;&nbsp;&nbsp;"Sve?"
<BR>&nbsp;&nbsp;&nbsp;&nbsp;&nbsp;"Dabre."
<BR>&nbsp;&nbsp;&nbsp;&nbsp;&nbsp;I kada su im ostala samo mutna, obična čula, Kilin reče: "Da nas je sve zadržala u Metropolisu, ne bismo bili isti."
<BR>&nbsp;&nbsp;&nbsp;&nbsp;&nbsp;Tobi zatrepta. "A?"
<BR>&nbsp;&nbsp;&nbsp;&nbsp;&nbsp;"Zatvoreni, ne bismo više bili pravi ljudi."
<BR>&nbsp;&nbsp;&nbsp;&nbsp;&nbsp;"Pretvorili bismo se u čvarke?"
<BR>&nbsp;&nbsp;&nbsp;&nbsp;&nbsp;"Dabre. Bili bi tako debeli da bi maške morale da nas nosaju unaokolo."
<BR>&nbsp;&nbsp;&nbsp;&nbsp;&nbsp;"Svi oni koje smo ostavili, misliš da će se nagojiti?"
<BR>&nbsp;&nbsp;&nbsp;&nbsp;&nbsp;"Možda. Mislim da to Bogomoljki neće mnogo smetati. Koliko ja vidim, ona će pratiti i nas."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Ovim mikromaškama."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;Tobi zastade, ruku zavučenih u džepove jakne, dok mu se dah maglio u mirnom vazduhu. "Hejbre, čuješ nešto?"
<BR>&nbsp;&nbsp;&nbsp;&nbsp;&nbsp;Kilin ugleda Bogomoljku kako im se približava od Arga. "Uključi sisteme. Neću da posumnja."
<BR>&nbsp;&nbsp;&nbsp;&nbsp;&nbsp;Kada su mu čula sinula, osetio je teške obrise Bogomoljkinog prisustva. Rekao je kao da nastavlja neki razgovor. "U stvari, sine, ima nešto što ćemo izgubiti..."
<BR>&nbsp;&nbsp;&nbsp;&nbsp;&nbsp;Smeh. To je oznaka vašeg unutrašnjeg smisla. To će umreti u Metropolisu.
<BR>&nbsp;&nbsp;&nbsp;&nbsp;&nbsp;Tobi se okrenu, razrogačenih očiju.
<BR>&nbsp;&nbsp;&nbsp;&nbsp;&nbsp;"Prokletstvo!" povika Kilin u tamu. "Rekao sam ti da ne dolaziš tako. Imamo šifru, i pravo, na lične razgovore."
<BR>&nbsp;&nbsp;&nbsp;&nbsp;&nbsp;Da... a i to je deo onog "nečeg" što osećaš da ćete izgubiti. Taj odeljak povezan je sa vašom unutrašnjom obradom. Ne razumem zbog čega je tako. Povezano je sa vašim navikama, u to sam sigurna. Morate da spavate kako biste filtrirali svoja iskustva. To je tipično za niže, prirodno evoluirane vrste.
<BR>&nbsp;&nbsp;&nbsp;&nbsp;&nbsp;Tobi iskrivi usta, čkiljeći. Kilin je video da dečko nije uplašen, već da samo smatra Bogomoljku za gnjavatora. Razumeo ga je, ali je i znao koliko je to opasno. Svi su se navikavali na Bogomoljku. Za tuđince je najvažnije to što su tuđi.
<BR>&nbsp;&nbsp;&nbsp;&nbsp;&nbsp;"A ti, a?" upita Tobi. "Ti ne spavaš?"
<BR>&nbsp;&nbsp;&nbsp;&nbsp;&nbsp;Dok smo pri svesti, mi obrađujemo podatke u paralelnim sistemima. Takvi zaštitni mehanizmi kao smeh i san nama nisu potrebni.
<BR>&nbsp;&nbsp;&nbsp;&nbsp;&nbsp;"Mora da ti to ide na živce", podrugljivo primeti Tobi.
<BR>&nbsp;&nbsp;&nbsp;&nbsp;&nbsp;"Nema ih. Mislim, živce", dobaci Kilin.
<BR>&nbsp;&nbsp;&nbsp;&nbsp;&nbsp;Tobi sleže ramenima. "Onda nije ni zabavno."
<BR>&nbsp;&nbsp;&nbsp;&nbsp;&nbsp;"Verovatno i nije", složi se Kilin.
<BR>&nbsp;&nbsp;&nbsp;&nbsp;&nbsp;Tobi se zakikota. "Verovatno ni ne zna šta je zabava, a?"
<BR>&nbsp;&nbsp;&nbsp;&nbsp;&nbsp;Ne baš, ne. To ima veze sa vašim unutrašnjim mehanizmom obrade vremena, u to sam sigurna. Tokom svesnog delovanja vi prikupljate te vaše neobične dinamične napetosti. Neke od njih se prazne tokom unutrašnje obrade vremena, to jest sna. (Nerazumljivo.) Druge nestaju preko ventila nepravilnih zvukova...
<BR>&nbsp;&nbsp;&nbsp;&nbsp;&nbsp;"Misliš na smeh?" upita je Tobi u neverici.
<BR>&nbsp;&nbsp;&nbsp;&nbsp;&nbsp;Da. Postoji, takođe, i sakupljanje oznaka identiteta. Morate neprekidno da održavate svest o sebi, svoju unutrašnju sliku sopstvene srži, kako bi vam podprogrami normalno funkcionisali. Mi, naravno, imamo slične sisteme. Međutim, vaši su izgleda usklađeni sa vašim seksualnim identitetom. Unutrašnja ispitivanja se gomilaju i samo stalnim potvrđivanjem svoje polnosti, spajanjem sa pripadnikom druge strane, možete da razrešite i oslobodite te nakupljene probleme oznaka - pretpostavljam da biste ih nazvali napetošću. Zanimljivo, to se dešava samo sa malim brojem uzoraka raspoloživih kandidata, često samo sa jednim kandidatom. Na primer, tvoj otac je, kada sam ga oslobodila nekog grubog unutrašnjeg programiranja, sa Šibom formirao...
<BR>&nbsp;&nbsp;&nbsp;&nbsp;&nbsp;"Ne govori gluposti o stvarima o kojima nemaš pojma", grubo ga prekide Kilin.
<BR>&nbsp;&nbsp;&nbsp;&nbsp;&nbsp;Razumem. Da, sasvim razumem.
<BR>&nbsp;&nbsp;&nbsp;&nbsp;&nbsp;Kilinovim čulima prevlada prizvuk žaljenja. Imao je nejasan utisak da je Bogomoljka iz učtivosti promenila temu i Kilin oseti blagi bes što se maška petlja u tako krhke, ljudske stvari, razgovarajući sa dečakom o seksualnom životu njegovog oca. "Vi maške uopšte nemate muda", reče on.
<BR>&nbsp;&nbsp;&nbsp;&nbsp;&nbsp;Ne u tom smislu.
<BR>&nbsp;&nbsp;&nbsp;&nbsp;&nbsp;Tobi se nasmeja. "Šta to znači?"
<BR>&nbsp;&nbsp;&nbsp;&nbsp;&nbsp;Neću da raspravljam o značenju naših života, jer vi ste niža bića. Ni ne pomišljajte da vaš tip ima neku veću vrednost. Proučavali smo i druge iz vašeg tipa, na drugim mestima u Galaktičkom Središtu.
<BR>&nbsp;&nbsp;&nbsp;&nbsp;&nbsp;"Gde?" žudno upita Kilin.
<BR>&nbsp;&nbsp;&nbsp;&nbsp;&nbsp;Nemoj misliti da ćeš me lako zavarati, u nameri da pronađeš svog oca. Razumem te primitivne motive.
<BR>&nbsp;&nbsp;&nbsp;&nbsp;&nbsp;"Prokletstvo, hoću da znam gde su drugi ljudi."
<BR>&nbsp;&nbsp;&nbsp;&nbsp;&nbsp;Originalni ljudi, koji su izgradili Tadž Mahal - to ne znam. Ali, kasnija grupa, od koje vi potičete - oni su raspršeni na nekoliko mesta. Ipak ću vas poučiti. Prilagodila sam Argo. (Nerazumljivo.) Ne može da plovi unutra, ka Jedaču. Nećemo trpeti niže oblike oko njega. Morate se uputiti napolje. Tamo ćete možda naći ljude. U tom području ima i drugih oblika.
<BR>&nbsp;&nbsp;&nbsp;&nbsp;&nbsp;"Sigurno nećeš sa nama?" upita je Tobi. Glas mu je bio pun podozrenja.
<BR>&nbsp;&nbsp;&nbsp;&nbsp;&nbsp;Želela bih da kičmenjaci koji se smeju i sanjaju nađu nekakvu slobodu... inače više neće postojati u divljem obliku. Kao korisnik takvih oblika, treba da ih očuvam.
<BR>&nbsp;&nbsp;&nbsp;&nbsp;&nbsp;"Izvući ćemo se nekako", odvrati Tobi.
<BR>&nbsp;&nbsp;&nbsp;&nbsp;&nbsp;Ostaćete na dohvat Središta. Argo ne može da putuje daleko. Može stići do svega nekoliko stotina zvezda u Središtu. I ako poželim još uzoraka u prirodnom stanju, mogu doći i požnjeti ih. A ako bih vas ostavila ovde, divlje, ubrzo biste izumrli.
<BR>&nbsp;&nbsp;&nbsp;&nbsp;&nbsp;"Ne izgleda mi da bi umela išta da uhvatiš", odvrati Tobi sa nesigurnom hrabrošću. Kilin ga upozoravajuće pogleda.
<BR>&nbsp;&nbsp;&nbsp;&nbsp;&nbsp;Ne znaš o čemu govoriš. Ipak, zahtevam od tebe obećanje da nećete tražiti one koji su vam se obratili preko magnetnog bića.
<BR>&nbsp;&nbsp;&nbsp;&nbsp;&nbsp;Kilin se osvrnu ka mestu gde je Argo ležao, obasjan radnim lampama. Kakav je to čudan sistem naveo Bogomoljku da veruje kako će on održati obećanje dato maški"
<BR>&nbsp;&nbsp;&nbsp;&nbsp;&nbsp;"Naravno, obećavam", slaga on.
<BR>
<BR>&nbsp;&nbsp;&nbsp;&nbsp;&nbsp;Kilin i Šibo behu poneli hranu da jedu kraj potoka. Pljuskao je preko tamnog stenja i Kilin se nadao da će taj zvuk sprečiti da ih maške prisluškuju.
<BR>&nbsp;&nbsp;&nbsp;&nbsp;&nbsp;"Dobra hrana", primeti on. "Nikad nisam jeo takvu."
<BR>&nbsp;&nbsp;&nbsp;&nbsp;&nbsp;"Meka", odgovori Šibo. Zadovoljno su se oblizivali, pošto su rukama pojeli prve proizvode Argove automatske kuhinje. Brod je pretvarao sirovine u topla, začinjena, ukusna čuda slojevitog i vlažnog bogatstva. Ukusi su probudili u Kilinu davne uspomene na kuhinju njegove majke.
<BR>&nbsp;&nbsp;&nbsp;&nbsp;&nbsp;"Večeras rano ležemo", dodade Šibo, gledajući ga pomalo izazivački. Video je da namerava da se malo zabavlja razgovorom.
<BR>&nbsp;&nbsp;&nbsp;&nbsp;&nbsp;"Dabre. Sutra uveče spavamo među zvezdama, ili ćemo zauvek usnuti."
<BR>&nbsp;&nbsp;&nbsp;&nbsp;&nbsp;"Večeras ću ja odozgo."
<BR>&nbsp;&nbsp;&nbsp;&nbsp;&nbsp;"Već preuzimaš?"
<BR>&nbsp;&nbsp;&nbsp;&nbsp;&nbsp;"Zemlja je tvrda."
<BR>&nbsp;&nbsp;&nbsp;&nbsp;&nbsp;"Ah. Uvek si bila odozgo sa drugim muškarcima?"
<BR>&nbsp;&nbsp;&nbsp;&nbsp;&nbsp;"Kojim?"
<BR>&nbsp;&nbsp;&nbsp;&nbsp;&nbsp;"Mora da si imala neke."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Zvuči k'o da lažeš."
<BR>&nbsp;&nbsp;&nbsp;&nbsp;&nbsp;"Dabre." Ona još većma raširi usne u osmeh.
<BR>&nbsp;&nbsp;&nbsp;&nbsp;&nbsp;"Nastavi da lažeš, sviđa mi se tako. Ispuni me lažima. Dabre. Jesu li svi bili od Najtovih?"
<BR>&nbsp;&nbsp;&nbsp;&nbsp;&nbsp;"Nikada nisam imala druge, ni odozgo ni odozdo."
<BR>&nbsp;&nbsp;&nbsp;&nbsp;&nbsp;"Razumem. Jesu li bili ružni, kao ja?"
<BR>&nbsp;&nbsp;&nbsp;&nbsp;&nbsp;"Nisam ih imala. I ja sam bila ružna."
<BR>&nbsp;&nbsp;&nbsp;&nbsp;&nbsp;"Stvoreni smo jedno za drugo. Ružni privlače ružne. Koliko?"
<BR>&nbsp;&nbsp;&nbsp;&nbsp;&nbsp;"Koliko čega?"
<BR>&nbsp;&nbsp;&nbsp;&nbsp;&nbsp;"Najtovih sa kojima si bila."
<BR>&nbsp;&nbsp;&nbsp;&nbsp;&nbsp;"Nije ih bilo i nisam brojala."
<BR>&nbsp;&nbsp;&nbsp;&nbsp;&nbsp;"Dabre. Da li Najtovi prvo skidaju čizme?"
<BR>&nbsp;&nbsp;&nbsp;&nbsp;&nbsp;Ona se nasmeja. "Ne znam."
<BR>&nbsp;&nbsp;&nbsp;&nbsp;&nbsp;"čuo sam da su Najtovi uvek bli spremni za beg."
<BR>&nbsp;&nbsp;&nbsp;&nbsp;&nbsp;"Onaj odozgo uvek zadrži čizme."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Možda će morati brzo da beži."
<BR>&nbsp;&nbsp;&nbsp;&nbsp;&nbsp;Kilin je izgledao zapanjen. "čak i unutar skloništa?"
<BR>&nbsp;&nbsp;&nbsp;&nbsp;&nbsp;"To ne znam. Uvek sam bila na maršu."
<BR>&nbsp;&nbsp;&nbsp;&nbsp;&nbsp;"Na maršu niko nije unutra."
<BR>&nbsp;&nbsp;&nbsp;&nbsp;&nbsp;"U meni niko nije bio." Ona se ponovo nasmeši.
<BR>&nbsp;&nbsp;&nbsp;&nbsp;&nbsp;"Sa onoliko ogromnih Najtovih svuda unaokolo? Mora da si brza."
<BR>&nbsp;&nbsp;&nbsp;&nbsp;&nbsp;"Bome jesam."
<BR>&nbsp;&nbsp;&nbsp;&nbsp;&nbsp;"Moraš biti." Pažljivo ju je pogledao i nagnuo glavu ka velikoj, jarko osvetljenoj radnoj zoni gde se Bogomoljka muvala kroz svoju armiju maški. "Veliki problemi traže brze reflekse."
<BR>&nbsp;&nbsp;&nbsp;&nbsp;&nbsp;"Mali isto."
<BR>&nbsp;&nbsp;&nbsp;&nbsp;&nbsp;Kilin pogleda put Arga. "Vidim mnogo malih problema."
<BR>&nbsp;&nbsp;&nbsp;&nbsp;&nbsp;"Moraš biti brz, to j' sve."
<BR>&nbsp;&nbsp;&nbsp;&nbsp;&nbsp;"Nema žurbe, mislim. Male probleme ćemo srediti kasnije."
<BR>&nbsp;&nbsp;&nbsp;&nbsp;&nbsp;Ona potvrdno klimnu glavom. "To svi znaju."
<BR>&nbsp;&nbsp;&nbsp;&nbsp;&nbsp;"Dabre, čak i čovemaška."
<BR>&nbsp;&nbsp;&nbsp;&nbsp;&nbsp;Ona ponovo klimnu glavom. "Ako hoćeš da budeš odozgo, budi brz, ne skidaj čizme."
<BR>&nbsp;&nbsp;&nbsp;&nbsp;&nbsp;"Učiš."
<BR>&nbsp;&nbsp;&nbsp;&nbsp;&nbsp;"Dobar učitelj."
<BR>&nbsp;&nbsp;&nbsp;&nbsp;&nbsp;"Izgleda mi da si učila i negde ranije."
<BR>&nbsp;&nbsp;&nbsp;&nbsp;&nbsp;Pogledala ga je meko, postrance. "Nikad nisam učila tvoje pokrete, nebre."
<BR>&nbsp;&nbsp;&nbsp;&nbsp;&nbsp;"To mi se sviđa. Nastavi da lažeš i sviđaće mi se i dalje." On dovrši jelo i oliza prste i tanjir.
<BR>&nbsp;&nbsp;&nbsp;&nbsp;&nbsp;"Pokušaću."
<BR>&nbsp;&nbsp;&nbsp;&nbsp;&nbsp;"Dabre. Noćas možeš da budeš odozgo", iskezi se on.
<BR>&nbsp;&nbsp;&nbsp;&nbsp;&nbsp;"Nisam sigurna da hoću."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Moraću da nosim čizme."
<BR>&nbsp;&nbsp;&nbsp;&nbsp;&nbsp;"Razumela si."
<BR>&nbsp;&nbsp;&nbsp;&nbsp;&nbsp;"To sam i htela."
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
