<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Marširali su obuzeti osećanjem zelenila i bujnosti. Valoviti bregovi davali su njihovim koracima gotovo senzualni ritam. Sitne, pištave životinje motale su im se oko nogu. Bogato zelenilo i sladak vazduh su ih uljuljkivali. Tokom čitavog dana nisu videli ni traga od maški. Kao da je iščezao suvi, mrtvi svet kakav maške behu stvorile od Snegobara. Iz davno uspavanih dubina izlivalo se staro, vlažno obilje.
<BR>&nbsp;&nbsp;&nbsp;&nbsp;&nbsp;Ledrof i Fornaks su se na svakom zastanku ponovo sukobljavali. Držali su neprekidnu raspravu u okviru granica Plemena, ali ipak nisu mogli da prikriju koliko nerviraju jedan drugog. Čak i ritam marša koji su nametali bio je predmet rasprave, potom naizgled razrešen, pa onda opet svađa.
<BR>&nbsp;&nbsp;&nbsp;&nbsp;&nbsp;Ledrof je pozivao na opreznost. Fornaks je želeo da stigne do središta Pege što pre, smatrajući da će biti bogat prirodnom hranom. Fornaks je neprekidno vodio Rukove daleko ispred, u dogovorenoj formaciji dva klina. Ledrof je preko koma grdio Fornaksa, a jednom je u očajanju tresnuo kacigom o zemlju. Pošto su kacige spadale u opremu koju je ljudima najteže da naprave, a niko nije imao rezerve za većinu potrebnih čipova, to je predstavljalo istovremeno i neočekivan i potpuno sulud čin.
<BR>&nbsp;&nbsp;&nbsp;&nbsp;&nbsp;Upravljali su se po nebu. Obe Porodice behu odavno izgubile opremu za globalno pretraživanje. Deniks je bio na zalasku. Noć je bila prošarana širokom Jedačevom trakom što se protezala preko čitavog neba, odbljeskujući nejasnom, srebrnastom svetlošću. Obe Porodice najzad se zaustaviše radi odmora. Često je izgledalo da je to jedina stvar oko koje se bespogovorno mogu složiti.
<BR>&nbsp;&nbsp;&nbsp;&nbsp;&nbsp;Kilin je izbegao večerašnju raspravu otišavši u bočnu patrolu. Poveo je i Tobija sa sobom. ćutke su hodali, puštajući da im zajednička čula otkriju stalno tiho vibriranje bregova i čvornovatog, žilavog drveća. Ovde je bilo teže uhvatiti drhtavi tenor dalekih pokreta maški, ili nanjušiti njihov uljasti miris. Život je smetao. Osećali su hitru, ćurlikavu simfoniju.
<BR>&nbsp;&nbsp;&nbsp;&nbsp;&nbsp;"Tata?" Tobi je bio promukao od celodnevnog napornog hodanja.
<BR>&nbsp;&nbsp;&nbsp;&nbsp;&nbsp;"čuješ nešto?"
<BR>&nbsp;&nbsp;&nbsp;&nbsp;&nbsp;"Ne, nema. Samo sam se pitao."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"O onoj ženi od pre neki dan."
<BR>&nbsp;&nbsp;&nbsp;&nbsp;&nbsp;"Onoj što su je izludeli Aspekti?"
<BR>&nbsp;&nbsp;&nbsp;&nbsp;&nbsp;"Dabre."
<BR>&nbsp;&nbsp;&nbsp;&nbsp;&nbsp;Kilin je očekivao da Tobi to pomene. "Oni uglavnom nisu toliko gadni."
<BR>&nbsp;&nbsp;&nbsp;&nbsp;&nbsp;"Hoće li ona biti dobro?"
<BR>&nbsp;&nbsp;&nbsp;&nbsp;&nbsp;"Verovatno. Sada može da hoda. Njeni Aspekti su još uvek pomalo prepadnuti. Hoće još malo da požive."
<BR>&nbsp;&nbsp;&nbsp;&nbsp;&nbsp;"Onakvo ludačko igranje? To je život?"
<BR>&nbsp;&nbsp;&nbsp;&nbsp;&nbsp;Tobi se zaustavi i okrenu prema ocu. Stajali su, vitki i mišićavi, oslobođeni tereta i opreme, obučeni samo u izgužvana skočiodela. Klin Jedačevog širokog diska pružao se nad obzorjem, bacajući plavičaste senke preko Tobijevog lica i smetajući Kilinu da ga dobro vidi.
<BR>
<BR>&nbsp;&nbsp;&nbsp;&nbsp;&nbsp;Dečakova usta bila su iskrivljena, kao da zadržavaju reči koje bi imale loš ukus.
<BR>&nbsp;&nbsp;&nbsp;&nbsp;&nbsp;"Ona možda nosi tuce Aspekata", reče Kilin. "Svi oni pokušavaju da upravljaju stvarima, oni..." On duboko uzdahnu, trudeći se da objasni osećanje koje se ne može opisati rečima. Neprekidni mišji glasovi, sitne ruke koje pritiskaju, svrab sa unutrašnje strane očnih jabučica. "Obruše se na tebe toliko brzo, da ne razlikuješ ono što ti misliš od onoga što oni kažu."
<BR>&nbsp;&nbsp;&nbsp;&nbsp;&nbsp;"Zvuči... ovaj..."
<BR>&nbsp;&nbsp;&nbsp;&nbsp;&nbsp;"Grozno."
<BR>&nbsp;&nbsp;&nbsp;&nbsp;&nbsp;Tobi je i dalje stezao usne; bile su neobično zgrčene. "Dabre."
<BR>&nbsp;&nbsp;&nbsp;&nbsp;&nbsp;Kilin raširi ruke u gestu za koji se nadao da deluje bezbrižno. "Vidi, sada nam ide prilično loše. Svi su nervozni. I Aspekti su ljudi, znaš. Samo su malo zbijeni, to j' tako."
<BR>&nbsp;&nbsp;&nbsp;&nbsp;&nbsp;"Hoće li biti tako i kada mene opsednu?"
<BR>&nbsp;&nbsp;&nbsp;&nbsp;&nbsp;"Niko ne kaže da će i tebe opsesti." Kilin je izgovorio polulaž, u nadi da će time suzbiti narastajući gnev koji je osećao iza zgrčenih usta, ali odmah uvide da je to beskorisno.
<BR>&nbsp;&nbsp;&nbsp;&nbsp;&nbsp;Reči se stadoše otkidati sa iznenada opuštenih usana, i svaka je iskakala kao pljuvačka. "Prokleti bili ako probaju!"
<BR>&nbsp;&nbsp;&nbsp;&nbsp;&nbsp;"Neće", brzo reče Kilin. "Premlad si."
<BR>&nbsp;&nbsp;&nbsp;&nbsp;&nbsp;"Neću, kažem ti."
<BR>&nbsp;&nbsp;&nbsp;&nbsp;&nbsp;"Niko to ni ne pominje, sine", pokuša da ga umiri Kilin.
<BR>&nbsp;&nbsp;&nbsp;&nbsp;&nbsp;"Počeće čim se smestimo. Imam dovoljno godina, ili sam bar prokleto blizu."
<BR>&nbsp;&nbsp;&nbsp;&nbsp;&nbsp;"Ne još!" Kilin je u svojoj brzoj reakciji osetio sopstvene skrivene nade, svoju želju da vrati vreme unazad i sačuva u svom sinu barem neku sličnost sa svojim nekadašnjim životom.
<BR>&nbsp;&nbsp;&nbsp;&nbsp;&nbsp;"Uskoro."
<BR>&nbsp;&nbsp;&nbsp;&nbsp;&nbsp;"Ionako nemamo nikog ko bi to mogao." Jedinu od Bišopovih koja je umela da izvrši prenos uskladištenih Aspekata ubila je Bogomoljka pre nekoliko dana.
<BR>&nbsp;&nbsp;&nbsp;&nbsp;&nbsp;"Rukovi imaju", nepopustljivo primeti Tobi, i Kilin najzad uvide zbog čega se ovaj razgovor uopšte beše poveo.
<BR>&nbsp;&nbsp;&nbsp;&nbsp;&nbsp;"Koga?"
<BR>&nbsp;&nbsp;&nbsp;&nbsp;&nbsp;Tobi više nije mogao da se zaustavi. "Ženu po imenu Pamela, radila je na troje Rukovih dok smo logorovali tamo dole. Video sam kako to radi... Samo im otvori prorez na vratu i oni se ukoče i opuste, a onda im ubaci čip i oni ustanu i sve je drugačije. Oči im trepere svuda unaokolo, kao da nikad nisu videli ni zemlju ni nebo, i govore čudno, ravno. Kao da više uopšte nisu isti ljudi."
<BR>&nbsp;&nbsp;&nbsp;&nbsp;&nbsp;Tobijevo lice beše se uobličilo u gnevni, upitni izraz, kao da postavlja dugo čuvano pitanje. Kilin skinu mrežastu rukavicu i uhvati Tobija za rame. "To se dešava svaki put. Aspekti moraju da se ugnezde kako treba. Za dan ili dva, tim Rukovima će biti dobro."
<BR>&nbsp;&nbsp;&nbsp;&nbsp;&nbsp;Tobijevo lice se zgrči, i oči mu se ispuniše suzama. "Izgledali su kao... kao..."
<BR>&nbsp;&nbsp;&nbsp;&nbsp;&nbsp;"Znam. Znam." Neko vreme su obojica ćutali, stojeći zajedno na izlokanoj ploči pegavog smeđeg kamena, lica napola pokrivenih obojenim senkama.
<BR>&nbsp;&nbsp;&nbsp;&nbsp;&nbsp;Kilin čvrsto steže sina oko ramena. Osećao je da su im reči sada suvišne, jer bi samo izražavale neodređena osećanja. Mnogo šta se neočekivano pojavi, dok naizgled raspravljaš o nečem sasvim drugom. Ovog puta je Kilin osećao kako se između njih ušunjala tuga, koja se nije nakupljala samo proteklih nekoliko dana, nego tokom mnogih godina, tokom čitavog mučnog bekstva od Propasti. A o tome nije imalo šta da se kaže. Usud im je bio da istraju i nastave, a opet i da doprinesu svemu ljudskom, da ništa ne zaborave.
<BR>&nbsp;&nbsp;&nbsp;&nbsp;&nbsp;On se nakašlja i pročisti bolno grlo. Pre nego što pravi trenutak prođe i pretvori se u trapavu, protraćenu posustalost, on pokuša da nastavi. "Aspekti, to je naš način da sačuvamo dovoljno umeća i znanja. Inače bismo..."
<BR>&nbsp;&nbsp;&nbsp;&nbsp;&nbsp;"Znam sve to. Ali, mislim, ja sam... ja sam..."
<BR>&nbsp;&nbsp;&nbsp;&nbsp;&nbsp;Kilin zagrli sina, kako dečko ne bi morao da se trudi da kaže još nešto. Obojica su znali kako se oseća i da tu niko ne može da mu pomogne. Tobi je brzo rastao, iako je neprekidno bio u bekstvu. Uskoro će to neko primetiti i Kapetan će morati da odgovara pred čitavom Porodicom zato što Tobi ne nosi Aspekt. Bilo je mnogo raspoloživih Aspekata, uskladištenih u čipovima koje je Ledrof nosio pod desnim kukom. Svaki od njih bi omogućio Porodici pristup podacima ili umećima koji bi im uskoro mogli hitno zatrebati. A pošto su Rukovi imali veštu ženu, ubacivanje bi bilo sasvim lako.
<BR>&nbsp;&nbsp;&nbsp;&nbsp;&nbsp;Kilin požele da može da kaže Tobiju da će ih sprečiti, da će odložiti ugrađivanje Aspekta u njega. Ipak, obojica su znali da se moraju pokoravati odluci Kapetana.
<BR>&nbsp;&nbsp;&nbsp;&nbsp;&nbsp;"Slušaj, ja..."
<BR>&nbsp;&nbsp;&nbsp;&nbsp;&nbsp;"U redu je, tata", reče Tobi suznim glasom, prigušenim zbog pritiska o grubo tkanje Kilinovog skočiodela. "Znam. Znam."
<BR>
<BR>&nbsp;&nbsp;&nbsp;&nbsp;&nbsp;Pošto su završili prvi široki krug oko logora, Kilin posla Tobija na spavanje. Dečaku je bio potreban san, a i Kilin je želeo da razmišlja.
<BR>&nbsp;&nbsp;&nbsp;&nbsp;&nbsp;Nositi Aspekt predstavljalo je pomoć Porodici, ali bi moglo da naudi dečaku, da ga zaspe zbunjenošću, da utopi njegove sveže ideje u pobunjene glasove. Porodica je bila u najgoroj situaciji do sada. Živeli su sasvim pristojno nekoliko godina posle Propasti, boraveći u Kazama i Valovima tokom dugih niza udobnih dana. Tada je bilo puno vremena da se primi Aspekt, da se sjedini sa sitnim, zbijenim dušama.
<BR>&nbsp;&nbsp;&nbsp;&nbsp;&nbsp;Ali, sada su živeli na gruboj ivici opstanka. Nije bilo sigurnog pribežišta. Aspekti su osećali narastajuće očajanje, koje ih je sve obuzimalo; nalazili su ga u dubokim uglovima uma. Ako ih usade Tobiju, a uskoro budu morali na težak marš, ili budu napadnuti...
<BR>&nbsp;&nbsp;&nbsp;&nbsp;&nbsp;Dok je obilazio sledećih nekoliko krugova, Kilin više puta ljutito odmahnu glavom, kao da bi da je izbistri. Svaki put bi pažljivo razmislio o čitavoj situaciji, i zamislio kako Tobi prima Aspekta. Nije mogao da dozvoli da se to desi. No, još je snažniji bio nagon da se živi po strogim pravilima Porodice. Uvideo je da će morati da nađe put između te dve neporecive istine. Izgleda da nije bilo načina da dečak izbegne svoju sudbinu.
<BR>
<BR>&nbsp;&nbsp;&nbsp;&nbsp;&nbsp;Sutradan su se kretali dobrim tempom - kada Kilin otkri nešto.
<BR>&nbsp;&nbsp;&nbsp;&nbsp;&nbsp;Pažljivo se popeo na brdo i ugledao ispucanu dolinu, tamo gde se široka kamena ploča oduprla talasanju Pege. Presecali su je mali potoci.
<BR>&nbsp;&nbsp;&nbsp;&nbsp;&nbsp;On pozva Džoslin. "Lak prolaz levo. Otvorena voda! Drži se uz prevoj kad pređeš." Brzo je pošao nizbrdo, preko izrovašene doline, pa kroz sve uži prolaz koji je obećavao brz prolaz. Potom se napi iz potoka. Voda je bila hladna i oštrog ukusa, i on napuni njome usta, a onda, kada se Porodica pojavila na nazubljenom grebanu iza njega, pođe dalje.
<BR>&nbsp;&nbsp;&nbsp;&nbsp;&nbsp;Bio je na pola puta uz strmu padinu, kada ugleda usamljenu kamenu ploču, napola nakrivljenu na tlu. Mora da je behu načinile ljudske ruke. Maške su glačale i laserom sekle svoje kamenje. Ovo je, međutim, bio grubi, prošarani sivi granit, oivičen alabasterom, ispresecan talasastim znakovima. Istrošene ivice i izbledeli urezi slova svedočili su o starosti. Čak ni u Citadeli nije bilo kamenja toliko ukrašenog i toliko starog.
<BR>&nbsp;&nbsp;&nbsp;&nbsp;&nbsp;On zastade, zbunjen, i konačno zatraži pomoć od Artura.
<BR>&nbsp;&nbsp;&nbsp;&nbsp;&nbsp;Prilično je star, to garantujem. Mnogo stariji od mene. Arhaičan. Ja nikad ne bih napisao nešto takvo, mada sam bio neka vrsta pisca i barda u svom prvom životu.
<BR>&nbsp;&nbsp;&nbsp;&nbsp;&nbsp;"Pročitaj."
<BR>&nbsp;&nbsp;&nbsp;&nbsp;&nbsp;Evo, moraću da mu dam odgovarajući oblik i glas.
<BR>&nbsp;&nbsp;&nbsp;&nbsp;&nbsp;On,
<BR>&nbsp;&nbsp;&nbsp;&nbsp;&nbsp;na čijoj ruci je bila upisana slava, kada je, u boju u prostranim zemljama, zaustavio i suzbio prvi napad. Svojim grudima je razdvojio plimu neprijatelja - onih užasnih, ludih mehanizama, nemilosrdnih prema palima.
<BR>&nbsp;&nbsp;&nbsp;&nbsp;&nbsp;On,
<BR>&nbsp;&nbsp;&nbsp;&nbsp;&nbsp;koji je u ratovanju prešao sedam vrsta živih mrtvaca. Njegovom pobedom Snegobar je pripao čovečanstvu.
<BR>&nbsp;&nbsp;&nbsp;&nbsp;&nbsp;On,
<BR>&nbsp;&nbsp;&nbsp;&nbsp;&nbsp;čijim uspesima su još uvek namirisani vrtovi južnog okeana.
<BR>&nbsp;&nbsp;&nbsp;&nbsp;&nbsp;On,
<BR>&nbsp;&nbsp;&nbsp;&nbsp;&nbsp;čiji je veliki žar potpuno utrnuo mašine svojom ogromnom, blistavom vrelinom.
<BR>&nbsp;&nbsp;&nbsp;&nbsp;&nbsp;On: Kao zgasla vatra u velikoj šumi, čak i sada ne napušta svoje blago, Snegobar.
<BR>&nbsp;&nbsp;&nbsp;&nbsp;&nbsp;On: Koji je poveo čovečanstvo na slobodu iz čeličnih palata.
<BR>&nbsp;&nbsp;&nbsp;&nbsp;&nbsp;On: Kao da se umorio, napustio je svoj očiti život. Sada mu dajemo telesni oblik u drugima, kako bi mogao da korača svetom nad kojim je izborio potpunu vlast.
<BR>&nbsp;&nbsp;&nbsp;&nbsp;&nbsp;Snegobar: Stečen njegovom rukom.
<BR>&nbsp;&nbsp;&nbsp;&nbsp;&nbsp;On: Koji je imao ime Čandra.
<BR>&nbsp;&nbsp;&nbsp;&nbsp;&nbsp;On: Koji je pokrenuo čovečanstvo u ime Delova.
<BR>&nbsp;&nbsp;&nbsp;&nbsp;&nbsp;On: Koji je podelio led među Porodicama.
<BR>&nbsp;&nbsp;&nbsp;&nbsp;&nbsp;On: Koji korača među vama kao mudri predak.
<BR>&nbsp;&nbsp;&nbsp;&nbsp;&nbsp;On ovde takođe leži.
<BR>&nbsp;&nbsp;&nbsp;&nbsp;&nbsp;Do trenutka kada je Artur završio dugi, pevljivi recital, ostali iz Porodice behu prišli i stali kraj Kilina. On otvori Artura i njihovim čulima. Duboki, jednostavni ritmovi potpuno obuzeše Porodicu. Čak iako nisu mogli da čitaju reči uklesane duboko u stenu, osećali su težinu vremena koja je pritiskala ovu poruku.
<BR>&nbsp;&nbsp;&nbsp;&nbsp;&nbsp;Nemo, jedno po jedno, doticali su nakrivljeni kamen. Pod njim je bilo blago kvadratno udubljenje, u kome je verovatno bio sahranjen čovek po imenu Čandra.
<BR>&nbsp;&nbsp;&nbsp;&nbsp;&nbsp;Kilin uzdahnu i pođe uzbrdo sa Tobijem. Nisu ništa govorili. Činilo se da su rečenice iz nezamislivo dalekog vremena bile mnogo teže od jučerašnjeg pokolja. Ako, nekada davno, Čandra zaista beše stigao ovamo i porazio maške, bio je odista veliki čovek.
<BR>&nbsp;&nbsp;&nbsp;&nbsp;&nbsp;Je li Čandra postao Aspekt? Ma koliko se trudio, Kilin nije uspevao da se seti da iko u Porodici nosi Aspekta koji se tako zove, ili je toliko moćan. Ali, ako Aspekti Čandre još žive, i ako bi uspeo da dobije takvog Aspekta za sebe, Kilin je osećao da bi mogao da postane bolji član Porodice - ili bolji otac...
<BR>&nbsp;&nbsp;&nbsp;&nbsp;&nbsp;Hodao je jedva gledajući, i zato je Tobi primetio prvi. "Tata. Vidiš ono? Izgleda kao zgrada maški."
<BR>&nbsp;&nbsp;&nbsp;&nbsp;&nbsp;U čulima je odmah ustanovio da je još niko drugi nije ugledao. Razgovarali su o Čandrinom kamenu. Glasovi su se talasali, isprekidani - stalni govor u pozadini kojim je čovečanstvo sklapalo okvir svog iskustva, olakšavajući težinu sveta.
<BR>&nbsp;&nbsp;&nbsp;&nbsp;&nbsp;Ponovo se namrštio. Izbegavali su mesta maški, a ova čudna stvar tamo napred...
<BR>&nbsp;&nbsp;&nbsp;&nbsp;&nbsp;Iznenada je shvatio da nije u pitanju jedan predmet, nego dva.
<BR>&nbsp;&nbsp;&nbsp;&nbsp;&nbsp;Jedan se pokrenuo. Zvečarka.
<BR>&nbsp;&nbsp;&nbsp;&nbsp;&nbsp;Pošla je ka njima zdesna. Kretala se uvijanjem i odvijanjem, a gusenice su zvonile pod njom. Kilin je mogao čuti kako joj siva keramo-rebra pucketaju od napora.
<BR>&nbsp;&nbsp;&nbsp;&nbsp;&nbsp;Porodica je već bežala, čak i pre nego što je ugao Zvečarkinog napada bio tačno određen. Nisu mogli da stignu do početka kanjona koji beše ostao iza njih. U suvim koritima okolnih potoka bilo je malo dragocenih zaklona.
<BR>&nbsp;&nbsp;&nbsp;&nbsp;&nbsp;"Svi desno!" povika Ledrof. Porodica je smesta skrenula, shvatajući njegovu nameru. Zgrada maški će im pružiti kakav takav zaklon.
<BR>&nbsp;&nbsp;&nbsp;&nbsp;&nbsp;Imali su svega nekoliko trenutaka. Tri žene od Rukovih upotrebile su svu energiju svojih čizama da isprednjače, a onda su se okrenule i legle da uzvrate vatru.
<BR>&nbsp;&nbsp;&nbsp;&nbsp;&nbsp;Kilin im se pridruži ne uporavajući; pucao je pod nezgodnim uglom. Nije imalo smisla težiti preciznosti; pucnji su pogađali i odbijali se, ali nisu usporavali užasno ružnu i neumoljivu Zvečarku.
<BR>&nbsp;&nbsp;&nbsp;&nbsp;&nbsp;Neće svi stići na vreme. "Tobi! Brže!" povika on, znajući da je beskorisno ali ipak želeći da nekako iskaže narastajuću strepnju.
<BR>&nbsp;&nbsp;&nbsp;&nbsp;&nbsp;Ovu su Zvečarku videli i ranije, bio je u to siguran. Da bi ih pratila, mora da beše zanemarila napola pojedeni obrok. Zvečarke nikada ranije nisu bile toliko agresivne, da bi ih pratile.
<BR>&nbsp;&nbsp;&nbsp;&nbsp;&nbsp;Jedna prilika je trčala sporije, mada ništa manje panično od ostalih: Stara Meri. Poslednjih dana nije se osećala dobro. Već je bila zaostala, i Kilin je mogao čuti njeno ubrzano disanje kako se pretvara u dahtanje.
<BR>&nbsp;&nbsp;&nbsp;&nbsp;&nbsp;On okrenu nazad. Stigla je posrćući uz strminu i Kilin opali preko nje, pravo u plavousijana usta Zvečarke. Maška, međutim, jedva da je primetila da su joj otpale antene, i da joj je odvratno lice izbrazdano.
<BR>&nbsp;&nbsp;&nbsp;&nbsp;&nbsp;Ščepala je Staru Meri. Ruke i usta koja su se brzo otvarala progutaše je skoro nehajno. Zvečarka čak nije ni usporila.
<BR>&nbsp;&nbsp;&nbsp;&nbsp;&nbsp;"Meri!" kriknu Kilin, obuzet gnevom i očajanjem. Znao je da će Zvečarka tek kasnije otkriti da Meri nije sva od metala, kao maška. Isprobaće je, ustanoviti da je nesvarljiva i ispljunuće je.
<BR>&nbsp;&nbsp;&nbsp;&nbsp;&nbsp;Kilin nije imao vremena za žaljenje. Okrenuo se i potrčao, svestan da je sada on najizloženiji. Zvečarka ih je svakako sve videla kao bespomoćna metalom omotana stvorenja i pogrešno protumačila da su zgodan izvor rude za čipove. Pošto nisu nosili ne-jedi-me šifre Zvečarkinog grada, bili su slobodna lovina.
<BR>&nbsp;&nbsp;&nbsp;&nbsp;&nbsp;Kilin se beše sav uneo u trčanje. Zvečarka je bila iza njega, škripeći i stružući preko korovom obraslog korita potoka.
<BR>&nbsp;&nbsp;&nbsp;&nbsp;&nbsp;Šuplje šuuung izvi vazduh oko njegove glave - ječeći talas buke, stopljene podzvučne tutnjave ispod nogu od elektromagnetne škripe, podižući se do frekvencija od kojih su zubi škripali.
<BR>&nbsp;&nbsp;&nbsp;&nbsp;&nbsp;Zvečarka je pokušavala da ga zbuni, da mu pokvari senzore. Refleksno je pognuo glavu, mada to nije valjalo, jer su mu se svi receptori isključili. Osim brzo pomerane slike, nije čuo i nije osećao ništa drugo.
<BR>&nbsp;&nbsp;&nbsp;&nbsp;&nbsp;Tobi se teturao pred njim. Kilin ga zgrabi za rame, cimnu i podiže uz peščanu obalu.
<BR>&nbsp;&nbsp;&nbsp;&nbsp;&nbsp;Novo šuuung mu mutno odjeknu u izolovanom umu. Bilo je toliko snažno, da je zateklo Tobija nespremnog. Dečko se skljoka i pognu se, boreći se za vazduh. Jednim kotrljajućim pokretom, Kilin podiže Tobijevu težinu preko leđa.
<BR>&nbsp;&nbsp;&nbsp;&nbsp;&nbsp;Sada već sasvim blizu, Zvečarka uputi užasno vrelu neuralnu iskru, koja se zari u Kilinu u nogu. Mišići poskočiše i urliknuše, i trenutak potom obamreše, postavši hladni kao kamen.
<BR>&nbsp;&nbsp;&nbsp;&nbsp;&nbsp;Kilin se, međutim, i dalje teturao. Zgrada maški se pomaljala pred njim. Bila je visoka, upadljiva, mnogo viša od običnih građevina maški.
<BR>&nbsp;&nbsp;&nbsp;&nbsp;&nbsp;Neće stići.
<BR>&nbsp;&nbsp;&nbsp;&nbsp;&nbsp;Teturao se. "Kiline!" pozva ga neko.
<BR>&nbsp;&nbsp;&nbsp;&nbsp;&nbsp;Pesak mu je klizao ispod čizama. Nebo se beše nakrenulo.
<BR>&nbsp;&nbsp;&nbsp;&nbsp;&nbsp;On nespretno potraži oružje. Zvečarka će se svakog trenutka naći nad njim. Ali ako bi mogao da opali, sigurno, brzo i mirno...
<BR>&nbsp;&nbsp;&nbsp;&nbsp;&nbsp;A onda se svet sručo na njega. Zvuci kao da behu podivljali. Zvečarkino zveckanje i struganje bilo je šuplje, sve tiše...
<BR>&nbsp;&nbsp;&nbsp;&nbsp;&nbsp;Neko ga je lupao po leđima.
<BR>&nbsp;&nbsp;&nbsp;&nbsp;&nbsp;Tobijeva težina nije ga više pritiskala.
<BR>&nbsp;&nbsp;&nbsp;&nbsp;&nbsp;Čula su mu bila preplavljena zbrkom oseta, naglo otvorena nekim oslobađajućim signalom.
<BR>&nbsp;&nbsp;&nbsp;&nbsp;&nbsp;Kilin se okrenu da dočeka Zvečarku, ali ugleda samo zadnji deo njenih ogromnih sivih cilindara kako se njiše. Povlačila se.
<BR>&nbsp;&nbsp;&nbsp;&nbsp;&nbsp;Cermo Sporać je vikao:
<BR>&nbsp;&nbsp;&nbsp;&nbsp;&nbsp;"...nisi zatvorio uši, čuo bi i tamo dole. Potpuno ludo."
<BR>&nbsp;&nbsp;&nbsp;&nbsp;&nbsp;"Zašto? Zašto je stala?"
<BR>&nbsp;&nbsp;&nbsp;&nbsp;&nbsp;"Zbog one siće tamo."
<BR>&nbsp;&nbsp;&nbsp;&nbsp;&nbsp;Mala piramida se pomaljala kroz ispust od peščara na kome su stajali. Kilin ju je prošao ni ne primetivši je.
<BR>&nbsp;&nbsp;&nbsp;&nbsp;&nbsp;On zažmirka na tanano oblikovanu stvar. "Kako?"
<BR>&nbsp;&nbsp;&nbsp;&nbsp;&nbsp;"Pojmatija. Možda daje naređenja Zvečarkama."
<BR>&nbsp;&nbsp;&nbsp;&nbsp;&nbsp;Kilin već beše čuo za takve stvari, ali ih nikada nije video. Četvorostrani spomenik sa hromiranim stranicama i mnogo detalja mora da je rekao Zvečarki da ne prilazi bliže.
<BR>&nbsp;&nbsp;&nbsp;&nbsp;&nbsp;Porodica je oko njega veselo galamila. Tobi je bio dobro. Šibo je blistala. S obzirom na užas od pre nekoliko trenutaka, ovo oduševljenje bilo je posve razumljivo, čak i posle gubitka Stare Meri.
<BR>&nbsp;&nbsp;&nbsp;&nbsp;&nbsp;Iscrpljena, ali oduševljena lica lebdela su mu pred očima. Poveli su ga naviše, ka velikoj građevini maški. Prijatelji su mu doneli piće. Deca su veselo tapšala rukama.
<BR>&nbsp;&nbsp;&nbsp;&nbsp;&nbsp;Maške nisu mogle prekršiti naređenje da ostave na miru druge maške i njihov posao. Ljudi su mogli. Zato su nekažnjeno stupili na tle masivne građevine. Posle neravnog tla, prostrani, ravni trg delovao je neobično.
<BR>&nbsp;&nbsp;&nbsp;&nbsp;&nbsp;Kilin se zbunjeno namršti. Šta je to bilo toliko drugačiije na ovom mestu?
<BR>&nbsp;&nbsp;&nbsp;&nbsp;&nbsp;Obično nije obraćao pažnju na tvorevine maški, osim što je tražio šta se može pokupiti. Ovo mu je, ipak, spaslo život.
<BR>&nbsp;&nbsp;&nbsp;&nbsp;&nbsp;Bilo je široko i visoko. I neverovatno uobličeno.
<BR>&nbsp;&nbsp;&nbsp;&nbsp;&nbsp;Na velikoj mermernoj platformi stajalo je nešto što se Kilinu u prvi mah učinilo kao iluzija. Samo su maške stvarale privide; bio je na oprezu. Ali kada je nogom udario tu stvar, odgovorila je umirujućim, čvrstim zvukom.
<BR>&nbsp;&nbsp;&nbsp;&nbsp;&nbsp;Bila je masivna, načinjena od ploča od beličastog kamena, ali, ipak, kao da je lebdela u vazduhu. Skladne krivine spajale su se pod neverovatnim, mada neizbežnim uglovima. Zidovi od belih ploča težili su naviše, kao da nema gravitacije, a potom su se izvijali prema spolja, poput kupole koja kao da je postajala sve lakša i prozirnija kako je napredovala u vis. Konačno, visoko iznad okupljenih Porodica, kamen se izvijao ka unutra i stizao do završetka koji je parao nebo zašiljenim vrhom.
<BR>&nbsp;&nbsp;&nbsp;&nbsp;&nbsp;Ukrasi na paučinastom kamenu, blistavo beli, nisu zanimali Kilina onoliko koliko više nego upadljiva konstrukcija. Nikada se još ne beše susreo sa takvim umećem.
<BR>&nbsp;&nbsp;&nbsp;&nbsp;&nbsp;Oko njega je trajalo slavlje. Spas bez bitke bio je znak za oduševljenje. Cermo Sporać je izvukao opor, jak voćni brendi, koji je služio i kao ritualna tečnost i kao cenjena valuta među Porodicama.
<BR>&nbsp;&nbsp;&nbsp;&nbsp;&nbsp;Ledrof i Fornaks su malo oklevali, a onda odlučili da puste neka pir potraje. Bilo je tek podne, ali Porodice su bile pod stresom. Mudar Kapetan dopušta da se suvišna energija sama istroši.
<BR>&nbsp;&nbsp;&nbsp;&nbsp;&nbsp;Kilin ih je gledao kako odlučuju, nagnuti jedan ka drugom. Nije mu se dopalo, ali, pokorio se.
<BR>&nbsp;&nbsp;&nbsp;&nbsp;&nbsp;Promukli glasovi su se podigli u pesmi. Mahali su mu rukama. dve žene od Rukovih pošle su ka njemu, sa očitim namerama. Njihova glatka koža, tamna od dvostrukog sunca, nije se slagala sa avetinjskim bledilom kamenja kojim je on koračao. Rukovi, uprkos svemu što su propatili, nisu bili isključili seksualne centre. On promrmlja nešto kao zahvalnost, pogladi ih po svetlucavoj kosi i udalji se. Primetio je da Šibo nema u blizini.
<BR>&nbsp;&nbsp;&nbsp;&nbsp;&nbsp;Istraživao je, ne obraćajući pažnju na odjekivanje glasova. Na ivicama prostranog kvadrata stajala su četiri vitka tornja. Kilin prođe između njih, odmeravajući njihovu ozbiljnu, nemu visinu. Stajali su kao glasnici na uglovima spomenika, čuvari od svake grube sile koja se mogla pojaviti na svetu.
<BR>&nbsp;&nbsp;&nbsp;&nbsp;&nbsp;Ustanovio je da se svaki toranj naginje unapred pod malim uglom, a nešto mu je reklo i razlog tome. Kada tornjevi jednog dana padnu, pašće prema spolja. Tako neće oštetiti veliku, vazdušastu građevinu u središtu.
<BR>&nbsp;&nbsp;&nbsp;&nbsp;&nbsp;Na zadnjoj strani poslednjeg mermernog zida nalazila se ploča, potpuno crna. Izgledala je kao tamno oko koje zuri u negostoljubivi svet. Preko njega su bila upisana slova NW.
<BR>&nbsp;&nbsp;&nbsp;&nbsp;&nbsp;Dok se Kilin približavao, ploča kao da žmirnu. Površina joj je za trenutak bljesnula crvenilom, i u Kilinovom umu stvori se miran, pevajući glas koji je govorio o nestaloj slavi i imenima zvučnim i čudnim.
<BR>&nbsp;&nbsp;&nbsp;&nbsp;&nbsp;Kilin oseti reči kao kristalno hladne klinove značenja, iznad običnog govora. Zinuo je, kada je napokon shvatio.
<BR>&nbsp;&nbsp;&nbsp;&nbsp;&nbsp;Sve ovo, začudo, nisu načinile maške.
<BR>&nbsp;&nbsp;&nbsp;&nbsp;&nbsp;Sve je bilo deo ljudskog vremena i dela.
<BR>&nbsp;&nbsp;&nbsp;&nbsp;&nbsp;A maške su ga ipak ostavljale na miru.
<BR>&nbsp;&nbsp;&nbsp;&nbsp;&nbsp;Kilin je slušao neko vreme, ne shvatajući ništa sem osnovne činjenice: da su muškarci i žene nekada pravili stvari fine i uređene kao i maške. Mnogo lepše od Citadela. A pravili su ih tako dobro, da su čak i mašine priznavale njihovim delima pravo na opstanak.
<BR>&nbsp;&nbsp;&nbsp;&nbsp;&nbsp;Ošamućen, otvorenih očiju ali ne videći, nije čuo Cerma Sporaća sve dok ga ovaj nije potapšao po ramenu.
<BR>&nbsp;&nbsp;&nbsp;&nbsp;&nbsp;"Hajde! Ti ćeš prvi udariti."
<BR>&nbsp;&nbsp;&nbsp;&nbsp;&nbsp;"Šta...?"
<BR>&nbsp;&nbsp;&nbsp;&nbsp;&nbsp;"Srušićemo jedan od ovih."
<BR>&nbsp;&nbsp;&nbsp;&nbsp;&nbsp;"Jedan...?"
<BR>&nbsp;&nbsp;&nbsp;&nbsp;&nbsp;"Veliko rušenje! Veliko! Slavlje!"
<BR>&nbsp;&nbsp;&nbsp;&nbsp;&nbsp;Neki članovi Porodice već behu počeli da grebu oznake u podnožju jednog od vitkih tornjeva. Cermo Sporać povuče Kilina ka njima. Više nije bilo zanimljivo čerupati fabrike maški, ali ovo neobično mesto bilo je drugačije.
<BR>&nbsp;&nbsp;&nbsp;&nbsp;&nbsp;"Ne razumeš", uzviknu Kilin. "Ovo nije zgrada maški."
<BR>&nbsp;&nbsp;&nbsp;&nbsp;&nbsp;Cermo se iskezi. "Misliš da je brdo? A?"
<BR>&nbsp;&nbsp;&nbsp;&nbsp;&nbsp;"Napravili su je ljudi."
<BR>&nbsp;&nbsp;&nbsp;&nbsp;&nbsp;Cermo se nasmeja.
<BR>&nbsp;&nbsp;&nbsp;&nbsp;&nbsp;"Jesu! Tamo preko ima glas..."
<BR>&nbsp;&nbsp;&nbsp;&nbsp;&nbsp;"čuje glasove", doviknu Cermo ostalima. "Mora da ga je Zvečarka malo protresla." Odgovorilo mu je opšte mjaukanje.
<BR>&nbsp;&nbsp;&nbsp;&nbsp;&nbsp;"Ovo je sagradilo čovečanstvo. Zato je tako, tako lepo."
<BR>&nbsp;&nbsp;&nbsp;&nbsp;&nbsp;"Maške, to j' sve." Cermo priđe podnožju tornja.
<BR>&nbsp;&nbsp;&nbsp;&nbsp;&nbsp;"Ne! Nekad davno, neko - muškarci i žene, mi - radio je ovakve stvari. Gledaj, samo malo gledaj."
<BR>&nbsp;&nbsp;&nbsp;&nbsp;&nbsp;Ostali su bili uz Cerma, razvučenih i nasmejanih lica, spremajući se da na svoj grubi način urade ono što muškarci i žene rade kad god naiđu na nezaštićene tvorevine maški.
<BR>&nbsp;&nbsp;&nbsp;&nbsp;&nbsp;"Samo prokleto delo maški, eto šta je", pomalo nervozno reče Cermo. "Ako nećeš s nama, mi ćemo sve sami."
<BR>&nbsp;&nbsp;&nbsp;&nbsp;&nbsp;Dve žene se nasmejaše i dodadoše Cermu cev sekućeg zraka, odavno otrgnutu sa Veštaka. Cermo pritisnu dugme i iz nje se začu spremno zujanje.
<BR>&nbsp;&nbsp;&nbsp;&nbsp;&nbsp;Grozničava smeša strepnje i gneva natera Kilina da iskorači. Cermo se napola okrenu ka tornju i uperi sekući zrak u jednu od beličastih kamenih ploča. Gomila je mrmljala u iščekivanju, a kroz žamor su se provlačili visoki glasovi veselja.
<BR>&nbsp;&nbsp;&nbsp;&nbsp;&nbsp;Kilin ga snažno udari u leđa i Cermo se zatetura, zveknuvši licem o toranj, i Kilin ga dočeka udarcem noge u rebra. Sekač pade na mermer.
<BR>&nbsp;&nbsp;&nbsp;&nbsp;&nbsp;"Ti..." jeknu Cermo. Kilin šutnu zujeći sekač što dalje od obojice.
<BR>&nbsp;&nbsp;&nbsp;&nbsp;&nbsp;Cermo načini fintu i tresnu Kilina pravo u desno oko.
<BR>&nbsp;&nbsp;&nbsp;&nbsp;&nbsp;Kilin se zatetura, pokušavajući da usmeri pogled.
<BR>&nbsp;&nbsp;&nbsp;&nbsp;&nbsp;Cermo se pognu i povuče, ali mu Kilin podmetnu nogu. Krupajlija pade na kamene ploče i zastenja.
<BR>&nbsp;&nbsp;&nbsp;&nbsp;&nbsp;Kilin potom potraži Ledrofa i Fornaksa. Bili su daleko i kao da ih nije bilo briga. Stoga se okrenu i obrati moru ljutitih lica. "Ostavite to! To je naše. Ljudsko."
<BR>&nbsp;&nbsp;&nbsp;&nbsp;&nbsp;"Štitiš smeće maški?" doviknu neka žena. "Ja.."
<BR>&nbsp;&nbsp;&nbsp;&nbsp;&nbsp;"Ljudi su nekad davno napravili ovo. Ljudi drugačiji od nas."
<BR>&nbsp;&nbsp;&nbsp;&nbsp;&nbsp;Žena iskezi svoje sive zube. "Ko kaže? Ovo su maške!"
<BR>&nbsp;&nbsp;&nbsp;&nbsp;&nbsp;"Neću da se raspravjam. Odbij." Kilin je piljio u njih, ukočen, crvenog lica, raširenih očiju.
<BR>&nbsp;&nbsp;&nbsp;&nbsp;&nbsp;Pogled su mu uzvraćale sužene oči, procenjujući vredi li se pobiti s njim.
<BR>&nbsp;&nbsp;&nbsp;&nbsp;&nbsp;Ruke su mahale vazduhom, željne težine oružja.
<BR>&nbsp;&nbsp;&nbsp;&nbsp;&nbsp;Vetar je zviždao između visokih blistavih tornjeva.
<BR>&nbsp;&nbsp;&nbsp;&nbsp;&nbsp;I trenutak je prošao. Masa se polako stade razilaziti, mračno mumlajući, odvraćajući pogled. Otišli su da pokušaju da povrate raspoloženje.
<BR>&nbsp;&nbsp;&nbsp;&nbsp;&nbsp;Kilin pomože Cermu da sedne i donese mu vode. Cermo je bio tip koji brzo menja raspoloženja i bes ga beše prošao. Kilin podeli s njim malo brendija, a onda se zagrliše. Sve je bilo gotovo, osim što je Cermo imao izubijana rebra, a Kilin modricu oko oka.
<BR>&nbsp;&nbsp;&nbsp;&nbsp;&nbsp;Potom je ustao i gledao kako mali oblak klizi preko neba, uokviren tornjevima i lepotom velike zakrivljene kupole.
<BR>&nbsp;&nbsp;&nbsp;&nbsp;&nbsp;Opet je slušao drevni duboki glas i njegovu pevajuću priču. Nije obraćao mnogo pažnje dok su Ledrof, a potom i Fornaks, kratko porazgovarali sa njiim zbog sukoba.
<BR>&nbsp;&nbsp;&nbsp;&nbsp;&nbsp;Tobi je neko vreme gledao tornjeve, i Kilin mu reče da je to delo ljudi. Tobi nabra nos od vedrog dečačkog čuđenja, i nekoliko trenutaka kasnije ponovo se igrao sa decom Rukovih.
<BR>&nbsp;&nbsp;&nbsp;&nbsp;&nbsp;Rekao je to i Šibi, i ona je klimnula glavom i ništa nije rekla. Slavlje je svuda oko njih polako jenjavalo.
<BR>&nbsp;&nbsp;&nbsp;&nbsp;&nbsp;Kapetani najzad odlučiše da se što više udalje od Zvečarke. Porodice su, na kraju krajeva, jele, i mogle su da održe raniju brzinu. Na stenjanja i gunđanja, jednostavno su naredili Porodicama da marširaju.
<BR>&nbsp;&nbsp;&nbsp;&nbsp;&nbsp;Kilin odmahnu glavom i pusti da se drevni glas vrati u svoje boravište. I on bi voleo da se neko vreme odmore ovde. Da ožale Staru Meri. Da se najedu. Da se kroz priču i slavlje oslobode poniženja pred Zvečarkom.
<BR>&nbsp;&nbsp;&nbsp;&nbsp;&nbsp;Dok je navlačio ranac, Kilin se namršti. Ako maške poštuju ovo mesto ljudi, onda bi i ljudi trebalo da ga poštuju. U to je bio siguran.
<BR>&nbsp;&nbsp;&nbsp;&nbsp;&nbsp;"Marš!" naredi Ledrof. "Krila napolje. Napred!"
<BR>&nbsp;&nbsp;&nbsp;&nbsp;&nbsp;Ostavili su ravni trg bez osvrtanja.
<BR>&nbsp;&nbsp;&nbsp;&nbsp;&nbsp;Artur je bio uzbuđen, ali Kilin nije bio raspoložen da ga pažljivije sluša. Aspekt nije umeo da objasni kako i zbog čega taj spomenik beše tu dospeo. Izgleda da nije bilo nikakve veze sa onom Čandrinom pločom u blizini. Kilin isključi Arturovo zbunjeno uzbuđenje, a onda ponovo zauze daleko levo krilo za predstoijeće putovanje.
<BR>&nbsp;&nbsp;&nbsp;&nbsp;&nbsp;Artur je stalno ponavljao ime. Obrtao ga je po umu, pokušavajući da u njemu nađe neki smisao. Nije ličilo ni na jedan poznati jezik.
<BR>&nbsp;&nbsp;&nbsp;&nbsp;&nbsp;Konačno je odustao. Izgubljeno u vremenu, nije značilo ništa, iako je primetio da lagani i teški zvuk, Tadž Mahal, prijatno leži na usnama.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
