<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Prolazili su kroz izbrazdane doline gde je sve vrvelo od mašina. Bogomoljka ih je kroz gustu naseobinu maški provela bez vidljivog napora. Imala je moć da preusmeri gust saobraćaj, izbegavajući pitanja.
<BR>&nbsp;&nbsp;&nbsp;&nbsp;&nbsp;Potom su izbili na otvoreno. Sve je bilo golo, kao što maške vole. Kilin je svuda video tragove propadanja biosfere. Siromašne bregove pokrivao je sivi korov. Jednom je primetio i planinu što je behu oglodale horde patuljastih maški, koje je odavno izbacio neki Prašač.
<BR>&nbsp;&nbsp;&nbsp;&nbsp;&nbsp;Kilin je bio smiren. Nije ga progonilo žaljenje što je ubio Sekiru i nije ni razmišljao o tome. Bilo je to sasvim prirodno - povlačenje konačne linije između onoga što je ljudsko i onoga što nije. Ako ga Bogomoljka kasnije ubije zbog toga, Kilin je ionako malo šta mogao da učini da to izmeni. Čak ni to ga nije uznemiravalo. Pričao je sa ostalima, upijajući meke prelive ljudskih glasova.
<BR>&nbsp;&nbsp;&nbsp;&nbsp;&nbsp;Počeo je da prepoznaje okolinu. Iza narednog grebena nalazilo se sletište za Prašača.
<BR>&nbsp;&nbsp;&nbsp;&nbsp;&nbsp;Deniks im je zalazio iza leđa. Jedač je širio svoju svetlost preko ustalasanih bregova. Visoko u vazduhu pred njima njihale su se niti narandžaste svetlosti. Pravo pred njima vazduh su šarale nove boje. Kilin se najpre zbuni, a onda se seti.
<BR>&nbsp;&nbsp;&nbsp;&nbsp;&nbsp;"Gledajte!" doviknu on Tobiju i Šibo.
<BR>&nbsp;&nbsp;&nbsp;&nbsp;&nbsp;Bogomoljka, koja se vozila na svojoj polumesečastoj platformi preko obližnjeg brega, takođe beše uočila promenu. Kilin je osećao u svojim čulima njenu bledu, brzu izmenjivost, dok se usmeravala prema napred, proučavajući svetla koja su se spuštala.
<BR>&nbsp;&nbsp;&nbsp;&nbsp;&nbsp;On pretvori svoj glas u mešavinu zvučnog i elektrogovora. Izmenjene preko pohranjenih čipova, reči su mu se zarivale u vazduh kao kreštavi patrljci. "Ti! Ti, sa Jedača!"
<BR>&nbsp;&nbsp;&nbsp;&nbsp;&nbsp;Vazduh se beše naborao i oblaci su stvarali vretenaste vrtloge.
<BR>&nbsp;&nbsp;&nbsp;&nbsp;&nbsp;Kada je tihi zvuk najzad stigao, skoro ga je prigušilo šaputanje vetra.
<BR>&nbsp;&nbsp;&nbsp;&nbsp;&nbsp;Letnja zračenja me zaklanjaju. Jedva mogu da čujem tvoje signale. Govori glasnije!
<BR>&nbsp;&nbsp;&nbsp;&nbsp;&nbsp;"Može ovako?" Kilin se beše sav pretvorio u glas, odašiljući svaku reč kao promukli, iskidani klin elektrozvuka.
<BR>&nbsp;&nbsp;&nbsp;&nbsp;&nbsp;Bolje je. To je Kilin, da? Tražio sam te.
<BR>&nbsp;&nbsp;&nbsp;&nbsp;&nbsp;Oglasi se i Bogomoljka:
<BR>&nbsp;&nbsp;&nbsp;&nbsp;&nbsp;Kakav je to... ah!
<BR>&nbsp;&nbsp;&nbsp;&nbsp;&nbsp;Kilin se iznenadi što je tako brzo prekinula poruku. Kao da je pobegla.
<BR>&nbsp;&nbsp;&nbsp;&nbsp;&nbsp;"Zašto si me tražio?"
<BR>&nbsp;&nbsp;&nbsp;&nbsp;&nbsp;I sam Veštak se bio zaustavio, utihnulih motora. Ljudi su se i dalje pridržavali, posmatrajući kako se na nebu razvija mreža jarkih boja. Čulo se tiho zviždanje. Po linijama magnetnog polja pojavljivale su se iskre. Niti su se uvijale i zbijale, spuštajući se iz sve tamnijeg, kobaltnoplavog ponora neba.
<BR>&nbsp;&nbsp;&nbsp;&nbsp;&nbsp;Kilin je video čitav geomagnetni mehur koji je okruživao Snegobar. Visio je kao paučina prošarana draguljima, i zvezde su izgledale kao muve uhvaćene u njemu. Potom je počeo da se rastače. Blistave niti su se krivile, kao da ogromna ruka gužva meki papir. Tamo gde su se polja zbijala, svetlucali su oreoli boje safira.
<BR>&nbsp;&nbsp;&nbsp;&nbsp;&nbsp;Iz dubina sve tamnijeg noćnog neba spustili su se stubovi blede svetlosti. To je još više sabilo linije polja, stvarajući magnetno usko grlo. Tada je duboki, tutnjeći glas postao glasniji. Reči kao da su se spuštale pravo sa nekog mesta među zvezdama.
<BR>&nbsp;&nbsp;&nbsp;&nbsp;&nbsp;Dugo i brižno sam te tražio.
<BR>&nbsp;&nbsp;&nbsp;&nbsp;&nbsp;"Zašto?" povika Kilin. Grlo je već počinjalo da ga boli.
<BR>&nbsp;&nbsp;&nbsp;&nbsp;&nbsp;Jesi li ti zaista jedinka po imenu Kilin? Moram biti siguran.
<BR>&nbsp;&nbsp;&nbsp;&nbsp;&nbsp;"Pročitaj me", odgovori Kilin. Pitao se može li to da otkrije nagoveštaj gorčine usled Bogomoljkinog prisustva u njegovim čulima.
<BR>&nbsp;&nbsp;&nbsp;&nbsp;&nbsp;Ah... jeste, ti si. Ali, nešto se promenilo.
<BR>&nbsp;&nbsp;&nbsp;&nbsp;&nbsp;"Dabre, tu je..."
<BR>&nbsp;&nbsp;&nbsp;&nbsp;&nbsp;Ponizni pozdravi poslaniku visina!
<BR>&nbsp;&nbsp;&nbsp;&nbsp;&nbsp;Nervozni pozdrav beše stigao toliko brzo da je Kilin jedva uspeo da ga pročita. Bogomoljkin ton bio je drugačiji od svega što je dotle čuo.
<BR>&nbsp;&nbsp;&nbsp;&nbsp;&nbsp;Osećam mašinski mod?
<BR>&nbsp;&nbsp;&nbsp;&nbsp;&nbsp;Da, i veoma je počastvovan što te prima. Nadam se da ovo ne predskazuje prerano sretanje našeg sveta sa bestežinskima? To bi, naravno, bilo i sabiranje i velika čast. (Nerazumljivo.) Uz veliko poštovanje, verujem da mi u mašinskom modu nismo pripremljeni za tako veličanstveno prisustvo...
<BR>&nbsp;&nbsp;&nbsp;&nbsp;&nbsp;Ne, ne, ništa slično. Kada dođe vreme za sretanje i uspenje, imaćete dobre savete. Te stvari se obavljaju na višim nivoima, pretpostavljam da znaš to?
<BR>&nbsp;&nbsp;&nbsp;&nbsp;&nbsp;Da, naravno! Ni ne pomišljam da ometam napredovanje i tokove...
<BR>&nbsp;&nbsp;&nbsp;&nbsp;&nbsp;Onda nam ugodi i nestani.
<BR>&nbsp;&nbsp;&nbsp;&nbsp;&nbsp;Oh! Da!
<BR>&nbsp;&nbsp;&nbsp;&nbsp;&nbsp;Kilin oseti kako se Bogomoljka skuplja u debeli čvor crne zbunjenosti - i povlači se, uplašena.
<BR>&nbsp;&nbsp;&nbsp;&nbsp;&nbsp;Sa senovitog neba zagrme moćni, žućkasti glas:
<BR>&nbsp;&nbsp;&nbsp;&nbsp;&nbsp;Ona celina koja me je ranije zadužila za poruku - ta indukcija ponovo želi da govori sa tobom.
<BR>&nbsp;&nbsp;&nbsp;&nbsp;&nbsp;Kilin je treptao. "Šta..."
<BR>&nbsp;&nbsp;&nbsp;&nbsp;&nbsp;Ne može da ti se neposredno obrati, i mora da prenosi svoje misli preko elektrofluksa i izvijenih strujanja. Živi daleko dublje u Jedaču nego ja.
<BR>&nbsp;&nbsp;&nbsp;&nbsp;&nbsp;"Gde? Ko?" Kako je iko mogao da zna za njega?
<BR>&nbsp;&nbsp;&nbsp;&nbsp;&nbsp;Obitava u sferi zbijenog vremena samog Jedača. Zarivena je ispod centralnog diska, još dublje od mesta gde su moje noge usidrene u guste klopke divlje plazme. Ta celina sabirala je magnetna polja i poslala iz svog tamnog obitavališta poruku. I primorala me da ti tu poruku prenesem, preko istegnutih i elastičnih magnetnih užadi koja su moje telo i moja duša.
<BR>&nbsp;&nbsp;&nbsp;&nbsp;&nbsp;Svi ljudi oko Kilina zurili su u vis, otvorenih usta. Kilin odavno beše prestao da se čudi, i sada se plašio. Ako energije koje mogu da zdrobe geomagnetno polje umeju i da pogreše, te se sruče naniže u obliku munje, svi će u magnovenju planuti i sagoreti. A to nije bilo nerazumno, pošto je to biće tamo u visini svakako bilo ludo...
<BR>&nbsp;&nbsp;&nbsp;&nbsp;&nbsp;Poruka je osakaćena. Čudne oluje prostora i vremena duvaju po Jedaču, preturajući reči, menjajući sve sem nekih. Ipak, uputile su me velike i dovoljne sile, da prenesem ono što mogu. Prvi deo poruke je ovo: Traži Argo. Zapamti. Pitaj za Argo.
<BR>&nbsp;&nbsp;&nbsp;&nbsp;&nbsp;Kilin se namršti. Opet ta besmislena reč. "Argo..."
<BR>&nbsp;&nbsp;&nbsp;&nbsp;&nbsp;Ni sada ne znam ništa više o značenju te reči. Drugi deo... deo...
<BR>&nbsp;&nbsp;&nbsp;&nbsp;&nbsp;"Nestaje", prošapta Šibo.
<BR>&nbsp;&nbsp;&nbsp;&nbsp;&nbsp;Ali, čekaj... Ta mašina kraj tebe - osećam da se bori. Opire se mom prisustvu.
<BR>&nbsp;&nbsp;&nbsp;&nbsp;&nbsp;"Drugi deo!" povika Kilin. "Reci mi..."
<BR>&nbsp;&nbsp;&nbsp;&nbsp;&nbsp;Ne. Trenutno slabim... ali, nateraću tu... tu neprijatnu mašinu... da govori... istinu...
<BR>&nbsp;&nbsp;&nbsp;&nbsp;&nbsp;Kilin pogleda duboko i tamno nebo. Tanane šare linija magnetnog polja polako su bledele. Čvorovi su se opuštali. "Čekaj!" povika on. "Drugi deo poruke!"
<BR>&nbsp;&nbsp;&nbsp;&nbsp;&nbsp;Međutim, iz zbijenih linija polja dopirala je samo tišina. Kilin se namršti i pojača čula na maksimum. Da li je čuo tihe reči?
<BR>&nbsp;&nbsp;&nbsp;&nbsp;&nbsp;U čula mu se uvuče tamno prisustvo - vraćala se Bogomoljka, ponovo odvažna.
<BR>&nbsp;&nbsp;&nbsp;&nbsp;&nbsp;Nikada nisam prisustvovala jednom takvom biću. Oni retko posećuju ova područja, više vole energetske oluje na obodu Jedača.
<BR>&nbsp;&nbsp;&nbsp;&nbsp;&nbsp;Čak i kroz filter Arturovog mirnog glasa Kilin je mogao da oseti koliko je Bogomoljka zapanjena.
<BR>&nbsp;&nbsp;&nbsp;&nbsp;&nbsp;"Šta je to bilo?" upita neko iz grupe. Kilin je pretraživao pokretne nabore magnetne sile, koja beše skliznula u nebo kao ogromni mišić boje slonovače.
<BR>&nbsp;&nbsp;&nbsp;&nbsp;&nbsp;Magnetni um. Ličnost čije su dimenzije nepoznate materijalnim stvorenjima. Živi u složenim omotačima magnetskih pritisaka, a njen sadržaj informacija čuva se u talasima koji nikada ne jenjavaju. To je, dakle, drugi oblik besmrtnosti... viši od onog koji smo mi postigli. Takvi duhovi usidreni su na kugli plavousijane materije koja kruži oko Jedača. (Nerazumljivo.) Kugla, pošto raste, obezbeđuje temelj za mnoge takve umove, dok se njihove prava bivstva pružaju sve do gasovitih oblaka i zvezda koji kruže oko središta. Počastvovana sam što sam videla jedno od njih. Najviši cilj naše kulture je da budemo dostojni takvog prisustva. Priča se da su ti umovi nekada bili telesni, kao i mi.
<BR>&nbsp;&nbsp;&nbsp;&nbsp;&nbsp;Kilin je još posmatrao tamne pokrete nad sobom, ali nešto ga je nateralo da bude sarkastičan. "Znači, vi maške imate Boga?"
<BR>&nbsp;&nbsp;&nbsp;&nbsp;&nbsp;Magnetni umovi nisu najviša faza. Postoji i nešto još veće.
<BR>&nbsp;&nbsp;&nbsp;&nbsp;&nbsp;"Taj Argo", oglasi se Šibo. "Znaš li šta je čovemaška?"
<BR>&nbsp;&nbsp;&nbsp;&nbsp;&nbsp;To... magnetno biće... primorava me da odgovorim. Mogu da ga osetim, kao i njegov pritisak. Tera me... U poslednjih nekoliko sekundi izvršila sam poređenje istorijskih zapisa sa čitavog Snegobara. Postoje nejasni tragovi takve stvari, nečega po imenu Argo, mada je možda bilo i nekoliko takvih.
<BR>&nbsp;&nbsp;&nbsp;&nbsp;&nbsp;"Sećam se nečega, kao da je taj Argo bio nešto nalik na neki drugi grad, Spartu", reče Kilin. "Pomozi nam da ga nađemo."
<BR>&nbsp;&nbsp;&nbsp;&nbsp;&nbsp;To je nemoguće. Magnetni um me primorava da govorim istinu, ali nemoj misliti da me može naterati da postupam protivno svojim interesima. Ovog trenutka je slab... osećam to...
<BR>&nbsp;&nbsp;&nbsp;&nbsp;&nbsp;"Govori, prokleta bila!" ljutito povika Kilin.
<BR>&nbsp;&nbsp;&nbsp;&nbsp;&nbsp;U najboljem slučaju, mogu se nadati da ni jedna druga maška neće presresti ovu emisiju magnetnog uma. Ako bude tako, možda ću neko vreme moći da prikrivam podatke. Moraš shvatiti da sam ja vaš saveznik. (Nerazumljivo.) Želim da sačuvam ono najbolje u čovečanstvu, za buduća razdoblja kada ćete izumreti. Ipak, ne mogu dozvoliti čovečanstvu da pobegne u oblast van Snegobara.
<BR>&nbsp;&nbsp;&nbsp;&nbsp;&nbsp;"Zbog čega?" upita Šibo.
<BR>&nbsp;&nbsp;&nbsp;&nbsp;&nbsp;Mogli biste da pokvarite sve ono što smo milenijumima pripremali.
<BR>&nbsp;&nbsp;&nbsp;&nbsp;&nbsp;"Kako?" upita neko.
<BR>&nbsp;&nbsp;&nbsp;&nbsp;&nbsp;Kilin je osećao grčevitu agoniju Bogomoljke. Magnetski um, nevidljiv, i dalje je terao Bogomoljku da govori istinu. Podsećalo je to na nekog visokog činovnika koji tera nekog dalekog podređenog da ga poštuje.
<BR>&nbsp;&nbsp;&nbsp;&nbsp;&nbsp;Postoje druga... organska bića. Neka od njih su... naselila... zonu blizu Jedača. Ne želimo da izazovemo... savezništvo... među nižim životnim oblicima.
<BR>&nbsp;&nbsp;&nbsp;&nbsp;&nbsp;Čitava grupa se uznemiri.
<BR>&nbsp;&nbsp;&nbsp;&nbsp;&nbsp;Kilin se namršti. Znači, maške se zaista osećaju ugroženim pred ljudima. Slutio je to i ranije. Bogomoljka i nehotice odgovori na njegove misli:
<BR>&nbsp;&nbsp;&nbsp;&nbsp;&nbsp;Potreba da vas istrebimo potiče iz viših slojeva našeg društva. Iako imamo različite, često i suparničke interese pojedinih grupa, ovde na Snegobaru nas ujedinjuju neke neophodnosti. Jedna je da nikada ne dozvolimo povezivanje organskih bića. Ona su inače beznačajna, ali ujedinjena mogu da predstavljaju ozbiljnu smetnju.
<BR>&nbsp;&nbsp;&nbsp;&nbsp;&nbsp;Kilin se nasmeši, ali oćuta.
<BR>&nbsp;&nbsp;&nbsp;&nbsp;&nbsp;Svuda unaokolo ljudi su uzbuđeno razgovarali. Drugi životi! Inteligentni, tuđi, ali barem živi. Možda su to čak i ljudi, sa drugih zvezda. Bila je to opojna pomisao.
<BR>&nbsp;&nbsp;&nbsp;&nbsp;&nbsp;A sve to beše pokrenula šaputava inteligencija koja je vrtložila tanke niti u vazduhu, zahvatajući ogromnu energiju nemarno kao što čovek gura zavesu u stranu.
<BR>&nbsp;&nbsp;&nbsp;&nbsp;&nbsp;Pošto se pribrao, on podesi sisteme i prodrao: "Ja sam još tu! Kilin! Daj mi moju poruku!"
<BR>&nbsp;&nbsp;&nbsp;&nbsp;&nbsp;Lebdeća svetlost se proteže preko nemog neba.
<BR>&nbsp;&nbsp;&nbsp;&nbsp;&nbsp;Šibo mu dotače mišicu, ali on otrese njenu ruku.
<BR>&nbsp;&nbsp;&nbsp;&nbsp;&nbsp;Moćni ne odgovara na takve zahteve. Pokazuješ uobraženost koja ne dolikuje nekom toliko niskom. Bolje...
<BR>&nbsp;&nbsp;&nbsp;&nbsp;&nbsp;"Tiho!"
<BR>&nbsp;&nbsp;&nbsp;&nbsp;&nbsp;Na Kilinovo iznenađenje, Bogomoljkino prisustvo se povuče, kao da se uplašila.
<BR>&nbsp;&nbsp;&nbsp;&nbsp;&nbsp;Mrmljanje.
<BR>&nbsp;&nbsp;&nbsp;&nbsp;&nbsp;Nejasna svetlucava strujanja su se zgušnjavala. Ka njima su posezali prsti boje rubina.
<BR>&nbsp;&nbsp;&nbsp;&nbsp;&nbsp;Potom se ponovo prolomi glas.
<BR>&nbsp;&nbsp;&nbsp;&nbsp;&nbsp;Čujem. Kometa u prolazu mi je uznemirila talase. Ispario sam je i sada mogu ponovo da posegnem ka tebi svojim punim prisustvom. Uživao sam primoravajući onu uobraženu mašinu da se pošteno ponaša prema tebi. Retko imam prilike za tako nedužne zabave. Nadam se da će prizvuk istine moći da vam koristi. Avaj, kada odem, ona će se vratiti svojim navikama. Čuvajte je se.
<BR>&nbsp;&nbsp;&nbsp;&nbsp;&nbsp;"Drugi deo!" zatraži Kilin.
<BR>&nbsp;&nbsp;&nbsp;&nbsp;&nbsp;O, da. Neobična je. Ne razumem kako to može biti istina. Poruka dolazi sa čvrste letelice koja nekako putuje preko čudnih okeana vremena unutar Jedača. Ipak, upućena je tebi, najnižem obliku kojeg sam ikada video. Mora biti da ne razumem njenu pravu važnost.
<BR>&nbsp;&nbsp;&nbsp;&nbsp;&nbsp;"Daj mi je!"
<BR>&nbsp;&nbsp;&nbsp;&nbsp;&nbsp;Vrlo dobro. Sada žurno odlazim. Tvoja poruka kaže:
<BR>&nbsp;&nbsp;&nbsp;&nbsp;&nbsp;Ne gradite ponovo Citadelu. Oni će vas tamo zdrobiti. Veruj mi, jer ja još živim, a ja sam tvoj otac.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
