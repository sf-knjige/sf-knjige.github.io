<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Brzo su se kretali, gonjeni onim pogledom na Prašača i Zvečarku. Sve gušće bilje oko njih delovalo je kao neizgovoreno obećanje zelenog mira. I tek kad su dobro odmakli vratila im se sigurnost.
<BR>&nbsp;&nbsp;&nbsp;&nbsp;&nbsp;Porodice su šapatom razgovarale o mekoj vlazi u vazduhu, o bledozelenoj travi, o izuvijanim smeđim puzavicama i lozama koje su se pomaljale iz pukotina i malih zaklonjenih udubljenja. To što su našli Zvečarku kako mirno radi svoj posao u ovoj okolini malo im je potkresalo neme snove. Sada su žurili ka središtu Pege.
<BR>&nbsp;&nbsp;&nbsp;&nbsp;&nbsp;Kilin, međutim, nije osećao potrebu za žurbom. Maroderi su ga ljutili, ne izazivajući strah. Za njega su predstavljali stalnu pretnju, omrznuti ali prirodni.
<BR>&nbsp;&nbsp;&nbsp;&nbsp;&nbsp;Čak i u prvom trenutku, kada je ugledao Zvečarku, smatrao je da je zla - da je u pitanju scena bez ijednog učesnika. Serveri koji su bivali pojedeni dok su dozivali daleke zaštitnike, nisu bili ništa manje drevni neprijatelj nego Zvečarka koja ih je varila. I čak i kada ga je obuzeo crveni gnev sećanja, imao je vremena da primeti kako su se Zvečarkine antene zaplele u puzavice. Maškama je bilo teže da se kreću po terenu obraslom biljem. Još jedna mala prednost. Još jedan način na koji su Pege oživljavale nekada zeleni svet.
<BR>&nbsp;&nbsp;&nbsp;&nbsp;&nbsp;Ledrof zatraži pesmu i preko koma odjeknu drevni marš Porodice, koji u davna vremena beše komponovao neki maršal dugog koraka. I Kilin dozvoli da ga obuzme duh bubnjajuće muzike. Pesma Porodice mu je sama navirala na usne.
<BR>&nbsp;&nbsp;&nbsp;&nbsp;&nbsp;Ovo je bilo njegovo omiljeno nasleđe, mnogo draže od Aspekata čiji se život sastojao od neprekidnog govora. Naročito je voleo ovaj obllik muzičke umetnosti, njen polet, čudesnu, zanosnu umetnost Moca. Pre koliko generacija je živeo taj kompozitor u Porodici? Možda mu je to bio čukundeda. Kilin bi rado prisvojio to srodstvo. Artur je pokušao da mu zamaže oči nekim drevnim znanjima, ali Kilin je bio suviše obuzet divnim ritmom da bi obraćao pažnju.
<BR>&nbsp;&nbsp;&nbsp;&nbsp;&nbsp;Dok je uživao u ritmu i melodiji, primetio je da se Porodica kreće brže. Ledrof beše prizvao čvrsti ritam da bi ih brzo udaljio od Zvečarke, prigušujući strahove. Uspelo je.
<BR>&nbsp;&nbsp;&nbsp;&nbsp;&nbsp;"Prašač!" povika neko.
<BR>&nbsp;&nbsp;&nbsp;&nbsp;&nbsp;Muzika se naglo prekinu.
<BR>&nbsp;&nbsp;&nbsp;&nbsp;&nbsp;Kilina je to uhvatilo na pola koraka. Za trenutak je ostao da lebdi, a onda je pao i otkotrljao se u uzan, presušen potok. Njuškao je po dugim talasnim dužinama. "Nema njihovog smrada."
<BR>&nbsp;&nbsp;&nbsp;&nbsp;&nbsp;Proverio je gde je Tobi, a onda je oslušnuo Porodice kako traže zaklon. Majke i očevi Rukovihu, zabrinuti i histerični, dozivali su decu. Čula su mu se ispunjavala panikom.
<BR>&nbsp;&nbsp;&nbsp;&nbsp;&nbsp;U to se javila Šibo. "Nebre. Gledaj."
<BR>&nbsp;&nbsp;&nbsp;&nbsp;&nbsp;On stade zumirati horizont i isprva nije mogao da poveruje u to što vidi. Da li mu je to Angelika pokvarila opremu za daleko gledanje? Ti leteći predmeti izgledali su daleki, ali su mirisali kao da su sasvim blizu...
<BR>&nbsp;&nbsp;&nbsp;&nbsp;&nbsp;Šibo se opet javi, mirno i jasno. "Ptice."
<BR>&nbsp;&nbsp;&nbsp;&nbsp;&nbsp;Zapanjene, Porodice su polako ustajale. Otresali su prašinu i čkiljili u lepršavu, živu nebesku maglu. Stotine tačkica lepršalo je i cvrkutalo iznad grmlja.
<BR>&nbsp;&nbsp;&nbsp;&nbsp;&nbsp;Neko vreme je vladalo ćutanje, a onda se preko koma zaori opšte oduševljenje. Neki od mlađih nikada ne behu videli da nešto leti, a da nije od metala. Mislili su da vazduhom vladaju samo maške, baš kao što njihovo zračenje boji nebo praskozorja u mlečnosivo.
<BR>&nbsp;&nbsp;&nbsp;&nbsp;&nbsp;Tobi potrča napred, vičući. "Hejvi! Hejvi!" Ali sitne čestice organskog života, umesto da ga pozdrave kao pripadnika svojih srodnika, prhnuše uvis kao iznenađeni oblak u bekstvu. Tobi je zbunjeno žmirkao.
<BR>&nbsp;&nbsp;&nbsp;&nbsp;&nbsp;Kilin se nasmeja. "Moraćeš polako s njima."
<BR>&nbsp;&nbsp;&nbsp;&nbsp;&nbsp;Tobi se namršti. "Zar nas one ne vole?"
<BR>&nbsp;&nbsp;&nbsp;&nbsp;&nbsp;"Život se rađa u strahu."
<BR>&nbsp;&nbsp;&nbsp;&nbsp;&nbsp;"I od drugog života?"
<BR>&nbsp;&nbsp;&nbsp;&nbsp;&nbsp;"To posebno."
<BR>&nbsp;&nbsp;&nbsp;&nbsp;&nbsp;"Maške se ne boje."
<BR>&nbsp;&nbsp;&nbsp;&nbsp;&nbsp;"Maške se boje maški. Sećaš se onih servera, kako su zvali u pomoć?"
<BR>&nbsp;&nbsp;&nbsp;&nbsp;&nbsp;Tobi odlučno klimnu glavom. "Maške se boje i nas."
<BR>&nbsp;&nbsp;&nbsp;&nbsp;&nbsp;Kilin se bledo nasmeši sinu, dobro znajući zbog čega je dečko želeo da se iskaže toliko potpuno pogrešnom izjavom. "Možda", uzdržano mu odgovori.
<BR>&nbsp;&nbsp;&nbsp;&nbsp;&nbsp;"Jesu." Tobi opipa disk-pištolj od izglačanog čelika koji je nosio na pojasu, nesvesno gladeći taj mali znak moći.
<BR>&nbsp;&nbsp;&nbsp;&nbsp;&nbsp;"Serveri i upravnici zovu pomoć čim nas vide, ali to je zato što misle da smo neprijateljske maške."
<BR>&nbsp;&nbsp;&nbsp;&nbsp;&nbsp;Tobi se iskliberi, kao da se raduje. "Nebre!"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mi imamo dve noge. Maške imaju gusenice."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Maške to vide."
<BR>&nbsp;&nbsp;&nbsp;&nbsp;&nbsp;"Naša oprema je od njihovog metala. Serveri vide i to."
<BR>&nbsp;&nbsp;&nbsp;&nbsp;&nbsp;"Mane, nebre", odlučno reče Tobi. Da bi završio ovaj blagi sukob sa svojom unutrašnjom slikom položaja ljudi, on odlučno pođe ka svom položaju u klinu. Kilin ga je gledao kako odlazi, mršava prilika koja se kreće sa nehotičnom elegancijom preko neravne šikare i jaruga.
<BR>&nbsp;&nbsp;&nbsp;&nbsp;&nbsp;Tobiju je bilo potrebno da smatra kako je čovečanstvo makar ravnopravno sa maškama, da u ovoj beskrajnoj bežaniji postoji sistem gubitaka i dobitaka. Tako je mogao da prihvati i ostavi iza sebe jučerašnji pokolj. Kilin nije hteo da ga laže, ali je ipak izbegavao i da jasno kaže ono što je dečak polako uviđao: da ljudi toliko malo znače, da serveri čak nisu ni programirani da reaguju na njih. Samo su Maroderi imali naređenja u vezi s ljudima, a i to se ticalo samo istrebljenja. Čak i strašna Bogomoljka verovatno ne kotira mnogo visoko u kulturi maški.
<BR>&nbsp;&nbsp;&nbsp;&nbsp;&nbsp;I Kilinu je bilo potrebno da nekako ostavi taj pokolj za sobom. Nije mogao da provodi sate uređujući kosu, zureći u prazno, kao što su radili mnogi, pa i Džoslin - stvarali su ukrase koji će nestati čim sledeći put stave kacigu. To njemu nije pomagalo.
<BR>&nbsp;&nbsp;&nbsp;&nbsp;&nbsp;Kilin je osećao šok, žaljenje i tugu kao težak, crni, snažan pritisak iznutra, nedefinisan i nedodirljiv. Retko je govorio o tim preprekama, koje je i sam nejasno osećao. Nekada je Džoslin pokušavala da ga nauči da oslobađa osećanja govoreći o njima. On se, međutim, od toga osećao samo trapavo i glupo, a i jezik bi mu otežao - kožast, izdajnički insturment.
<BR>&nbsp;&nbsp;&nbsp;&nbsp;&nbsp;Rešivši da se oslobodi osujećenosti isto kao i mnogo puta ranije, on se javi Ledrofu. "Idem na daleko levo."
<BR>&nbsp;&nbsp;&nbsp;&nbsp;&nbsp;"Dabre!" odgovori Ledrof sa očitim olakšanjem.
<BR>&nbsp;&nbsp;&nbsp;&nbsp;&nbsp;Kapetan je čitavog jutra bio meta gunđanja i žalopojki. Teret pokolja beše se pomešao sa bolnim nogama i izmučenim mišićima, stvarajući slanu čorbu nezadovoljstva. Džoslin je još od jutros zauzimala levo krilo i bilo je potrebno da je neko zameni.
<BR>&nbsp;&nbsp;&nbsp;&nbsp;&nbsp;Ovde je zemlja bila glatka i mlada, kao da su je divlji elementi uglačali, umesto da je razderu. Tamo gde su prestajali masivni grebeni, bregovi su se pružali u neravnomernim grupama... Kilin je trčao dugim kosinama na najdaljoj granici Porodičnih čula, i izdaleka je video da prelaze preko pravilnih neravnina na terenu. Te uzbrdice i nizbrdice su se udaljavale od ljudskih trouglova, i Kilin se zbunjeno namršti.
<BR>&nbsp;&nbsp;&nbsp;&nbsp;&nbsp;Artur se javio sa snebivljivim obaveštenjem:
<BR>&nbsp;&nbsp;&nbsp;&nbsp;&nbsp;S obzirom na to da se nalazimo u Pegi, to nije ništa čudno.
<BR>&nbsp;&nbsp;&nbsp;&nbsp;&nbsp;Kilin je osetio Aspektovo blago negodovanje što ga nije neposredno upitao. Ipak, neka bude proklet ako pusti da ga ovaj natera da moli. Sačekao je malo, ali Artur nije rekao ništa više. Kilin na to u potpunosti oslobodi Badovo Lice.
<BR>&nbsp;&nbsp;&nbsp;&nbsp;&nbsp;1. Pega pravi udarne talase.
<BR>&nbsp;&nbsp;&nbsp;&nbsp;&nbsp;2. Šire se iz središta.
<BR>&nbsp;&nbsp;&nbsp;&nbsp;&nbsp;3. Sabijaju stenje.
<BR>&nbsp;&nbsp;&nbsp;&nbsp;&nbsp;4. Ostavljaju grebene.
<BR>&nbsp;&nbsp;&nbsp;&nbsp;&nbsp;5. Grebeni se povijaju oko središta.
<BR>&nbsp;&nbsp;&nbsp;&nbsp;&nbsp;6. Lako je videti.
<BR>&nbsp;&nbsp;&nbsp;&nbsp;&nbsp;Pre nego što je Kilin stigao da odgovori, Artur se oglasi sa otrovnim prizvukom.
<BR>&nbsp;&nbsp;&nbsp;&nbsp;&nbsp;To je jedna hipoteza, da. I teško da je posebno verovatna. Ja bih pre rekao da su ovi grebeni formirani kao posledica povratnih udarnih talasa. Seti se da su ovu tundru nešto pre toga stvorili Prašači. Pod njom leži glacijalni led Snegobara, kojeg su Prašači odvojili od biosfere, učinivši na taj način životnu sredinu ovako suvom. Udarni talasi su izazvali trenutno topljenje tih ledenih slojeva. To je izazvalo pomeranja, stvorivši grebene. Kada...
<BR>&nbsp;&nbsp;&nbsp;&nbsp;&nbsp;1. Suviše komplikovano.
<BR>&nbsp;&nbsp;&nbsp;&nbsp;&nbsp;2. Samo prati krivine.
<BR>&nbsp;&nbsp;&nbsp;&nbsp;&nbsp;3. Postaće zelenije.
<BR>&nbsp;&nbsp;&nbsp;&nbsp;&nbsp;Kilin odgura Bada i Artura dovoljno daleko pozadi, da se njihova nastavljena rasprava čula samo kao tiho, uporno mrmljanje. Čizme su ga prenele preko narednog grebena, dok ga je polako ispunjavalo osećanje slobode i potrage. Zaista je primetio da su naredni okrugli, masivni bregovi nešto zeleniji. Čuo je dovoljno njihovih razgovora, da mu to probudi zanimanje. Zelenilo je bilo najgušće pri vrhovima, kao da je tu led bio bliže površini. Po toplom danu se topio dovoljno da ishrani duboko korenje.
<BR>&nbsp;&nbsp;&nbsp;&nbsp;&nbsp;Samo toliko se sećao iz obuke u zemljoradnji, dok je još bio dečak. U Citadeli je mnogo više voleo da luta i istražuje, kao i njegov otac. Ipak, umetnost navodnjavanja useva rastopljenim ledom ostala je negde u njemu i sada ga je zagolicala osećanjam približavanja izobilnom utočištu.
<BR>&nbsp;&nbsp;&nbsp;&nbsp;&nbsp;Spustio se kraj čvornovatog spleta grmlja, kako bi se olakšao. To je zahtevalo izvesne pripreme. Morao je da otkopča naramenice na grudima, pa teretni pojas i putničku uzengiju. Zauzimanje odgovarajućeg položaja ostavljalo je čoveka ranjivim, ali je on ipak više voleo da ostane sam. Zadovoljstvo koje je nalazio u ovom svakodnevnom čučanju dolazilo je prvo od toga što je bio sam i barem za trenutak oslobođen Porodice. Drugo, bilo je nekog neodređenog zadovoljstva što pomaže zelenom životu svojim suvišnim sekretima. Treće, u pustoši Snegobara ovaj čin je oslobađao njegovu unutrašnjost, svim onim sitnim pokretima i previranjima, procesima o kojima nije razmišljao ni koliko o kiboritmovima i zaštitnim žicama u svojim čulima. U ovako gadnom svetu - mada on to nikad ne bi priznao - jednostavno, ubedljivo zadovoljstvo.
<BR>&nbsp;&nbsp;&nbsp;&nbsp;&nbsp;Opustio se u osnovnom osećanju, baš kao što se, kad god je mogao, prepuštao vlažnom dodiru alkohola. Dok je čučao i olakšavao se, iznenadio se kada je ugledao malog miša kako proviruje iz spleta korastih puzavica i zuri u njega.
<BR>&nbsp;&nbsp;&nbsp;&nbsp;&nbsp;Bila je to prva životinja koju je Kilin tokom godina video. Zažmirkao je, iznenađen. Miš je začkiljio naviše u čoveka-planinu i zacijukao. Kao da se nije plašio, nego je bio nekako zbunjen.
<BR>&nbsp;&nbsp;&nbsp;&nbsp;&nbsp;"Znaš šta sam ja?"
<BR>&nbsp;&nbsp;&nbsp;&nbsp;&nbsp;Vlažne oči su ga oprezno proučavale.
<BR>&nbsp;&nbsp;&nbsp;&nbsp;&nbsp;"Ja sam kao ti! Vidiš?"
<BR>&nbsp;&nbsp;&nbsp;&nbsp;&nbsp;Sitne šapice su se izvile, spremne za beg.
<BR>&nbsp;&nbsp;&nbsp;&nbsp;&nbsp;"Eto, obojica seremo."
<BR>&nbsp;&nbsp;&nbsp;&nbsp;&nbsp;Njuškica se sumnjičavo nabrala.
<BR>&nbsp;&nbsp;&nbsp;&nbsp;&nbsp;"Vidiš? I ja sam od mesa. Nisam maška."
<BR>&nbsp;&nbsp;&nbsp;&nbsp;&nbsp;Sitna krznena životinja bila je zapanjena Kilinovom veličinom. Čulo se kako njuška. Gledali su jedan u drugog preko nepremostivog ponora.
<BR>&nbsp;&nbsp;&nbsp;&nbsp;&nbsp;Kilin konačno obavi posao i ustade. "Hejbre, našao sam miša", javi on preko opšteg koma. To je izazvalo uzvike oduševljenja. Kada je Kilin otabanao niz brdo i dalje odatle, miš je još piljio za njim, bistrih i blistavih očica.
<BR>
<BR>&nbsp;&nbsp;&nbsp;&nbsp;&nbsp;Te noći su logorovali između dva izuvijana brega. Ledrof je dao Kilinu ponoćnu smenu straže, iako mu je to bila već treća noć stražarenja za redom. Ledrof se privikavao da bude Kapetan, ali se na Kilina oslanjao nešto više nego na ostale.
<BR>&nbsp;&nbsp;&nbsp;&nbsp;&nbsp;Šibo je deo smene stražarila sa njim. Bila je rešena da govori što manje, pa su čulima mogli da uhvate i najsitniji signal. Kilinu se dopadalo jednostavno osećanje njenog prisustva. Noć je bila oblačna, ali zvezde su se probijale kroz pukotine.
<BR>&nbsp;&nbsp;&nbsp;&nbsp;&nbsp;Njena smena bila je sledeća i morali su da obiđu logor kako bi joj pokazao sitne znake koje je primetio u senovitoj dolini. Bilo je prijatnije koračati kraj nje, makar da su provodili vreme u gotovo nemom, čulima popunjenom zajedništvu, nego nepokretno ležati i odmarati se u logoru, spavati i buditi se zbog unutrašnjih sukoba.
<BR>&nbsp;&nbsp;&nbsp;&nbsp;&nbsp;"Tiho?"
<BR>&nbsp;&nbsp;&nbsp;&nbsp;&nbsp;"Dosta", odgovori on.
<BR>&nbsp;&nbsp;&nbsp;&nbsp;&nbsp;Njen široki osmeh razbio je tamu, kao beli polumesec. "Umoran?"
<BR>&nbsp;&nbsp;&nbsp;&nbsp;&nbsp;"Nebre. Mogao bih da srušim planinu."
<BR>&nbsp;&nbsp;&nbsp;&nbsp;&nbsp;"Hmmmm!" promrmlja ona, šaljivo se diveći.
<BR>&nbsp;&nbsp;&nbsp;&nbsp;&nbsp;"Dobro spavaš?"
<BR>&nbsp;&nbsp;&nbsp;&nbsp;&nbsp;"Tvrda zemlja."
<BR>&nbsp;&nbsp;&nbsp;&nbsp;&nbsp;"Natrpaj žbunje na gomilu, napravi madrac."
<BR>&nbsp;&nbsp;&nbsp;&nbsp;&nbsp;"Najbolji madrac je čovek."
<BR>&nbsp;&nbsp;&nbsp;&nbsp;&nbsp;Njene svetlucave oči uhvatiše blagu svetlost Jedačevog diska i on shvati da ga podbada. "Muškarac ili žena?"
<BR>&nbsp;&nbsp;&nbsp;&nbsp;&nbsp;"Muškarac je najbolji."
<BR>&nbsp;&nbsp;&nbsp;&nbsp;&nbsp;"Ane. Žena je najbolja. Masnija je."
<BR>&nbsp;&nbsp;&nbsp;&nbsp;&nbsp;"Mast? Nebre."
<BR>&nbsp;&nbsp;&nbsp;&nbsp;&nbsp;"Imaš je više nego ja."
<BR>&nbsp;&nbsp;&nbsp;&nbsp;&nbsp;"Nisam čvarak."
<BR>&nbsp;&nbsp;&nbsp;&nbsp;&nbsp;"Prava vrsta čvarka. Na pravim mestima."
<BR>&nbsp;&nbsp;&nbsp;&nbsp;&nbsp;"Ne bih mirno ležala pod tobom."
<BR>&nbsp;&nbsp;&nbsp;&nbsp;&nbsp;To nije bila samo najduža rečenica koju je ikada čuo od nje, nego i najzanimljivija. "Ne bih ni hteo da mirno ležiš."
<BR>&nbsp;&nbsp;&nbsp;&nbsp;&nbsp;"Dobro." Opet onaj brzi, beli osmeh. Nije mogao da smisli šta dalje da kaže. Uvek budna čula polako su ih prožimala, preplićući njihove svetove. Ipak, pošto su njegovi seksualni centri bili iskljčeni, začikavanje i dvosmisleni pogledi su se konačno rasuli u varljivoj polutami, nesigurni bez pravog vektora. Kilin zažali zbog toga, i pokuša da joj nekako objasni. Međutim, tog časa se u obližnjem grmlju začu neka životinja, pa su potrošili dosta vremena prateći je kako bi se uverili da nije nešto drugo. Dotle je pravi trenutak prošao, a on nije znao kako da se vrati u pređašnju situaciju. Kao da su mu stvari u poslednje vreme izmicale, kao da je svet jurio kraj njega pre nego što bi on stigao da ga uhvati.
<BR>&nbsp;&nbsp;&nbsp;&nbsp;&nbsp;Dok su prelazili preko ispucale ravnice, Kilin je začu hladno, suvo čegrtanje.
<BR>&nbsp;&nbsp;&nbsp;&nbsp;&nbsp;"Šta je to?" Pokušavao je da izvuče neku reč od Šibo. Sada je naglo zastao, nakrenute glave.
<BR>&nbsp;&nbsp;&nbsp;&nbsp;&nbsp;"Pesma", odgovori Šibo.
<BR>&nbsp;&nbsp;&nbsp;&nbsp;&nbsp;"Još neka Porodica?" upita Kilin pun nade. Bišopovi su godinama mislili da su ostali sami. Sada se usuđivao da pomisli i na mogućnost umnožavanja čuda. Tobi je svaki slobodan trenutak provodio sa svojim vršnjacima, i bio je željan da ih ima više.
<BR>&nbsp;&nbsp;&nbsp;&nbsp;&nbsp;"čudno."
<BR>&nbsp;&nbsp;&nbsp;&nbsp;&nbsp;"Nije pesma", primeti Kilin malo kasnije. "Više..."
<BR>&nbsp;&nbsp;&nbsp;&nbsp;&nbsp;"Nije akustično."
<BR>&nbsp;&nbsp;&nbsp;&nbsp;&nbsp;"Kao daleki glas", nastavi Kilin. "Iz metalnih usta."
<BR>&nbsp;&nbsp;&nbsp;&nbsp;&nbsp;Istraživali su u svim pravcima, podešavajući oči kroz čitav spektar, čula napetih do maksimuma. Ništa.
<BR>&nbsp;&nbsp;&nbsp;&nbsp;&nbsp;"Ne osećam maške", priznade najzad Šibo."
<BR>&nbsp;&nbsp;&nbsp;&nbsp;&nbsp;"Šta to govori?"
<BR>&nbsp;&nbsp;&nbsp;&nbsp;&nbsp;"Čula sam jednom. Magnetski."
<BR>&nbsp;&nbsp;&nbsp;&nbsp;&nbsp;"A?" Kilin se prebaci na ultraljubičasto i uhvati neko slabo zračenje.
<BR>&nbsp;&nbsp;&nbsp;&nbsp;&nbsp;Osetio je kako mu se vrat ježi.
<BR>&nbsp;&nbsp;&nbsp;&nbsp;&nbsp;Nešto je lebdelo u noći.
<BR>&nbsp;&nbsp;&nbsp;&nbsp;&nbsp;Ali, nije bilo od organske materije.
<BR>&nbsp;&nbsp;&nbsp;&nbsp;&nbsp;Tragao je za nečim što se približava po valovitom tlu, i nije obraćao pažnju na vazduh nad sobom. Sada je, međutim, uočio poigravanje plime prozirnog svetlucanja. Iz neke visoke žiže spuštale su se linije isprepletane plavobele svetlosti. On još više napreže oči, blagosiljajući Angelikinu izuzetnu veštinu.
<BR>&nbsp;&nbsp;&nbsp;&nbsp;&nbsp;Linije su stvarale ogromnu, nejasnu mrežu. Širila se preko neba, sužavajući se i uvijajući ka jugu. Kilin posla pitanje Arturu.
<BR>&nbsp;&nbsp;&nbsp;&nbsp;&nbsp;To što vidiš jesu dipolarne linije Snegobarovog magnetnog polja. Ono varira, opadajaući sa kubom rastojanja od južnog pola - koji leži van horizonta, iza onog strmog brega. Ipak, ova ovde pojava je neka vrsta anomalije. Ne razumem je u potpunosti, ali mogu da pretpostavim...
<BR>&nbsp;&nbsp;&nbsp;&nbsp;&nbsp;"Odgovori!" zatraži Šibo.
<BR>&nbsp;&nbsp;&nbsp;&nbsp;&nbsp;Čula je nešto što je njemu promaklo. Kilina je opreznost naterala da okleva. Na kraju krajeva, ovo je moglo biti i delo maški.
<BR>&nbsp;&nbsp;&nbsp;&nbsp;&nbsp;Pažljivo je osluškivao. Pošto je ućutkao Arturov tihi, gunđavi glas, jedva je uspeo da razabere brujanje.
<BR>&nbsp;&nbsp;&nbsp;&nbsp;&nbsp;Ja rastem i lomim i talasam. Čuj me. Sada!
<BR>&nbsp;&nbsp;&nbsp;&nbsp;&nbsp;Kilin upitno pogleda Šibo. Njeno glatko lice bilo je ushićeno.
<BR>&nbsp;&nbsp;&nbsp;&nbsp;&nbsp;"Odakle si?" upita Kilin preko čula. S naporom je uobličio svoj glas kao mešavinu akustike i elektrogovora, stežući grlo kao da pokušava da imitira žabu. Efekat, preveden i filtriran kroz duboke čipove, poslao je u vidu elektromagnetskih impulsa kroz tanan, prozračan vazduh.
<BR>&nbsp;&nbsp;&nbsp;&nbsp;&nbsp;Nastupio je dug trenutak ćutanja, propraćen zvucima vetra. A onda,
<BR>&nbsp;&nbsp;&nbsp;&nbsp;&nbsp;Oluje besne tu gde sam. Vi ste samo bledi šapat. Tako brzo govoriš.
<BR>&nbsp;&nbsp;&nbsp;&nbsp;&nbsp;"Pitao sam odakle si?"
<BR>&nbsp;&nbsp;&nbsp;&nbsp;&nbsp;Opet dugo ćutanje.
<BR>&nbsp;&nbsp;&nbsp;&nbsp;&nbsp;Ja kružim oko Jedača.
<BR>&nbsp;&nbsp;&nbsp;&nbsp;&nbsp;"Mi takođe", odvrati Kilin ozlojeđeno.
<BR>&nbsp;&nbsp;&nbsp;&nbsp;&nbsp;Video je nad sobom svetlucave narandžaste senke kako silaze niz plave linije polja. Arturov glas mu zapišta u umu, ukazujući da su to čestice koje padaju ka polu, prolazeći kroz atmosferu i stvarajući prozirne oreole. Tek to mu je pokazalo svu ogromnost čitave pojave. Nešto-glas pretvorilo se u lokalne linije polja i magnetni konus koji se širio iz neke tačke visoko gore. Mreža nalik na šator ravnomerno se širila na sve strane, i Kilin ustanovi da se on i Šibo nalaze tačno u središtu kruga što ga je ona stvarala. Znači, nije bilo slučajno: to nešto nameravalo je da se obrati upravo njima.
<BR>&nbsp;&nbsp;&nbsp;&nbsp;&nbsp;Ja sam spor. Ovoliko protegnut, umaram se. Hoću da nađem biće po imenu Kilin.
<BR>&nbsp;&nbsp;&nbsp;&nbsp;&nbsp;Kilin žmirnu, toliko zapanjen da mu oči same preskočiše u infracrveno. "Št...? Pa to sam ja!"
<BR>&nbsp;&nbsp;&nbsp;&nbsp;&nbsp;U dugim sekundama ćutanja pomislio je da je čuo nekoliko slabih, drhtavih glasova kako zvižde niz linije polja. Kao da su slučajno pobegli nekom ogromnom, nevidljivom biću.
<BR>&nbsp;&nbsp;&nbsp;&nbsp;&nbsp;Imam poruku za tebe. Evo.
<BR>&nbsp;&nbsp;&nbsp;&nbsp;&nbsp;Iznenada se zvuk zvonjave promeni, kao da sada recituje.
<BR>&nbsp;&nbsp;&nbsp;&nbsp;&nbsp;Nemoj pokušavati da sagradiš Citadelu. Ostani u pokretu. Traži Argo.
<BR>&nbsp;&nbsp;&nbsp;&nbsp;&nbsp;"Šta? Šta je Argo?"
<BR>&nbsp;&nbsp;&nbsp;&nbsp;&nbsp;Ja samo prenosim poruku. Ne razumem njen sadržaj.
<BR>&nbsp;&nbsp;&nbsp;&nbsp;&nbsp;"Odakle ona potiče?"
<BR>&nbsp;&nbsp;&nbsp;&nbsp;&nbsp;Iz veće dubine. Prema Jedaču.
<BR>&nbsp;&nbsp;&nbsp;&nbsp;&nbsp;"Od koga?"
<BR>&nbsp;&nbsp;&nbsp;&nbsp;&nbsp;Ne znam ko je šalje.
<BR>&nbsp;&nbsp;&nbsp;&nbsp;&nbsp;"A šta si onda ti?" odrešito upita Šibo.
<BR>&nbsp;&nbsp;&nbsp;&nbsp;&nbsp;Splet magnetnog fluksa. Običan ogrtač, kažu neki, kojeg nose vetrovi plazme. Plivam u svetlosti boje bakra, kraj usta koja ne poznaju granice. Ja sam zarobljen u linijama polja sa mnogo polova, gumasto obmotan oko narastajućeg diska Jedača.
<BR>&nbsp;&nbsp;&nbsp;&nbsp;&nbsp;Kilin se zagrcnu, zbunjen. "Pa kako si, do đavola, dospeo ovamo?"
<BR>&nbsp;&nbsp;&nbsp;&nbsp;&nbsp;Nekada sam bio nešto drugo. Ne znam šta. Možda Aspekt. Sada sam meki, vlažni, vrtložni oval od plazme i polja.
<BR>&nbsp;&nbsp;&nbsp;&nbsp;&nbsp;"Zašto?" upita Kilin.
<BR>&nbsp;&nbsp;&nbsp;&nbsp;&nbsp;Šaputanje, brujanje.
<BR>&nbsp;&nbsp;&nbsp;&nbsp;&nbsp;Zašto da ne? Šta je još dostojno pogleda? Kažem ti, mali Kiline: ni mermer, ni blistavi spomenici prinčeva neće me nadživeti.
<BR>&nbsp;&nbsp;&nbsp;&nbsp;&nbsp;Kilin se smesta izgubi u tom neobičnom jeziku. "A?"
<BR>&nbsp;&nbsp;&nbsp;&nbsp;&nbsp;Besmrtan, ja sam. Kažu oni.
<BR>&nbsp;&nbsp;&nbsp;&nbsp;&nbsp;"Oni?" upita Šibo.
<BR>&nbsp;&nbsp;&nbsp;&nbsp;&nbsp;Tvorci ovog mesta, ovog mekog zamka koji leti u divljim vetrovima, nad blistavim protegnutim diskom plamene, ključale vreline.
<BR>&nbsp;&nbsp;&nbsp;&nbsp;&nbsp;Kao dodatak ovom oštro izgovorenom tekstu, hladni odsjaji boje žada osvetlili su elegantno zakrivljene linije polja. Kilin se upita sa kolike daljine potiču ove energetske iskre fosforescencije. Ako se to što govori nalazi na Jedaču, koji živi na dalekom nebu...
<BR>&nbsp;&nbsp;&nbsp;&nbsp;&nbsp;"Ti si u Jedačevom disku?"
<BR>&nbsp;&nbsp;&nbsp;&nbsp;&nbsp;Moja zapretena stopala, da. Moja glava para prostor među zvezdama.
<BR>&nbsp;&nbsp;&nbsp;&nbsp;&nbsp;Stajali su ošamućeni i nemi. "Bio si čovek?" konačno upita Šibo. Među magličastim nitima polja lebdele su žute, plamenozlatne, narandžaste niti, kao da biće pokazuje svoje sposobnosti, ili traga po ogromnim prašnjavim skladištima magnetne memorije.
<BR>&nbsp;&nbsp;&nbsp;&nbsp;&nbsp;Opet, ja ne znam. Bio sam neka vrsta bića, smrtnog, nasukanog u močvari entropije. Davno. Nešto u meni me pozdravlja iz davno prošlih fosilnih razdoblja.
<BR>&nbsp;&nbsp;&nbsp;&nbsp;&nbsp;Kilin se borio sa suprotnim pobudama. Bilo je nečeg užasnog u tako groteskno ogromnom biću. ali ono je govorilo napetim glasom, nalik na kablove pod naponom, dubokim brujanjem. To je nekako zvučalo ljudski. A imalo je i poruku za njega.
<BR>&nbsp;&nbsp;&nbsp;&nbsp;&nbsp;"Šta je to Argo?"
<BR>&nbsp;&nbsp;&nbsp;&nbsp;&nbsp;Neka prođe trenutak dok povratim daleki deo sebe... Da, evo. Ne baš Argo, nego Argos, da. Postoji li više od jednog Arga? Moje fazno sećanje mi odgovara da je Argos bio 'suparnik rane Sparte'. Eto, to je to.
<BR>&nbsp;&nbsp;&nbsp;&nbsp;&nbsp;"Šta je do đavola Sparta?"
<BR>&nbsp;&nbsp;&nbsp;&nbsp;&nbsp;Grad.
<BR>&nbsp;&nbsp;&nbsp;&nbsp;&nbsp;"Gde?" upita Šibo.
<BR>&nbsp;&nbsp;&nbsp;&nbsp;&nbsp;Linije polja se zatalasaše, i niz njih potekoše purpurne iskre.
<BR>&nbsp;&nbsp;&nbsp;&nbsp;&nbsp;Nemam podataka. Beznadežno je star taj sistem. A taj vaš jezik! Obogaljen, grub, prostački glup način da se sabije značenje u linijske, kutijaste kaveze.
<BR>&nbsp;&nbsp;&nbsp;&nbsp;&nbsp;"Nama je dobar", primeti Šibo.
<BR>&nbsp;&nbsp;&nbsp;&nbsp;&nbsp;Nesumnjivo. Ipak, da bih bio pošten, priznajem da sam, proučavajući vaš rečnik, naišao na neobično lepe, čak i ljupke pojedine reči. Vidovnjak. Šuštavac. Prekopleten. Kakve reči! Graciozno lebde na ivici besmislenosti. No, naš Argos je bez lepote i bez značenja. Pa, dosta je. Ja sam samo doneo poruku, kao što sam bio zadužen, i sada odlazim.
<BR>&nbsp;&nbsp;&nbsp;&nbsp;&nbsp;"Čekaj!" povika Kilin.
<BR>&nbsp;&nbsp;&nbsp;&nbsp;&nbsp;Šareni odsjaji se, međutim, povukoše uz linije polja, hitajući da se zbiju. Dok su bledeli, ponovo se pojavilo obično, široko magnetno polje planete, jasno usmereno ka južnom polu.
<BR>&nbsp;&nbsp;&nbsp;&nbsp;&nbsp;Dugo su osmatrali, ali prisustvo se nije vratilo. Kilin je govorio o njemu dok su završavali obilazak, a Šibo je odgovarala škrto, kao i obično. Čitav događaj je bio potpuno nerazumljiv. Doduše, barem je bilo lako poslušati. Niko se nije spremao za izgradnju Citadele. Ostanak u pokretu bio je neophodnost, a ne odluka.
<BR>&nbsp;&nbsp;&nbsp;&nbsp;&nbsp;"Šta je, do đavola, taj Argos?" sa očajanjem upita Kilin.
<BR>&nbsp;&nbsp;&nbsp;&nbsp;&nbsp;"Pitaj Aspekta!"
<BR>&nbsp;&nbsp;&nbsp;&nbsp;&nbsp;Artur je smesta odgovorio:
<BR>&nbsp;&nbsp;&nbsp;&nbsp;&nbsp;Pretpostavljam da je u pitnju greška u prenosu. Argos je bio grad u klasičnoj Grčkoj, na Zemlji. Njegova uloga u ranom intelektualnom...
<BR>&nbsp;&nbsp;&nbsp;&nbsp;&nbsp;Kilin međutim prekinu Aspektovo zamorno trtljanje i nastavi da korača kraj Šibo. Ma šta da je biće polja mislilo pod tim, nije bilo važno, jer poruka je očito bila stara i besmislena. Kilin stoga reši da postupa kao i inače, i nije se uznemirvao oko skladišta prašnjavih podataka i hrpe istorije koju su mu Aspekti uvek naturali.
<BR>&nbsp;&nbsp;&nbsp;&nbsp;&nbsp;Kako su starili, mnogi od njegovih starijih Aspekata davali su sve manje i manje podataka. Hvatala ih je neka vrsta senilnosti. Sićušni glasovi mogli su da se sete neke žurke od pre trista godina, ali nisu bili sigurni u vezi sa pojavama maški tokom prošle nedelje. A lepote kojih su se sećali iz Arkologija - bogate, kristalne balske dvorane veličine brda, stolova koji se povijaju od mesa, haljina prozirnih ali i prijatno toplih - ispunjavale su Kilina gadljivom, posramljenom zavišću.
<BR>&nbsp;&nbsp;&nbsp;&nbsp;&nbsp;Najstariji Aspekti bili najgori: stalno su trtljali o neverovatnim lepotama. I drugi članovi Porodice osećali su isto. Džoslin je jedva mogla da podnese da prizove svoje; bili su neobično matori i slali su joj slike izobilja za koje je znala da moraju biti lažne.
<BR>&nbsp;&nbsp;&nbsp;&nbsp;&nbsp;Slike magnetnog bića komešale su se u Kilinovom umu, mešajući se sa tihim govorom Aspekata. On protrese glavu, da je izbistri.
<BR>&nbsp;&nbsp;&nbsp;&nbsp;&nbsp;Obrati ozbiljnu pažnju na Aspekte i oni će te lišiti čvrstine sveta, njegove neophodne grubosti.
<BR>&nbsp;&nbsp;&nbsp;&nbsp;&nbsp;Ostavio je Šibo i vratio se u logor, opuštajući se u dremljivom bogatstvu Pege. Nije mogao da se umori od nje. Toliko zelenog, pomisli on. Toliko zelenog, zelenog, zelenog.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
