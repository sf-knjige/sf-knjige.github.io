<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Probudio se, ali nije oživeo. Nije ništa ni video ni čuo.
<BR>&nbsp;&nbsp;&nbsp;&nbsp;&nbsp;Kilina je vodio samo nesigurni osećaj da je došlo do promene temperature. Ležao je potrbuške i osećao sitnu jezu kako se prokrada iz vlažnog tla u njega. Kao da se samo tlo propinjalo ka njemu, polako i metodično, šireći mu se kroz odelo, u prepone i kukove, pa preko leđa u ramena. Ruke su mu bile prekrštene, a čelo položeno na njih. U nozdrvama se jeza slivala ka nakvašenim sinusima. Oštri ujed mu je plamtao u očima iskrama crvene vreline.
<BR>&nbsp;&nbsp;&nbsp;&nbsp;&nbsp;On okrenu glavu. Ni vida, ni sluha. Rastrzani delići toplote polako su se gubili. Kao u odgovor, skoliše ga oštri probadi ledene hladnoće. Osećao je oštre tople talase kako mu prelaze preko još neosetljive kože. Nejasni tragovi omamljujuće hladnoće prelazili su mu preko lica. Toplotne bitke behu izmešale toplotu i hladnoću u uskovitlane čvorove, koje je osećao kao plamene vrhove igala kako se u vrtlozima zarivaju u njega. Na njegovo iznenađenje, strujanja se nisu pretopila u sve slabije tragove hladnog i toplog, nego u ono što su sve vreme i bila: u glasove. Sitne, stopljene, promukle glasove njegovih Aspekata.
<BR>&nbsp;&nbsp;&nbsp;&nbsp;&nbsp;Sveti Gral, Arture, više neće trpeti slatkorečiva baljezganja. Moramo naterati ove ljude da se pokrenu, i to smesta i brzo.
<BR>&nbsp;&nbsp;&nbsp;&nbsp;&nbsp;1. Moramo u zaklon.
<BR>&nbsp;&nbsp;&nbsp;&nbsp;&nbsp;2. Bogomoljka - oni ne razumeju.
<BR>&nbsp;&nbsp;&nbsp;&nbsp;&nbsp;3. Ne mogu da shvatim tolike gubitke.
<BR>&nbsp;&nbsp;&nbsp;&nbsp;&nbsp;Naravno da se osećam jednako ugroženim kao i vi zbog ovog užasnog načina na koji se izjalovljuju mogućnosti. Mogli su poći putem kojim smo im savetovali da pođu, tamo na onom mestu - kako se zvalo? Greben Izgubljene Majke, tako se zvalo. Da su poslušali, skoro sigurno bi stiglido Kaze. Tačno se sećam da je tamo, u blizini, bila Kaza. Nialdi, tvoje sećanje na veličanstvene stare dane bolje je od mojeg. Kako se ta Kaza zvala?
<BR>&nbsp;&nbsp;&nbsp;&nbsp;&nbsp;Oaza Goldston. Često sam blagosiljao to mesto zbog njegove posvećenosti našoj stvari.
<BR>&nbsp;&nbsp;&nbsp;&nbsp;&nbsp;E, da, ljubak događaj, sigurno. Bilo ih je tako mnogo u ta lepa vremena, kada smo imali postaje na odgovarajućim razmacima između Citadela. Kakvo bogatstvo! Putovali smo bez straha koji bi nam grickao pete, nikada se ne trudeći da nosimo vodu ili zalihe, jer smo znali da ih ima dovoljno na samo maloj daljini, u Kazama i Citadelama gde...
<BR>&nbsp;&nbsp;&nbsp;&nbsp;&nbsp;1. Drži se teme.
<BR>&nbsp;&nbsp;&nbsp;&nbsp;&nbsp;Vrlo dobro, Bade. Ne moraš da se brecaš. Kako ja vidim stvar, sa preostalim mapama i dalje bismo mogli da se vratimo istim putem i potražimo Oazu Goldston. S obzirom na to koliko su mape mrljave i oskudne, naravno da ne mogu biti siguran, ali moji proračuni...
<BR>&nbsp;&nbsp;&nbsp;&nbsp;&nbsp;Pogrešili su daleko više, Arture, time što su zanemarili reči našeg Bratstva. Najviša zapovest koju sledimo iz naših prvih dana ovde - ne, još iz Večite Istine koja nam je ukazana pre mnogo nezapamćenih eona - svakako pokazuje da ovo lutanje po divljini koju su načinile maške predstavlja pogrešan put ka konačnom izbavljenju svih nas. Moja polumrtva braćo, ako treba da hodamo zemljom snažni i potpuni, moramo se držati zajedno.
<BR>&nbsp;&nbsp;&nbsp;&nbsp;&nbsp;Uvrediću se zbog tvog zakeranja, Nialdi. Ne poričem tvoje medicinsko umeće i duboko ga poštujem, ali...
<BR>&nbsp;&nbsp;&nbsp;&nbsp;&nbsp;Ja sam i duhovni vođ Porodice! Pretvoren sam u Aspekt iz osećanja moralnosti, a ne samo...
<BR>&nbsp;&nbsp;&nbsp;&nbsp;&nbsp;1. Prežvakavanje nije isto što i mudrost.
<BR>&nbsp;&nbsp;&nbsp;&nbsp;&nbsp;2. Držite se onoga što sada možemo.
<BR>&nbsp;&nbsp;&nbsp;&nbsp;&nbsp;Ono što moramo, dragi moj mali zbunjeni prijatelju, jeste da preuzmemo vođstvo. Ova jalova pustoš u kojoj tako ponizno bitišemo pravo je prokletstvo! Naša sve malobrojnija Porodica još nosi naše časno ime i još je sposobna da dostigne visine u kojima je nekada obitavalo čovečanstvo...
<BR>&nbsp;&nbsp;&nbsp;&nbsp;&nbsp;1. Kako ćemo?
<BR>&nbsp;&nbsp;&nbsp;&nbsp;&nbsp;2. Sve je bolje od ovoga.
<BR>&nbsp;&nbsp;&nbsp;&nbsp;&nbsp;3. Možda da napravimo brod.
<BR>&nbsp;&nbsp;&nbsp;&nbsp;&nbsp;4. Poslednji smo izgubili pre dve stotine šezdeset devet godina.
<BR>&nbsp;&nbsp;&nbsp;&nbsp;&nbsp;Suviše si požurio, Bade. Sasvim sam svestan mehaničkih grozota koje su izazvale gubitak poslednjeg od zvezdanih brodova koji su nas doveli do ove košnice gargantuanskih...
<BR>&nbsp;&nbsp;&nbsp;&nbsp;&nbsp;Mašinski đavoli! Ne koristi druge sladunjave izraze za njih, Arture! To su prokleti...
<BR>&nbsp;&nbsp;&nbsp;&nbsp;&nbsp;1. Teško je napraviti brod.
<BR>&nbsp;&nbsp;&nbsp;&nbsp;&nbsp;2. Najpre moramo da napravimo Citadelu.
<BR>&nbsp;&nbsp;&nbsp;&nbsp;&nbsp;3. Danas niko ne zna kako se prave brodovi.
<BR>&nbsp;&nbsp;&nbsp;&nbsp;&nbsp;4. Vas dvojica ne pričajte tako brzo.
<BR>&nbsp;&nbsp;&nbsp;&nbsp;&nbsp;5. Ja sam samo Lice, da znate.
<BR>&nbsp;&nbsp;&nbsp;&nbsp;&nbsp;Sve to se odvijalo u rastrzanim delićima modre vreline. Kilin je nepomično ležao.
<BR>&nbsp;&nbsp;&nbsp;&nbsp;&nbsp;Negde duboko u njemu osetljivost i volja bili su razdvojeni, dok su žice pokušavale da se ponovo sklope. Toplotni glasovi su se stapali sa ledenim drhtajima u bubnim opnama. Njihova usputna rasprava odzvanjala je toplotnom zvonjavom - uskomešanom, rasplinutom, nepovezanom.
<BR>&nbsp;&nbsp;&nbsp;&nbsp;&nbsp;Pokušao je da se usmeri i preotme kontrolu nad vidom. Kvadrat u levom oku ispunio se sivkstim zračenjem praskozorja i iskrzanom, oblom ivicom kamena.
<BR>&nbsp;&nbsp;&nbsp;&nbsp;&nbsp;Osećao je glasove kako se povlače, govoreći sve brže. Njegova onemoćala, delom zaslepljena čula prevodila su njihov govor u sve slabije toplotne šifre. Grubi naleti toplote i hladnoće preletali su mu, ječeći, preko grudi i vrata. Artur, Nialdi i Bad nisu želeli da se povuku nazad u svoje tesne ćelije. Zvali su ga.
<BR>&nbsp;&nbsp;&nbsp;&nbsp;&nbsp;Pokaj se, ti koji ućutkuješ reč i mudrost što potiču od tvojih otaca! Da se nisi usudio...
<BR>&nbsp;&nbsp;&nbsp;&nbsp;&nbsp;Verujem da bi mogao, Kiline, da nešto i naučiš iz ove rasprave. Garantujem ti da ti je potrebno da se uzdigneš i pogledaš šta se dešava, ali verujem da ćeš ustanoviti kako je veliki deo onoga o čemu govorimo povezano sa situacijom u kojoj se sada nalaze obe Porodice. Moramo da razradimo strategiju na osnovu pažljivih procena potencijala i rizika, uključujući...
<BR>&nbsp;&nbsp;&nbsp;&nbsp;&nbsp;1. Slušaj, Kiline, mogu da razmišljam umesto tebe.
<BR>&nbsp;&nbsp;&nbsp;&nbsp;&nbsp;2. Daj mi vremena i moći ću da rastavim tu Bogomoljku.
<BR>&nbsp;&nbsp;&nbsp;&nbsp;&nbsp;3. Da vidim kako radi.
<BR>&nbsp;&nbsp;&nbsp;&nbsp;&nbsp;On ih odgurnu i potisnu u njihova ležišta.
<BR>&nbsp;&nbsp;&nbsp;&nbsp;&nbsp;Kilinu u vidno polje upade ćoškasti blok svetlosti. Slepilo beše iščezlo, i spoljašnji svet se sruči na njega. On okrenu glavu i ugledao suvu ravnicu kako se izdiže i uvija, protežući se. Porodica je spavala. Jedač je predstavljao maglovito ljubičasto zračenje nad dalekim planinskim vrhom.
<BR>&nbsp;&nbsp;&nbsp;&nbsp;&nbsp;Kad su mu Aspekti vratili sposobnost procene prostora, osetio je prašnjavi miris savane, pomešan sa jasnim ljudskim mošusom. Uši su mu zapucketale, i propustile do njega šaputanje vetra.
<BR>&nbsp;&nbsp;&nbsp;&nbsp;&nbsp;Aspektima je trebalo vremena da direktno osete svet, umesto da se koriste običnim ostacima. To ih je sprečavalo da postanu suve, tričave ličnosti, spore u reakciji, jedva nešto bolje od drevne knjige iz biblioteke. Kada je Kilin bio budan, dobijali su isečke iz sveta, sedeći tik iza njegove svesti. Dok je spavao, mogli su da mu podignu očne kapke, da uhvate pogled na ono što im je pružalo neophodnu dozu iskustva. I nisu mogli samo to. Slušali su preko njegovih bubnih opni, okušavali njegovim čulima - a u isto vreme su mogli i da ga izoluju, osiguravši mu dubok san.
<BR>&nbsp;&nbsp;&nbsp;&nbsp;&nbsp;Aspekti su žudeli za navalom opažaja, jer to je bilo jedino što su imali od života. Kada se probudio, Kilin više nije mogao da požuruje stvari. Morao je da ih pusti da se polako povuku, tužno napuštajući svako pojedino čulo, povlačeći se u svoje crne ćelije skladišta čipova.
<BR>&nbsp;&nbsp;&nbsp;&nbsp;&nbsp;Te poslednje noći Kilin je oslobodio dva Aspekta, Artura i Nialdija. Oni su bili najsnažniji i trebalo im je najviše šetnje.
<BR>&nbsp;&nbsp;&nbsp;&nbsp;&nbsp;Bad, Lice inženjera kojeg je ubila Njuška pre više stoleća, bio je moćna ličnost uprkos svojim ograničenjima.
<BR>&nbsp;&nbsp;&nbsp;&nbsp;&nbsp;Lica su bila delimični snimci mrtvih. Mozak, lišen kiseonika, ili čiji je nervni sistem bio pod teškim šokom zbog smrti, nije mogao biti u potpunosti aspektovan. Daleko je teže bilo izvući ličnost iz uma koji klizi u moćnu tamu. Porodica je u takvim slučajevima spasavala samo stručnost i umeća mrtvih.
<BR>&nbsp;&nbsp;&nbsp;&nbsp;&nbsp;Tako snimljeno Lice imalo je neki neodređeni prizvuk originalne ličnosti, ali skresane i sporomisleće. Bad je bio sjajan prevodilac znakova maški. Čak je savladao i neke jezike maški, u vreme kada je čovečanstvo bilo u dodiru sa otpadnicima maški. Kilinu je često dodijavala sporost Lica. Ponekad bi pomislio da Bad nije čak ni Lice, nego da pripada najnižem nivou, Analozima. Ipak, Bad se pokazao korisnim u pronalaženju ulaza u maške ili u proceni namene pojedinih njihovih delova.
<BR>&nbsp;&nbsp;&nbsp;&nbsp;&nbsp;Kilin ustade, osećajući da su mu mišići zgrčeni. Jučerašnji užasi danas se behu pretvorili u bolove. On trepnu levim okom i prizva topo prikaz Porodice Bišop. Tobijev narandžasti simbol govorio mu je da dečko još spava, na pola puta uz zaklon jaruge. Dobro. Dečaku je potreban odmor.
<BR>&nbsp;&nbsp;&nbsp;&nbsp;&nbsp;Kilin ukrućenim korakom pođe ka dalekom jezgru Porodice. Svi se tokom noći behu rasuli. Dve Porodice bile su se raširile niz greben i u dolini ispod njega, na sat ubrzanog marša od lešine uništene Bogomoljke. Svaka lovna maška iz grupe Marodera nabasala bi na najviše nekolicinu, a to bi uzbunilo ostale. Kilin je postepeno, dok je koračao, uključivao svoje funkcije, vraćajući se u stanje pune upotrebe čula. Pri spavanju na otvorenom, najbolja odbrana koju su imali bila je da isključe sve unutrašnje sisteme koje bi maške mogle da nanjuše. Dok je zaobilazio vetrom izlokanu stenu, on oseti prijatno ping povratka svih sposobnosti.
<BR>&nbsp;&nbsp;&nbsp;&nbsp;&nbsp;Trgao se kad je iz neverovatno tesne jaruge izronilo neko obličje. Bila je to Šibo.
<BR>&nbsp;&nbsp;&nbsp;&nbsp;&nbsp;"Kako si se uvukla tamo?"
<BR>&nbsp;&nbsp;&nbsp;&nbsp;&nbsp;"Sklupčala se. Bezbednije." Oči su joj bile crvene od plača, ali na licu nije bilo drugih tragova.
<BR>&nbsp;&nbsp;&nbsp;&nbsp;&nbsp;"Je li bilo problema noćas?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Straže su videle nešto?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Kilin je želeo da razgovara sa njom, ali um mu je bio sav uskovitlan i prazan. Njeni jednosložni odgovori nisu podsticali razgovor.
<BR>&nbsp;&nbsp;&nbsp;&nbsp;&nbsp;"Kad god se budim, plašim se da neću moći da pokrenem svu svoju opremu."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Dosad sam, ipak, uvek uspevao", nastavi on trapavo.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Jesi li ti ikiada imala jutarnje kvarove?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I popravila si ih?"
<BR>&nbsp;&nbsp;&nbsp;&nbsp;&nbsp;"Moje Lice."
<BR>&nbsp;&nbsp;&nbsp;&nbsp;&nbsp;Nije bilo čak ni onog dodatnog Mmm-hmm, koje bi mu pomoglo da nastavi. Ipak, nešto u njoj ga je teralo da traži šta bi joj još rekao. Njeno sjajno načinjeno oružje govorilo je o sposobnostima koje u Porodici Bišop nisu postojale. a njena hladna, samodovoljna sigurnost naprosto je budila radoznalost.
<BR>&nbsp;&nbsp;&nbsp;&nbsp;&nbsp;On pokaza svoje levo oko. "Koji vam je broj?"
<BR>&nbsp;&nbsp;&nbsp;&nbsp;&nbsp;Šibo trepnu, jednim okom se odsutno zagleda u prikaz Porodice, i odgovori trenutak kasnije. "Osamdeset sedam."
<BR>&nbsp;&nbsp;&nbsp;&nbsp;&nbsp;Po pauzi je bilo jasno da je čekala da joj Aspekt ili podličnost daju broj, isto kao i njemu. "Porodica Bišop svedena je na broj od jedan šest šest. Juče smo izgubili njih dvanaestoro."
<BR>&nbsp;&nbsp;&nbsp;&nbsp;&nbsp;"Porodica Ruk dvadeset šest."
<BR>&nbsp;&nbsp;&nbsp;&nbsp;&nbsp;Zastao je dok je Artur računao umesto njega. "Ukupno trideset osam mrtvih. Prokletstvo!"
<BR>&nbsp;&nbsp;&nbsp;&nbsp;&nbsp;"Zajedno nas ima dva pet tri."
<BR>&nbsp;&nbsp;&nbsp;&nbsp;&nbsp;"Dabre, jadno. A od dva pet tri stvarno ih radi možda stotinu. Ostali su povređeni ili stari ili deca, kao Tobi."
<BR>&nbsp;&nbsp;&nbsp;&nbsp;&nbsp;Ona zaklima glavom. "Dobro. Deca."
<BR>&nbsp;&nbsp;&nbsp;&nbsp;&nbsp;Kilin shvati šta time misli da kaže. "Dabre. Barem Rukovi imaju decu. Kod nas se posle propasti rodilo devet beba. Dve su bile mrtvorođene. Ostale su bile preslabe ili deformisane ili su umrle na maršu."
<BR>&nbsp;&nbsp;&nbsp;&nbsp;&nbsp;Neko vreme su ćutke hodali. Roditi se na maršu sa bilo kakvim nedostatkom značilo je da će majka ubiti bebu. Kilin nije želeo da tako završe razgovor. Disao je malo dublje od napora da održi korak sa njom. Kretala se brzim, efikasnim pokretima mišićavih nogu. Spoljkostur joj je zujao kao neobično mehaničko ljubimče.
<BR>&nbsp;&nbsp;&nbsp;&nbsp;&nbsp;On pokuša ponovo. "Pitam se zašto Bogomoljka nije juče pogodila ni jedno dete."
<BR>&nbsp;&nbsp;&nbsp;&nbsp;&nbsp;Dok je Porodica Bišop izgubila sve osim Tobija, Rukovi su, srećom ili pomoću neke nagonske veštine, uspeli da od Marodera sačuvaju nekoliko mladih... Ali, nisu imali bebe.
<BR>&nbsp;&nbsp;&nbsp;&nbsp;&nbsp;"Manja meta."
<BR>&nbsp;&nbsp;&nbsp;&nbsp;&nbsp;"Mislim da nije to."
<BR>&nbsp;&nbsp;&nbsp;&nbsp;&nbsp;"Zagonetka." Šibo odmahnu glavom pred novom nerazumljivom osobinom maški. Bogomoljka je potpuno ubila najstarije iz dve Porodice. Neki su govorili da stariji ionako prvi umiru, i da je Bogomoljka samo prodrla kroz zgusnutu masu nakupljenog i još uvek trijumfalnog susreta Porodica, napadajući ljude kao da im razabira godine. Moasa, starica koja je najbolje umela da prevodi maške, takođe je bila ubijena.
<BR>&nbsp;&nbsp;&nbsp;&nbsp;&nbsp;Bogomoljka kao da beše namerno preskočila lake, mlade mete, čak i kada su stajale tik kraj onih koji su upravo pali. Kilin je sumnjao da je takvo gađanje moguće u kovitlacu naglo preplašenih, razbežanih ljudskih stvorenja. Ipak, bilo je lakše misliti da je opstanak dece velika sreća, a ne još jedna neprijatna i nerazumljiva hotimičnost Bogomoljke.
<BR>&nbsp;&nbsp;&nbsp;&nbsp;&nbsp;Stigli su do zbijene grupe ljudi iz obeju Porodica. Tiho su seli, pokoravajući se starom pravilu da niko ne stoji dok god je odmor moguć. Kilin je osećao kako mu se mišići potkolenica istežu, još uvek puni noćne hladnoće.
<BR>&nbsp;&nbsp;&nbsp;&nbsp;&nbsp;Nialdi mu beše objasnio kako da iskoristi pritisak u lobanji i kičmi da nadvlada napor. Ipak, stare veštine nisu mogle da ponište svu štetu.
<BR>&nbsp;&nbsp;&nbsp;&nbsp;&nbsp;Ledrof je nepovezano razgovarao sa jednim pripadnikom Rukovih, ali Kilin nije uspevao da skrene pažnju sa piramide oko čije osnove se behu okupili. U sumrak je pomagao da se pronađe i dokotrlja stenje za nju. Četvorostrana piramida izdizala se sa tla doline, sa štrčećim grubim ivicama. "Loš posao", promrmlja za sebe.
<BR>&nbsp;&nbsp;&nbsp;&nbsp;&nbsp;"Nebre. Dobro je", šapatom ga ispravi Šibo.
<BR>&nbsp;&nbsp;&nbsp;&nbsp;&nbsp;Stranice su mogle biti glatkije, a i uglovi su bili nejednaki, ali Kilin ipak oseti toplinu zbog njenih reči. U poslednje vreme je retko dobijao pohvale. A osećao se i pomalo ponosnim što je radio u polutami, samo on i još petorica dovoljno snažnih. Porodice behu zajednički prenele potpuno mrtve, što je većinu potpuno iscrplo. Kada je Ledrof naredio zaustavljanje u ovoj dolini, neki su cvileli da je prekasno, da su suviše umorni da urade sve što treba. Kilin, Cermo i nekolicina Rukovih samo su odmahnuli glavom, zanemeli pred tolikom mlitavošću, i obavili ono što su znali da mora biti obavljeno.
<BR>&nbsp;&nbsp;&nbsp;&nbsp;&nbsp;Piramida je počivala nad potpuno mrtvima, zaštitnički ih pokrivajući. Nikakva obična maška u prolazu neće moći da razruši ovo ljudsko groblje. To pravilo bilo je staro više vekova. Predstavljalo je poslednje utočište iz vremena kada je još postojala nesigurna ravnoteža između ljudskih Arkologija i mašina.
<BR>&nbsp;&nbsp;&nbsp;&nbsp;&nbsp;Mrtvi će počivati u miru. Kilin je bio umoran i uvlačio je svaki dah kao da mu i za to treba poseban napor. Ali, bio je ponosan što se držao starih običaja. U mislima mu se pojavila nejasna slika, mnogo veća piramida na žutomrkom pesku, kako se zariva u bledoplavo nebo. U poređenju sa njom ljudi koji su je gledali izgledali su kao patuljci. Čak i isklesani kameni blokovi od kojih beše načinjena bili su veći od čoveka. Video je to ranije, jer za trenutak mu je lebdela pred očima i prilikom ranijih pogreba, pristižući nezvana od nekog dubokog Aspekta. Nije znao gde se nalazi ta ogromna piramida, veličanstvena u nemom i večnom prekoru onome što je sustiglo ljude koji su počivali u njoj.
<BR>&nbsp;&nbsp;&nbsp;&nbsp;&nbsp;"Kiline?"
<BR>&nbsp;&nbsp;&nbsp;&nbsp;&nbsp;U Ledrofovom glasu osećala se blaga nervoza i Kilin shvati da nije odgovorio na nekoliko poziva.
<BR>&nbsp;&nbsp;&nbsp;&nbsp;&nbsp;"Oh, da?"
<BR>&nbsp;&nbsp;&nbsp;&nbsp;&nbsp;"Bogomoljka. Šta misliš, koliko će trebati dok je serveri ponovo sastave?"
<BR>&nbsp;&nbsp;&nbsp;&nbsp;&nbsp;"Nikad, nadam se. Mislim da smo sve sredili."
<BR>&nbsp;&nbsp;&nbsp;&nbsp;&nbsp;"Slažeš se, Šibo?" upita Ledrof.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ne znam ja te stvari."
<BR>&nbsp;&nbsp;&nbsp;&nbsp;&nbsp;"Ne možeš da kažeš?" Ledrof kao da je bio uvređen što niko ne može da mu pruži jasan odgovor.
<BR>&nbsp;&nbsp;&nbsp;&nbsp;&nbsp;"Nismo pokvarili svaki deo", nastavi Kilin. "Nije bilo dovoljno oružja."
<BR>&nbsp;&nbsp;&nbsp;&nbsp;&nbsp;Čovek po imenu Fornaks nagnu se napred. Kapetan Rukovih beše juče poginuo, a ovaj čovek kao da je sasvim prirodno došao na njegov položaj. Bio je usukan i žilav, sa pogruženim izrazom lica kao da je video previše stvari koje nije želeo, i pri tom zna da će ih videti još. Duge bore počinjale su mu tik ispod očiju, nalik na reke sa mnogo pritoka na obrazima. "Ta Bogomoljka... Misliš da je samo prolazila ovuda?"
<BR>&nbsp;&nbsp;&nbsp;&nbsp;&nbsp;"Može biti", odvrati Ledrof. "Na jednu smo već naleteli."
<BR>&nbsp;&nbsp;&nbsp;&nbsp;&nbsp;"Ista Bogomoljka", primeti Kilin.
<BR>&nbsp;&nbsp;&nbsp;&nbsp;&nbsp;Fornaks se namršti, kao da ne želi da mu poveruje. "Sigurno?"
<BR>&nbsp;&nbsp;&nbsp;&nbsp;&nbsp;"Od prve sam uzeo parče noge. Ovoj je nedostajalo parče."
<BR>&nbsp;&nbsp;&nbsp;&nbsp;&nbsp;"Možda je imala nezgodu", primeti Ledrof.
<BR>&nbsp;&nbsp;&nbsp;&nbsp;&nbsp;"Prokleto čudno", nemarno odvrati Kilin.
<BR>&nbsp;&nbsp;&nbsp;&nbsp;&nbsp;"Mi nismo sretali Bogomoljku", reče Fornaks. "Mada sam čuo nešto slično, od moje majke."
<BR>&nbsp;&nbsp;&nbsp;&nbsp;&nbsp;"Bogomoljka je pobila Najtove", promrmlja Šibo.
<BR>&nbsp;&nbsp;&nbsp;&nbsp;&nbsp;Fornaks je delovao zbunjeno. "Rekla si Hodači, Kopljanici, Zvečarke. Okružili su vas Najtove, zar ne?"
<BR>&nbsp;&nbsp;&nbsp;&nbsp;&nbsp;"Bogomoljka ih je vodila", mirno odgovori Šibo. "Hvatala je one koji su izbegli."
<BR>&nbsp;&nbsp;&nbsp;&nbsp;&nbsp;"Znači, Bogomoljka je vodila grupu Marodera?" upita je Ledrof.
<BR>&nbsp;&nbsp;&nbsp;&nbsp;&nbsp;Šibo ćutke klimnu glavom.
<BR>&nbsp;&nbsp;&nbsp;&nbsp;&nbsp;"Kako si ti pobegla?" upita je Kilin.
<BR>&nbsp;&nbsp;&nbsp;&nbsp;&nbsp;"Zavukla sam se u stenje."
<BR>&nbsp;&nbsp;&nbsp;&nbsp;&nbsp;Kilin se seti gde je spavala. "Kada je to bilo?"
<BR>&nbsp;&nbsp;&nbsp;&nbsp;&nbsp;Ona zastade, očito pitajući Aspekte. "Šest godina, 'prilike."
<BR>&nbsp;&nbsp;&nbsp;&nbsp;&nbsp;Pogledao ju je sa poštovanjem. Godinama je živela potpuno sama. "Znači, Citadela Najtovih stradala je u isto vreme kada i naša. Mi to zovemo Propast."
<BR>&nbsp;&nbsp;&nbsp;&nbsp;&nbsp;Fornaks klimnu glavom, mračnog pogleda. "I našu. Zadržavali smo Marodere dva dana. Potom su nam porušili zidove i isterali nas napolje."
<BR>&nbsp;&nbsp;&nbsp;&nbsp;&nbsp;"Mi smo izdržali tri dana", reče Kilin. "Bilo ih je koji su govorili da su u daljini videli nešto veliko, veliko kao Bogomoljka."
<BR>&nbsp;&nbsp;&nbsp;&nbsp;&nbsp;Fornaks uzdahnu. "Tu se lako greši. Ima mnogo strašnih priča. Zašto bi Bogomoljka bila tamo? Hrpa šipki i burića. Ne izgleda kao neki borac."
<BR>&nbsp;&nbsp;&nbsp;&nbsp;&nbsp;"Brza", dobaci Šibo.
<BR>&nbsp;&nbsp;&nbsp;&nbsp;&nbsp;"Ja mislim da je samo imala sreće", primeti Ledrof. "Uhvatila je Fani u lošem trenutku. Kilin ju je sredio jednim metkom, sećate se?"
<BR>&nbsp;&nbsp;&nbsp;&nbsp;&nbsp;"To sam ja imao sreće, a ne Bogomoljka."
<BR>&nbsp;&nbsp;&nbsp;&nbsp;&nbsp;Ledrof sleže ramenima. "Naskočila je na nas kad nismo pazili. Sastanak Porodica."
<BR>&nbsp;&nbsp;&nbsp;&nbsp;&nbsp;Šibo ponovo odmahnu glavom, polako i tužno, ali opet nije ništa rekla. Fornaks ju je pažljivo gledao, kao da mu je suparnik. Kilin je znao da to nije moguće, jer, ma koliko bila dobra, Šibo od davno nestalih Najtovih nikada ne bi mogla da postane Kapetan Rukovih. Znači, Fornaks verovatno upravo saznaje stvari za koje ranije nije čuo, iako je Šibo već duže vremena bila sa Rukovima.
<BR>&nbsp;&nbsp;&nbsp;&nbsp;&nbsp;To nije čudilo Kilina. Ona je govorila samo najneophodnije stvari. Već je čuo od Cerma da je živela sama, u senkama fabrike maški, kada su Rukovi tuda naišli. Primili su je, ali Najtovi su živeli drugačije. Jela je, radila, marširala i volela se na svoj način - zapravo, uopšte se nije zbližila sa Rukovima. Fornaks je to znao.
<BR>&nbsp;&nbsp;&nbsp;&nbsp;&nbsp;"Bogomoljka ima mozak u svim svojim delovima", primeti Kilin. "Zato smo pokvarili sve što smo mogli."
<BR>&nbsp;&nbsp;&nbsp;&nbsp;&nbsp;"Takvu mašku još nismo sreli", reče Ledrof. "Ali, sada smo je sredili."
<BR>&nbsp;&nbsp;&nbsp;&nbsp;&nbsp;Šibo ponovo odmahnu glavom. "Bogomoljke imaju zamenu."
<BR>&nbsp;&nbsp;&nbsp;&nbsp;&nbsp;Fornaks iskrivi lice u izraz odbijanja. "Čime? Razbacali smo delove na sve strane!"
<BR>&nbsp;&nbsp;&nbsp;&nbsp;&nbsp;"Možda joj nešto donosi delove", zamišljeno primeti Kilin. "Možda čak i umove."
<BR>&nbsp;&nbsp;&nbsp;&nbsp;&nbsp;"Lakše je poslati novu Bogomoljku", odvrati Fornaks.
<BR>&nbsp;&nbsp;&nbsp;&nbsp;&nbsp;"Ne, ako je naročito napravljena."
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Za lov na nas."
<BR>&nbsp;&nbsp;&nbsp;&nbsp;&nbsp;Fornaks se podrugljivo udari po kolenima. "Svi Maroderi nas love."
<BR>&nbsp;&nbsp;&nbsp;&nbsp;&nbsp;"Maroderi obavljaju poslove, ne traže samo nas", primeti Kilin. "Ako nas vide, prate nas. Napadaju, ako im dođe zgodno. Ne umeju da šalju iluzije pravo na nas, kao Bogomoljka."
<BR>&nbsp;&nbsp;&nbsp;&nbsp;&nbsp;Fornaks šmrknu i sleže ramenima. "Čujbre, znam da si ti sredio Bogomoljku."
<BR>&nbsp;&nbsp;&nbsp;&nbsp;&nbsp;"Dvaput", dopuni ga Kilin.
<BR>&nbsp;&nbsp;&nbsp;&nbsp;&nbsp;"Dobro. Ali nema razloga da praviš gužvu od toga."
<BR>&nbsp;&nbsp;&nbsp;&nbsp;&nbsp;Kilin steže ruke u pesnice i natera sebe da oćuti. Nije bilo smisla počinjati raspravu između Rukovih i Bišopovih.
<BR>&nbsp;&nbsp;&nbsp;&nbsp;&nbsp;"Šta misliš, kako je znala da nas ima toliko na okupu?" upita Ledrof, očito u želji da zagladi stvar.
<BR>&nbsp;&nbsp;&nbsp;&nbsp;&nbsp;"Naterala", odgovori Šibo.
<BR>&nbsp;&nbsp;&nbsp;&nbsp;&nbsp;"Šta?" upita Fornaks.
<BR>&nbsp;&nbsp;&nbsp;&nbsp;&nbsp;Pogledala ga je očima skoro biserno belim, na dugo preplanuloj koži boje prozirnog mahagonija. "Naterala nas je da se sretnemo."
<BR>&nbsp;&nbsp;&nbsp;&nbsp;&nbsp;"Naše dve Porodice?"
<BR>&nbsp;&nbsp;&nbsp;&nbsp;&nbsp;"Dabre."
<BR>&nbsp;&nbsp;&nbsp;&nbsp;&nbsp;Fornaks se glasno usprotivi. "Nebre, nikako! Pre dva dana smo videli Baba Jagu. Pošli smo ovamo da je izbegnemo. Videli smo Zvečarku kako prelazi daleki greben, tamo na jugu. Samo slučajno smo pošli niz onu dolinu, kako bismo se udaljili od Zvečarke pre nego što ponovo skrenemo na jug. Prosto..."
<BR>&nbsp;&nbsp;&nbsp;&nbsp;&nbsp;Još dok je govorio, shvatio je i zaćutao. Nastupilo je dugo ćutanje, dok je Kilin polako razumevao istinsku neizmernost onoga sa čim se behu suočili. Bogomoljka je koristila Zvečarke i Baba Jage i sve ostale Marodere. To je svakako uključivalo i ono što ih je uhvatilo u Valovu i potpuno ubilo Džejka. Samo da bi poterala Bišopove prema Rukovima, i u trenutku njihovog susreta obavila žetvu smrti.
<BR>&nbsp;&nbsp;&nbsp;&nbsp;&nbsp;Džejk je predstavljao mali gubitak, u poređenju sa katastrofom koja se sručila na njih u trenutku najveće ljudske ranjivosti. Radost susreta i topline novih ljudskih veza koje ih, na kraju krajeva, i čine ljudima. To je, u jednom grotesknom trenutku, bio pun pogodak, a sada su preživeli nosili unutrašnje ogorčenje bola što se suviše dobro sećaju tog trenutka, jetkog sjedinjenja veselja i užasa - a i to sjedinjenje će imati svoju cenu. Kilin je bez razmišljanja osećao da Bogomoljka razume ljude mnogo bolje od svih ostalih maški. Znala je kako da ih rani u samu ličnost, u postojano osećanje zajedništva. I zato je bila mnogo opasnija od svakog veštog Kopljanika ili Brka.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
