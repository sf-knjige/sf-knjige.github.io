<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. NEVERNIK
<P>&nbsp;&nbsp;&nbsp;&nbsp;&nbsp;Penosled se brzo okrenuo i ustanovio da je opkoljen. Dvadesetine bića upale su u dvoranu; bilo ih je više nego dovoljno da ga preplave, da ga sahrane samom svojom težinom ako odluče da ga ne ubiju oružjem. Ali nisu ga napali. Rasporedili su se duž zida, nagomilani u zbijene grupe kraj ulaza, kako im ne bi pobegao. Tu su se zaustavili. Stojeći ispred zatvorenih vrata, spremno su se naginjali napred kao da žude da ga rastrgnu na komade. Ali prepustili su ga mrtvom džinu.
<BR>&nbsp;&nbsp;&nbsp;&nbsp;&nbsp;Penosled se okrenuo da se suoči sa prikazom.
<BR>&nbsp;&nbsp;&nbsp;&nbsp;&nbsp;Polako je naredovala, rugajući mu se zlokobnim osmehom. "Živeo, Penoslede", režala je. "Rodopuste. Druže! Došao sam da ti čestitam. Nije ti bilo dosta što si napustio naš narod u trenutku usuda, tako da je čitav zbrisan iz Domaje, nego si sada doveo ovog puzavca i njegovo nekorisno belo zlato u ruke Opakog, Sotonsrca i Dušomora. Oh, sjajno urađeno! Čestitam ti i ponosim se tobom, druže!" Pljunuo je reč druže kao da predstavlja vrhunsku uvredu. "Ja sam Koljidrug. Ja sam pobio odrasle i decu, sve džinove u Leleju. Gledaj plod svog života, Rodopuste. Gledaj i očajavaj!"
<BR>&nbsp;&nbsp;&nbsp;&nbsp;&nbsp;Penosled je ustuknuo nekoliko koraka, ali ni trenutka nije skrenuo pogled sa mrtvog džina.
<BR>&nbsp;&nbsp;&nbsp;&nbsp;&nbsp;"Odmazda!" cerio se Koljidrug. "Vidim je na tvom licu. Ne misliš na očajanje... suviše si slep da shvatiš šta si učinio. Gospodara mi! Čak ne misliš ni na svog bednog prijatelja. Imaš odmazdu u srcu, druže! Gledaš me i veruješ da, ako je sve drugo u tvom životu propalo, sada bar možeš da ispuniš najdublju želju svoga srca i rastrgneš me ud po ud sopstvenim rukama. Budalo! Zar izgledam kao neko ko te se plaši?"
<BR>&nbsp;&nbsp;&nbsp;&nbsp;&nbsp;Dok je gledao prikazu u oči, Penosled je procenjivao svoj položaj i premeravao razdaljine oko sebe. Koljidrugove reči su ga pogodile. Osetio je u njima slast odmazde. Poznavao je bes ubijanja, bedno, nevoljno oduševljenje od drobljenja tela sopstvenim rukama. Uzdrhtao je kao da iščekuje i postavio snagu čvornovatih mišića tako da bude spreman za skok.
<BR>&nbsp;&nbsp;&nbsp;&nbsp;&nbsp;"Iskušaj me onda", nastavio je mrtvi džin. "Oslobodi strast koja te ispunjava. Zar veruješ da ćeš se opravdati preko mene? Zar si toliko slep? Druže! Nema ničega što te može opravdati. Makar prolio krvi dovoljno da opereš Domaju od istoka do zapada, ne možeš sprati zlo sa sebe. Kretenu! Matora budalo! Da te gospodar nije zauzdavao, obavio bi njegov posao umesto njega toliko brzo da on ne bi mogao da uživa u tome. Hajde, druže! Iskušaj me. Već sam ubijen. Kako ćeš me ponovo oterati u smrt?"
<BR>&nbsp;&nbsp;&nbsp;&nbsp;&nbsp;"Pokušaću", tiho je zarežao Penosled, "na moj način." Prikazino nepotrebno podbadanje reklo mu je ono što je želeo da zna. Spodobe su ga svakog časa mogle ubiti... ali čekale su dok se Koljidrug trudio da ga izazove. Znači da je Dušomor još želeo nešto od njega; znači da je Kovenant još živ, još neporažen. Možda se poglavar Kletnik nadao da će iskoristiti Penosleda protiv Nevernika.
<BR>&nbsp;&nbsp;&nbsp;&nbsp;&nbsp;No, Penosled je preživeo kamoru u Uboj Plampepelu. Namestio se, napetog tela. Ali kada je naglo skočio u pokret, nije napao Koljidruga. Potpunim naporom, svom snagom nogu, ustremio se na stražare pred vratima prestone dvorane.
<BR>&nbsp;&nbsp;&nbsp;&nbsp;&nbsp;Poklekli su pred snagom napada. Preleteo je preko njih, spojenih podlaktica, tako da je punom snagom napeteo na vrata.
<BR>&nbsp;&nbsp;&nbsp;&nbsp;&nbsp;Nisu bila načinjena da podnesu toliki udar. Uz oštar krik rascepljenog kamena, povila su se ka unutra.
<BR>&nbsp;&nbsp;&nbsp;&nbsp;&nbsp;Penosled je pao u pljusku komada stene, prevrnuo se i dočekao na noge u prestonoj dvorani Pustog Grobišta.
<BR>&nbsp;&nbsp;&nbsp;&nbsp;&nbsp;Prostorija je bila široka i okrugla kao i ona iz koje je dospeo, ali imala je manje vrata, a tavanica je bila mnogo viša, kao da je to potrebno ogromnim silama koje u njoj obitavaju. Pred Penosledom je stajao ogroman presto; na omanjem uzvišenju kraj suprotnog zida bio je uspravljen jeziv prastari kamen uobličen u čeljusti sa oštrim kukastim zubima, iskeženim za ujed i rastrzanje. Presto i njegovo postolje bili su jedini predmeti u Kletnikovom taboru koji nisu savršeno uobličeni, potpuno uglačani. Delovali su nepopravljivo oštećeni, izobličeni od vekovnog opterećenja zlobom poglavara Kletnika. Izgledali su kao proročanstvo ili predosećanje krajnjeg usuda čitavog savršenog kamena Pustog Grobišta.
<BR>&nbsp;&nbsp;&nbsp;&nbsp;&nbsp;Tačno pred njima na podu je stajao Kamen Zlozemlja.
<BR>&nbsp;&nbsp;&nbsp;&nbsp;&nbsp;Kamen nije bio onoliko ogroman koliko je Penosled očekivao; nije bio suviše veliki ni težak da ga ne bi mogao podići. Ali od njegovog zračenja zateturao se kao od udarca ogromne pesnice. Nije bio naročito blistav... prestonu dvoranu činio je tek nešto svetlijom od ostalih prostorija... ali buktao je na postolju kao ovaploćenje potpune hladnoće. Pulsirao je kao poludelo srce, odašiljući neuhvatljive udare i varnice sile, divlje zračeći moć izopačenja. Penosled se zagledao u blesak i zaustavio se kao da već oseća studeni smaragd kako mu pretvara kožu u led.
<BR>&nbsp;&nbsp;&nbsp;&nbsp;&nbsp;Za trenutak je piljio u Kamen, užasnut njegovom snagom, a onda su mu uzdrmana čula postala svesna još jedne moći u prestonoj dvorani. Ta moć izgledala je čudno potisnuta u poređenju sa Kamenom. Ali bila je samo prefinjenija, prituljenija - a ne slabija. Još dok se okretao prema njoj, znao je da je to gospodar Kamena.
<BR>&nbsp;&nbsp;&nbsp;&nbsp;&nbsp;Poglavar Kletnik.
<BR>&nbsp;&nbsp;&nbsp;&nbsp;&nbsp;Pronašao je Opakog više čulom dodira nego vida. Poglavar Kletnik bio je uglavnom nevidljiv, iako je odašiljao neprozirnu prazninu u vazduh nalik na uspravnu senku čoveka... ne senku prisustva nego odsustva, koja je pokazivala gde bi se nalazio da je fizički materijalan... a oko senke je sijao oeol blistavo zelenog. Ispod nje se osećalo ružino ulje.
<BR>&nbsp;&nbsp;&nbsp;&nbsp;&nbsp;Stajao je kraj Kamena, leđima okrenut vratima i džinu. A pred njim, licem ka Penosledu, bio je Tomas Kovenant.
<BR>&nbsp;&nbsp;&nbsp;&nbsp;&nbsp;Bili su sami; pragdrani su napustili prestonu dvoranu pošto su isporučili Nevernika.
<BR>&nbsp;&nbsp;&nbsp;&nbsp;&nbsp;Kovenant kao da nije bio svestan lanaca koji su mu okivali ruke. Kao da se uopšte nije otimao. Već je bio u poslednjoj fazi gladovanja i smrzavanja. Bol mu se slivao niz smršale obraze kao nezdravi znoj; upalim, praznim očima gledao je poglavara Kletnika kao da mu je moć Opakog sakupljena u ružnoj rani na čelu.
<BR>&nbsp;&nbsp;&nbsp;&nbsp;&nbsp;Nijedan nije primetio Penosledov glasan upad; bili su usredsređeni jedan na drugog toliko da su zaboravili sve ostalo. Nešto se dešavalo između njih... nešto što Penosled nije razumeo. Ali video je ishod. Baš kada je usmerio pažnju na poglavara Kletnika i Kovenanta, Opaki je podigao ruku u oreolu i udario Kovenanta preko usta.
<BR>&nbsp;&nbsp;&nbsp;&nbsp;&nbsp;Penosled je urliknuo i pojurio prijatelju u pomoć.
<BR>&nbsp;&nbsp;&nbsp;&nbsp;&nbsp;Nije prešao ni dva koraka, a lavina spodoba sručila se kroz razbijena vrata i popadala po njemu. Oborili su ga na pod, prikovali ga svojom težinom, blokirali mu udove. Borio se divlje, iz sve snage, ali protivnici su bili brojni i jaki. Začas su ga nadvladali. Odvukli su ga do bočnog zida i tu ga okovali lancima toliko masivnim da nije mogao da ih raskine. Kada su ga spodobe ostavile i žurno se udaljile iz dvorane, bio je bespomoćan.
<BR>&nbsp;&nbsp;&nbsp;&nbsp;&nbsp;Mrtvi džin nije bio sa njima. Ispunio je ili promašio svoju svrhu; ponovo je bio odbačen.
<BR>&nbsp;&nbsp;&nbsp;&nbsp;&nbsp;Ostavljen je na mestu odakle je mogao da posmatra poglavara Kletnika i Kovenanta... tako da će biti svedok njihovog sukoba.
<BR>&nbsp;&nbsp;&nbsp;&nbsp;&nbsp;Čim su spodobe otišle, Opaki ga je prvi put pogledao. Kada se blistavo zelena polusenka pomerila i okrenula ka njemu, ugledao je oči Opakog. Bile su jedini deo poglavara Kletnika koji se video kroz auru.
<BR>&nbsp;&nbsp;&nbsp;&nbsp;&nbsp;Imao je oči nalik na zube, trule i žute... zube toliko pune zlobe da se Penosledu steglo grlo i odbilo da izgovori reči ohrabrenja koje je nameravao da dobaci Kovenantu.
<BR>&nbsp;&nbsp;&nbsp;&nbsp;&nbsp;"Ćuti", otrovno je rekao poglavar Kletnik, "ili ću te spržiti pre vremena."
<BR>&nbsp;&nbsp;&nbsp;&nbsp;&nbsp;Penosled se nehotice povinovao. Zurio je kao da se guši od leda i posmatrao ih sa bespomoćnim besom u grlu.
<BR>&nbsp;&nbsp;&nbsp;&nbsp;&nbsp;Oči Opakog zadovoljno su zatreptale. Ponovo je obratio pažnju na Kovenanta.
<BR>&nbsp;&nbsp;&nbsp;&nbsp;&nbsp;Kovenant je bio oboren Kletnikovim udarcem i sada je klečao, pokrivajući okovanim rukama lice u pokretu najpotpunije poniznosti. Prsti su mu izgledali potpuno neosetljivo; slepo ih je pritiskao na lice, nesposoban da opipa povredu, kao da umesto njih ima drvene štapove, čak nije mogao da oseti ni vlažnu krv. Ali mogao je da oseti kako mu bolest glođe nerve, kao da je prisustvo poglavara Kletnika pojačava, čini neosetljivo uništenje opipljivim; znao je da je lepra sada u punom zamahu, da je krhki zastoj od kojeg mu je život zavisio sada prekinut. Bolest mu je prodrla u dušu kao pipci bezosećajnosti, tragajući kao korenje za pukotinama u kamenu, za manama od kojih bi kamen mogao da se zdrobi. Bio je slab i umoran koliko god je moguće u noćnoj mori od koje mu se srce neće zaustaviti.
<BR>&nbsp;&nbsp;&nbsp;&nbsp;&nbsp;Ali kada je spustio okrvavljene ruke... kada mu je od brzog otrova Kletnikovog dodira usna pomodrela i otekla toliko da nije više smeo da je dodiruje... kada je ponovo pogledao ka Opakom, nije bio ponizan. Nije bio poražen.
<BR>&nbsp;&nbsp;&nbsp;&nbsp;&nbsp;Proklet bio, mračno je promrmljao. Proklet bio. Nije to tako lako.
<BR>&nbsp;&nbsp;&nbsp;&nbsp;&nbsp;Namerno je sklopio tri prsta leve ruke oko prstena.
<BR>&nbsp;&nbsp;&nbsp;&nbsp;&nbsp;Opaki ga je prostrelio pogledom, ali savladao se i rekao podrugljivim, očinskim glasom. "Hajde, Neverniče. Nemoj otezati ove neprijatnosti. Znaš da mi ne možeš ništa. Samim svojim imenom sam nadmoćniji od tebe. A imam i Kamen Zlozemlja. Mogu ovog trenutka da raznesem mesec, da prizovem najdavnije mrtve iz njihovih najdubljih grobova, da raširim uništenje po svom ćefu. Bez ikakvog napora mogu da otrnem svaki delić tvog tela iz njegovog ležišta i da rasejem ostatke tvoje duše duž celih nebesa."
<BR>&nbsp;&nbsp;&nbsp;&nbsp;&nbsp;Pa, hajde, onda, promrmljao je Kovenant.
<BR>&nbsp;&nbsp;&nbsp;&nbsp;&nbsp;"Ipak sam rešio da se uzdržim. Ne nameravam da ti nanesem zlo. Samo predaj prsten u moje ruke i sve tvoje muke biće okončane. To je mala cena, Neverniče."
<BR>&nbsp;&nbsp;&nbsp;&nbsp;&nbsp;Nije to tako lako.
<BR>&nbsp;&nbsp;&nbsp;&nbsp;&nbsp;"A imam načina i da te nagradim. Ako želiš da deliš vlast nad Domajom, dozvoliću ti. Videćeš da nisam neprijatan gospodar. Ako želiš da sačuvaš život svog prijatelja Penosleda, neću se protiviti... iako se ogrešio o mene." Penosled je zatresao lancima, pokušao da se pobuni, ali nije mogao da govori. "Ako želiš zdravlje, i to mogu da ti pružim. Gledaj!"
<BR>&nbsp;&nbsp;&nbsp;&nbsp;&nbsp;Mahnuo je rukom polusenke i preko Kovenantovih čula preleteo je drhtaj izobličenja. Istog časa povratilo mu se osećanje u ruke i noge; nervi su se smeta vratili u život. Dok su bujali, sve nevolje... sav bol i glad i slabost... spali su sa njega. Telo mu je kiptelo od pobedničkog života.
<BR>&nbsp;&nbsp;&nbsp;&nbsp;&nbsp;Nije bio dirnut. Smogao je glas i sa naporom prosiktao. "Ne brine mene zdravlje. Ti ti taj koji uči gubavce da mrze sami sebe."
<BR>&nbsp;&nbsp;&nbsp;&nbsp;&nbsp;"Puzavče!" prasnuo je poglavar Kletnik. Bez ikakvog prelaza, Kovenant je opet ostao leprozan i izgladneo. "Klečiš preda mnom! Nateraću te da preklinješ za makar najsitniji delić života! Zar gubavci mrze sebe? Znači da si mudar. Naučiću te pravoj razmeri mržnje!"
<BR>&nbsp;&nbsp;&nbsp;&nbsp;&nbsp;Za trenutak se iz trulih očiju Opakog na Kovenanta izlila neutoljiva mržnja i Kovenant se pripremio za napad. Ali onda je poglavar Kletnik počeo da se smeje. Prezir je prosto zračio iz njega i talasao vazduh u prestonoj dvorani kao zvuk kamenih gromada koje se drobe jedna o drugu, pa je čak i tvrda stena poda delovala potuljeno kao močvara. Nastavio je kada se smirio: "Bićeš mrtav preda mnom, puzavče... beživotan kao leš. A ipak me odbijaš. Odbijaš zdravje, vlast, čak i prijateljstvo. Zainteresovan sam... i obuzdavam se. Daću ti vremena da promisliš o svom ludilu. Reci mi zašto si toliko pun ludosti."
<BR>&nbsp;&nbsp;&nbsp;&nbsp;&nbsp;Kovenant nije oklevao. "Zato što si mi odvratan."
<BR>&nbsp;&nbsp;&nbsp;&nbsp;&nbsp;"To nije razlog. Mnogi ljudi veruju da me se gnušaju zato što se suviše boje da prezru glupost, nepromišljenost, izveštačenost, poniznost. Nisi me prevario. Reci mi zašto, puzavče."
<BR>&nbsp;&nbsp;&nbsp;&nbsp;&nbsp;"Zato što volim Domaju."
<BR>&nbsp;&nbsp;&nbsp;&nbsp;&nbsp;"Oh, sigurno!" narugao se poglavar Kletnik. "Ne mogu da verujem da si toliko blesav. Domaja nije tvoj svet... nema prava na tvoju malu vernost. Od početka te je mučila zahtevima koje nisi mogao da ispuniš, počastima koje nisi zaslužio. Predstavljaš sebe kao čoveka koji je do smrti odan u ime izgleda ili privida ili slučajne hrane... odan prljavoj odeći i pesku. Ne, puzavče. Nisi me ubedio. Opet ti kažem, reci mi, zašto." Izgovorio je to zašto kao da samo tom reči može da uzdrma čitavo Kovenantovo zdanje.
<BR>&nbsp;&nbsp;&nbsp;&nbsp;&nbsp;Domaja je divna, dahnuo je Kovenant u sebi. Ti si ružan. Neko vreme je bio preslab da odgovori. Ali konačno je izneo svoj odgovor.
<BR>&nbsp;&nbsp;&nbsp;&nbsp;&nbsp;"Zato što ne verujem."
<BR>&nbsp;&nbsp;&nbsp;&nbsp;&nbsp;"Ne?" Opaki je blistao od radosti. "I dalje?" Nasmejao se pun savršenog zadovoljstva. "Puzavče, neverovatno si patetičan. Gotovo si me ubedio da te zadržim kraj sebe. Bio bi dobra luda da mi olakšaš terete." I dalje je nastavio da ga ispituje. "Kako je moguće da prezireš ili voliš ono u šta ne veruješ?"
<BR>&nbsp;&nbsp;&nbsp;&nbsp;&nbsp;"Svejedno."
<BR>&nbsp;&nbsp;&nbsp;&nbsp;&nbsp;"Kako je moguće da ne veruješ u ono što prezireš ili voliš?"
<BR>&nbsp;&nbsp;&nbsp;&nbsp;&nbsp;"Ipak."
<BR>&nbsp;&nbsp;&nbsp;&nbsp;&nbsp;Poglavar Kletnik se ponovo nasmejao. "Da li me uši varaju? Da li ti... pošto je moj Neprijatelj učinio sve što mu je u moći da te povije... da li ti i dalje veruješ da je ovo san?"
<BR>&nbsp;&nbsp;&nbsp;&nbsp;&nbsp;"Ovo nije stvarno. Ali nije važno. Nije to u pitanju."
<BR>&nbsp;&nbsp;&nbsp;&nbsp;&nbsp;"A šta jeste, puzavče?"
<BR>&nbsp;&nbsp;&nbsp;&nbsp;&nbsp;"Domaja. Ti."
<BR>&nbsp;&nbsp;&nbsp;&nbsp;&nbsp;Opaki se ponovo nasmejao. Ali ovog puta veselje mu je bilo kratko i zlobno; zvučao je uznemireno, kao da u Kovenantu ima nečega što ne može da razume. "Zemlja i Nevera", podsmevao se. "Jadna, rastrojena dušo! Ne možeš imati oboje. Oni isključuju jedno drugo."
<BR>&nbsp;&nbsp;&nbsp;&nbsp;&nbsp;Ali Kovenant je mislio drugačije; posle svega kroz šta je prošao, znao je drugačije. Samo ako ih oboje potvrdi, ako prihvati oba pola suprotnosti, ako ih očuva u celini, uravnotežene, samo ako upravi sebe ne između njih nego sa njima, moći će da ih očuva oboje, i Domaju i sebe, naći će mesto gde se seku uporedne linije njegove nemoguće dileme. Središte paradoksa. Na tom mestu leži razlog što mu se dogodila Domaja. Zato je ćutke zurio u praznu senku, smaragdni oreol i neizmernu moć Opakog. Ali u sebi je škripao zubima. Nije tačno, Kletniče. Nisi u pravu. Nije to tako lako. Da je lako, odavno bih to otkrio.
<BR>&nbsp;&nbsp;&nbsp;&nbsp;&nbsp;"Ali počinju da me zamaraju tvoje glupe tvrdnje", nastavio je poglavar Kletnik trenutak kasnije. "Moje strpljenje nije beskonačno. Ostaviću po strani ovaj upad na moj posed. To je sitna stvar i lako se može objasniti. Na neki meni nepoznat način potkupio si nekoliko mojih robova, pa sam dvaput primio lažne izveštaje o tvojoj smrti. Ali ostavimo to po strani. Iščupaću im dušu iz kostiju, pa ću saznati istinu. Odgovori mi na ovo, puzavče." Prišao je bliže Kovenantu, koji je po njegovom glasu znao da je Opaki stigao do pravog pitanja. "Ova divlja magija nije deo tvog sveta. Narušava tvoje Neverovanje. Kako možeš da koristiš moć u koju ne veruješ?"
<BR>&nbsp;&nbsp;&nbsp;&nbsp;&nbsp;Tu je Kovenant našao objašnjenje za uzdržavanje poglavara Kletnika. Opaki je traćio vreme u saslušavanju radije nego da mu otkine prst i tako uzme prsten zato što se bojao da je Kovenant savladao divlju magiju... da je prećutao svoju moć, rizikovao smrt na Ubojnim zaravnima, u Uboj Plampepelu i Kuraš Kveliniru, da je dopustio da ga zarobe, kako bi iznenadio Opakog, uhvatio poglavara Kletnika u trenutku slabosti ili nepažnje.
<BR>&nbsp;&nbsp;&nbsp;&nbsp;&nbsp;Kletnik je imao razloga za taj strah. Žezlo zakona bilo je uništeno.
<BR>&nbsp;&nbsp;&nbsp;&nbsp;&nbsp;Kovenant je za trenutak pomislio da bi mu ta slutnja mogla pomoći, ali brzo je uvideo da nije u pravu. Sebe radi, da mu odbrana ne bi bila ugrožena sopstvenom dvojakoću, rekao je istinu.
<BR>&nbsp;&nbsp;&nbsp;&nbsp;&nbsp;"Ne znam kako da je koristim." Glas mu se promuklo valjao preko otekle usne. "Ne znam kako da je prizovem. Ali znam da je u Domaji stvarna. Znam kako da je pokrenem. Znam kako da ti srušim ovu prokletu ledaru pravo na glavu."
<BR>&nbsp;&nbsp;&nbsp;&nbsp;&nbsp;Opaki nije oklevao ni sumnjao. Kao da se proširio pred Kovenantovim očima dok je divlje grmeo. "Nećeš ti ništa pokrenuti! Dovoljno sam trpeo tvoju drskost. Kažeš da si gubavac? Pokazaću ti ja šta je guba!"
<BR>&nbsp;&nbsp;&nbsp;&nbsp;&nbsp;Moć se sjatila oko Kovenanta kao hiljade hiljada pobesnelih zolja. Prazna senka Opakog pred je njim strašno rasla, širila se naviše sve veća i veća dok nije prema njoj izgledao kao patuljak, i on i Penosled, čak i čitava prestona dvorana; ispunila je vazduh, dvoranu, čitav Tabor. Osetio je da tone u njen bezdan. Uzviknuo je, tražeći pomoć, ali nije bilo pomoći. Kao pogođena ptica, sunuo je naniže. Brzina pada grmela mu je u ušima kao da pokušava da ga isisa iz samog sebe. Mogao je osetiti kamen o koji će se razbiti, nepodnošljivo daleko pod sobom.
<BR>&nbsp;&nbsp;&nbsp;&nbsp;&nbsp;U praznini se začuo glas pun ružinog ulja. "Obožavaj me i spašću te."
<BR>&nbsp;&nbsp;&nbsp;&nbsp;&nbsp;U Kovenantu je narastao vrtoglavi užas. Crni vihor ga je bacao ka kamenu kao da je celokupna sila nebesa došla da ga zdrobi o nesalomivi granit usuda. Opačija mu je vrištala u umu, zahtevajući pokoravanje, zahtevajući da ga zaspe kao samoubilački paradoks vrtoglavice. Ali bio je dosledan i odbio je. Bio je gubavac; Domaja nije stvarna; neće ovako umreti.
<BR>&nbsp;&nbsp;&nbsp;&nbsp;&nbsp;Svom krhkom snagom stegao je pesnicu oko prstena.
<BR>&nbsp;&nbsp;&nbsp;&nbsp;&nbsp;Pri prasku udara, u lobanji mu je eksplodirao bol. Usijana agonija urlikala mu je i jaukala kroz glavu, rastržući ga kao da mu kandže kidaju tkivo mozga. Kletnik je jahao na bolu kao da je plimni talas, trudeći se da se uspne na morski zid njegove rešenosti ili da ih razbije. Ali bio je suviše neosetljiv da bi se slomio. Šake i stopala bili su mu slepi, smrznuti; čelo mu je već bilo oguglalo na bol; a crni otok na usni bio mu je poznat. Zelena, jeziva hladnoća nije moga da povije čvrstinu njegovih kostiju. Kao mrtvac, bio je ukočen od otpora.
<BR>&nbsp;&nbsp;&nbsp;&nbsp;&nbsp;Poglavar Kletnik pokušao je da prodre u njega, da se stopi s njim. Ponuda je bila zavodljivo prijatna... izbavljenje od bola, oslobođenje od duge nesreće koju je pogrešno zvao životom. Ali bio je oklopljen samim sobom tako da nije mogao da se okrene, ni da se preda. Bio je Tomas Kovenant, Nevernik i gubavac. Odbio je.
<BR>&nbsp;&nbsp;&nbsp;&nbsp;&nbsp;Iznenada je bol spao u tamu. Nepravda, povreda, udar, napad - sve se pretvorilo u pepeo i razletelo kroz vazduh bez vetra. Umesto njih nastupila je njegova utrnulost, njegova neizlečiva neosetljivost. U ogromnom, neosvetljenom bezdanu ustanovio je da vidi sebe.
<BR>&nbsp;&nbsp;&nbsp;&nbsp;&nbsp;Stajao je usred ničega, okružen ničim; piljio je u sopstvene ruke kao da ih ne razume.
<BR>&nbsp;&nbsp;&nbsp;&nbsp;&nbsp;Isprva su izgledale normalno. Bile su mršave kao štapovi, a dva amputirana prsta na desnoj ruci ostavljala su utisak gubitka, nepotpunosti, što ga je nateralo da zaječi. Ali prsten je bio nedirnut; nepokretno mu je visio na kažiprstu, zlatni krug savršen i neizbežan kao da ima neko značenje.
<BR>&nbsp;&nbsp;&nbsp;&nbsp;&nbsp;Ali pred njegovim očima na rukama su se pojavile mutnocrvene pege... na prstima, na nadlanicama, na zglobovima. Polako su se širile i počele da se spajaju; ispupčile bi se kao plikovi, a onda otvarale u čireve. Tečnost je curila iz njih kako su rasle i širile se. Uskoro su mu obe šake bile prekrivene infekcijom.
<BR>&nbsp;&nbsp;&nbsp;&nbsp;&nbsp;Postale su gangrenozne, trule; zadah raspadanja živog, trulog mesa slivao se sa njih kao isparenja neke nagrizajuće gljive, gadne i okrutne. A ispod infekcije počele su da trule i same kosti. Isisane, kvarne do srži, pritisnute tetivama čiji su nervi odumrli i ostavili ih zauvek napete, zauvek zakačene jedno za drugo, kosti su se krivile, lomile i zamrzavale pod nemogućim uglom. U truleži i bolesti, ruke su sakatile same sebe. A crni, bolesni otok gangrene počeo je da napreduje ka doručjima.
<BR>&nbsp;&nbsp;&nbsp;&nbsp;&nbsp;Isti pritisci, ista smrdljiva i nesavladiva napetost mišića i tetiva... nepodložni volji zbog truljenja nerava... povili su mu podlaktice tako da su grozno visile sa lakata. Onda je gnoj počeo da izvire kao znoj iz upaljenih pora na nadlakticama. Kada je razgrnuo košulju, ustanovio je da su mu noge već izobličene do kolena.
<BR>&nbsp;&nbsp;&nbsp;&nbsp;&nbsp;Napad ga je užasnuo, potopio ga u jadu i samosažaljenju. Nosio je na sebi sopstvenu budućnost, ishod svoje bolesti - poslednju stanicu na putu kojim je odlazio svaki gubavac koji ne izvrši samoubistvo ili se dovoljno odlučno bori da ostane živ. Gledao je pravo u ono što ga je isprva podstaklo da preživi, pre mnogo meseci u leprozarijumu, ali sada je to bilo na njemu, živo i neizlečivo. Lepra je bila u punom procvatu, a on više nije imao za šta da se bori.
<BR>&nbsp;&nbsp;&nbsp;&nbsp;&nbsp;Ipak, bio je na svom terenu. Poznavao je lepru kao da joj je ljubavnik; znao je da se to ne događa tako brzo, tako potpuno. Ovo nije bilo stvarno. I to nije bio ceo on. Ovo grozno, trulo nagrizanje nije bilo srž njegovog bića. Uprkos svemu što su doktori rekli... uprkos onome što je video na sebi - bio je više od ovoga, više od običnog gubavca.
<BR>&nbsp;&nbsp;&nbsp;&nbsp;&nbsp;Ne, Kletniče! - gorko je dahnuo. Nije to tako lako.
<BR>&nbsp;&nbsp;&nbsp;&nbsp;&nbsp;"Tome. Tome!" Povikao je prigušeni glas. Bio mu je poznat... glas poznat i voljen kao zdravlje. "Odustani. Zar ne vidiš šta nam činiš?"
<BR>&nbsp;&nbsp;&nbsp;&nbsp;&nbsp;Podigao je pogled i pred sobom ugledao Džoanu. Držala je njihovog malog sina, Rodžera, tako da je dete bilo napola pruženo ka njemu kao ponuda. Oboje su bili isti kao kada ih je poslednji put video, tako davno; Džoana je imala isti izraz rastrzanog bola, izraz koji ga je preklinjao da razume zašto je već odlučila da se razvede od njega. Ali bila je neobjašnjivo gola. Srce mu je zaplakalo kada je ugledao izgubljenu ljubav njenih bedara, nepokornost njenih grudi, blago njenog lica koje mu je bilo uskraćeno.
<BR>&nbsp;&nbsp;&nbsp;&nbsp;&nbsp;Dok ju je gledao, crvene mrlje počele su da se promaljaju kroz njenu toplu kožu. Na grudima su joj se pojavili čirevi; bolest joj je curila iz bradavica kao mleko.
<BR>&nbsp;&nbsp;&nbsp;&nbsp;&nbsp;Rodžer je jadno cvileo u njenom naručju. Kada je okrenuo bespomoćnu dečiju glavicu ka ocu, Kovenant je video da su mu oči već zažarene i grozničave, napola zaslepljene leprom. Dve mutne crvene mrlje naruživale su mu obraze.
<BR>&nbsp;&nbsp;&nbsp;&nbsp;&nbsp;Kletniče! - vrisnuo je Kovenant. Proklet bio!
<BR>&nbsp;&nbsp;&nbsp;&nbsp;&nbsp;Onda je primetio druge prilike kako se guraju iza Džoane. Mhoram je bio tu; Lena i Atiaran su bile tu; Banor i Hail Troj su bili tu. Mhoramu je čitavo lice bilo pretvoreno u žutu trulež i otvorene šankrozne rane; oči su mu vrištale kroz infekciju kao da se dave u kaljuzi groznog zla. Leni je pootpadala sva kosa, a gola lobanja bila joj je prekrivena tuberkuloznim čvorovima. Atiaranine oči nestale su pod mlečnim slepilom. Izopačena oglodanost Banorovih udova potpuno ga je obogaljila. Trojevo bezoko lice bilo je pretvoreno u naboranu gangrenoznu masu, kao da mu je i sam mozak zaražen.
<BR>&nbsp;&nbsp;&nbsp;&nbsp;&nbsp;A iza njih je stajalo još ljidi koje je Kovenant upoznao u Domaji. Svi su bili smrtno bolesni, savladani i grozni od lepre. Iza njih se tiskalo još nepregledno mnoštvo bezbrojnih žrtava... sav narod Domaje pokošen i bedan, gnusan sami sebi, uništen kao da je Kovenant doneo među njih kugu potpune zaraznosti.
<BR>&nbsp;&nbsp;&nbsp;&nbsp;&nbsp;Od tog prizora je eksplodirao. Gnev zbog njihove patnje proključao je u njemu kao lava. Vulkanski bes, tako dugo zakopan pod težinom složenog zadatka, sada je izbljuvao u prazninu gejzir zelenog, plamenog gneva.
<BR>&nbsp;&nbsp;&nbsp;&nbsp;&nbsp;Kletniče! - kriknuo je. Kletniče! Ne možeš to da učiniš!
<BR>&nbsp;&nbsp;&nbsp;&nbsp;&nbsp;"Učiniću", stigao je podrugljivi odgovor. "Već činim."
<BR>&nbsp;&nbsp;&nbsp;&nbsp;&nbsp;Prekini!
<BR>&nbsp;&nbsp;&nbsp;&nbsp;&nbsp;"Daj mi prsten."
<BR>&nbsp;&nbsp;&nbsp;&nbsp;&nbsp;Nikada!
<BR>&nbsp;&nbsp;&nbsp;&nbsp;&nbsp;"Onda uživaj u onome što si doneo. Posmatraj! Dao sam ti sadruge. Usamljeni gubavac prepravio je svet po svom liku, tako da više ne bude sam."
<BR>&nbsp;&nbsp;&nbsp;&nbsp;&nbsp;Neću ti dopustiti!
<BR>&nbsp;&nbsp;&nbsp;&nbsp;&nbsp;Opaki se sarkastično nasmejao. "Pomoći ćeš mi pre nego što umreš."
<BR>&nbsp;&nbsp;&nbsp;&nbsp;&nbsp;"Nikada! Proklet bio! Nikada!"
<BR>&nbsp;&nbsp;&nbsp;&nbsp;&nbsp;Bes je poneo Kovenanta... gnev vreo kao magma. Bes zbog gubavaca poneo ga je iznad svih granica. Još jednom je pogledao sve neprebrojne žrtve koje su se tiskale pred njim. Onda je počeo da se bori za slobodu kao novorođeni čovek koji se bori za oslobođenje iz stare kože.
<BR>&nbsp;&nbsp;&nbsp;&nbsp;&nbsp;Izgledalo mu je da stoji usred ničega u bezdanu, ali znao je da fizički još kleči na podu u prestonoj dvorani. Divljim naporom volje zanemario je sve utiske čula, sve privide koji su ga ometali da vidi gde se zbilja nalazi. Drhteći i neobuzdano se trzajući, nekako se podigao na mršave noge. Oči ovog tela bile su slepe, još pod Kletnikovom kontrolom, ali Kovenant je besno zarežao. "Vidim te, Kletniče." Nisu mu bile potrebne oči. Mogao je da oseti nervima u ukočenim obrazima zračenje moći oko sebe.
<BR>&nbsp;&nbsp;&nbsp;&nbsp;&nbsp;Trebala su mu tri nesigurna, teturava koraka da oseti kako se Kletnik naglo izdiže pred njim, žureći da ga zaustavi. Pre nego što je Opaki stigao do njega, podigao je ruke i spustio pesnice... pravo na Kamen Zlozemlja.
<BR>&nbsp;&nbsp;&nbsp;&nbsp;&nbsp;Istog časa kada je burma pogodila Kamen, u ruci mu je eksplodirao orkan moći. Munje zelene i bele vatre sevale su kroz vazduh i protresale ga kao oluja. Veo napada poglavara Kletnika smesta je rastrgnut i oduvan. Kovenant se našao na podu sa tornadom moći koji se izvijao sa obogaljene šake.
<BR>&nbsp;&nbsp;&nbsp;&nbsp;&nbsp;Podigao se na noge. Jednim pokretom oslobodio je ruke kao da su okovi samo gomila laži.
<BR>&nbsp;&nbsp;&nbsp;&nbsp;&nbsp;Kletnikova poluprovidna senka povila se u borbeni položaj sa druge strane Kamena. Opaki je kolutao trulim očima kao da želi da ih zarije pravo Kovenantu u srce. "Budalo!" prodorno je urliknuo. "Puzavče! Ja sam taj koji vlada ovde! Samo ja sam tvoj gospodar... i ja naređujem Kamenu! Uništiću te. Nećeš me se ni dotaći!"
<BR>&nbsp;&nbsp;&nbsp;&nbsp;&nbsp;Dok je vikao, izbacio je mlaz sile koji je pogodio Kovenantovu ruku i zario se duboko u srce prstena. Usred besne oluje belo zlato se izmenilo. Hladno zlo je natopilo metal i probilo se u prsten sve dok čitavo zlato nije bilo narušeno zelenim. Kovenant je opet osetio da pada iz prestone dvorane.
<BR>&nbsp;&nbsp;&nbsp;&nbsp;&nbsp;Bez ikakvog prelaza našao se na Kevinovom Vidikovcu. Stajao je na kamenoj platformi kao titan i svojim strašnim prstenom prizivao je novi Obred Obesvećenja nad Domajom. Svo zdravlje nestalo je pred njim. Ogromna stabla zlatanike lomila su se i padala. Cveće je venulo. Aliantha se sušila i pretvarala u prašinu. Zemlja se pretvarala u pesak. Reke su se isušivale. Kamendoli i Drvogradi su se rušili. Glad i beskućništvo zahvatili su svaki oblik života koji je hodio zemljom. Bio je poglavar uništenja potpunijeg od svakog drugog, potpuno nepopravljivog.
<BR>&nbsp;&nbsp;&nbsp;&nbsp;&nbsp;Nikada!
<BR>&nbsp;&nbsp;&nbsp;&nbsp;&nbsp;Jednim naglim trzajem volje istrgao je zeleno iz prstena i vratio se u prestonu dvoranu. Burma je sada bila savršeno srebrna, a razmahani vetar njegove moći nadmašivao je svekoliko smaragno znanje.
<BR>&nbsp;&nbsp;&nbsp;&nbsp;&nbsp;Gotovo se nasmejao. Kamen nije mogao da ga izopači; već je bio mnogo bolesniji nego što bi ga ijedno izopačenje moglo načiniti.
<BR>&nbsp;&nbsp;&nbsp;&nbsp;&nbsp;Zarežao je na Opakog. "Imao si priliku. Upotrebio si svoju prljavu moć. Sada je red na mene. Ne možeš me zaustaviti. Prekršio si previše Zakona. A ja sam van Zakona. On ne upravlja divljom magijom... ne upravlja ni mnome. Ali samo me je on mogao zaustaviti. Mogao si ga upotrebiti protiv mene. Sada samo ja... samo moja volja može nešto da znači." Teško je disao; nije imao dovoljno vazduha za svoj razbuktali gnev. "Ja sam gubavac, Kletniče. Mogu sve da podnesem."
<BR>&nbsp;&nbsp;&nbsp;&nbsp;&nbsp;Opaki ga je smesta napao. Kletnik je položio ruke na Kamen Zlozemlja, smestio svoju moć na pusirajuće srce njegovog zla. Poslao je zelenu silu na Kovenanta.
<BR>&nbsp;&nbsp;&nbsp;&nbsp;&nbsp;Pala je na njega težinom planine, nagomilala se na njega kao tone izlomljenog kamena. Isprva nije uspeo da usmeri prsten na nju, pa ga je odgurnula unazad. Ali onda je otkrio svoju grešku. Pokušao je da koristi divlju magiju kao alat ili oružje, kao nešto čime se može upravljati. Ali Vrhovni poglavar Mhoram mu je rekao: Ti jesi belo zlato. To nije nešto čemu se naređuje, što se dobro ili loše koristi u zavisnosti od veštine. Sada kada se probudilo, bilo je deo njega, izraz njegove volje. Nije morao da ga usmerava ili cilja; samo se dizalo iz njegove krvi i kostiju, iz njegovog besa.
<BR>&nbsp;&nbsp;&nbsp;&nbsp;&nbsp;Uzviknuo je i odbio napad, razbio ga u milion kapljica smrdljive groznice.
<BR>&nbsp;&nbsp;&nbsp;&nbsp;&nbsp;Poglavar Kletnik je ponovo napao. Moć koja je pržila vazduh poletela je ka Kovenantu, trudeći se da prekine belu, nepokretnu oluju prstena. Njihov sudar odjeknuo je kroz prestonu dvoranu kao besni tutanj gromova, zelenog i belog bleska; udarale su i proždirale jedna drugu kao da su sve oluje sveta potpuno poludele.
<BR>&nbsp;&nbsp;&nbsp;&nbsp;&nbsp;Njihova neizmernost zastrašila je Kovenanta, pokušala da mu kao klizište izmakne uporište na odlučnosti. Nije bio naviknut na moć, ni na bitku. Ali gnev zbog gubavaca, zbog Domaje, zbog žrtava Opačije, držao ga je uspravno. A Neverovanje mu je pomagalo. Znao je sigurnije od svakog rođenog u Domaji da poglavar Kletnik nije nepobediv.U ovom obliku Opačija nije imala potpunu stvarnost postojanja. Narod Domaje popustio bi pred licem Opačije jer je bio ubeđen u nju. Kovenant nije. Nije bio preneražen; nije verovao da mora popustiti. Poglavar Kletnik je samo istureni deo njega... nije besmrtan, nije božanstvo. Pobeda je bila moguća.
<BR>&nbsp;&nbsp;&nbsp;&nbsp;&nbsp;Zato se bacio u bitku telom i dušom, krvlju i kostima. Nije mislio na poraz; cena po njega nije bila bitna. Poglavar Kletnik ga je potiskivao sve dok se nije našao leđima uza zid tik pored Penosleda. Divljina Kamena načinila je oko njega pustoš, rastrgla poslednje tragove toplote iz vazduha, bacala na njega ogromne avetinjske ledenice mržnje. Ali nije popustio. Divlja magija bila je gnevna i neizmerna, visoka kao Vreme i duboka kao Zemlja... sirova moć sputana jedino ograničenjima njegove volje. A njegova volja je rasla, podizala mu glavu, bujala na bogatoj srži njegovog besa. Iz časa u čas postajao je sve više dorastao napadu Opakog.
<BR>&nbsp;&nbsp;&nbsp;&nbsp;&nbsp;Uskoro je mogao da se pokrene. Polako se udaljavao od zida, teturajući se ka neprijatelju kao kroz vihor. Bele i zelene munje parale su vazduh; eksplozije divljih udara međusobno su se sudarale. Plamena hladnoća poglavara Kletnika i Kovenantova oluja klale su i rastrzale jedna drugu, obnavljale se i ponovo napadale. U žaru bitke Kovenant je pomislio da će se Pusto Grobište sigurno urušiti. Ali Tabor se držao; prestona dvorana se držala. Samo su se Kovenant i poglavar Kletnik tresli u gromovitoj tišini oluje moći.
<BR>&nbsp;&nbsp;&nbsp;&nbsp;&nbsp;Iznenada je uspeo da odgurne poglavara Kletnika od Kamena. Istog časa je njegova bela vatra zaplamsala još jače. Bez neposrednog kontakta, kontrola Opakog nad zelenom kobi izgubila je od savršenosti. Njegovi napori postali su grozničavi, nepravilni. Nevešta sila ljuljala je presto, odvaljivala sa tavanice nepravilne kamene gromade, stvarala pukotine u podu. Sada je urlao na jeziku koji Kovenant nije razumeo.
<BR>&nbsp;&nbsp;&nbsp;&nbsp;&nbsp;Nevernik je iskoristio priliku. Pošao je napred, bacajući na Opakog kišu besnih udara i munja divlje magije, a onda naglo počeo da stvara zid moći između poglavara Kletnika i Kamena. Poglavar Kletnik je vrisnuo, panično pokušao da povrati Kamen. Ali bilo je prekasno. Kovenantova sila u trenutku je okružila poglavara Kletnika.
<BR>&nbsp;&nbsp;&nbsp;&nbsp;&nbsp;Svim besom svoje volje krenuo je da iskoristi prednost. Obrušavao se kao soko i stezao moć oko Opakog. Počeo je grubo da prodire belinom u polusenku.
<BR>&nbsp;&nbsp;&nbsp;&nbsp;&nbsp;Oreol poglavara Kletnika opirao se uz vrisak i pljusak iskri. Bio je čvrst i izdržljiv; stresao je Kovenantove divlje udare kao da su samo igra, dečija raspaljenost. Ali Kovenant je odbijao negaciju. Zaslepljujuća divlja magija bacala je koplja i strele moći na smaragni blesak oreola, sve dok jedan ogromni blesak nije uspeo da ga procepi.
<BR>&nbsp;&nbsp;&nbsp;&nbsp;&nbsp;Eksplodirao je uz potres koji je uzdrmao presto kao zemljostres. Talasi potresa odjeknuli su u Kovenantovoj glavi, udarajući mu po bolnim i grozničavim kostima lobanje. Ali držao se svoje moći i nije dopustio da mu volja splasne.
<BR>&nbsp;&nbsp;&nbsp;&nbsp;&nbsp;Čitava polusenka buknula je u plamen kao sloj zelenog žara, a dok je gorela, ispucala je, sljuštila se i pala na pod u vrelim krpicama i komadićima.
<BR>&nbsp;&nbsp;&nbsp;&nbsp;&nbsp;U Kovenantovom stisku počeo je da se pojavljuje poglavar Kletnik Opaki. Malo po malo postajao je materijalan, prelazio iz telesnog odsustva u prisustvo. Savršeno oblikovani udovi, čisti kao alabaster, polako su postajali vidljivi... stara, ogromna, lavovska glava, veličanstveno okružena uzvitlanom sedom kosom i bradom... dostojanstveni trup pod ogrtačem, širok i čvrst od snage. Samo mu se oči nisu promenile, ostajući bez nemilosrdnog, upečatljivog talasa otelovljenja; neprekidno su šibale Kovenanta kao zmijski zubi sa kojih se cedi otrov.
<BR>&nbsp;&nbsp;&nbsp;&nbsp;&nbsp;Kada je postao potpuno prisutan, poglavar Kletnik je prekrstio ruke na grudima. "Sada me zaista vidiš, puzavče", grubo je rekao. U njegovom glasu nije bilo ni nagoveštaja straha ili predaje. "Zar još veruješ da si moj gospodar? Budalo! Prevazišao sam tvoju jadnu mudrost ili verovanje davno pre detinjstva tvog sveta. Otvoreno ti kažem, puzavče... Opačija kao moja jedini je istinski plod iskustva i sagledavanja. Vremenom nećeš postupiti ništa drugačije od mene. Naučićeš da prezireš ostala stvorenja... zbog malih zala koja pogrešno nazivaju ljubavlju, verom, nadom i odanošću. Naučićeš da je lakše kontrolisati ih nego se uzdržati... lakše i bolje. Nećeš drugačije postupiti. Postaćeš senka onoga što sam ja... bićeš opak bez hrabrosti za opačiju. Nastavi, puzavče. Uništi moje delo ako moraš... ubij me ako možeš... ali stigni do kraja! Umoran sam od tvojih jalovih zabluda."
<BR>&nbsp;&nbsp;&nbsp;&nbsp;&nbsp;Uprkos svemu, Kovenant je bio dirnut. Otmeno držanje poglavara Kletnika, njegovo dostojanstvo i smirenost, govorili su više od svake kletve ili prkosa. Uvideo je da još mora da traga za odgovorima, bez obzira na sve što je otrpeo.
<BR>&nbsp;&nbsp;&nbsp;&nbsp;&nbsp;Ali pre nego što je stigao da uzvrati, da uobliči osećanja i slutnje koje je poglavar Kletnik uzburkao u njemu, nagli udar jarosti rascepio je tišinu u prestonoj dvorani. Ogromna nevidljiva vrata otvorila su se iza njega; bez upozorenja, iza njegovih leđa našle su se snažne prikaze, besne i užasne. Žestina njihovog prisustva gotovo mu je razbila usredsređenost na držanje poglavara Kletnika.
<BR>&nbsp;&nbsp;&nbsp;&nbsp;&nbsp;Ojačao je volju, pripremio se na šok, i okrenuo se.
<BR>&nbsp;&nbsp;&nbsp;&nbsp;&nbsp;Našao se licem u lice sa visokim prilikama nalik na onu koju je video u pećini Zemne Krvi pod Melenkurion Nebozorom. Nadnosile su se nad njega, jezive i moćne; kao da je gledao u njih kroz kamen, a ne kroz odaju.
<BR>&nbsp;&nbsp;&nbsp;&nbsp;&nbsp;Bile su to prikaze mrtvih poglavara. Prepoznao je Kevina Zemljoguba, sina Lorikovog. Kraj Kevina stajala su još dvojica plavičastih ljudi za koje je nagonski znao da su Lorik Zloupokojitelj i Damelon Džinoljub. Bili su tu i Prothal, Ozondrea i grupa muškaraca i žena koje Kovenant nije poznavao i nije im čuo imena. Sa njima je bila i Elena, kćer Lenina. A iza i iznad svih njih uzdizala se još jedna prilika, uzvišeni čovek sa vrelim proročkim očima i obogaljenom šakom: Berek Zemljorod, poglavar-rodilac.
<BR>&nbsp;&nbsp;&nbsp;&nbsp;&nbsp;Svi su povikali u glas, kao grmljavina gnušanja... jedan glas gneva koji je potresao Kovenanta do srži kostiju. "Ubij ga! Imaš tu moć. Nisu ti potrebne njegove izdajničke laži. U ime sve Zemlje i zdravlja, ubij ga!"
<BR>&nbsp;&nbsp;&nbsp;&nbsp;&nbsp;Dubina njihovog gneva ulivala se u njega, zapljusnula ga ogromnom željom. Svi su bili zakleti branioci Domaje. Njena slava bila im je najdublja potreba. Pa ipak, na ovaj ili onaj način, poglavar Kletnik ih je sve nadmašio, sve ih je poslao u grob, a on je istrajao i nastavio da pustoši. Mrzeli su ga plamenom mržnjom koja je nadmašivala Kovenantov lični gnev.
<BR>&nbsp;&nbsp;&nbsp;&nbsp;&nbsp;Ali umesto da ga navede da posluša, tolika plahovitost mu je zgasnula gnev i borbenu moć. Nasilje je iscurilo iz njega i ostavilo tugu zbog njih... toliku tugu da ju je jedva zadržavao, jedva savladavao suze. Zaslužili su da ih posluša; imali su pravo na toliki bes. Ali od njihovog zahteva razbistrile su mu se sopstvene slutnje. Setio se Penosledove ranije žeđi za ubijanjem. Morao je još nešto da učini, nešto što se ne može učiniti gnevom. Bes je dobar samo za borbu, za otpor. Sada bi mogao da mu potkopa baš ono što se borio da postigne.
<BR>&nbsp;&nbsp;&nbsp;&nbsp;&nbsp;Odgovorio je poglavarima glasom promuklim od tuge. "Ne mogu da ga ubijem. On uvek preživi kada neko pokuša da ga ubije. Sledeći put se vraća snažniji nego ikada. To je opačija. Ne mogu da ga ubijem."
<BR>&nbsp;&nbsp;&nbsp;&nbsp;&nbsp;Takav odgovor ih je zaprepastio. Za trenutak su uzdrhtali od zapanjenosti i obeshrabrenosti. Onda se užasnuto oglasio Kevin. "Pustićeš ga da živi?"
<BR>&nbsp;&nbsp;&nbsp;&nbsp;&nbsp;Kovenant nije mogao otvoreno da odgovori, nije mogao da izgovori pravi odgovor. Ali držao se pravog puta svoje slutnje. Prvi put od kako je započeo boj sa Opakim, okrenuo se ka Srdosolji Penosledu.
<BR>&nbsp;&nbsp;&nbsp;&nbsp;&nbsp;Džin je stajao prikovan za zid, pažljivo gledajući sve što se dešava. Okrvavljeni članci ruku i nogu pokazivali koliko se trudio da se oslobodi, a lice mu je izgledalo kao da je isušeno svim onim što je morao da oćuti. Ali u osnovi je bio nepovređen, ceo. Duboko u uvučenim očima naslućivalo se da razume Kovenantovu nedoumicu. "Dobro si učinio, dragi prijatelju", šapnuo je kada ga je Kovenant pogledao u oči. "Verujem odluci koju donese tvoje srce, ma kakva bila."
<BR>&nbsp;&nbsp;&nbsp;&nbsp;&nbsp;"Ovde nema odluke", dahnuo je Kovenant, boreći se da zadrži suze. "Neću ga ubiti. Ionako bi se vratio. Neću da mi to bude na duši. Ne, Penoslede... prijatelju. Sada zavisi od tebe. Tebe... i njih." Pokazao je glavom ka plavičastim prikazama poglavara. "Radost je u ušima koje čuju... sećaš se? Ti si mi to rekao. Imam radosti koju treba da čuješ. Slušaj me. Pobedio sam Opakog... ovaj put. Domaja je bezbedna... za sada. Kunem se. Sada hoću... Penoslede!" Neželjene suze zamaglile su mu pogled. "Hoću da se nasmeješ. Raduj se tome. Donesi radost u ovu krvavu dvoranu. Smej se!" Okrenuo se i povikao na poglavare. "Da li me čujete? Ostavite Kletnika na miru! Iscelite sebe!"
<BR>&nbsp;&nbsp;&nbsp;&nbsp;&nbsp;Tokom dugog trenutka koji mu je gotovo slomio odlučnost, u prestonoj dvorani se nije čuo ni zvuk. Poglavar Kletnik je zračio prezirom na svog tamničara; poglavari su užasnuto stajali, ne razumevajući; Penosled je visio u lancima kao da je teret suviše veliki za njegova pleća.
<BR>&nbsp;&nbsp;&nbsp;&nbsp;&nbsp;"Pomozi mi!" kriknuo je Kovenant.
<BR>&nbsp;&nbsp;&nbsp;&nbsp;&nbsp;Njegova molba polako je stigla do njih. Neko proročanstvo u njegovim rečima dotaklo je srca onih koji su ga čuli. Užasnim naporom, Srdosolja Penosled, poslednji džin, počeo je da se smeje.
<BR>&nbsp;&nbsp;&nbsp;&nbsp;&nbsp;Zvuk je isprva bio jeziv; grčeći se u okovima, Penosled je ispuštao smeh kao da je kletva. U tom obliku poglavari su mogli da mu se pridruže. Tihim glasovima upravili su ka poraženom Opakom izlive prezrivog ruganja, podsmešljive mržnje. Ali dok se Penosled trudio da se smeje, mišići su mu se opustili. Grč u grlu i grudima je popustio, omogućivši čistom vetru humora da mu iz pluća razduva pepeo gneva i bola. Uskoro mu se u glasu pojavilo nešto nalik na radost, nešto nalik na istinsko veselje.
<BR>&nbsp;&nbsp;&nbsp;&nbsp;&nbsp;Poglavari su uzvratili. Kako je postajao zdraviji, Penosledov smeh bio je i sve zarazniji; vukao je za sobom mračne prikaze. Počeli su da popuštaju mržnju. Kroz njih je potekao čisti humor, sakupljajući brzinu dok se kretao. Penosled je primao od njih radost, a oni su počeli da osećaju njegovo veselje. Za nekoliko trenutaka sav njihov prezir i podsmeh su nestali. Više se nisu smejali da bi izrazili gnev na poglavara Kletnika; upšte se nisu smejali njemu. Na sopstveno ogromno iznenađenje, smejali su se zbog čiste radosti samog smeha, zbog pukog zadovoljstva i emocionalne razdraganosti radosti.
<BR>&nbsp;&nbsp;&nbsp;&nbsp;&nbsp;Poglavar Kletnik se zgrčio od tog zvuka. Trudio se da održi prkos, ali nije mogao. Uz krik pun bola i besa, pokrio je lice i počeo da se menja. Godine su spale sa njega. Kosa mu je potamnela, brada postala čvršća; podmlađivao se neverovatnom brzinom. Istovremeno je gubio čvrstinu držanja. Telo mu se skupljalo i bledelo sa svakom izgubljenom godinom. Uskoro je ponovo bio mladić, jedva vidljiv.
<BR>&nbsp;&nbsp;&nbsp;&nbsp;&nbsp;Promena se i dalje nije zaustavljala. Od mladića je postao dete, postajući sve mlađi kako je nestajao. Za trenutak je bio rasplakana beba, drečeći u drevnom očajanju. Onda je potpuno nestao.
<BR>&nbsp;&nbsp;&nbsp;&nbsp;&nbsp;Dok su se smejali, poglavari su takođe bledeli. Kada je Opaki iščezao, vratli su se u svoje prirodne grobove... duhovi koji su konačno dobili nešto sem muka od kršenja Zakona smrti. Kovenant i Penosled su ostali sami.
<BR>&nbsp;&nbsp;&nbsp;&nbsp;&nbsp;Kovenant je sada neobuzdano plakao. Savladao ga je napor obavljenog posla. Bio je preslab da podigne glavu, preumoran da dalje živi. Ipak je morao da učini još nešto. Obećao je da će Domaja biti bezbedna. Morao je da osigura tu bezbednost.
<BR>&nbsp;&nbsp;&nbsp;&nbsp;&nbsp;"Penoslede?" plakao je. "Prijatelju?" Glasom je preklinjao džina da ga razume; nije imao snage da izgovori šta mora da učini.
<BR>&nbsp;&nbsp;&nbsp;&nbsp;&nbsp;"Ne strahuj za mene", odgovorio je Penosled. Zvučao je neobično ponosno, kao da ga je Kovenant nečim izuzetno počastvovao. "Tomase Kovenante, prapoglavaru i Neverniče, hrabri nosioče belog zlata... ne želim nikakav drugi kraj. Učini šta god moraš, prijatelju. Ja sam u Miru. Prisustvovao sam neverovatnoj priči."
<BR>&nbsp;&nbsp;&nbsp;&nbsp;&nbsp;Kovenant je klimnuo glavom, onako zaslepljen suzama. Penosled je mogao da donosi sopstvene odluke. Delićem zamisli raskinuo je džinove lance, tako da Penosled može bar da pokuša bekstvo ako poželi. A onda se sva Kovenantova svest o prijatelju pretvorila u pepeo.
<BR>&nbsp;&nbsp;&nbsp;&nbsp;&nbsp;Dok se nesigurno teturao preko dvorane, pokušao je da ubedi sebe kako je pronašao svoj odgovor. Odgovor na smrt jeste da je iskoristiš umesto da joj budeš žrtva... da je pokoriš i nateraš je da služi tvojim naumima i verovanjima. To možda nije dobar odgovor, ali nije imao bolji.
<BR>&nbsp;&nbsp;&nbsp;&nbsp;&nbsp;Sledeći nerve na licu, posegnuo je za Kamenom Zlozemlja kao da je to plod drveta saznanja života i smrti.
<BR>&nbsp;&nbsp;&nbsp;&nbsp;&nbsp;Čim ga je dotakao, ponovo se razbudila iščezla moć prstena. Neizmerna crveno-zelena vatra suknula je naviše, izvila se iz Kamena i njegovog prstena kao kula dovoljno visoka da raskine nebesa. Kada je osetio da ta sila prodire kroz izmučenu školjku ili kanal njegovog bića, znao je da je našao svoju vatru, vatru kojoj je naklonjen kao jesenje lišće ili stari rukopis. U srcu uskovitlane oluje kleknuo je kraj Kamena i obavio ga rukama kao čovek koji iščekuje žrtvovanje. Sveža krv iz zatrovane usne tekla mu je niz bradu, padala na zeleno i odmah isparavala.
<BR>&nbsp;&nbsp;&nbsp;&nbsp;&nbsp;Sa svakim trenutkom spoj dve sile stvarao je sve veću i veću moć. Kao beživotno i neukrotivo srce besa, Kamen Zlozemlja pulsirao je u Kovenantovim rukama, trudeći se u bezumnom, automatskom refleksu da ga uništi kako ne bi bio uništen sam. A Kovenant ga je prigrlio na grudi kao odabrani usud. Nije mogao da uništi Izopačenje, ali mogao je makar pokušati da razbije ovu njegovu alatku; bez nje, svim preživelim ostacima Opakog trebaće vekovi da povrate izgubljenu moć. Kovenant je grlio Kamen, predavao se njegovoj vatri i borio se poslednjim delićima rešenosti da ga raskomada.
<BR>&nbsp;&nbsp;&nbsp;&nbsp;&nbsp;Belo-zeleno, zeleno-belo, uništenje je raslo dok nije ispunilo prestonu dvoranu, dok nije eksplodiralo kroz kamen van utrobe Pustog Grobišta. Kao borci uhvaćeni u smrtonosni zagrljaj, smaragd i zlato blistali su i sevali, kovitlali se naviše brzinom koju nikakav nezaštićeni granit ne može da izdrži. Zidovi su se povijali; otpadali su veliki komadi tavanice; slabije stenje se rastapalo i teklo kao voda.
<BR>&nbsp;&nbsp;&nbsp;&nbsp;&nbsp;A onda je Tabor potresao grč. Zjapeće pukotine su se pojavile u podovima, proširile se na zidove, kao da se upućuju u strmoglavi beg. Samo predgorje počelo je da se trese i ječi. Prigušene eksplozije slale su oblake otpadaka kroz pukotine i procepe. Uboj Plampepel poigravao je u brzim mlazevima. Kule su se pognule kao topole na žestokom vetru.
<BR>&nbsp;&nbsp;&nbsp;&nbsp;&nbsp;Uz prasak koji je ustalasao more, čitavo središte predgorja odletelo je u vaduh. U kiši stenja, ostataka Tabora velikih kao kuće i sela, otvorila se pukotina od temelja do vrha. Praćene grmljavinom uništenja, razdvojene polovine preturile su se i u ogromnoj, veličanstvenoj agoniji pale u More daleko jedna od druge.
<BR>&nbsp;&nbsp;&nbsp;&nbsp;&nbsp;Okean se smesta sručio u brazdu sa istoka, a sa zapada se u nju ulila lava. Njihov susret zaklonio je parom i plamenim siktanjem ključali kotao kraja Pustog Grobišta, bes mora, kamena i vatre od kojeg su se tresla nebesa... zaklonio je sve osim moći koja je buktala iz središta uništenja.
<BR>&nbsp;&nbsp;&nbsp;&nbsp;&nbsp;Bila je zeleno-bela... neobuzdana, divlja... narastala je ka sopstvenom kraju.
<BR>&nbsp;&nbsp;&nbsp;&nbsp;&nbsp;Ali belo je nadvladalo i pobedilo.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
