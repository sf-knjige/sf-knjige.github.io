<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. IZOPAČENJE
<P>&nbsp;&nbsp;&nbsp;&nbsp;&nbsp;Očajnički se borio, pokušavjući da se vrati na površinu. Ali blato mu je ograničavalo pokrete, ugibalo se od svakog njegovog napora, a ruke na člancima brzo su ga vukle naniže. Posegnuo je ka Penosledu, ali nije ništa našao. Osećao je da je već duboko ispod površine jezerca.
<BR>&nbsp;&nbsp;&nbsp;&nbsp;&nbsp;Očajnički je zadržavao dah. Tvrdoglavi nagon za preživljavanjem terao ga je da nastavi borbu, mada je znao da iz ove ledene dubine nikada neće isplivati na površinu. Opirući se mulju, povio se i posegnuo ka nogama kako bi dohvatio prste koji su ga uhvatili. Vukli su ga naniže... osećao je vlažni stisak na člancima... ali ruke su mu prolazile kroz mesto gde bi ti prsti trebalo da budu, gde bi morali da budu.
<BR>&nbsp;&nbsp;&nbsp;&nbsp;&nbsp;U tom času kao da je osetio pulsiranje belog zlata. Ali to mu nije pružilo osećanje moći i nestalo je čim je pokušao da umom posegne ka njemu.
<BR>&nbsp;&nbsp;&nbsp;&nbsp;&nbsp;U plućima je počelo da mu nestaje vazduha. Pod kapcima su mu sevale crvene munje. Stao je divlje da zapomaže. Ne ovako! Ne ovako!
<BR>&nbsp;&nbsp;&nbsp;&nbsp;&nbsp;Sledećeg trenutka osetio je da menja pravac. Dok su mu pluća pucala, ruke su ga povukle vodoravno, pa naviše. Uz mokri zvuk isisavanja izvukle su ga iz blata na vlažni, crni vazduh.
<BR>&nbsp;&nbsp;&nbsp;&nbsp;&nbsp;Udisao je u drhtavim trzajima. Vazduh je bio ustajao i odvratan, kao u nekoj mokroj grobnici, ali značio je život i zato ga je spremno gutao. Neko vreme su ga crvene šare u mozgu sprečavale da išta vidi. Ali kada se disanje svelo na obično dahtanje, uspeo je da očisti oči od blata i otvori ih, pokušavajući da ustanovi gde se nalazi.
<BR>&nbsp;&nbsp;&nbsp;&nbsp;&nbsp;Bio je okružen potpunom tamom.
<BR>&nbsp;&nbsp;&nbsp;&nbsp;&nbsp;Ležao je na vlažnoj ilovači. Kada se pomerio, levim ramenom je dotakao blatnjavi zid. Podigao se na kolena i posegnuo iznad glave; na dohvatu ruke našao je tavanicu. Izgleda da je bio uz jedan zid komore zakopane u ilovači.
<BR>&nbsp;&nbsp;&nbsp;&nbsp;&nbsp;Začuo je vlažan glas kraj samog uva. "On ne vidi." Zvučao je sitno i preplašeno, ali Kovenant se trgao od iznenađenja, povukao se i dahćući naslonio uz zid.
<BR>&nbsp;&nbsp;&nbsp;&nbsp;&nbsp;"To je dobro", odgovorio je drugi bojažljivi glas. "Mogao bi da nam naudi."
<BR>&nbsp;&nbsp;&nbsp;&nbsp;&nbsp;"To nije dobro. Dajte mu svetlo." Ovaj glas delovao je odlučnije, ali i dalje je nervozno podrhtavao.
<BR>&nbsp;&nbsp;&nbsp;&nbsp;&nbsp;"Ne! Ne, ne." Kovenant je mogao da razabere osam ili deset glasova kako se bune.
<BR>&nbsp;&nbsp;&nbsp;&nbsp;&nbsp;Čvršći glas bio je uporan. "Ako nećemo da mu pomognemo, nije trebalo ni da ga spasemo."
<BR>&nbsp;&nbsp;&nbsp;&nbsp;&nbsp;"Naudiće nam!"
<BR>&nbsp;&nbsp;&nbsp;&nbsp;&nbsp;"Još nije kasno. Udavite ga."
<BR>&nbsp;&nbsp;&nbsp;&nbsp;&nbsp;"Ne." čvršći glas se ražestio. "Odabrali smo ovaj rizik."
<BR>&nbsp;&nbsp;&nbsp;&nbsp;&nbsp;"Oh! Ako Pravitelj sazna..."
<BR>&nbsp;&nbsp;&nbsp;&nbsp;&nbsp;"Odabrali smo, kad kažem! Da spasemo i onda ubijemo... to bi potpuno ličilo na Pravitelja. Onda bolje da nam naudi. Ja ću...", glas je plašljivo zastao, "...ja ću sam da mu dam svetlo ako moram."
<BR>&nbsp;&nbsp;&nbsp;&nbsp;&nbsp;"Budite spremni!" uglas su se razgalamili ostali, šireći bojazan oko Kovenanta.
<BR>&nbsp;&nbsp;&nbsp;&nbsp;&nbsp;Trenutak kasnije začuo je čudan, klizav zvuk nalik na onaj kad se štap zabode u blato. Mutno crvenkasto svetlo nalik na ćilibar otvorilo se u tami na nekoliko stopa od njegovog lica.
<BR>&nbsp;&nbsp;&nbsp;&nbsp;&nbsp;Svetlo je dopiralo od neobične blatnjave prilike koja je stajala na podu prostorije. Bila je visoka oko dve stope i izgledala je kao glineni kip stvoren neveštim dečjim rukama. Mogao je da razabere nesrazmerne udove, ovlašne, ispremeštane crte lica, ali bez očiju, ušiju, usta, nosa. Crvenkasti pečati blata na smeđoj prilici prigušeno su se presijavali, dajući nejasno svetlo.
<BR>&nbsp;&nbsp;&nbsp;&nbsp;&nbsp;Ustanovio je da se nalazi na kraju tunela. Kraj njega je bilo poveliko jezerce klobučavog blata, a iza njega su se zidovi, pod i tavanica stapali, zatvarajući prostoriju. Ali na drugom kraju tunel se protezao u mrak.
<BR>&nbsp;&nbsp;&nbsp;&nbsp;&nbsp;Tu, na ivici svetla, stajalo je desetak ili više niskih glinenih prilika nalik na onu pred njim.
<BR>&nbsp;&nbsp;&nbsp;&nbsp;&nbsp;Nisu se kretali i nisu davali glasa od sebe. Izgledali su neživo, kao da ih je ostavilo za sobom ko zna kakvo biće koje je načinilo i tunel. Ali u tunelu nije bilo nikoga ili ničega drugog što je moglo da govori. Kovenant je piljio u kvrgava stvorenjca i pokušavao da smisli šta da kaže.
<BR>&nbsp;&nbsp;&nbsp;&nbsp;&nbsp;Iznenada se blatno jezerce uskomešalo. Tačno pred Kovenantom iz njega se pojavilo još nekoliko glinenih oblika, vukući za sobom dva ogromna stopala. Svetlucava prilika žurno se povukla dalje niz tunel kako bi im načinila mesta. Brzo su izvukli Penosleda na pod tunela i uzmakli da se pridruže onima koji su stajali i posmatrali Kovenanta.
<BR>&nbsp;&nbsp;&nbsp;&nbsp;&nbsp;Penosledova džinovska pluća nisu ga izneverila; nije mu bilo potrebno vremena da se oporavlja. Brzo se ispravio u ograničenom prostoru i bacio se, iskežen, ka glinenim oblicima sa besom u pogledu i podignutom ogromnom pesnicom.
<BR>&nbsp;&nbsp;&nbsp;&nbsp;&nbsp;Jedino svetlo se istog časa ugasilo. Uz glasne krike straha, glinena bića su pobegla niz tunel.
<BR>&nbsp;&nbsp;&nbsp;&nbsp;&nbsp;"Penoslede!" brzo je povikao Penosled. "Oni su nas spasli!"
<BR>&nbsp;&nbsp;&nbsp;&nbsp;&nbsp;Čuo je kako se džin zaustavlja, čuo ga je kako promuklo dahće. "Penoslede", ponovio je. "Džine!"
<BR>&nbsp;&nbsp;&nbsp;&nbsp;&nbsp;Penosled je duboko udahnuo. "Prijatelju?" U tami mu je glas zvučao sputano, prepun suzbijenih osećanja. "Jesi li dobro?"
<BR>&nbsp;&nbsp;&nbsp;&nbsp;&nbsp;"Dobro?" Kovenant je za trenutak bio na ivici histerije, ali savladao se. "Nisu mi naudili. Penoslede, mislim da su nas oni spasli."
<BR>&nbsp;&nbsp;&nbsp;&nbsp;&nbsp;Džin je još malo dahtao, pribirajući samokontrolu. "Da", zastenjao je. "Da. A sad sam ih naučio da nas se plaše." Okrenuo se niz tunel. "Oprostite mi, molim vas", rekao je. "Zaista ste nas spasli. Ja ne umem da se obuzdam... da, brzo se naljutim, suviše brzo. Ipak, iako niste nameravali, strašno ste me uplašili. Odveli ste mog prijatelja, a mene ste ostavili. Plašio sam se da je mrtav... obuzelo me je očajanje. Banor iz krvne garde nam je rekao da tražimo pomoć kuda god stignemo. Budala kakav sam, nisam je tražio tako blizu Dušomorovog poseda. Kada ste poveli i mene, nisam mislio ni na šta sem na bes. Molim vas da mi oprostite."
<BR>&nbsp;&nbsp;&nbsp;&nbsp;&nbsp;Iz tame mu je odgovarala samo prazna tišina."
<BR>&nbsp;&nbsp;&nbsp;&nbsp;&nbsp;"Ah, čujte me!" nastavio je da doziva. "Spasli ste nas iz ruku Opakog. Nemojte nas sada ostaviti."
<BR>&nbsp;&nbsp;&nbsp;&nbsp;&nbsp;Tišina je još malo potrajala. "Opačija je delo Pravitelja", odgovorio je glas. "Nismo to nameravali."
<BR>&nbsp;&nbsp;&nbsp;&nbsp;&nbsp;"Ne verujte im!" povikali su drugi glasovi. "Grubi su."
<BR>&nbsp;&nbsp;&nbsp;&nbsp;&nbsp;Ali šuškavi zvuk koraka već se vraćao ka Kovenantu i Penosledu i nekoliko glinenih prilika se osvetlilo u hodu, tako da je tunel bio ispunjen svetlom. Bića su se oprezno približavala i zaustavila se daleko od džinovog domašaja. "I mi molimo za oproštaj", rekao je vođa što je čvršće mogao.
<BR>&nbsp;&nbsp;&nbsp;&nbsp;&nbsp;"Ah, nemojte ", odvratio je Penosled. "Moguće je da ja sporo prepoznajem prijatelje... ali kada ih prepoznam, više nema razloga da me se plaše. Ja sam Srdosolja Penosled", progutao je knedlu kao da ga reči guše, "poslednji od džinova Primoraca. Moj prijatelj je Tomas Kovenant, prapoglavar i nosilac belog zlata."
<BR>&nbsp;&nbsp;&nbsp;&nbsp;&nbsp;"Znamo", rekao je vođa. "Čuli smo. Mi smo jeherini... aussat jeherin Befylam. Imanje Pravitelja nema tajne koje jeherini ne mogu da saznaju. O vama se pričalo. Pravljeni su planovi protiv vas. Jeherini su raspravljali i rešili da vam pomognu."
<BR>&nbsp;&nbsp;&nbsp;&nbsp;&nbsp;"Ako Pravitelj sazna", zadrhtao je jedan glas iza vođe, "propali smo."
<BR>&nbsp;&nbsp;&nbsp;&nbsp;&nbsp;"To je tačno. Ako nasluti da smo pomogli, neće nas više trpeti. Strahujemo za svoje živote. Ali vi ste mu neprijatelji. A predanja kažu..."
<BR>&nbsp;&nbsp;&nbsp;&nbsp;&nbsp;Vođa je naglo prekinuo i okrenuo se da se posavetuje sa ostalim jeherinima. Kovenant ih je zapanjeno gledao dok su se sašaptavali. Izdaleka su svi izgledali slično, ali pri pažljivijem pogledu videlo se da se razlikuju kao glineni kipovi različite dece. Bili su raznih veličina, oblika, boja, plašljivosti, glasa. Ali svi su delovali neobično mekano. Prelivali su se i sakupljali pri hodu kao da ih na okupu drži samo tanka koža ili površinski napon... kao da ih svaki potres ili udarac može pretvoriti u hrpice bezobličnog blata.
<BR>&nbsp;&nbsp;&nbsp;&nbsp;&nbsp;Posle kratke rasprave vođa se vratio. Glas mu je drhtao kao da se boji sopstvene čujnosti. "Zašto ste došli? Usudili ste se... koji vam je naum?"
<BR>&nbsp;&nbsp;&nbsp;&nbsp;&nbsp;Penosled je odgovorio smrknuto, kako bi mu jeherini poverovali. "Naum nam je da uništimo poglavara Kletnika Opakog."
<BR>&nbsp;&nbsp;&nbsp;&nbsp;&nbsp;Kovenant se trgao od te odvažne izjave. Ali nije mogao da se usuprotivi. Kako bi drugačije opisao ono što smera?
<BR>&nbsp;&nbsp;&nbsp;&nbsp;&nbsp;Jeherini su se opet posavetovali, a onda su objavili brzo i teskobno. "To je nemoguće. Pođite sa nama."
<BR>&nbsp;&nbsp;&nbsp;&nbsp;&nbsp;Iznenadne reči zvučale su kao naređenje, iako je vođin glas bio suviše drhtav da bi imao ikakav autoritet. Kovenant je poželeo da se pobuni... ne zato što nije želeo da sledi jeherine, nego zato što je želeo da zna zašto smatraju da mu je naum nemoguć. Ali preduhitrili su ga brzim udaljavanjem; pre no što je stigao da uobliči pitanje, polovina svetala već je nestala a i ostala su se udaljavala.
<BR>&nbsp;&nbsp;&nbsp;&nbsp;&nbsp;Penosled je slegnuo ramenima i dao Kovenantu znak da prvi pođe niz tunel. Kovenant je klimnuo glavom. Uz umoran uzdah pogrnuo se i pošao za jeherinima.
<BR>&nbsp;&nbsp;&nbsp;&nbsp;&nbsp;Kretali su se neočekivano brzo. Prelivajući se i curkajući na svakom koraku, napola su kaskali, a napola tekli niz tunel. Kovenant nije mogao da ih sustigne. Onako povijenom, pluća su ga bolela od ustajalog vazduha, a stopala su mu stalno klizala po glatkom blatu. Penosled se kretao još sporije; niska tavanica terala ga je da puzi. Ali neki jeherini su ostali sa njima i vodili ih kroz krivine i raskrsnice prolaza. Uskoro je tunel počeo da se proširuje. Kako se povećavao broj i složenost raskrsnica, tavanica se sve više podizala. Uskoro je Kovenant mogao da se uspravi, a Penosled je hodao pognut. Sada su se brže kretali.
<BR>&nbsp;&nbsp;&nbsp;&nbsp;&nbsp;Putovanje se oteglo. Kroz zamršene spojeve deonica na kojima su se tuneli preplitali sa zemljom, a putnici primećivali druga stvorenja kako sva žure u istom pravcu, kroz blato toliko vlažno i gusto da je Kovenant jedva gacao kroz njega i svetlucave žile uglja koje su blistavo odražavale svetlo jeherina, tabanali su miljama i miljama najvećom brzinom koju je Kovenant mogao da održi. Ali ta brzina nije bila velika i smanjivala se sa svakom pređenom miljom. Već dva dana bio je bez hrane, a gotovo deset dana bez pristojnog odmora. Skoreno blato pulsiralo mu je na čelu kao groznica. A utrnule ruke i noge... neosetljivost koja nije imala veze sa hladnoćom... neosetljivost se širila.
<BR>&nbsp;&nbsp;&nbsp;&nbsp;&nbsp;Ipak je išao dalje. Nije se bojao da će se ubogaljiti; onako umornom, taj večiti strah gubavaca izgubio je moć nad njim. Stopala, glava, glad... stekli su se uslovi za povratak u sopstveni svet. Nije ga vodio strah od lepre. Imao je drugu pobudu.
<BR>&nbsp;&nbsp;&nbsp;&nbsp;&nbsp;Uslovi puta postepeno su se poboljšavali. Umesto blata, u tunelu se pojavila stena; vazduh je polako postajao lakši, čistiji; temperatura je postala umerenija. Sve to je pomagalo Kovenantu da se održi u pokretu. A kad god bi posrnuo, pomagali su mu Penosledova briga i ohrabrenja. Milju za miljom, nastavljao je kao da pokušava da o stenu otre nelagodnu neosetljivost stopala.
<BR>&nbsp;&nbsp;&nbsp;&nbsp;&nbsp;Konačno je zapao u polusan. Više nije primećivao ni okolinu, ni vodiče, ni sopstvenu iscrpljenost. Nije osećao Penosledovu ruku na ramenu kada bi ga povremeno usmeravao. Kada se iznenada našao zaustavljen u prostranoj, kamenom osvetljenoj pećini punoj gamižućih bića, tupo je piljio u njih kao da pojma nema kako je tu dospeo.
<BR>&nbsp;&nbsp;&nbsp;&nbsp;&nbsp;Većina bića držala se na bezbednoj udaljenosti od njega i Penosleda, ali nekoliko ih se privuklo bliže, noseći glinene činije sa vodom i hranom. Dok su se približavali, zračili su nagonski strah. Svejedno su prišli dovoljno blizu da im pruže činije.
<BR>&nbsp;&nbsp;&nbsp;&nbsp;&nbsp;Kovenant je pružio ruku da prihvati, ali džin ga je zaustavio.
<BR>&nbsp;&nbsp;&nbsp;&nbsp;&nbsp;"Ah, jeherini", rekao je džin zvanično, "počastvovani smo vašim gostoprimstvom. Kad bismo mogli, uzvratili bismo vam počast i prihvatili bismo je. Ali mi nismo kao vi... naši životi su drugačiji. Vaša hrana bi nam pre škodila nego koristila."
<BR>&nbsp;&nbsp;&nbsp;&nbsp;&nbsp;Te reči donekle su protresle Kovenanta. Zavirio je u činije i ustanovio da je Penosled u pravu. Hrana je izgledala kaao rastočena glina i zaudarala je na staru trulež, kao da se u njoj stolećima kiselilo mrtvo meso.
<BR>&nbsp;&nbsp;&nbsp;&nbsp;&nbsp;Ali voda je bila sveža i čista. Penosled ju je prihvatio uz naklon u znak zahvalnosti, duboko otpio i predao je Kovenantu.
<BR>&nbsp;&nbsp;&nbsp;&nbsp;&nbsp;Kovenant je tada shvatio da je džinova vreća ostala izgubljena u trnovitoj pustari.
<BR>&nbsp;&nbsp;&nbsp;&nbsp;&nbsp;Hladna voda u praznom želucu pomogla mu je da se oslobodi sanjivosti. Iskapio je činiju, uživajući u čistoći vode kao da veruje da više nikada neće okusiti išta čisto. Kada je vratio činiju jeherinu koji je drhteći čekao, potrudio se da što bolje ponovi Penosledov naklon.
<BR>&nbsp;&nbsp;&nbsp;&nbsp;&nbsp;Onda je počeo da mozga o situaciji u kojoj su se našli. U pećini je već bilo nekoliko stotina bića, a dolazilo ih je sve više i više. Kao i jeherini koji su ga spasli, svi su izgledali kao da su načinjeni od oživljenog blata. Bili su neobično oblikovani, kao čudovišno smešna čudovišta; nisu imali nikakve čulne organe koje bi Kovenant prepoznao. Ipak je bio pomalo iznenađen kada je ustanovio da se javljaju u nekoliko različitih tipova. Osim niskih uspravnih oblika koje je prvo video, bilo je još dva-tri izrazita životinjska oblika, nalik na jadno nespretne pokušaje uobličavanja konja, vukova i jamnika u blatu, a postojala je i jedna čudna zmijolika grupa oblika koji su puzali potrbuške.
<BR>&nbsp;&nbsp;&nbsp;&nbsp;&nbsp;"Penoslede", promrmljao je. U njemu se kovitlala bolna intuicija. "Ko su oni?"
<BR>&nbsp;&nbsp;&nbsp;&nbsp;&nbsp;"Nazivaju sebe na jeziku drevnih poglavara", pažljivo je odgovorio Penosled kao da se dotiče nečega opasnog, "zavisno od oblika. Oni koji su nas spasli jesu aussat Befylam jeherini. Ostale Befylame vidiš... fael Befylam...", pokazao je puzavce, "...i roge...", pokazao je bića nalik na jamnike. "Dok smo putovali, čuo sam odlomke njihovih razgovora", objasnio je, ali nije nastavio.
<BR>&nbsp;&nbsp;&nbsp;&nbsp;&nbsp;Kovenanta je uhvatila mučnina kada je naslutio ostatak. Ipak je bio uporan. "Šta su oni?"
<BR>&nbsp;&nbsp;&nbsp;&nbsp;&nbsp;Pod blatom koje mu je zatamnilo lice Penosledu su se zgrčile vilice. Glas mu je podrhtavao. "Pitaj njih. Neka ti sami kažu ako žele." Počeo je da se osvrće po pećini, izbegavajući Kovenantov pogled.
<BR>&nbsp;&nbsp;&nbsp;&nbsp;&nbsp;"Kazaćemo", rekao je hladan, nejasan glas. Jedan od fael Befylam jeherina ispuzao je malo prema njima. Vlažno se uvijao preko kamena dok se kretao, a kada se zaustavio, ležao je dahćući i stenjući kao riba na suvom. U svakom pokretu ogledali su mu se suprotstavljeni odlučnost i strah. Ali Kovenant nije bio zgađen. Srce mu se stezalo od sažaljenja prema jeherinima. "Kazaćemo", ponovio je puzavac. "Vi ste grubi... vi ste pretnja za sve nas."
<BR>&nbsp;&nbsp;&nbsp;&nbsp;&nbsp;"Uništiće nas", zacvilelo je nekoliko glasova.
<BR>&nbsp;&nbsp;&nbsp;&nbsp;&nbsp;"Ali odlučili smo da pomognemo."
<BR>&nbsp;&nbsp;&nbsp;&nbsp;&nbsp;"Nismo odlučili jednoglasno!" povikali su novi glasovi.
<BR>&nbsp;&nbsp;&nbsp;&nbsp;&nbsp;"Odlučili smo. Vi ste... predanja kažu..."," Zbunjeno je zastao. "Prihvatamo ovaj rizik." Glas mu se ispunio naletom tuge. "Preklinjemo vas... nemojte se okrenuti protiv nas."
<BR>&nbsp;&nbsp;&nbsp;&nbsp;&nbsp;Penosled je odgovorio mirno i čvrsto. "Nikada nećemo hotimice naškoditi jeherinima."
<BR>&nbsp;&nbsp;&nbsp;&nbsp;&nbsp;Iz svih krajeva pećine uzvratila im je tišina nalik na nevericu. Ali onda se oglasilo nekoliko glasova tonom umornog samozaborava. "Govori, onda. Rešili smo."
<BR>&nbsp;&nbsp;&nbsp;&nbsp;&nbsp;Puzavac se umirio. "Kazaćemo. Odabrali smo. Čoveče sa belim zlatom, pitao si šta smo. Mi smi jeherini... meki... delo Pravitelja." Dok je govorio, kameno svetlo pulsiralo je u vazduhu kao tuga.
<BR>&nbsp;&nbsp;&nbsp;&nbsp;&nbsp;"Pravitelj radi duboko u tvrđavi svog doma, stvara vojske. Uzima živo meso onakvo kakvo vi znate i radi na njemu svojim moćima, uobličavajući silu i zlo da služe njegovim naumima. Ali njegov rad ne odgovara uvek njegovim željama. Ponekad je ishod ne snaga, nego slabost. Ponekad su njegova dela slepa... ili obogaljena... ili mrtvorođena. Taj nakot baca u ogromne močvare ognjenog blata kako bi ga uništio."
<BR>&nbsp;&nbsp;&nbsp;&nbsp;&nbsp;Pećinu su ispunile vibracije užasnih prisećanja.
<BR>&nbsp;&nbsp;&nbsp;&nbsp;&nbsp;"Ali u tom bezdanu postoji još jedna moć. Mi nismo pobijeni. U agoniji smo postali jeherini... meki. Izmenili smo se. Izpuzali smo iz dubina ponora."
<BR>&nbsp;&nbsp;&nbsp;&nbsp;&nbsp;"Ispuzali", ponovili su glasovi.
<BR>&nbsp;&nbsp;&nbsp;&nbsp;&nbsp;"U mračnim pećinama koje su nestale čak i iz Praviteljevog sećanja..."
<BR>&nbsp;&nbsp;&nbsp;&nbsp;&nbsp;"Nestale."
<BR>&nbsp;&nbsp;&nbsp;&nbsp;&nbsp;"...produžavamo svoj život."
<BR>&nbsp;&nbsp;&nbsp;&nbsp;&nbsp;"Život."
<BR>&nbsp;&nbsp;&nbsp;&nbsp;&nbsp;"Iz blata trnovitih pustara do samih zidova Praviteljevog mesta, lutamo kroz tlo i strah, tražimo..."
<BR>&nbsp;&nbsp;&nbsp;&nbsp;&nbsp;"Tražimo."
<BR>&nbsp;&nbsp;&nbsp;&nbsp;&nbsp;"...slušamo..."
<BR>&nbsp;&nbsp;&nbsp;&nbsp;&nbsp;"Slušamo."
<BR>&nbsp;&nbsp;&nbsp;&nbsp;&nbsp;"...čekamo..."
<BR>&nbsp;&nbsp;&nbsp;&nbsp;&nbsp;"Čekamo."
<BR>&nbsp;&nbsp;&nbsp;&nbsp;&nbsp;"Površina Zemlje nam je zabranjena. Pretvorili bismo se u prašinu ako nas dotakne dnevno svetlo. A ne možemo da kopamo... ne možemo da načinimo nove tunele da nas odvedu odavde. Meki smo."
<BR>&nbsp;&nbsp;&nbsp;&nbsp;&nbsp;"Izgubljeni."
<BR>&nbsp;&nbsp;&nbsp;&nbsp;&nbsp;"I ne usuđujemo se da izazivamo Pravitelja. Živimo u patnji... on se smeši našoj poniznosti."
<BR>&nbsp;&nbsp;&nbsp;&nbsp;&nbsp;"Izgubljeni."
<BR>&nbsp;&nbsp;&nbsp;&nbsp;&nbsp;"Ipak smo zadržali oblik onoga što smo bili. Mi nismo...", glas je zadrhtao kao da se boji da će biti kažnjen zbog čujnosti, "...nismo sluge Pravitelja."
<BR>&nbsp;&nbsp;&nbsp;&nbsp;&nbsp;Stotine jeherina dahnulo je od strepnje.
<BR>&nbsp;&nbsp;&nbsp;&nbsp;&nbsp;"Mnogi naši hodnici graniče se sa Praviteljevim prolazima. Istražujemo zidove i slušamo. Čujemo... Pravitelj nema tajni. Čuli smo njegovo neprijateljstvo prema vama, njegove namere protiv vas. U ime predanja raspravljali smo i odlučili. Odlučili smo da pružimo svaku pomoć koju Pravitelj ne može da otkrije."
<BR>&nbsp;&nbsp;&nbsp;&nbsp;&nbsp;Kada je puzavac završio, svi jeherini su zaćutali i zagledali se u Kovenanta koji je tražio prikladan odgovor. Nešto u njemu nagonilo ga je da plače, da zagrli čudovišna stvorenja i plače. Ali njegova svrha čvrsto je stajala u njemu. Osećao je da ne može da se povije do nežnosti, a da time ne pukne. Da uništim poglavara Kletnika, režao je u sebi. Da! "Ali ti...", promuklo je rekao, "...oni su rekli da je nemoguće. Da ne može biti."
<BR>&nbsp;&nbsp;&nbsp;&nbsp;&nbsp;"Ne može", zadrhtao je puzavac. "Praviteljevi prolazi ispod Kuraš Kvelinira su čuvani. Sam Kuraš Kvelinir je lavirint. Vatre Gorak Krembala čuvaju Praviteljev dom. Njegovi hodnici su prepuni zlobe i sluga. Čuli smo. Pravitelj nema tajni."
<BR>&nbsp;&nbsp;&nbsp;&nbsp;&nbsp;"A ipak ste nam pomogli." Džin je zvučao zamišljeno. "Izazivate Praviteljev bes. Niste to učinili iz nekog sitnog razloga."
<BR>&nbsp;&nbsp;&nbsp;&nbsp;&nbsp;"To je tačno." Onaj ko je to rekao kao da se plašio Penosledovih sledećih reči.
<BR>&nbsp;&nbsp;&nbsp;&nbsp;&nbsp;"Sigurno možete da pružite još neku pomoć."
<BR>&nbsp;&nbsp;&nbsp;&nbsp;&nbsp;"Da... da. O Gorak Krembalu ne govorimo... tamo nema ničega. Ali poznajemo puteve Kuraš Kvelinira. A i... i na Praviteljevom mestu isto... ima nečega. Ali..." Govornik je neodlučno zaćutao.
<BR>&nbsp;&nbsp;&nbsp;&nbsp;&nbsp;"Ali", odlučno je nastavio Penosled, "takva pomoć nije razlog za ono što ste nam već pružili. Nisam gluv ni slep, jeherini. Nešto drugo vas je navelo na ovaj poduhvat."
<BR>&nbsp;&nbsp;&nbsp;&nbsp;&nbsp;"Predanje", dahnuo je govornik i brzo se udaljio da se posavetuje sa stvorenjima iza sebe. Usledila je šaptava svađa tokom koje je Kovenant pokušavao da umiri osećanje narastajuće krize. Iz ko zna kojeg razloga, nadao se da će stvorenja odbiti da govore o svom predanju. Ali kada se puzavac vratio, Penosled je bio uporan. "Reci nam."
<BR>&nbsp;&nbsp;&nbsp;&nbsp;&nbsp;U pećini je odjekivala užasnuta tišina, a kada je govornik plašljivo uzvratio: "Hoćemo", začuo se hor prodornih uzvika. Nekoliko desetina jeherina se razbežalo, nesposobno da podnese rizik. "Moramo. Nema drugog načina."
<BR>&nbsp;&nbsp;&nbsp;&nbsp;&nbsp;Puzavac se približio još nekoliko stopa i skljokao se na pod, dahćući kao da ne može da diše. Ali trenutak kasnije podigao je glas i počeo da peva. Pesma je bila na čudnom jeziku koji Kovenant nije razumeo, a prelivi su bili toliko nesigurni od straha da nije mogao da razabere ni melodiju. Ipak... više po načinu na koji su jeherini slušali nego po samoj pesmi... osetio je deo njene moći, njenu privlačnost za stvorenja. Iako ništa nije razumeo, bio je dirnut.
<BR>&nbsp;&nbsp;&nbsp;&nbsp;&nbsp;Pesma je bila kratka, kao da su je duga razdoblja patnje ili ponizne upotrebe svela na običan kostur. Kada je bila gotova, govornik se oglasio tihim glasom. "Predanje. Jedina nada za jeherine... jedini deo naših života koji nije delo Pravitelja, gola svrha. Govori da su daleki prethodnici jeherina, oni koje nije stvorio Pravitelj, i sami bili Pravitelji. Ali nisu bili neplodni kao on... kao mi. Nisu bili naterani da se množe na tuđem mesu. Iz njihovih tela nicali su mladi koji su rasli i stvarali nove mlade. Tako se svet neprekidno obnavljao, čvrst i npostojan. Tako nešto se ne može zamisliti.
<BR>&nbsp;&nbsp;&nbsp;&nbsp;&nbsp;Ali Pravitelji su imali nedostatke. Neki su bili slabi, neki slepi, neki neoprezni. Među njima se rodio Pravitelj, neplodan i gorak, a oni nisu videli i nisu se uplašili onog što su učinili. Zato su pali pod njegovu vlast. Zarobio ih je, odveo u duboke ponore svog doma i iskoristio ih za početak stvaranja svojih vojski.
<BR>&nbsp;&nbsp;&nbsp;&nbsp;&nbsp;Mi smo poslednji ostaci tih pogrešnih ne-Praviteljevih dela. Njihov poslednji život očuvan je u nama. Da bi bili kažnjeni za njihove mane, osuđeni smo da pužemo kroz hodnike... bedni, oprezni i uvek uplašeni. Blato je naše sunce, krv i biće, naše meso i dom. Strah je naše nasleđe, jer Pravitelj bi nas jednom rečju oterao u smrt, nas koji živimo u senci njegovog doma. Ali bili smo oprezni u ime naše jedine nade. Jer rečeno je da ima onih koje Pravitelj nije načinio, a još su slobodni... da još donose mlade iz sopstvenih tela. Rečeno je da kada dođe vreme, rađaće se mladi bez mana... čisto potomstvo, nepodložno Pravitelju i njegovim delima... bez straha. Rečeno je da će taj jedan čist doći noseći simbole moći ka domu Pravitelja. Rečeno je da će osloboditi jeherine ako se dokažu... ako nađe da su vredni... da će izboriti od Pravitelja oslobođenje od straha i blata... ako... ako..." Puzavac nije mogao da nastavi. Glas mu se skljokao u tišinu i ostavio pećinu da bolno iščekuje odgovor koji bi je izbavio bede.
<BR>&nbsp;&nbsp;&nbsp;&nbsp;&nbsp;Ali Kovenant nije mogao da se savije bez pucanja. Osećao je da su jeherini usmerili pažnju na njega. Osećao je kako ga bezglasno mole, preklinju. Jesi li ti taj čisti? Ako ti pomognemo, hoćeš li nas osloboditi? Ali nije mogao da im pruži odgovor koji su želeli. Njihova živa smrt zasluživala je istinit odgovor, a ne lažnu nadu.
<BR>&nbsp;&nbsp;&nbsp;&nbsp;&nbsp;Rešio je da žrtvuje njihovu pomoć. Glas mu je bio grub; zvučao je besno. "Pogledajte me. I sami znate odgovor. Pod svim ovim blatom, ja sam bolestan, zaražen. I činio sam stvari... nisam čist. Izopačen sam."
<BR>&nbsp;&nbsp;&nbsp;&nbsp;&nbsp;Tišina je potrajala još koliko za udar srca... trenutak mirovanja dok se usmerena, drhtava nada oko njega raspadala. A onda se kroz brojne jeherine proneo piskavi jecaj očaja. Smesta je nestalo svetla. Vrišteći u mraku kao uklete duše, stvorenja su se razbežala.
<BR>&nbsp;&nbsp;&nbsp;&nbsp;&nbsp;Penosled je uhvatio Kovenanta da ga zaštiti od napada. Ali jeherini nisu napali; bežali su. Zvuk njihovih pokreta širio se pećinom kao vetar gubitka i odmah zamirao. Uskoro je opet zavladala tišina i mlitavo pala pred noge Kovenantu i Penosledu... kao prazan pokrov, ostatak oskrnavljenog groba.
<BR>&nbsp;&nbsp;&nbsp;&nbsp;&nbsp;Kovenantu su se grudi dizale u kratkim grčevima nalik na jecaje, ali savladao je sebe da bi se stopio sa tišinom. Nije mogao da se povije; slomio bi se ako bi morao da povije čvrstinu svoje odlučnosti. Kletniče! Trzao se u sebi. Kletniče! Previše si okrutan.
<BR>&nbsp;&nbsp;&nbsp;&nbsp;&nbsp;Osećao je da mu džin nudi utehu kroz ruku na ramenu. Želeo je da uzvrati, želeo je da nečim pokaže nasilnost svoje odluke. Ali pre nego što je stigao da progovori, tišina kao da je nestala i pretvorila se u zvuk tihog plača.
<BR>&nbsp;&nbsp;&nbsp;&nbsp;&nbsp;Zvuk je rastao dok ga je osluškivao. Usamljen i jadan, dizao se iz tame kao neizlečivi bol od kojeg je prazan vazduh pulsirao. Želeo je da ode do tog nekog, da ga nekako uteši. Ali kada se pokrenuo, zaustavljen je rečima ucveljene optužbe. "Očajanje je Praviteljevo delo."
<BR>&nbsp;&nbsp;&nbsp;&nbsp;&nbsp;"Oprosti mi", zaječao je Kovenant. "Kako bih mogao da vas slažem?" Tražio je pravi odgovor i nagonski nastavio. "Ali predanje se nije izmenilo. Nisam ga dotakao. Ne poričem vašu vrednost. Vi ste dostojni. Samo što ja... ja nisam taj čisti. On još nije došao. Ja nemam veze sa vašom nadom."
<BR>&nbsp;&nbsp;&nbsp;&nbsp;&nbsp;Nije bilo odgovora. Jecaji su još odjekivali u vazduhu; jednom oslobođen, neublaženi jad nije mogao da se zaustavi. Ali trenutak kasnije pojavio se blesak kamensvetla. Kovenant je prepoznao puzavca koji je govorio u ime jeherina.
<BR>&nbsp;&nbsp;&nbsp;&nbsp;&nbsp;"Hodi", plakao je, "hodi." Drhteći od jada, okrenuo se i ispuzao iz pećine.
<BR>&nbsp;&nbsp;&nbsp;&nbsp;&nbsp;Kovenant i džin su ga sledili bez oklevanja. U prisustvu tolikog jada ćutke su prihvatili sve što im je bilo namenjeno.
<BR>&nbsp;&nbsp;&nbsp;&nbsp;&nbsp;Vodio ih je nazad u hodnike... dalje od ranijeg puta, naviše kroz složeni lanac prolaza. Uskoro su kameni zidovi ponovo postali hladni i u vazduhu se osetio slab miris sumpora. Nešto kasnije... jedva više od pola milje od pećine... vodič se zaustavio.
<BR>&nbsp;&nbsp;&nbsp;&nbsp;&nbsp;Držali su se na pristojnoj udaljenosti od stvorenja i čekali dok je pokušavalo da zaustavi jecaje. Bilo je bolno posmatrati njegove napore na slabom kamensvetlu, ali čekali su savladavajući sopstvena osećanja. Kovenant je bio spreman da čeka koliko god bude bilo potrebno. Izgleda da je jeherinima mogao da ponudi samo strpljenje.
<BR>&nbsp;&nbsp;&nbsp;&nbsp;&nbsp;Nisu dugo čekali. Savladao je svoj bol i progovorio stegnutog grla. "Ovaj tunel... završava se u Kuraš Kveliniru. Na svakom zaokretu birajte pravac prema vatri. Morate proći kroz Praviteljev prolaz. Biće čuvan. Iza njega uvek skrećite od vatre. Naići ćete na Gorak Krembal. Ne možete da ga pređete... morate da ga pređete. Iza njega su stene Praviteljevog mesta.
<BR>&nbsp;&nbsp;&nbsp;&nbsp;&nbsp;Ulaz je čuvan, ali nema kapije. U njemu je prepuno... ali ima tajnih prolaza... Pravitelj ima tajne prolaze koje njegove sluge ne koriste. U ulazu postoje vrata. Ne možete ih videti. Morate ih naći. Pritisnite jednom sredinu gornje grede. Naći ćete mnogo prolaza i skrovišta."
<BR>&nbsp;&nbsp;&nbsp;&nbsp;&nbsp;Puzavac se okrenuo i počeo da se vuče nazad niz tunel. Svetlo mu je zatitralo i zgaslo, ostavljajući Kovenanta i Penosleda u tami. Iz daljine praznog hodnika stvorenje je zaječalo. "Pokušaj da veruješ da si čist." A onda je zvuk bola minuo i više ga nije bilo.
<BR>&nbsp;&nbsp;&nbsp;&nbsp;&nbsp;Posle dugog trenutka ćutanja Penosled je dotakao Kovenantovo rame. "Prijatelju... jesi li dobro čuo? Dao nam je dragocenu pomoć. Da li se sećaš svega što je rekao?"
<BR>&nbsp;&nbsp;&nbsp;&nbsp;&nbsp;Kovenant je u džinovom glasu osetio nešto konačno. Ali bio je previše obuzet gorkim iskušenjem sopstvenog nauma da bi se upitao šta taj glas znači. "Ti si zapamtio", kruto je odvratio. "Računam na tebe. vodi me tamo."
<BR>&nbsp;&nbsp;&nbsp;&nbsp;&nbsp;"Prijatelju... Neverniče", počeo je džin nesigurno, pa prekinuo, odustajući od toga što je hteo da kaže. "Hajde, onda." Uhvatio je Kovnenata za rame i okrenuo ga. "Učinićemo šta možemo."
<BR>&nbsp;&nbsp;&nbsp;&nbsp;&nbsp;Nastavili su uz tunel. Posle dve oštre okuke počeo je strmo da se penje i sužava. Uskoro je Kovenant morao da se spusti na sve četiri. Penosled je disao tik iza njega, povremeno mu pomažući guranjem, a Kovenant se vukao i grebao naviše, nastavljao da se spotiče, a kamen je postajao sve tešnji i tešnji.
<BR>&nbsp;&nbsp;&nbsp;&nbsp;&nbsp;A onda se tunel završio slepim zidom. Kovenant je počeo da pipa neosetljivim rukama. Nije našao nikakav prolaz... ali nije mogao da dohvati tavanicu. Kada je podigao pogled, video je visoko nad glavom daleki otvor ispunjen nejasnim crvenim svetlom.
<BR>&nbsp;&nbsp;&nbsp;&nbsp;&nbsp;Stisnuti jedan uz drugog, uspeli su da se usprave na kraju tunela. Nejasni otvor bio je na dohvat ruke Penosledu. Pažljivo je podigao Kovenanta i proturio ga kroz prozor.
<BR>&nbsp;&nbsp;&nbsp;&nbsp;&nbsp;Kovenant se uspentrao na okomiti usek u kamenu. Puzeći po dnu, pošao je napred i izvirio u nešto nalik na kratak hodnik bez krova. Zidovi su bili od glatkog kamena, desetinama stopa visoki. Izgledalo je kao da su grubo utesani u divlju, crnu, užarenu stenu... prolaz koji je besmisleno vodio od jednog do drugog slepog zida. Ali čim su mu se oči privikle na svetlo, otkrio je spojeve na oba kraja prolaza.
<BR>&nbsp;&nbsp;&nbsp;&nbsp;&nbsp;Svetlo je dopiralo sa noćnog neba. Duž jedne ivice zidova videlo se mutno crvenkasto svetlo... odsjaj daleke vatre. Vazduh je bio oštar i pun sumpora; da nije bilo hladno, Kovenant bi pomislio da su već blizu Uboj Plampepela.
<BR>&nbsp;&nbsp;&nbsp;&nbsp;&nbsp;Kada se uverio da je prolaz prazan, tiho je pozvao Penosleda. Džin je poskočio, proturio glavu i ramena kroz otvor i izmigoljio se napolje. Začas je stajao kraj Kovenanta.
<BR>&nbsp;&nbsp;&nbsp;&nbsp;&nbsp;"Ovo je Kuraš Kvelinir", šapnuo je kad se osvrnuo, "Lomnik Bregovi. Ako nisam potpuno izgubio orijentaciju, daleko smo od prolaza o kojem je govorio Banor. Bez pomoći jeherina bilo bi nam stvarno teško da nađemo put." Mahnuo je Kovenantu da ga prati. "Ostani iza mene. Ako nas otkriju, moram znati gde si."
<BR>&nbsp;&nbsp;&nbsp;&nbsp;&nbsp;Klizajući se napred kao da je odmoran i spreman za šunjanje, pošao je ka plamenom odsjaju, a Kovenant je hramao za njim na bosim, neosetljivim nogama. Blizu kraja hodnika oprezno su se stisli uza zid. Kovenant je zadržao dah dok je Penosled virio iza ugla. Trenutak kasnije džin mu je dao znak. Obojica su požurila u sledeći prolaz, skrećući ka crvenom sjaju na nebu.
<BR>&nbsp;&nbsp;&nbsp;&nbsp;&nbsp;Ovaj hodnik bio je duži od prethodnog. Naredni su bili izuvijani i krivudavi; menjali su pravac, vraćali se nazad, vijugali kroz crnu grubu stenu kao izmučene zmije. Kovenant je uskoro izgubio osećanje da napreduju. Bez uputstava jeherina pokušao bi da nadoknadi izgubjene razdaljine, ispravi očite greške. Ponovo je shvatio koliko mu je život od početka zavisio od drugih ljudi. Atiaran, Elena, Lena, Banor, Triok, Mhoram, jeherini... bez njih ne bi nikuda stigao i ništa postigao. Na njegovu grubost, bes i neopravdanu nesmotrenost uzvratili su mu održavajući ga u životu i dajući mu svrhu. A sada je potpuno zavisio od Srdosolje Penosleda.
<BR>&nbsp;&nbsp;&nbsp;&nbsp;&nbsp;To za gubavca nije bio dobar znak.
<BR>&nbsp;&nbsp;&nbsp;&nbsp;&nbsp;Klancao je dalje pod okriljem teškog znamenja. Ranu je osećao kao teret od kojeg nije mogao da podigne glavu; sumporasti vazduh kao da mu je isisavao snagu iz pluća. Vremenom je počeo da se oseća utrnulo i bezosećajno, kao da besciljno luta.
<BR>&nbsp;&nbsp;&nbsp;&nbsp;&nbsp;Ipak je primetio pojačano svetlo iza oštre okuke u jednom hodniku. Blesak je bio kratak... otvorio se i zatvorio kao vrata...ali nagnao ga je u oprez. Privio se uz džinove noge kao senka dok su se približavali uglu.
<BR>&nbsp;&nbsp;&nbsp;&nbsp;&nbsp;Iza okuke su dopirali grleni glasovi. Kovenant se zgrčio od pomisli na poteru, a onda se smirio. Glasovima je nedostajala žurba i oprez lovaca.
<BR>&nbsp;&nbsp;&nbsp;&nbsp;&nbsp;Penosled je provirio iza ugla, a Kovenant se sagnuo ispod njega da pogleda i sam.
<BR>&nbsp;&nbsp;&nbsp;&nbsp;&nbsp;Iza okuke, hodnik se otvarao u široku prostoriju slabo osvetljenu dvama malim kamensvetlima, po jednim kraj svakog ulaza u otvoreni prostor. Kraj daljeg zida, na pola puta između dva kamena, stajala je tamna grupa poluljudskih stvorenja. Kovenant ih je izbrojao deset. Držali su koplja i stajali opušteno ili umorno, međusobno razgovarajući tihim, promuklim glasovima. Onda ih se pet okrenulo ka zidu. Deo stene se otvorio i ispustio mlaz crvenog svetla. Kovenant je nazro dubok tunel iza otvora. Pet stvorenja prošlo je kroz prolaz i zatvorilo kamen za sobom. Vrata su se zatvorila tako čvrsto da ni tračak svetla nije pokazivao postojanje tunela.
<BR>&nbsp;&nbsp;&nbsp;&nbsp;&nbsp;"Smena straže", šapnuo je Penosled. "Srećom nas je svetlo upozorilo."
<BR>&nbsp;&nbsp;&nbsp;&nbsp;&nbsp;Pošto su se vrata zatvorila, stražari su se postavili pod tamni zid, tako da su bili gotovo nevidljivi, i zaćutali.
<BR>&nbsp;&nbsp;&nbsp;&nbsp;&nbsp;Kovenant i Penosled su se povukli malo dalje od ugla. Kovenant je bio uzrujan; nije mogao da smisli način na koji bi prošli pored straže, ali onako iscrpljen užasavao se napora treganja kroz lavirint za novim prolazom. Ali Penosled nije oklevao. Prineo je usta uz Kovenantovo uvo i žurno šapnuo. "Ostani sakriven. Kada te pozovem, pređi preko otvorenog prostora i skreni dalje od Uboj Plampepela. Čekaj me iza jedne od okuka."
<BR>&nbsp;&nbsp;&nbsp;&nbsp;&nbsp;Kovenantu je glava odzvanjala od strepnje. "Šta ćeš da učiniš?"
<BR>&nbsp;&nbsp;&nbsp;&nbsp;&nbsp;Džin se iscerio, ali na blatnjavom licu nije imao ni traga raspoloženja, a oči su mu gladno blistale. "Mislim da ću raspaliti jednom-dvaput ove Praviteljeve spodobe." Pre nego što je Kovenant stigao da odgovori, vratio se do ugla.
<BR>&nbsp;&nbsp;&nbsp;&nbsp;&nbsp;Penosled je obema rukama pretraživao zid dok nije našao ispupčeno parče kamena. Istog časa napeo je mišiće i izbočina mu je ostala u ruci.
<BR>&nbsp;&nbsp;&nbsp;&nbsp;&nbsp;Za trenutak je izvirio iza ugla i odmah zavitlao kamen. Pao je uz reski udar na udaljenom kraju hodnika.
<BR>&nbsp;&nbsp;&nbsp;&nbsp;&nbsp;Jedan stražar doviknuo je naređenje ostalima. Zgrabili su koplja i pošli ka izvoru buke.
<BR>&nbsp;&nbsp;&nbsp;&nbsp;&nbsp;Penosled im je dao trenutak da se pokrenu, a onda se bacio na njih.
<BR>&nbsp;&nbsp;&nbsp;&nbsp;&nbsp;Kovenant je skočio do ugla i ugledao Penosleda kako juriša na stražare. Gledali su na drugu stranu. Penosled je na svojim dugačkim nogama prevalo razdaljinu u šest tihih koraka. Primetili su ga samo trenutak pre nego što se sručio na njih kao lavina.
<BR>&nbsp;&nbsp;&nbsp;&nbsp;&nbsp;Bili su krupni, snažni borci, ali on je bio džin. Bio je ogroman u odnosu na njih. Jedan zamah, dva, tri... jednog za drugim zdrobio je trojicu, udarajući ih u glavu ili grudi, i bacio se na četvrtog.
<BR>&nbsp;&nbsp;&nbsp;&nbsp;&nbsp;Stvorenje je počelo da se povlači, pokušavajući da upotrebi koplje. Penosled mu je istrgao oružje iz ruku i razbio stražaru glavu jednim zamahom držalje.
<BR>&nbsp;&nbsp;&nbsp;&nbsp;&nbsp;Ali to je trajalo trenutak predugo; peti stražar imao je vremena da stigne do ulaza u tunel. Vrata su se širom otvorila. Blesnulo je svetlo. Stražar je nestao kroz crveno kameno grlo.
<BR>&nbsp;&nbsp;&nbsp;&nbsp;&nbsp;Penosled je jurnuo ka otvoru. U desnoj ruci držao je koplje. U njegovoj pesnici izgledalo je jedva veće od strele, ali zamahnuo je preko ramena kao džilitom i bacio ga za stražarom.
<BR>&nbsp;&nbsp;&nbsp;&nbsp;&nbsp;Iz tunela je odjeknuo prigušeni uzvik bola.
<BR>&nbsp;&nbsp;&nbsp;&nbsp;&nbsp;Džin se okrenuo ka Kovenantu. "Sada!" dreknuo je. "Trči!"
<BR>&nbsp;&nbsp;&nbsp;&nbsp;&nbsp;Kovenant je pošao, pokrenut džinovom hitnjom; ali nije mogao da trči, nije mogao da primora udove na tako brze pokrete. Prijatelj ga je dirnuo. Penosled je stajao u jasnom kamensvetlu sa okrvavljenim rukama i cerio se od uha do uha. Divlje oduševljenje izopačilo mu je lice; radost mu je crveno blistala iz upalih očiju.
<BR>&nbsp;&nbsp;&nbsp;&nbsp;&nbsp;"Penoslede?" šapnuo je Kovenant kao da ga od tog imena boli grlo. "Džine?"
<BR>&nbsp;&nbsp;&nbsp;&nbsp;&nbsp;"Idi!" povikao je džin i okrenuo se ka tunelu. Jednim pokretom ruke je zalupio kamena vrata.
<BR>&nbsp;&nbsp;&nbsp;&nbsp;&nbsp;Kovenant je stajao žmirkajući u relativnoj tami dok je gledao Penosleda kako sakuplja tri preostala koplja, nosi ih do vrata, lomi ih i gura komade u pukotine oko vrata da bi ih blokirao.
<BR>&nbsp;&nbsp;&nbsp;&nbsp;&nbsp;Kada je završio, udaljio se od zida. Tek tada je shvatio da ga Kovenant nije poslušao. Smesta se ustremio na Nevernika i zgrabio ga za ruku. "Budalo!" prasnuo je i okrenuo Kovenanta ka daljem prolazu. "Zar mi se podsmevaš?" Ali ruka mu je bila klizava od krvi. Stisak je popustio i slučajno odgurnuo Kovenanta koji se svom težinom zabio u kamen.
<BR>&nbsp;&nbsp;&nbsp;&nbsp;&nbsp;Kovenant se skljokao niz zid, dahćući da bi došao do vazduha. "Penoslede... šta ti se desilo?"
<BR>&nbsp;&nbsp;&nbsp;&nbsp;&nbsp;Penosled je stigao do njega, zgrabio ga za ramena i protresao. "Ne rugaj mi se. Činim ovo za tebe!"
<BR>&nbsp;&nbsp;&nbsp;&nbsp;&nbsp;"Nemoj zbog mene", pobunio se Kovenant. "Ne činiš to zbog mene."
<BR>&nbsp;&nbsp;&nbsp;&nbsp;&nbsp;Džin se iskezio i podigao Kovenanta. "Budala si ako veruješ da ćemo ikako drugačije preživeti." Noseći Nevernika pod rukom kao tvrdoglavo dete, pošao je dugim koracima kroz lavirint ka Uboj Plampepelu.
<BR>&nbsp;&nbsp;&nbsp;&nbsp;&nbsp;Sada je na svakoj raskrsnici skretao dalje od odsjaja vatre na nebu. Kovenant mu je landarao u rukama, zahtevajući da bude spušten; ali Penosled nije pristao sva dok nije ostavio za sobom tri okuke i isto toliko zaokreta. Onda se zaustavio i postavio Kovenanta na noge.
<BR>&nbsp;&nbsp;&nbsp;&nbsp;&nbsp;Kovenant se zateturao i povratio ravnotežu. Želeo je da viče na džina, da besni, da zahteva objašnjenje. Ali nije imao reči. Uprkos samom sebi, razumeo je Srdosolju Penosleda. Poslednji Bezemljaš zadao je udarce koji se ne mogu povući ili zaustaviti; Kovenant nije mogao da se pretvara kako ne razume. Ali srce ga je ipak bolelo. Bio mu je potreban neki drugi odgovor na sopstvenu nevolju.
<BR>&nbsp;&nbsp;&nbsp;&nbsp;&nbsp;Prošlo je nekoliko trenutaka pre nego što je začuo zvuk koji je privukao Penosledovu pažnju. Ali onda ga je razabrao... udaljene, ponovljene odjeke nalik na udaranje gredom po kamenu. Pretpostavio je šta je to: stvorenja Opakog pokušavala su da se probiju iz tunela u lavirint. Trenutak kasnije začuo je oštar, prodoran zvuk i uzvike.
<BR>&nbsp;&nbsp;&nbsp;&nbsp;&nbsp;Džin mu je spustio ruku na rame. "Hodi."
<BR>&nbsp;&nbsp;&nbsp;&nbsp;&nbsp;Kovenant je potrčao da bi održao korak sa Penosledom. Zajedno su žurili kroz hodnike.
<BR>&nbsp;&nbsp;&nbsp;&nbsp;&nbsp;Sada su zanemarili svu opreznost, nisu ni pokušavali da se zaštite od onog što možda leži pred njima. Na svakoj raskrsnici lavirinta skretali su dalje od crvenog bleska, a na svakoj krivini ili okretu približavali su se vatri, dublje u gustu, oštru atmosferu Gorak Krembala. Kovenant je sada osećao toplotu u vazduhu, zagušljivu vrelinu nalik na sažižuću pustinju bez vetra. Kako je rasla, niz leđa su mu se slivali potočići znoja. Promuklo je dahtao, spoticao se po neravnom kamenu, nastavljao da trči. Povremeno bi začuo uzvike potere kako odjekuju od zidova Kuraš Kvelinira.
<BR>&nbsp;&nbsp;&nbsp;&nbsp;&nbsp;Kad god bi se spotakao, džin ga je podizao i neko vreme nosio. To se dešavalo sve češće i češće. Od iscrpljenosti i praznine obuzimala ga je vrtoglavica. Izubijao se od padanja sve dok nije bio prekriven modricama od glave do pete.
<BR>&nbsp;&nbsp;&nbsp;&nbsp;&nbsp;Kada je naišla, promena je bila toliko nagla da ga je gotovo otupela. Jednog treutka se spoticao kroz niz slepih hodnika, a sledećeg je bio na otvorenim obalama Uboj Plampepela.
<BR>&nbsp;&nbsp;&nbsp;&nbsp;&nbsp;Upao je u svetlo i vrelinu lave i stao. Bregovi su se naglo završavali; našao se na obali mrtvog pepela deset jardi od mučno crvene reke rastopljenog kamena.
<BR>&nbsp;&nbsp;&nbsp;&nbsp;&nbsp;Pod tamnom kupolom noći Uboj Plampepel je na obe strane skretao van domašaja pogleda. Ključao je i pušio se, šaljući u vazduh blistave mlazeve lave i sumpora, kovitlajući se kao da ne teče nego ključa u mestu. Ipak, nije bilo nikakvog zvuka; tišina je nemo napala Kovenantov sluh, kao da je iznenada ogluveo. Osećao se kao da mu je meso sagorelo do kostiju, kao da se guši od vrelog sumpora, ali lava mu se čudno prenosila preko očiju kao da je nečujna... košmarna pojava, neverovatno živa i nestvarna.
<BR>&nbsp;&nbsp;&nbsp;&nbsp;&nbsp;Isprva je video samo nju kako se proteže od pepeljaste obale do najdaljih granica oba obzorja. Ali kada je treptanjem uspeo da izbistri vrelinom zamagljen vid, video je da je lava manje od pedeset jardi široka. Iza nje nije mogao da razabere ništa osim uskog pojasa pepela. Vrelo crveno svetlo ostavljalo je sve drugo u tami, čineći noć na drugoj strani crnom i bezdanom kao otvorena usta pakla.
<BR>&nbsp;&nbsp;&nbsp;&nbsp;&nbsp;Jeknuo je od prizora, od pomisli da Kletnikov tabor stoji preteći i skriven iza ove nepremostive vatre. Ovde su se svi njegovi naumi i bol pretvarali u ništavilo. Uboj Plampepel nisu mogli da pređu. Tog časa se trgao i okrenuo od niza odjeka kevtanja. Očekivao je da ugleda spodobe kako se slivaju iz hodnika.
<BR>&nbsp;&nbsp;&nbsp;&nbsp;&nbsp;Zvuk je zamro kada je potera skrenula u neki drugi hodnik. Ali nije mogla biti daleko. "Penoslede!" uzviknuo je Kovenant, a glas mu je drhtao od straha uprkos naporima da ga zauzda. "Šta ćemo sada?"
<BR>&nbsp;&nbsp;&nbsp;&nbsp;&nbsp;"Slušaj me!" Odgovorio je Penosled. Bio je obuzet grozničavom žurbom. "Moramo da pređemo odmah... pre nego što nas vide. Ako tebe vide... ako Dušomor sazna da si prešao... goniće te i na drugoj strani. Zarobiće te."
<BR>&nbsp;&nbsp;&nbsp;&nbsp;&nbsp;"Prešao?" Kovenant je zinuo. "Ja?"
<BR>&nbsp;&nbsp;&nbsp;&nbsp;&nbsp;"Ako nas ne vide, neće ni pretpostaviti šta smo učinili. Misliće da si negde drugde u lavirintu... tražiće te tamo, a ne u predgorju Pustog Grobišta."
<BR>&nbsp;&nbsp;&nbsp;&nbsp;&nbsp;"Da pređem to? Jesi li poludeo? Šta misliš da sam?" Nije mogao da poveruje sopstvenim ušima. Ranije je pretpostavljao da će on i Penosled nekako preći Uboj Plampepel, ali to je smatrao dok nije video ovaj šanac lave oko Kletnikovog prebivališta, nije shvatio stvarnu neizmernost prepreke. Sada je uvideo svoju glupost. Osećao je da će, ako priđe još dva koraka bliže lavi, koža početi da mu gori.
<BR>&nbsp;&nbsp;&nbsp;&nbsp;&nbsp;"Ne", odgovorio je Penosled. Glas mu je bio pun rešenosti. "Borio sam se da se pripremim. Možda ću čineći ovo moći da poništim dugu štetu svog života pre nego što umrem. Prijatelju, preneću te preko."
<BR>&nbsp;&nbsp;&nbsp;&nbsp;&nbsp;Smesta je podigao Kovenanta uvis i poseo ga na svoja široka ramena.
<BR>&nbsp;&nbsp;&nbsp;&nbsp;&nbsp;"Spusti me!" pobunio se Kovenant. "Šta to, do đavola, radiš?"
<BR>&nbsp;&nbsp;&nbsp;&nbsp;&nbsp;Džin se okrenuo da pogleda plameni tečni kamen. "Ne diši!" Oštro je naredio. "Moja snaga će ti pomoći da izdriš vrelinu, ali spržiće ti pluća ako udahneš!"
<BR>&nbsp;&nbsp;&nbsp;&nbsp;&nbsp;"Prokletstvo, džine! Spusti me! Ubićeš nas obojicu!"
<BR>&nbsp;&nbsp;&nbsp;&nbsp;&nbsp;"Ja sam poslednji džin", zarežao je Penosled. "Izgbiću život kako ja odaberem."
<BR>&nbsp;&nbsp;&nbsp;&nbsp;&nbsp;Pre nego što je Kovenant stigao išta da kaže, Penosled se sjurio niz pepeljastu obalu ka lavi Uboj Plampepela.
<BR>&nbsp;&nbsp;&nbsp;&nbsp;&nbsp;Sa poslednje ivice obale snažno je odskočio preko rastopljenog kamena. Kada su mu stopala dotakla lavu, počeo je da trči svom svojom ogromnom snagom prema dalekoj obali.
<BR>&nbsp;&nbsp;&nbsp;&nbsp;&nbsp;Kovenant je gotovo izgubio svest od naglog naleta jare. Čuo je udaljeno cviljenje, ali prošlo je nekoliko trenutka pre nego što je shvatio da to dopire iz njegovog grla. Vatra ga je zaslepela, izbrisala mu iz očiju sve osim divljeg crvenila. Zarivala se u njega kao da mu otkida meso sa kostiju.
<BR>&nbsp;&nbsp;&nbsp;&nbsp;&nbsp;Ali nije ga ubila. Izdržljivost se slivala u njega iz džina. Prsten ga je pekao na obogaljenoj šaci kao da upija ovu stravu, olakšavajući napor njegovom telu.
<BR>&nbsp;&nbsp;&nbsp;&nbsp;&nbsp;Osećao je da džin tone pod njim. Lava je bila gušća od blata ili živog peska, ali sa svakim korakom džin je tonuo sve dublje u nju. Do trenutka kada je dugim koracima prešao polovinu razdaljine, bio je utonuo preko kolena. Ipak nije posustajao. Njegova agonija penjala se kroz ramena do Kovenanta. Ipak je i dalje napredovao, napinjući svaki mišić preko svih granica u naporu da stigne do druge obale.
<BR>&nbsp;&nbsp;&nbsp;&nbsp;&nbsp;Kovenant je prestao da cvili kako bi zadržao dah, iako ga je Penosledov bol pekao jače od vreline lave. Pokušao je da umom posegne ka belom zlatu, da izvuče iz njega snagu i time pomogne džinu. Ali nije mogao da razabere je li uspeo. Crvena vatra zamaglila mu je čula. U još dva koraka Penosled je potonuo do pojasa. Zgrabio je Kovenanta za članke i potisnuo ga naviše, tako da mu je Nevernik stajao na ramenima. Kovenant se klatio na nesigurnom postolju, ali Penosledov stisak na člancima bio je čelično čvrst i držao ga uspravnog.
<BR>&nbsp;&nbsp;&nbsp;&nbsp;&nbsp;Još dva koraka... lava je stigla Kovenantu do grudi. Savladao je bol na trenutak da bi dahnuo preko neme vatre. "Seti se jeherina!" Onda je počeo da urliče, nesposoban da dalje trpi crvenu rastopljenu agoniju.
<BR>&nbsp;&nbsp;&nbsp;&nbsp;&nbsp;Kovenant ništa nije video, nije znao koliko daleko su stigli. Nadnesen nad lavom, zadržavao je dah, savladavao se da se ne pridruži džinovom užasnom vrisku. Džin je nastavio, potiskujući se izmučenim nogama kao da prolazi kroz vodu.
<BR>&nbsp;&nbsp;&nbsp;&nbsp;&nbsp;Ali na kraju je nesigurno stao. Težina i bol lave su ga zaustavili. Nije mogao dalje.
<BR>&nbsp;&nbsp;&nbsp;&nbsp;&nbsp;Poslednjim, užasnim naporom se izdigao, zaneo unazad, usmerio svu snagu u ramena. Izvijajući se toliko da je gotovo istrgao ruke iz ramena, bacio je Kovenanta ka obali.
<BR>&nbsp;&nbsp;&nbsp;&nbsp;&nbsp;Kovenant je u luku preleteo kroz zaslepljujuću vatru, boreći se protiv iznenadnog sažižućeg bola.
<BR>&nbsp;&nbsp;&nbsp;&nbsp;&nbsp;Sleteo je na mrtvo ugljevlje pet stopa od Uboj Plampepela. Pepeo se ugnuo pod njim, popustio, upio deo udara. Boreći se za dah, prevrnuo se i podigao na kolena. Nije ništa video; bio je zaslepljen suzama. Otro je vlagu iz očiju neosetljivim prstima, žurno zatreptao i naterao se da usmeri pogled.
<BR>&nbsp;&nbsp;&nbsp;&nbsp;&nbsp;Deset ili više stopa dalje u lavi, ugledao je jednu Penosledovu ruku nad površinom. Za trenutak se beskorisno grčila, pokušavajući da nađe uporište u sumporovitom vazduhu. A onda je pošla za džinom u rastopljene dubine.
<BR>&nbsp;&nbsp;&nbsp;&nbsp;&nbsp;Penoslede! - nemo je kriknuo Kovenant. Nije imao dovoljno vazduha da glasno vrisne. Penoslede!
<BR>&nbsp;&nbsp;&nbsp;&nbsp;&nbsp;Vrelina ga je divlje udarala. Kroz nalete toplote dopirali su nejasni uzvici... zvuk nadolazeće potere.
<BR>&nbsp;&nbsp;&nbsp;&nbsp;&nbsp;Pre nego što nas vide, tupo se prisetio Kovenant. Penosled je učinio ovo za njega da ga ne bi videli... tako da Kletnik ne bi znao daje on prešao Uboj Plampepel. Želeo je da ostane klečeći na mestu dok se ne utopi u vrelini i bolu, ali nesigurno se podigao na noge.
<BR>&nbsp;&nbsp;&nbsp;&nbsp;&nbsp;Penoslede! Prijatelju!
<BR>&nbsp;&nbsp;&nbsp;&nbsp;&nbsp;Ukočeno se teturajući, prešao je preko niskog, golog grebena i upao u plitak jarak sa druge strane. Smesta ga je sustigao nalet izmorenosti i prepustio se snu. Dugo je ležao u sopstvenoj noći, sanjajući o nemogućem sunčevom svetlu.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
