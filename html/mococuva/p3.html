<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. SPAS
<P>&nbsp;&nbsp;&nbsp;&nbsp;&nbsp;Hladan vetar duvao je kroz Kovenantovu dušu dok se borio da ustane iz kamena. Ledio ga je kao da mu je srž iz kostiju ležala otvorena na udaru okrutnog leda - okrutnog i ciničnog, prožetog onim slabim i bezdanim zelenim prelivom koji predstavlja suprotnost svemu zelenom što raste. No, to ga je polako napustilo i skliznulo u neku drugu dimenziju. Postao je svesniji kamena. Granitna nepopustljivost se sklapala oko njega; počeo je da oseća gušenje.
<BR>&nbsp;&nbsp;&nbsp;&nbsp;&nbsp;Stao je da mlati rukama i nogama, pokušavajući da dosegne do površine. Neko vreme nije bio siguran čak ni da li mu se udovi pokreću. Onda mu je zglobove zahvatio niz trzaja. Osetio je po laktovima i kolenima da udara o nešto tvrdo.
<BR>&nbsp;&nbsp;&nbsp;&nbsp;&nbsp;Lupao je rukama i nogama po padini. Iza prigušenih udara koje je proizvodio čuo je zvuk tekuće vode. Sunce je istinski sijalo negde iza njega. Trzajem je podigao glavu.
<BR>&nbsp;&nbsp;&nbsp;&nbsp;&nbsp;Isprva nije mogao da se orijentiše. Preko vidnog polja tekao mu je potok; osećao je da ga gleda odozgo i da je strmina niz koju je tekao nemoguće izvijena pod njim. Konačno je shvatio da ne gleda naniže u potok. Ležao je poprečke na padini. Breg se dizao iznad njega zdesna, a spuštao sleva.
<BR>&nbsp;&nbsp;&nbsp;&nbsp;&nbsp;Okrenuo je glavu da bi potražio devojčicu i zmiju.
<BR>&nbsp;&nbsp;&nbsp;&nbsp;&nbsp;Nije mogao da usredsredi pogled. Nešto belo bleštalo mu je pred licem i sprečavalo ga da gleda nizbrdo.
<BR>&nbsp;&nbsp;&nbsp;&nbsp;&nbsp;Začuo je tanak, dečiji glas tik pored sebe. "Gospodine? Jeste li dobro, gospodine? Pali ste."
<BR>&nbsp;&nbsp;&nbsp;&nbsp;&nbsp;Pokušavao je da gleda suviše daleko. S naporom je preneo pogled bliže i konačno ustanovio da sa razdaljine od nekoliko inča pilji u golu cevanicu. Na sunčevoj svetlosti izgledala je bela i čista kao da je upravo miropomazana. No, već se videlo oticanje. A u sredini otoka video je dve sitne crvene tačke nalik na dvostruki ubod iglom.
<BR>&nbsp;&nbsp;&nbsp;&nbsp;&nbsp;"Gospodine?" Ponovo je reklo dete. "Jeste li dobro? Ugrizla me je zmija. Boli me noga."
<BR>&nbsp;&nbsp;&nbsp;&nbsp;&nbsp;Ledena zima koju je ostavio za sobom prosto je jurnula na njega iz dubine uma. Počeo je da drhti. No, prisilio je sebe da zanemari hladnoću i usmeri svu svoju pažnju na ona dva traga ujeda. Ne skidajući pogled sa njih, uspeo je da nekako sedne. Modrice su zarežale na njega, a čelo mu je bolno pulsiralo, ali nije obraćao pažnju na bol, kao da nema nikakve veze sa njim. Privukao je devojčicu drhtavim rukama.
<BR>&nbsp;&nbsp;&nbsp;&nbsp;&nbsp;Zmijski ujed, tupo je pomislio. Šta se radi sa zmijskim ujedom?
<BR>&nbsp;&nbsp;&nbsp;&nbsp;&nbsp;"Dobro", rekao je i smesta prekinuo. Glas mu je drhtao i nije nimalo ulivao sigurnost, a grlo mu je bilo toliko suvo da nije mogao da ga kontroliše. S naporom je progutao pljuvačku i prigrlio tanke dečije kosti na grudi. "Dobro je. Sve će biti dobro. Tu sam. Pomoći ću ti."
<BR>&nbsp;&nbsp;&nbsp;&nbsp;&nbsp;Zvučao je groteksno samom sebi - vampirski beskorisno. Od posekotine na usni i desnima nije mogao dobro da govori. I to je prenebregao. Nije imao snage da se brine i o tome. Grozničava izmaglica prljila mu je misli, tako da mu je bila potrebna sva snaga da se izbori sa njom i priseti se prve pomoći za zmijski ujed.
<BR>&nbsp;&nbsp;&nbsp;&nbsp;&nbsp;Zurio je u tragove zuba sve dok se nije setio. Zaustavi cirkulaciju, rekao je samom sebi kao da je glup. Seci. Izvuci otrov.
<BR>&nbsp;&nbsp;&nbsp;&nbsp;&nbsp;Gurnuo je sebe u pokret i potražio perorez.
<BR>&nbsp;&nbsp;&nbsp;&nbsp;&nbsp;Kada ga je izvukao, spustio ga je na zemlju i počeo da kopa po mozgu punom đubreta u potrazi za nečim što će poslužiti kao podvez. Svoj kaiš neće moći da upotrebi jer nema načina da ga čvrsto zategne. Devojčica nije imala pojas na haljini. Njene pertle nisu izgledale dovoljno dugačke.
<BR>&nbsp;&nbsp;&nbsp;&nbsp;&nbsp;"Boli me noga", rekla je žalostivo. "Hoću moju mamu."
<BR>&nbsp;&nbsp;&nbsp;&nbsp;&nbsp;"Gde ti je mama?" Progunđao je Kovenant.
<BR>&nbsp;&nbsp;&nbsp;&nbsp;&nbsp;"Tamo", pokazala je neodređeno niz potok. "Daleko. Tata me je istukao pa sam se iskrala."
<BR>&nbsp;&nbsp;&nbsp;&nbsp;&nbsp;Kovenant je stegao devojčicu jednom rukom da bi joj onemogućio pokrete i time sprečio širenje otrova. Slobodnom rukom izvukao je pertlu iz leve cipele, ali ispostavilo se da je sva iskrzana i iskidana. Vatru mu paklenu, očajno je zastenjao. Suviše je odugovlačio. Drhteći, počeo je da izvlači desnu pertlu.
<BR>&nbsp;&nbsp;&nbsp;&nbsp;&nbsp;Uskoro ju je držao u ruci, celu.
<BR>&nbsp;&nbsp;&nbsp;&nbsp;&nbsp;"Dobro", nesigurno je rekao. "Sada... moram da učinim nešto zbog tog ujeda. Prvo moram da ti podvežem nogu - tako se otrov neće širiti. Onda ću morati da ti malo zasečem nogu. Tako će otrov izaći napolje i neće te toliko boleti." Trudio se de deluje smireno. "Jesi li ti hrabra devojčica?"
<BR>&nbsp;&nbsp;&nbsp;&nbsp;&nbsp;Odgovorila mu je sasvim ozbiljno. "Tata me je istukao, ali nisam plakala. Pobegla sam." Nije ostalo ni traga od njenog ranijeg užasa.
<BR>&nbsp;&nbsp;&nbsp;&nbsp;&nbsp;"Baš fino", promrmljao je. Više nije bilo odlaganja; otok je primetno rastao, a po beloj koži širila se plavičasta mrlja. Obmotao je pertlu iznad kolena povređene noge.
<BR>&nbsp;&nbsp;&nbsp;&nbsp;&nbsp;"Stani na drugu nogu, tako da se ova opusti."
<BR>&nbsp;&nbsp;&nbsp;&nbsp;&nbsp;Kada ga je poslušala, čvrsto je stegao pertlu sve dok nije tiho jeknula od bola. Onda je napravio čvor. "Odlično. Stvarno si ti hrabra devojčica."
<BR>&nbsp;&nbsp;&nbsp;&nbsp;&nbsp;Nesigurnim rukama je podigao perorez i otvorio ga.
<BR>&nbsp;&nbsp;&nbsp;&nbsp;&nbsp;Neko vreme uzmicao je od odluke da je poseče. Suviše se tresao; sunčeva toplota nije prilazila ni blizu jeze koju je nosio u kostima. No, jasni tragovi zuba su ga naterali. Nežno je podigao devojčicu u krilo. Levom rukom podigao joj je nogu sve dok mu otok nije bio na svega desetak inča od lica. Nespretno je stezao perorez sa tri prsta desne ruke.
<BR>&nbsp;&nbsp;&nbsp;&nbsp;&nbsp;"Ako ne budeš gledala, možda nećeš ni osetiti", rekao je, nadajući se da ne laže.
<BR>&nbsp;&nbsp;&nbsp;&nbsp;&nbsp;Mala se ponašala kao da joj je samo prisustvo odraslog raspršilo sve strahove. "Ne bojim se", ponosno je odgovorila. "Ja sam hrabra devojčica." No, kad se Kovenant okrenuo tako da joj je desnim ramenom zaklonio pogled na nogu, ščepala ga je obema rukama za košulju i pritisla lice o njega.
<BR>&nbsp;&nbsp;&nbsp;&nbsp;&nbsp;Negde duboko u sebi čuo je Mhoramove reči. Izgubili smo krvnu gardu. Izgubili krvnu gardu. Izgubili. Oh, Banore! Jeknuo je u sebi. Zar je bilo tako strašno?
<BR>&nbsp;&nbsp;&nbsp;&nbsp;&nbsp;Stegao je zube sve dok ga vilice nisu zabolele, a rana na čelu počela da pulsira. Bol ga je umirio. Držao ga je kao kolac proboden kroz mozak, pričvršćujući ga za posao oko tragova zuba.
<BR>&nbsp;&nbsp;&nbsp;&nbsp;&nbsp;Naglim pokretom dvaput je zarezao i načinio unakrsni rez na otoku preko crvenih tragova.
<BR>&nbsp;&nbsp;&nbsp;&nbsp;&nbsp;Devojčica je tiho kriknula, ukočila se i grčevito se uhvatila za njega.
<BR>&nbsp;&nbsp;&nbsp;&nbsp;&nbsp;Za trenutak je užasnuto piljio u jarkocrvenu krv koja je navrla iz posekotine i potekla niz bledu nogu. Onda je bacio nož kao da ga je opekao. Ščepao je nogu obema rukama, prineo usne ujedima i snažno povukao.
<BR>&nbsp;&nbsp;&nbsp;&nbsp;&nbsp;Napor stezanja usana oko noge izazvao je bol u rani i krv mu se pomešala sa njenom u toku niz sve tamniji otok. I to je prenebregao. Svom snagom je sisao krv iz posekotine. Kada je zastao da uhvati dah, trljao je dečiju nogu, pokušavajući da potisne krv ka zaseku. Onda je ponovo počeo da sisa.
<BR>&nbsp;&nbsp;&nbsp;&nbsp;&nbsp;Spopala ga je mučnina od koje mu se zavrtelo u glavi. Zastao je, uplašen da će se onesvestiti. "Dobro je", dahtao je. "Gotovo je. Sada će sve biti u redu." Trenutak kasnije, shvatio je da devojčica tiho plače glave zagnjurene u njegovo rame. Brzo se okrenuo, obgrlio je i privio uz sebe. "Sve će biti dobro", ponovio je stegnutog grla. "Sad ću te odneti kod mame." Bio je siguran da nema snage ni da ustane, a kamoli da je ikuda odnese.
<BR>&nbsp;&nbsp;&nbsp;&nbsp;&nbsp;No, znao je da je maloj i dalje potreban lekar; sigurno nije uklonio sav otrov. I rez koji je načinio moraće da se previje. Nije bilo vremena za slabost. S naporom od kojeg se gotovo obeznanio bolno se podigao na noge i stao naheren na padini kao da će se srušiti.
<BR>&nbsp;&nbsp;&nbsp;&nbsp;&nbsp;Dete mu je bolno šmrcalo u naručju. Nije smeo da je pogleda, jer se bojao da će mu uzvratiti prekornim pogledom. Gledao je niz padinu dok se borio da dovede sebe u smirenije stanje.
<BR>&nbsp;&nbsp;&nbsp;&nbsp;&nbsp;"Usta vam krvare", rekla je devojčica kroz suze.
<BR>&nbsp;&nbsp;&nbsp;&nbsp;&nbsp;"Da, znam", promrmljao je. No, taj bol nije bio gadniji od onog u čelu ili modricama. Sve je to bio samo bol - privremen; uskoro će uminuti zbog lepre. Led u kostima ga je podsetio da se utrnulost ruku i nogu već širi. Bol nije opravdavao slabost.
<BR>&nbsp;&nbsp;&nbsp;&nbsp;&nbsp;Polako je savio jedno koleno i pustio da ga težina povuče napred. Kao loše vođena marioneta drvenasto se teturao niz brdo.
<BR>&nbsp;&nbsp;&nbsp;&nbsp;&nbsp;Dok je stigao do drveta - koje je stajalo crno i pravo kao oznaka mesta gde je dete ugrizeno - tri puta je gotovo pao. Saplitao se o cipele; bez pertli koje bi ih držale na stopalima ometale su mu svaki korak. Za trenutak se naslonio na drvo, pokušavajući da se sredi. Onda je zbacio cipele. Nisu mu trebale. Stopala su mu bila dovoljno utrnula da ne osete povrede od bosonogog pešačenja.
<BR>&nbsp;&nbsp;&nbsp;&nbsp;&nbsp;"Jesi li spremna?" Dahnuo je. "Idemo." Nije bio siguran da je ispustio ikakav zvuk. U groznici koja mu je zamaglila misli uhvatio je sebe u mozganju kako je život loše smišljen; tereti se namenjuju pogrešnim ljudima. Iz nekog tajanstvenog razloga verovao je da bi na Banorovom mestu našao drugačiji odgovor na Korikovo izopačenje. A Banor bi bio mnogo prikladniji za fizički posao oko spasavanja ovog deteta.
<BR>&nbsp;&nbsp;&nbsp;&nbsp;&nbsp;Onda se setio da mu Mhoram nije rekao ništa o džinovima kada je pričao o Korikovom zadatku. Pred očima mu je u brzoj asocijaciji preletela slika Doline vešala. Ponovo je video džina kako visi sa Šumnikovih vešala.
<BR>&nbsp;&nbsp;&nbsp;&nbsp;&nbsp;Šta se desilo sa džinovima?
<BR>&nbsp;&nbsp;&nbsp;&nbsp;&nbsp;Ćutke zijajući, kao da ga šuma i potok i devojčica koju je nosio zaprepašćuju, odgurnuo se od crnog drveta i počeo da se tetura duž Pravedničkog potoka, nekuda prema gradu.
<BR>&nbsp;&nbsp;&nbsp;&nbsp;&nbsp;Dok je koračao, sa mukom je otvorio skorele usne. "U pomoć!" Povikao je.
<BR>&nbsp;&nbsp;&nbsp;&nbsp;&nbsp;Dete je reklo da su mu roditelji daleko, ali nije znao kakav je njen pojam o udaljenosti. Nije znao ni jesu li joj roditelji negde blizu potoka. Nije znao čak ni koliko je daleko od svoje farme; čitava prethodna noć predstavljala je bolnu prazninu u sećanju. Obale potoka nudile su najpogodniji put ka gradu i nije imao drugu ideju nego da ide u tom pravcu. Devojčica je osećala sve veći bol. Kad god bi pogledao njenu nogu, bila je sve crnja, a mala se trzala i cvilela pri svakom potresu od njegovog nesigurnog koraka. Povremeno bi zaječala tražeći roditelje, a svaki njen jecaj terao ga je da dahne kao proboden bajonetom. "U pomoć!"
<BR>&nbsp;&nbsp;&nbsp;&nbsp;&nbsp;No, izgleda da njegov glas nije imao značaja, nikakve moći; padao je za njim u tišinu kao mrtvorođenče. Od napora pri vikanju usta su ga sve više bolela. Uskoro je osetio da mu usna otiče kao devojčicina noga i postaje tamna, ukočena i teška od bola. Čvršće ju je prigrlio i zakrkljao sa mračnom, beznadežnom upornošću. "U pomoć! Pomozite mi!"
<BR>&nbsp;&nbsp;&nbsp;&nbsp;&nbsp;Postepeno je počeo da se znoji pod vrelim suncem. Čelo ga je peklo, a vid mu se maglio. No, hladnoća u kostima ostala je nedirnuta. Vrtoglavica mu je narušavala ravnotežu i terala ga da se tetura kroz šumu kao da ga goni neravnomeran vetar. Kad god bi stao na šiljat kamen ili stenu, ovi su se zabijali dovoljno duboko u tabane da mu nanesu bol. Nekoliko puta su ga izdali zglobovi, pa je padao na kolena. No, svaki put bi ga tamna rana koju je nosio ponovo podizala i terala ga da nastavi hod i mrmljanje kroz otekle usne. "U pomoć."
<BR>&nbsp;&nbsp;&nbsp;&nbsp;&nbsp;Otok mu se širio licem kao tumor. Vreli bodeži bola probijali su mu glavu svaki put kad bi se zateturao. Kako je vreme odmicalo, osećao je da mu srce podrhtava i okleva između svaka dva otkucaja, kao da se bori da podnese napor. Grozničava izmaglica postajala je sve gušća, tako da je povremeno pomišljao da je izgubio vid. Nasumce se udaljio od sunčevog bleska koji se prelamao na površini vode; ali kada je potok prolazio kroz senku, izgledao je tako sveže i lekovito da se jedva uzdržavao da se ne stropošta u njega i zagnjuri lice u taj melem.
<BR>&nbsp;&nbsp;&nbsp;&nbsp;&nbsp;Ipak, neprestano je bio svestan da ne sme skrenuti sa najkraćeg puta. Ako ne uspe da nađe pomoć za devojčicu, sve što je već učinio za nju biće beskorisno, besmisleno. Nije mogao da se zaustavi. Njena rana neće trpeti njegovu ništavnost. Na goloj cevanici video je suviše sličnosti sa svojim sinom, Rodžerom. Uprkos kandžama bola koje su ga rastrzale, teturao je dalje.
<BR>&nbsp;&nbsp;&nbsp;&nbsp;&nbsp;Onda je začuo uzvike u daljini, nalik na ljude koji dozivaju nekog zalutalog. Naglo se zaustavio na ukočenim nogama i pokušao da se osvrne. No, izgleda da je izgubio kontrolu nad glavom. Besciljno se klatila na vratu, kao da joj je težina otoka poremetila ravnotežu, i nije mogao da se okrene u pravcu iz kojeg su dopirali uzvici.
<BR>&nbsp;&nbsp;&nbsp;&nbsp;&nbsp;Devojčica u njegovom naručju je bolno zacvilela. "Mama. Tata."
<BR>&nbsp;&nbsp;&nbsp;&nbsp;&nbsp;Borio se sa crnim, gustim bolom kako bi izgovorio reč: U pomoć. No, nikakav zvuk mu nije silazio sa usana. Primorao je glasne žice da proizvedu nekakav zvuk.
<BR>&nbsp;&nbsp;&nbsp;&nbsp;&nbsp;"Pomozite."
<BR>&nbsp;&nbsp;&nbsp;&nbsp;&nbsp;Nije bio glasniji od šapata.
<BR>&nbsp;&nbsp;&nbsp;&nbsp;&nbsp;Protresao ga je zvuk nalik na promukle jecaje, ali nije znao dolazi li od njega ili od devojčice. S naporom, gotovo slep, ispružio je ruke i podigao dete pred sebe kao da je nudi uzvicima.
<BR>&nbsp;&nbsp;&nbsp;&nbsp;&nbsp;Zvuk se pretvorio u ženski glas i uobličili se u reči. "Karen! Evo je! Ovamo! Oh, Karen! Mala moja!" Približavala mu se trčeći kroz lišće i granje; zvučala je kao oštrica zimskog vetra koji ga je sekao kroz duboku groznicu. Konačno je mogao i da ih vidi. Žena je žurila nizbrdo, a za njom je teskobno trčao muškarac. "Karen!" Povikala je žena.
<BR>&nbsp;&nbsp;&nbsp;&nbsp;&nbsp;Devojčica je pružila ruke ka ženi i zajecala. "Mama! Mama!"
<BR>&nbsp;&nbsp;&nbsp;&nbsp;&nbsp;Trenutak kasnije teret je bio istrgnut iz Kovenantovih ruku. "Karen! Oh, mala moja!" zaječala je žena kad je zagrlila devojčicu. "Tako smo se uplašili. Zašto si pobegla? Jesi li dobro?" Nije ni pogledala u Kovenanta. "Gde ste je našli? Još jutros je pobegla i gotovo smo poludeli od straha." Nastavila je kao da oseća potrebu za objašnjavanjem. "Došli smo da malo kampujemo. Dejv je dobio slobodan dan u petak, pa smo rešili da pođemo na kampovanje. Nismo ni pomislili da će nam pobeći."
<BR>&nbsp;&nbsp;&nbsp;&nbsp;&nbsp;Sada je pristigao i muškarac, a žena se opet obratila devojčici. "Oh, nevaljalice jedna! Jesi li dobro? Daj da te pogledam."
<BR>&nbsp;&nbsp;&nbsp;&nbsp;&nbsp;Devojčica je nastavila da jeca od bola i olakšanja kad je žena ispružila ruke da je pregleda. Smesta je ugledala podvez, otok i zaseke. Tiho je kriknula i prvi put pogledala Kovenanta.
<BR>&nbsp;&nbsp;&nbsp;&nbsp;&nbsp;"ŠTa se desilo? Šta ste joj to učinili?" Naglo je zaćutala. Licem joj je preleteo izraz užasa. Ustuknula je prema muškarcu i vrisnula na njega. "Dejve! To je onaj gubavac! Onaj Kovenant!"
<BR>&nbsp;&nbsp;&nbsp;&nbsp;&nbsp;"Šta?" Muškarac se zapanjio. Obuzeo ga je pravednički gnev. "Đubre jedno!" Ratobrono je zarežao i pošao ka Kovenantu.
<BR>&nbsp;&nbsp;&nbsp;&nbsp;&nbsp;Kovenant je pomislio da će ga udariti; gotovo je osetio udarac kako nailazi sa velikog rastojanja. Dok ga je posmatrao, izgubio je ravnotežu, zakoračio unazad i seo uz tresak. Crveni bol mu je zasenio oči. Kada se razbistrio, bio je pomalo iznenađen što nije već šutnut. Muškarac se zaustavio desetak stopa dalje; stajao je stegnutih pesnica, pokušavajući da ne pokaže kako se plaši da priđe bliže.
<BR>&nbsp;&nbsp;&nbsp;&nbsp;&nbsp;Kovenant se trudio da progovori, da objasni kako je detetu još potrebna pomoć. No prošao je dug, zbunjen trenutak pre nego što je uspeo da istisne reči preko usana. Govorio je ravnodušnim glasom, u potpunoj suprotnosti sa svojim izgledom i osećanjima. "Ujela ju je zmija. Zvečarka. Pomozite joj."
<BR>&nbsp;&nbsp;&nbsp;&nbsp;&nbsp;Napor ga je iscrpao; nije mogao da nastavi. Utonuo je u ćutanje i mirno sedeo kao da bespomoćno čeka nailazak lavine. Muškarac i žena počeli su da se udaljuju od njega, da gube čvrstoću, kao da se rastvaraju u kiselini njegove iscrpljenosti. Izdaleka je čuo malu kako ječi. "Ujela me zmija, mama. Noga me boli."
<BR>&nbsp;&nbsp;&nbsp;&nbsp;&nbsp;Shvatio je da još nije video lice devojčice. No, više neće imati prilike. Suviše mnogo se kretao sa zmijskim otrovom u žilama. Postepeno je zapadao u šok.
<BR>&nbsp;&nbsp;&nbsp;&nbsp;&nbsp;"U redu, Mhorame", bezbojno je promumlao. "Dođi i uzmi me. Sad je gotovo."
<BR>&nbsp;&nbsp;&nbsp;&nbsp;&nbsp;Nije znao je li govorio naglas. Nije mogao da čuje sebe. Zemlja pod njim počela je da se talasa. Talasi su se kotrljali padinom i bacakali komadić tvrdog terena na kome je sedeo. Držao se za njega dogod je mogao, ali zemljano more bilo je suviše nemirno. Uskoro je izgubio ravnotežu i stropoštao se unazad u zemlju kao u neiskopani grob.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
