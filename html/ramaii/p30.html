<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. POST MORTEM II
<P>&nbsp;&nbsp;&nbsp;&nbsp;&nbsp;Nikol je ćutke sedela u svojoj kućici u logorištu Beta. Nije mogla da obriše iz uma jezivu sliku lica Redžija Vilsona, izobličenog od užasa dok su ga sekli u komade. Pokušala je da prisili sebe da misli na nešto drugo. I šta sada? - pitala se. Šta će sada da bude sa misijom?
<BR>&nbsp;&nbsp;&nbsp;&nbsp;&nbsp;Napolju, u Rami, ponovo je vladao mrak. Svetla su naglo nestala pre tri sata, posle razdoblja osvetljenja trideset četiri sekunde kraćeg od prethodnog dana Rame. Nestajanje rasvete trebalo je da izazove mnogo rasprave i nagađanja. Ali nije. Nijedan kosmonaut nije želeo da razgovara ni o čemu. Strašno sećanje na smrt Redžija Vilsona preteško je počivalo na svima.
<BR>&nbsp;&nbsp;&nbsp;&nbsp;&nbsp;Uobičajeni sastanak posade posle večere odložen je do jutra, jer su Dejvid Braun i admiral Hajlman učestvovali u proširenoj sednici sa zvaničnicima MSA na Zemlji. Nikol nije uzela udela ni u jednom razgovoru, ali joj nije bilo teško da zamisli njihov sadržaj. Shvatala je da postoji vrlo realna mogućnost da misija sada bude prekinuta. Povika javnosti mogla bi to zahtevati. Na kraju krajeva, bili su svedoci jednog od najjezivijih prizora...
<BR>&nbsp;&nbsp;&nbsp;&nbsp;&nbsp;Nikol pomisli na Ženevjev koja je sedela pred televizorom u Bovoau i gledala kako bioti metodično razdiru kosmonauta Vilsona. Uzdrhtala je. Onda je prekorila sebe zbog toga što je zaokupljena sobom. Pravi užas, reče ona sebi, mora da je bio u Los Anđelosu.
<BR>&nbsp;&nbsp;&nbsp;&nbsp;&nbsp;Srela se sa porodicom Vilsonovih dva puta tokom ranih zabava, neposredno pošto je objavljen sastav posade. Nikol se naročito sećala dečaka. Ime mu je bilo Rendi. Imao je sedam ili osam godina, bio je krupnook i lep. Voleo je sport. Doneo je Nikol jednu od svojih najdražih stvari, program sa Olimpijade iz 2184. u gotovo savršenom stanju i zamolio je da potpiše stranu o ženskom troskoku. Pomilovala ga je po kosi, a on joj se zahvalio širokim osmehom.
<BR>&nbsp;&nbsp;&nbsp;&nbsp;&nbsp;Slika Rendija Vilsona koji gleda na televiziji kako mu otac gine bila je previše za nju. Suze joj se prikupiše u uglovima očiju. Kakva je mora ova godina morala biti za tebe, mališa, pomislila je. Udarni talas života. Najpre radost zbog toga što su ti oca odabrali za kosmonauta. Onda sve besmislice sa Franćeskom i razvodom. A sada ta strašna tragedija.
<BR>&nbsp;&nbsp;&nbsp;&nbsp;&nbsp;Nikol je postajala potištena, a um joj je i dalje bio previše aktivan za san. Zaključila je da joj je potrebno društvo. Otišla je do susedne kućice i blago zakucala na vrata.
<BR>&nbsp;&nbsp;&nbsp;&nbsp;&nbsp;"Ima li nekog tamo napolju?" začu glas iznutra.
<BR>&nbsp;&nbsp;&nbsp;&nbsp;&nbsp;"Hai, Takagiši-san", odvrati ona. "Mogu li unutra?"
<BR>&nbsp;&nbsp;&nbsp;&nbsp;&nbsp;Prišao je vratima i otvorio ih. "Ovo je neočekivano iznenađenje", reče on. "Da li je poseta profesionalna?"
<BR>&nbsp;&nbsp;&nbsp;&nbsp;&nbsp;"Ne", odgovori ona kada je ušla. "Strogo neformalna. Nisam mogla da spavam. Pomislila sam..."
<BR>&nbsp;&nbsp;&nbsp;&nbsp;&nbsp;"Dobrodošla si da me posetiš u svako vreme", reče on sa prijateljskim osmehom. "Nisu potrebni nikakvi razlozi." Posmatrao ju je nekoliko sekundi. "Duboko me je uznemirilo ono što se dogodilo danas po podne. Osećam se odgovornim. Mislim da nisam dovoljno učinio da zaustavim..."
<BR>&nbsp;&nbsp;&nbsp;&nbsp;&nbsp;"Ma hajde, Šigeru", odvratila je Nikol. "Nemoj da si smešan. Nisi ti kriv. Bar si se pobunio. Ja sam doktor, a nisam rekla ništa."
<BR>&nbsp;&nbsp;&nbsp;&nbsp;&nbsp;Oči su joj besciljno lutale po Takagišijevoj kućici. Pokraj njegove ležaljke, postavljenu na malo parče tkanine na podu, Nikol vide neobičnu belu figuricu sa crnim oznakama. Prišla joj je i spustila se na kolena. "Šta je to?" upita ona.
<BR>&nbsp;&nbsp;&nbsp;&nbsp;&nbsp;Dr Takagišiju je bilo malo neprijatno. Prišao je Nikoli i podigao majušnog, debelog orijentalca. Držao ga je između palca i kažiprsta. "To je nasleđeni necuke iz porodice moje žene", reče on. "Napravljen je od slonovače."
<BR>&nbsp;&nbsp;&nbsp;&nbsp;&nbsp;Pružio je čovečuljka Nikol. "On je kralj bogova. Njegova pratilja, slična bucmasta kraljica, počiva na stolu pokraj kreveta moje žene u Kjotu. Nekada, pre nego što su slonovi postali ugroženi, mnogi su ljudi skupljali takve figurice. Porodica moje žene poseduje izvanrednu zbirku."
<BR>&nbsp;&nbsp;&nbsp;&nbsp;&nbsp;Nikol stade da proučava čovečuljka u ruci. Imao je dobroćudni, uzvišeni osmeh na licu. Zamislila je divnu Mačiko Takagiši u Japanu i na nekoliko sekundi zavidela im na bračnoj vezi. Tako nešto događaje poput Vilsonove smrti čini mnogo podnošljivijim, pomislila je.
<BR>&nbsp;&nbsp;&nbsp;&nbsp;&nbsp;"Hoćeš li da sedneš?" upita je dr Takagiši. Nikol se smesti na kutiju kraj ležaja, pa su razgovarali dvadesetak minuta. Uglavnom su izmenjivali sećanja na svoje porodice. Nekoliko puta su izdaleka dotakli popodnevnu nesreću, ali su izbegavali detaljnu raspravu o Rami i misiji 'Njutn'. Oboma su im bile potrebne smirujuće slike njihovih svakodnevnih života na Zemlji.
<BR>&nbsp;&nbsp;&nbsp;&nbsp;&nbsp;"A sada", reče Takagiši, pošto je završio šoljicu čaja i spustio je na kraj stola pored Nikol, "imam neobičan zahtev za dr de Žardan. Hoćeš li, molim te, da odeš do svoje kućice i da doneseš opremu za biometriju? Voleo bih da me skeniraš."
<BR>&nbsp;&nbsp;&nbsp;&nbsp;&nbsp;Nikol poče da se smeje, ali opazi ozbiljnost na licu svog kolege. Kada se vratila sa skanerom nekoliko minuta kasnije, dr Takagiši joj objasni svoj zahtev. "Danas po podne", reče on, "dva puta sam osetio vrlo oštar bol u grudima. Bilo je to tokom uzbuđenja, pošto je Vilson naleteo na biote i pošto sam shvatio..." Nije završio rečenicu. Nikol klimnu i uključi instrument za skeniranje.
<BR>&nbsp;&nbsp;&nbsp;&nbsp;&nbsp;Nijedno od njih nije reklo ništa tokom sledeća tri minuta. Nikol je proveravala sve podatke upozorenja, prikazane dijagrame i karte ponašanja njegovog srca i neprekidno vrtela glavom. Kada je završila, okrenula se prijatelju sa turobnim osmehom. "Imao si slab srčani udar", reče ona dr Takagišiju. "Možda i dva, jedan odmah za drugim. A srce ti se od tada sve vreme ponaša nepravilno." Videla je da je očekivao tu vest. "Žao mi je", reče ona. "Imam sa sobom neke lekove koje ti mogu dati, ali to je samo privremena mera. Moramo se smesta vratiti na 'Njutna' da bismo se pobrinuli za taj problem kako valja."
<BR>&nbsp;&nbsp;&nbsp;&nbsp;&nbsp;"Pa...", on se bledo nasmeši, "...ukoliko su nam predviđanja ispravna, onda će u Rami za oko dvanaest sati ponovo biti osvetljeno. Pretpostavljam da ćemo tada poći."
<BR>&nbsp;&nbsp;&nbsp;&nbsp;&nbsp;"Verovatno", odgovori ona. "Odmah ću o tome porazgovarati sa Braunom i Hajlmanom. Pretpostavljam da ćemo ti i ja poći odmah ujutro."
<BR>&nbsp;&nbsp;&nbsp;&nbsp;&nbsp;Posegao je i uzeo je za ruku. "Hvala ti, Nikol", reče on.
<BR>&nbsp;&nbsp;&nbsp;&nbsp;&nbsp;Okrenula se. Po drugi put za jedan sat u uglovima očiju pojaviše joj se suze. Nikol iziđe iz kućice dr Takagišija i pođe prema kraju logora da razgovara sa Dejvidom Braunom.
<BR>&nbsp;&nbsp;&nbsp;&nbsp;&nbsp;"Ah, ipak si ti", začu ona glas Ričarda Vejkfilda u tami. "Bio sam siguran da spavaš. Imam novosti za tebe."
<BR>&nbsp;&nbsp;&nbsp;&nbsp;&nbsp;"Zdravo, Ričarde", reče Nikol kada je figura sa svetiljkom u rukama izronila iz tame.
<BR>&nbsp;&nbsp;&nbsp;&nbsp;&nbsp;"Nisam mogao da spavam", reče on. "Previše jezivih slika u mojoj glavi. Pa sam odlučio da poradim na tvom problemu." Nasmešio se. "Bilo je lakše nego što sam mislio. Hoćeš li da dođeš do moje kućice da ti objasnim stvar?"
<BR>&nbsp;&nbsp;&nbsp;&nbsp;&nbsp;Nikol je izgledala zbunjena. Bila je obuzeta onim što će reći Braunu i Hajlmanu o Takagišiju. "Sećaš se, zar ne?" upita Ričard. "Problem sa RoHirovim softverom i ručnim komandama."
<BR>&nbsp;&nbsp;&nbsp;&nbsp;&nbsp;"Na tome si radio?" upita ona. "Ovde dole?"
<BR>&nbsp;&nbsp;&nbsp;&nbsp;&nbsp;"Svakako. Samo je trebalo da kažem O'Tulu da mi emituje potrebne podatke. Dođi da ti pokažem."
<BR>&nbsp;&nbsp;&nbsp;&nbsp;&nbsp;Nikol zaključi da susret sa dr Braunom može da sačeka još koji minut. Pošla je sa Ričardom. On kucnu o jednu kućicu dok su prolazili kraj nje. "Hej, Tabori, pogodi šta?" povikao je. "Zatekao sam našu dražesnu damu doktora kako šeta po pomrčini. Hoćeš li da nam se pridružiš?"
<BR>&nbsp;&nbsp;&nbsp;&nbsp;&nbsp;Okrenuo se prema Nikol.
<BR>&nbsp;&nbsp;&nbsp;&nbsp;&nbsp;"Najpre sam njemu objasnio neke pojedinosti", reče Ričard. "U kućici ti je bio mrak, pa sam mislio da spavaš."
<BR>&nbsp;&nbsp;&nbsp;&nbsp;&nbsp;Janoš se pojavi na vrata manje od minut kasnije i pozdravi Nikol smeškom. "U redu, Vejkfilde", reče on, "ali nemoj da bude dugo. Najzad me je uhvatio dremež."
<BR>&nbsp;&nbsp;&nbsp;&nbsp;&nbsp;U svojoj kućici britanski inženjer je sa očiglednim uživanjem objasnio šta se desilo robotu hirurgu kada se "Njutn" neočekivano zaneo. "Bila si u pravu, Nikol", reče on, "kada si govorila o komandama koje su ručno zadate RoHiru. I te komande su zaista isključile normalne algoritme za zaštitu. Ali nijedna nije ubačena pre Raminog manevra."
<BR>&nbsp;&nbsp;&nbsp;&nbsp;&nbsp;Vejkfild se nasmeši i produži, pažljivo zagledan u Nikol da bi se uverio da ona sledi njegovo objašnjenje. "Očigledno je Janoš zadao tri komande kada je pao i zakačio prstima upravljačku kutiju. To je bar RoHir pomislio; saopšteno mu je da su mu upućene tri komande. Razume se, predstavljale su obično smeće. Ali RoHir to nije mogao znati.
<BR>&nbsp;&nbsp;&nbsp;&nbsp;&nbsp;Možda sada možeš da pojmiš nešto od mora koje proganjaju projektante sistemskog softvera. Naprosto nema načina da iko predvidi sve moguće slučajnosti. Projektanti su načinili zaštitu od jedne nenamerno zadate naredbe - na primer, ako neko očeše upravljačku kutiju tokom operacije - ali ne od nekoliko uzastopnih pogrešnih naredbi. Tokom projektovanja čitavog sistema, ručne komande se u suštini smatraju sredstvom za slučaj vanrednih situacija. Zbog toga imaju najveći prioritet u strukturi prekida RoHirovog softvera i uvek se smesta procesiraju. Međutim, konstrukcija potvrđuje da može postojati pojedinačna 'pogrešna' naredba i ima sposobnost da je odbaci i da pređe dalje na sledeći prioritetni prekid, u koga spada i zaštita od greške."
<BR>&nbsp;&nbsp;&nbsp;&nbsp;&nbsp;"Izvini", reče Nikol. "Izgubio si me. Kako može konstrukcija da bude struktuirana tako da odbaci jednu pogrešnu komandu, ali ne i nekoliko? Mislila sam da ih taj prosti procesor prima u nizu."
<BR>&nbsp;&nbsp;&nbsp;&nbsp;&nbsp;Ričard se okrete svom prenosivom kompjuteru i, radeći na osnovu beležaka, pozva na monitor masu brojeva poređanih po redovima i kolonama. "Evo operacija, razloženih u jednu po jednu instrukciju, koje je softver RoHira izveo posle ručnih komandi."
<BR>&nbsp;&nbsp;&nbsp;&nbsp;&nbsp;"Ponavljaju se", primeti Janoš, "svakih sedam operacija."
<BR>&nbsp;&nbsp;&nbsp;&nbsp;&nbsp;"Tačno tako", odvrati Ričard. "RoHir je pokušao tri puta da procesira prvu ručnu komandu, nijednom nije uspeo, a zatim je prešao na sledeću komadnu. Softver je funkcionisao tačno onako kako je projektovan..."
<BR>&nbsp;&nbsp;&nbsp;&nbsp;&nbsp;"Ali zašto se", upita Tabori, "posle vratio na prvu naredbu?"
<BR>&nbsp;&nbsp;&nbsp;&nbsp;&nbsp;"Zbog toga što projektanti softvera nikada nisu pomišljali na mogućnost višestrukih pogrešnih ručnih naredbi. Ili bar nisu tu mogućnost ugradili u konstrukciju. Unutrašnji upit softvera postavlja pitanje posle procesiranja svake naredbe da li postoji još neka ručna komanda u baferu. Ukoliko ne, onda softver odbacuje prvu naredbu i slobodan je da rukuje sledećim prekidom. Ali ukoliko postoji, softveru se saopštava da upamti odbačenu naredbu i procesira sledeću. E sada, ukoliko su dve naredbe uzastopce odbačene, softver pretpostavlja da je neispravan hardver komandnog procesora i ponovo pokušava da procesira istu ručnu naredbu. Možeš da shvatiš ovo rezonovanje? Pretpostavimo da jedna..."
<BR>&nbsp;&nbsp;&nbsp;&nbsp;&nbsp;Nikol je nekoliko sekundi slušala Ričarda i Janoša kako pričaju o redundantnim podsistemima, naredbama u baferu i naredbodavnim strukturama. Imala je vrlo malo znanja i o zaštiti u slučaju greške i izvođenju redundancije i nije mogla da sledi izmenu misli. "Samo trenutak", umešala se posle dužeg vremena, "opet ste me izgubili. Upamtite, ja nisam inženjer. Zar niko ne može da mi da kratak sadržaj na normalnom engleskom?"
<BR>&nbsp;&nbsp;&nbsp;&nbsp;&nbsp;Vejkfild stade da se izvinjava. "Oprosti, Nikol", reče on. "Poznato ti je šta je to softver zasnovan na strukturi prekida?" Klimnula je. "I upoznata si sa načinom na koji se upravlja prioritetima u takvom sistemu? Dobro. Onda je objašnjenje prosto. Prekidi zasnovani na podacima sa akcelerometra i sistema za snimanje slike imaju niži prioritet od ručnih naredbi koje je nenamerno uneo Janoš kada je pao. Sistem se zatvorio u softversku petlju dok je pokušavao da procesira pogrešne naredbe i nije uopšte imao prilike da primeti signale greške sa senzorskih podsistema. Zbog toga je skalpel nastavio da seče."
<BR>&nbsp;&nbsp;&nbsp;&nbsp;&nbsp;Iz nekog razloga Nikol je bila razočarana. Objašnjenje je bilo sasvim jasno, a ona u svakom slučaju nije želela da analiza ukaže na Janoša ili ma kog drugog člana posade. Ali bilo je previše prosto. Nije vredelo sveg uloženog vremena i energije.
<BR>&nbsp;&nbsp;&nbsp;&nbsp;&nbsp;Nikol sede na ležaj u kućici Ričarda Vejkfilda. "Toliko što se tiče misterije", reče ona.
<BR>&nbsp;&nbsp;&nbsp;&nbsp;&nbsp;Janoš sede pored nje. "Razvedri se, Nikol", reče on. "To je dobra vest. Sada smo bar sigurni da nismo pogrešili u postupku inicijalizacije. Postoji logično objašnjenje za ono što se desilo."
<BR>&nbsp;&nbsp;&nbsp;&nbsp;&nbsp;"Sjajno", odvrati ona sarkastično. "Ali general Borzov je i dalje mrtav. A sada i Redži Vilson." Nikol pomisli na neuravnoteženo ponašanje američkog novinara tokom poslednjih nekoliko dana i priseti se svog ranijeg razgovora sa Franćeskom. "Da nije kojim slučajem", reče ona spontano, "neko od vas dvojice čuo da se general Borzov žali na glavobolju ili neke druge neprijatnosti? Naročito na dan banketa?"
<BR>&nbsp;&nbsp;&nbsp;&nbsp;&nbsp;Vejkfild zavrte glavom. "Ne", reče Janoš, "zašto pitaš?"
<BR>&nbsp;&nbsp;&nbsp;&nbsp;&nbsp;"Pa, zatražila sam od prenosnog dijagonostičara da mi na osnovu Borzovljevih biometrijskih podataka da verovatnog uzročnika njegovih simptoma, pod uslovom da nije imao upalu slepog creva. Najverovatniji razlog na listi bila je reakcija na medikamente. Verovatnoća šezdeset dva posto. Pomislila sam da je možda u pitanju reakcija na neki lek."
<BR>&nbsp;&nbsp;&nbsp;&nbsp;&nbsp;"Stvarno?" reče Janoš, probuđene radoznalosti. "Zbog čega mi ranije nisi kazala ništa o tome?"
<BR>&nbsp;&nbsp;&nbsp;&nbsp;&nbsp;"Htela sam... nekoliko puta", odgovori Nikol. "Ali činilo mi se da te ne zanima. Sećaš li se kada sam svratila do tvoje sobe na 'Njutnu' dan posle smrti generala Borzova? Bilo je to odmah posle sastanka posade. Prema načinu na koji si odgovorio zaključila sam da ne želiš da se vraćaš na..."
<BR>&nbsp;&nbsp;&nbsp;&nbsp;&nbsp;"Bože." Janoš zavrte glavom. "Kako mi ljudi ne uspevamo da saobraćamo. Bila je to obična glavobolja. Ništa više i ništa manje. U svakom slučaju nisam nameravao da stvorim utisak da ne želim da pričam o Valerijevoj smrti."
<BR>&nbsp;&nbsp;&nbsp;&nbsp;&nbsp;"Kad je već reč o saobraćanju", reče Nikol, pošto se umorno digla sa ležaja, "moram da vidim dr Brauna i admirala Hajlmana pre nego što pođem u krevet." Pogledala je Vejkfilda. "Mnogo ti hvala na pomoći, Ričarde. Volela bih da mogu da kažem da se sad osećam bolje."
<BR>&nbsp;&nbsp;&nbsp;&nbsp;&nbsp;Nikol priđe Janošu. "Izvini, prijatelju", reče ona. "Trebalo je da podelim čitavu istragu sa tobom. Verovatno bi bila gotova mnogo brže..."
<BR>&nbsp;&nbsp;&nbsp;&nbsp;&nbsp;"U redu je", odvrati Janoš. "Ne brini o tome." Nasmešio se. "Dođi. Poći ću s tobom do moje kućice."
<BR>&nbsp;&nbsp;&nbsp;&nbsp;&nbsp;Nikol začu glasan razgovor unutra pre nego što je zakucala na vrata kućice. Dejvid Braun, Oto Hajlman i Franćeska Sabatini raspravljali su kako da odgovore na poslednja uputstva sa Zemlje."
<BR>&nbsp;&nbsp;&nbsp;&nbsp;&nbsp;"Preteruju", govorila je Franćeska. "I to će shvatiti čim budu imali vremena da razmisle. Nije ovo prva misija koja je pretrpela gubitak ljudskog života."
<BR>&nbsp;&nbsp;&nbsp;&nbsp;&nbsp;"Ali naredili su nam da se vratimo na 'Njutna' što je pre moguće", pobuni se admiral Hajlman.
<BR>&nbsp;&nbsp;&nbsp;&nbsp;&nbsp;"Zato ćemo sutra ponovo porazgovarati sa njima i objasniti im zbog čega želimo da najpre ispitamo Njujork. Takagiši kaže da će more početi da se topi za dan ili dva, pa ćemo ionako morati da odemo. Osim toga, Vejkfild, Takagiši i ja smo zaista čuli nešto one noći, iako mi Dejvid ne veruje."
<BR>&nbsp;&nbsp;&nbsp;&nbsp;&nbsp;"Ne znam, Franćeska", zausti dr Braun, a onda začu Nikolino kucanje. "Ko je?" upita oštro.
<BR>&nbsp;&nbsp;&nbsp;&nbsp;&nbsp;"Kosmonaut de Žardanova. Imam važnih medicinskih informacija..."
<BR>&nbsp;&nbsp;&nbsp;&nbsp;&nbsp;"Slušaj, de Žardanova", rekide je Braun brzo, "imamo puno posla. Zar to ne može da sačeka do jutra?"
<BR>&nbsp;&nbsp;&nbsp;&nbsp;&nbsp;U redu, reče Nikol sebi. Mogu da sačekam do jutra. Ionako nije bila preterano željna da odgovara na pitanja dr Brauna o stanju Takagišijevog srca. "Rodžer", reče ona glasno, smejući se u sebi što je upotrebila taj vojni izraz.
<BR>&nbsp;&nbsp;&nbsp;&nbsp;&nbsp;Za nekoliko sekundi Nikol začu kako rasprava ponovo počinje iza nje. Lagano je koračala do svoje kućice. Sutra mora biti bolji dan, mislila je dok je puzala na svoj ležaj.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
