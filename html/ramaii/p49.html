<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>49. MEĐUDEJSTVO
<P>&nbsp;&nbsp;&nbsp;&nbsp;&nbsp;"Gotovo da nam je ponestalo hrane", reče Nikol. Zapakovali su ono što je preostalo od mana dinje i nagurali u Ričardov ranac.
<BR>&nbsp;&nbsp;&nbsp;&nbsp;&nbsp;"Znam", odvrati on. "Imam plan kako da nam nabaviš još."
<BR>&nbsp;&nbsp;&nbsp;&nbsp;&nbsp;"Ja?" upita Nikol. "Zbog čega je to moj posao?"
<BR>&nbsp;&nbsp;&nbsp;&nbsp;&nbsp;"Pa, pre svega, zahteva samo jednu osobu. Rad sa grafikom na ramanskom kompjuteru dao mi je ideju. Drugo, nemam vremena. Mislim da sam na samoj granici provaljivanja u operativni sistem. Postoji dvestotinak naredbi koje ne mogu da objasnim drugačije nego tako da omogućuju ulazak na novi nivo, neku vrstu prostora višeg reda u hijerarhiji."
<BR>&nbsp;&nbsp;&nbsp;&nbsp;&nbsp;Ričard je objasnio Nikoli tokom večere da je naučio kako da upotrebljava ramanski kompjuter kao one na Zemlji. Umeo je da skladišti i nalazi podatke, da izvodi matematičke proračune, konstruiše grafiku, čak da stvara nove jezike. "Ali nisam ni počeo da mu stvarno koristim mogućnosti", rekao je on tada. "Večeras i sutra moram mu razotkriti još tajni. Ponestaje nam vremena."
<BR>&nbsp;&nbsp;&nbsp;&nbsp;&nbsp;Njegov plan za nabavku hrane bio je, zaista, varljivo jednostavan. Posle duge ramanske noći (tokom koje Ričard svakako nije spavao više od tri sata) Nikol ode to središnjeg trga da ostvari plan. Na osnovu analize progresivnih matrica, Ričard joj je dao tri moguća položaja ploča za otvaranje poklopca iznad jazbine avijana. Bio je tako uveren u svoju analizu da nije čak hteo ni da raspravlja sa njom šta da uradi ako ne bude našla ploču. Ričard je bio u pravu. Nikol je lako našla ploču. Onda je otvorila poklopac i povikala niz okomiti tunel. Nije bilo nikoga.
<BR>&nbsp;&nbsp;&nbsp;&nbsp;&nbsp;Obasjala je svetiljkom tamu ispod sebe. Tenk-stražar bio je na dužnosti i išao je napred-nazad pred vodoravnim tunelom koji je vodio u odaju sa vodom. Nikol ponovo povika. Nije želela da silazi čak ni do prve terase, ukoliko je to ikako moguće. Iako ju je Ričard uveravao da će doći da je spase ako bude kasnila, Nikol nije uživala u mogućnosti da ponovo bude zarobljena sa avijanima.
<BR>&nbsp;&nbsp;&nbsp;&nbsp;&nbsp;Da li je to čula udaljeno brbljanje? Nikol pomisli da jeste. Uzela je jedan od novčića koje je našla u Beloj sobi i bacila ga u okomiti tunel. Ovaj odlete duboko dole, udarivši u terasu negde u blizini drugog glavnog nivoa. Ovog puta začulo se glasno brbljanje. Jedan avijan uzlete u snop njene svetiljke, preko glave tenka-stražara. Nekoliko trenutaka potom, poklopac poče da se zatvara i Nikol je morala da se odmakne.
<BR>&nbsp;&nbsp;&nbsp;&nbsp;&nbsp;Raspravljala je o toj mogućnosti sa Ričardom. Nikol je čekala nekoliko minuta, a onda je ponovo pritisnula ploču. Kada je drugi put povikala prema dubinama jazbine avijana, odgovor je smesta došao. Ovog puta njen prijatelj, avijan od crnog pliša, izlete na pet metara od površine i zagraja na nju. Nikoli je bilo jasno da joj je rečeno da odlazi. Ali pre nego što se avijan okrenuo, Nikol izvadi kompjuterski monitor i aktivira snimljeni program. Dve mana dinje pojaviše se na ekranu u grafičkoj predstavi. Dok je avijan gledao, dinje se obojiše, a potom glatki rez prikaza strukturu i boju unutar jedne od njih.
<BR>&nbsp;&nbsp;&nbsp;&nbsp;&nbsp;Avijan od crnog pliša doleteo je bliže otvoru da bi bolje pogledao. Sada se okrenuo i zakreštao prema pomrčini ispod sebe. Posle nekoliko sekundi, druga poznata ptica, verovatno parnjak crnog, kadifenog pavijana, dolete i spusti se na prvu terasu ispod zemlje. Nikol ponovi sliku. Dve ptice počeše da se dogovaraju, a zatim poleteše dublje u jazbinu.
<BR>&nbsp;&nbsp;&nbsp;&nbsp;&nbsp;Minuti su prolazili. Nikol je povremeno čula brbljanje iz dubina hodnika. Posle dužeg vremena njena dva prijatelja se vratiše; svaki je u kandžama nosio malu mana dinju. Sleteli su na trg u blizini otvora. Nikol pođe prema dinjama, ali avijani nastaviše da ih drže. Ono što je usledilo, bilo je (pretpostavljala je Nikol) dugo predavanje. Dve ptice grajale su i pojedinačno i zajedno, sve vreme je gledajući i često lupkajući po dinjama. Posle petnaest minuta, očigledno zadovoljni što su preneli poruku, avijani uzleteše, napraviše krug oko trga i nestadoše u svojoj jazbini.
<BR>&nbsp;&nbsp;&nbsp;&nbsp;&nbsp;Mislim da su mi pričale da su zalihe dinja male, pomisli Nikol, dok je išla nazad prema istočnom trgu. Dinje su bile teške. Stavila je po jednu u svaki od dva ranca koje je ispraznila tog jutra pre nego što je pošla iz Bele sobe. Ili, možda, da ubuduće ne treba da ih uznemiravam. Štagod bilo, više nećemo biti dočekani dobrodošlicom.
<BR>&nbsp;&nbsp;&nbsp;&nbsp;&nbsp;Pomislila je da će Ričard biti van sebe od oduševljenja kada se bude vratila u Belu sobu. I bio je, ali ne zbog Nikol i mana dinja. Imao je osmeh na licu od uha do uha, a jednu ruku je držao iza leđa. "Čekaj dok ti ne pokažem šta imam", reče on dok je Nikol praznila rančeve. Ričard stavi ruku ispred sebe i otvori je. U šaci se nalazila usamljena crna lopta otprilike deset centimetara u prečniku.
<BR>&nbsp;&nbsp;&nbsp;&nbsp;&nbsp;"Ni u kom slučaju nisam utvrdio svu logiku, niti koliko informacija mogu uneti u jedan zahtev", reče Ričard. "Ali uspostavio sam osnovno načelo. Možemo da tražimo i primamo 'stvari' uz pomoć kompjutera."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?" upita Nikol, koja još nije bila sigurna zbog čega se Ričard toliko uzbudio oko male, crne lopte."
<BR>&nbsp;&nbsp;&nbsp;&nbsp;&nbsp;"Napravili su ovo za mene", reče on i ponovo joj pruži loptu. "Zar ne shvataš? Negde ovde imaju fabriku i mogu da prave stvari za nas."
<BR>&nbsp;&nbsp;&nbsp;&nbsp;&nbsp;"Onda možda 'oni', ko god da su, mogu početi da prave za nas malo hrane", reče Nikol. Malo ju je ozlojedilo to što joj Ričard nije ni čestitao, niti joj se zahvalio na dinjama. "Avijani nam verovatno više neće davati."
<BR>&nbsp;&nbsp;&nbsp;&nbsp;&nbsp;"To neće biti problem", reče Ričard. "Na kraju, kada budemo naučili pun opseg procesa postavljanja zahteva, možda ćemo moći da naručujemo ribu i čips, odrezak i pržene krompire, bilo šta, sve dok ono što poželimo budemo mogli da izjavimo nedvosmislenim naučnim terminima."
<BR>&nbsp;&nbsp;&nbsp;&nbsp;&nbsp;Nikol se upiljila u svog prijatelja. Sa nepočešljanom kosom, neobrijanim licem, podočnjacima i divljačkim osmehom, na trenutak je ličio na begunca iz ludnice. "Ričarde", upita ona, "hoćeš li malo da usporiš? Ako si pronašao sveti gral, možeš li da odvojiš bar sekundu da mi to objasniš?"
<BR>&nbsp;&nbsp;&nbsp;&nbsp;&nbsp;"Pogledaj na ekran", reče on. Koristeći tastaturu nacrtao je krug, zatim ga je obrisao i napravio kvadrat. Za manje od jednog minuta Ričard pažljivo nacrta kocku u tri dimenzije. Kada je završio grafiku, stavio je osam funkcijskih tastera u određeni položaj i potom pritisnuo taster sa crtežom malog kvadrata. Skupina neobičnih simbola pojavila se na crnom monitoru. "Ne brini", reče Ričard, "nije potrebno da razumemo pojedinosti. Naprosto, pitaju za dimenzije kocke."
<BR>&nbsp;&nbsp;&nbsp;&nbsp;&nbsp;Zatim Ričard unese niz podataka sa normalne alfanumeričke tastature. "A sada", reče on i okrete se prema Nikol, "ukoliko sam sve učinio kako treba, dobićemo kocku, napravljenu od istog materijala kao i ova lopta, za oko deset minuta."
<BR>&nbsp;&nbsp;&nbsp;&nbsp;&nbsp;Jeli su malo od novih dinja dok su čekali. Imale su isti ukus kao i prethodna. Odrezak i prženi krompiri bili bi neverovatno dobri, pomisli Nikol, kada se iznenada bočni zid podiže za pola metra iznad tla, a u otvoru se pojavi crna kocka.
<BR>&nbsp;&nbsp;&nbsp;&nbsp;&nbsp;"Čekaj jedan trenutak, još je ne diraj", reče Ričard kada Nikol priđe da bi bolje videla. "Pogledaj ovamo!" on obasja svetiljkom tamu iza kocke. "Iza tih zidova nalaze se prostrani tuneli", reče on, "i mora biti da vode do fabrika toliko savršenih da ih ne bismo mogli ni prepoznati. Zamisli samo! Mogu čak da prave predmete prema narudžbi."
<BR>&nbsp;&nbsp;&nbsp;&nbsp;&nbsp;Nikol je počinjala da shvata zbog čega je Ričard toliko oduševljen. "Sada imamo mogućnost da upravljamo svojom sudbinom na makar mali način", produži on. "Ukoliko uspem da provalim program dovoljno brzo, mogli bismo da zatražimo hranu, možda čak i ono što nam treba da napravimo čamac."
<BR>&nbsp;&nbsp;&nbsp;&nbsp;&nbsp;"Bez glasnih motora, nadam se", bocnu ga Nikol.
<BR>&nbsp;&nbsp;&nbsp;&nbsp;&nbsp;"Bez motora", složi se Ričard. Dovršio je dinju i vratio se tastaturi.
<BR>&nbsp;&nbsp;&nbsp;&nbsp;&nbsp;Nikol poče da se brine. Ričard je tokom čitavog ramanskog dana uspeo da dođe samo do još jednog otkrića. Sve što je imao da pokaže posle trideset osam sati posla (spavao je samo osam sati tokom čitavog razdoblja) bio je jedan novi materijal. Umeo je da napravi "lake" crne predmete kao prva lopta, čija je specifična težina bila bliska balzovom drvetu, ili "teške" crne predmete, gustine slične hrastovini ili boru. Iscrpljivao se svojim radom. I nije mogao, ili nije hteo, da deli išta od svog tereta sa Nikol.
<BR>&nbsp;&nbsp;&nbsp;&nbsp;&nbsp;Šta ako mu je prvo otkriće bilo puka sreća? - upinita se Nikol, dok se pela uz stepenice radi jutarnje šetnje. Nije mogla da se ne brine zbog protraćenog vremena. Preostalo je još samo šesnaest dana do Raminog susreta sa Zemljom. Nije bilo ni traga od spasilačkog tima. U pozadini njenog uma stajala je misao da su možda Ričard i ona potpuno napušteni.
<BR>&nbsp;&nbsp;&nbsp;&nbsp;&nbsp;Pokušala je prethodne večeri da porazgovara sa Ričardom o njihovim planovima, ali on je bio iscrpljen. Ričard nije reagovao ni na koji način kada mu je Nikol pomenula da je vrlo zabrinuta. Kasnije, kada je pažljivo izložila sve raspoložive mogućnosti i upitala ga za mišljenje šta da rade, primetila je da je zaspao. Kada se sama Nikol probudila posle kraćeg dremeža, Ričard je već ponovo radio za tastaturom i nije dozvoljavao da mu pažnju skrenu bilo doručak, bilo razgovor. Nikol se saplela na sve veću gomilu crnih predmeta na podu kada je napustila Belu sobu radi rane jutarnje vežbe.
<BR>&nbsp;&nbsp;&nbsp;&nbsp;&nbsp;Nikol se osećala vrlo usamljeno. Poslednjih pedeset sati, koje je provela uglavnom sama, prošlo je vrlo sporo. Jedini uzmak koji joj je pružao zadovoljstvo bilo je čitanje. Imala je u memoriji kompjutera tekst pet knjiga. Jedna je bila njena medicinska enciklopedija, ali ostale četiri bile su za razonodu. Kladim se da je sva Ričardova privatna memorija popunjena Šekspirom, pomisli dok je sedela na zidu koji je okruživao Njujork. Gledala je prema Cilindričnom moru. U velikoj daljini, jedva vidljiva kroz dvogled zbog izmaglice i oblaka, razaznavala se severna udubina, kroz koju su prvi put ušli u Ramu.
<BR>&nbsp;&nbsp;&nbsp;&nbsp;&nbsp;U kompjuteru je imala dva očeva romana. Nikolino omiljeno štivo bila je Kraljica svih doba, priča o mladim danima Eleonore Akvitanske, počev od njene mladosti na vojvodskom dvoru u Poatjeu. Priča je sledila Eleonoru kroz venčanje sa Lujem Kapeom od Francuske, njihov krstaški pohod do Svete zemlje i njen neobični lični zahtev za poništenjem braka. Roman je dostizao vrhunac u Eleonorinom razvodu od Luja i veridbi sa mladim i uzbudljivim Henrijem Plantagenetom.
<BR>&nbsp;&nbsp;&nbsp;&nbsp;&nbsp;Drugi roman Pjera de Žardana u memoriji njenog kompjutera bio je njegovo opšte prihvaćeno remek-delo Ja, Ričard Lavljeg Srca, mešavina dnevnika glavnog lika i unutrašnjih monologa tokom dve zimske nedelje krajem dvanaestog veka. U romanu Ričard i njegovi vojnici, tek iskrcani za novi krstaški pohod, logoruju u blizini Mesine, pod zaštitom normanskog kralja Sicilije. Dok tamo boravi, slavni kralj-ratnik i homoseksualni sin Eleonore Akvitanske i Henrija Plantageneta u izlivu samoispitivanja oživljava glavne lične i istorijske događaje svoga života.
<BR>&nbsp;&nbsp;&nbsp;&nbsp;&nbsp;Nikol se sećala dugih rasprava sa Ženevjev, pošto je njena kćerka prethodnog leta pročitala roman Ja, Ričard. Mladu tinejdžerku očarala je priča i ona je iznenađivala majku postavljanjem izuzetno inteligentnih pitanja. Razmišljanje o Ženevjev nagna Nikol da se zapita šta li joj kćerka u tom trenutku radi u Bovoau. Rekli su joj da sam nestala, nagađala je Nikol. Kako to u vojsci zovu? Nastradali u akciji?
<BR>&nbsp;&nbsp;&nbsp;&nbsp;&nbsp;U očima njenog uma Nikol je videla kćerku kako se svakog dana vraća iz škole na biciklu. "Ima li nekih vesti?" pita verovatno Ženevjev dedu kada pređe prag vile. Pjer samo u tuzi zavrti glavom.
<BR>&nbsp;&nbsp;&nbsp;&nbsp;&nbsp;Sada ima već dve nedelje od kako me je neko poslednji put zvanično video. Da li se još nadaš, draga kćeri? Nesrećnu Nikol zahvati neodoljiva želja da razgovara sa Ženevjev. Na trenutak, ne priznajući stvarnost, Nikol nije mogla da prihvati činjenicu da je odvojena od kćerke milionima kilometara i da nema načina da razgovara sa njom. Digla se da se vrati do Bele sobe, razmišljajući u privremenom pomračenju da će odatle moći da telefonira Ženevjev.
<BR>&nbsp;&nbsp;&nbsp;&nbsp;&nbsp;Kada je nekoliko sekundi potom povratila pribranost, Nikol je bila zapanjena kako joj je um lako obmanuo sebe. Zavrtela je glavom i sela na zid koji je gledao na Cilindrično more. Ostala je na zidu skoro dva sata, a misli su joj slobodno letele po raznolikim temama. Pred kraj tog razdoblja, dok se spremala za povratak u Belu sobu, misli joj se usredsrediše na Ričarda Vejkfilda. Pokušavala sam, moj britanski prijatelju, reče Nikol sebi. Bila sam otvorenija sa tobom nego sa bilo kim od Henrija. Ali to je samo stvar moje zle sreće, da se nađem ovde sa nekim ko ima još manje samopouzdanja od mene.
<BR>&nbsp;&nbsp;&nbsp;&nbsp;&nbsp;Nikol je osećala neodređenu tugu dok je koračala niz stepenice do drugog nivoa i skretala desno u vodoravni tunel. Tuga joj se izmenila u iznenađenje kada je ušla u Belu sobu. Ričard je skočio sa male crne stolice i pozdravio je zagrljajem. Obrijao se i očešljao kosu. Čak je i očistio nokte. Položena na crni sto nasred odaje bila je pažljivo isečena mana dinja. Po jedno parče nalazilo se na dva crna tanjira pred stolicama.
<BR>&nbsp;&nbsp;&nbsp;&nbsp;&nbsp;Ričard privuče stolicu i pokaza Nikoli da sedne. Obišao je sto i seo na svoju stolicu. Posegao je preko stola i uzeo Nikol za obe ruke. "Želeo sam da se izvinim", reče on silovito, "zbog toga što sam bio takva seljačina. Poslednja dva dana ponašao sam se vrlo rđavo.
<BR>&nbsp;&nbsp;&nbsp;&nbsp;&nbsp;Pomišljao sam na hiljadu stvari koje sam želeo da ti kažem tokom ovih sati dok sam čekao", reče on uz oklevanje, dok mu je napregnuti osmeh plesao na usnama, "ali većine ne mogu da se setim... Znam da sam želeo da ti objasnim koliko su mi silno značili princ Hal i Falstaf. Bili su mi najbliži prijatelji... Nije mi bilo lako da podnesem njihovu smrt. Moj bol je još veoma jak..."
<BR>&nbsp;&nbsp;&nbsp;&nbsp;&nbsp;Ričard ispi gutljaj vode i proguta ga. "Ali više od svega", reče on, "žao mi je što ti nisam rekao kako si ti spektakularna osoba. Inteligentna, privlačna, bistra, osetljiva - sve ono što sam ikada sanjao da ću naći u jednoj ženi. I pored našeg položaja, plašio sam se da ti kažem šta osećam. Pretpostavljam da moj strah od odbacivanja seže vrlo duboko."
<BR>&nbsp;&nbsp;&nbsp;&nbsp;&nbsp;Suze navreše na uglove Ričardovih očiju i počeše da mu se slivaju niz obraze. Blago je drhtao. Nikol je videla kako je neverovatan napor to bilo za njega. Prinela mu je ruke uz obraze. "I ja mislim da si ti vrlo poseban", reče ona.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
