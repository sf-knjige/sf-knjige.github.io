<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56. USLIŠENA MOLITVA
<P>&nbsp;&nbsp;&nbsp;&nbsp;&nbsp;General O'Tul ostao je u svojoj kabini do kraja dana. Admiral Hajlman navratio je otprilike jedan sat po O'Tulovom neuspehu da unese kod. Posle kratkog, neobaveznog razgovora (Hajlman je bio užasan u takvim stvarima), admiral postavi glavno pitanje.
<BR>&nbsp;&nbsp;&nbsp;&nbsp;&nbsp;"Jesi li spreman da nastaviš aktiviranje?"
<BR>&nbsp;&nbsp;&nbsp;&nbsp;&nbsp;O'Tul zavrte glavom. "Jutros sam mislio da jesam, Oto, ali..." Nije bilo potrebe da išta više kaže.
<BR>&nbsp;&nbsp;&nbsp;&nbsp;&nbsp;Hajlman se diže sa stolice. "Naredio sam Jamanaki da odnese prva dva metka do prolaza u Rami. Biće tamo do večere ukoliko se predomisliš. Ostala tri ostaće za sada na doku." Zagledao se u svog kolegu nekoliko sekundi. "Nadam se da ćeš uskoro doći sebi, Majkl. Već imamo gadnih nevolja sa štabom."
<BR>&nbsp;&nbsp;&nbsp;&nbsp;&nbsp;Kada je Franćeska došla sa kamerom dva sata kasnije, na osnovu njenog izbora reči bilo je jasno da je stav prema generalu, bar među preostalim kosmonautima, da O'Tul pati od akutne nervne napetosti. Nije bio nepokoran. Nije davao nikakve izjave. Niko od ostalih članova posade ne bi podnosio ove alternativne mogućnosti, jer bi u poređenju sa ovim sve delovale rđavo. Ne, bilo je očigledno da nešto nije u redu sa njegovim živcima.
<BR>&nbsp;&nbsp;&nbsp;&nbsp;&nbsp;"Rekla sam svima da te ne uznemiravaju pozivima", reče Franćeska samilosno, kada se obazrela po kabini, dok je njen televizijski um već kadrirao prizore za predstojeći intervju. "Telefoni su zvrjali kao ludi, naročito otkako sam jutros poslala traku." Prišla je radnom stolu, gledajući predmete po njemu. "Da li je to Mikaek od Sijene?" upita Franćeska i podiže malu statuu.
<BR>&nbsp;&nbsp;&nbsp;&nbsp;&nbsp;O'Tul uspe da se bledo nasmeši. "Da", reče on. "A mislim da znaš i ko je čovek na krstu sa one slike."
<BR>&nbsp;&nbsp;&nbsp;&nbsp;&nbsp;"Vrlo dobro", odvrati Franćeska. "Vrlo dobro, zaista... Slušaj, Majkl, ti znaš šta sledi. Želela bih ovaj intervju da bih te predstavila u najboljoj mogućoj svetlosti. Nije da bih sa tobom sve želela da obavim u rukavicama, razumeš, ali hoću da budem sigurna da će oni vuci tamo dole saslušati i tvoju stranu priče..."
<BR>&nbsp;&nbsp;&nbsp;&nbsp;&nbsp;"Već vrište za mojom kožom?" prekide je O'Tul.
<BR>&nbsp;&nbsp;&nbsp;&nbsp;&nbsp;"Oh, da", odgovori ona. "A biće još gore. Što više odugovlačiš sa aktiviranjem bombi, više besa će biti usmereno na tebe."
<BR>&nbsp;&nbsp;&nbsp;&nbsp;&nbsp;"Ali zašto?" pobuni se O'Tul. "Nisam počinio nikakav zločin. Naprosto sam odložio aktiviranje oružja čija razorna moć prevazilazi..."
<BR>&nbsp;&nbsp;&nbsp;&nbsp;&nbsp;"To je nebitno", odvrati Franćeska. U njihovim očima, nisi obavio svoj posao, naime nisi zaštitio narode Zemlje. Prestravljeni su. Ne shvataju oni sva ova vanzemaljska sranja. Rečeno im je da će Rama biti uništen, a sada si ti odbio da ukloniš njihove noćne more."
<BR>&nbsp;&nbsp;&nbsp;&nbsp;&nbsp;"Noćne more", promumla O'Tul. "Tačno je to Botvel..."
<BR>&nbsp;&nbsp;&nbsp;&nbsp;&nbsp;"Šta je bilo sa predsednikom Botvelom?" upita Franćeska.
<BR>&nbsp;&nbsp;&nbsp;&nbsp;&nbsp;"Oh, ništa", reče on. Sklonio je pogled pred njenim ispitivačkim očima. "Šta još?" upita O'Tul nestrpljivo.
<BR>&nbsp;&nbsp;&nbsp;&nbsp;&nbsp;"Kao što rekoh, volela bih da izgledaš što je bolje moguće. Ponovo se počešljaj i obuci novu uniformu, a ne letački kombinezon. Naneću malo šminke na tvoje lice da ne deluješ toliko ispijeno." Vratila se radnom stolu. "Stavićemo tvoje porodične slike tako da se jasno vide odmah pokraj Isusa i Mikaela. Pažljivo promisli šta ćeš da kažeš. Razume se, pitaću te zbog čega jutros nisi uspeo da aktiviraš oružje."
<BR>&nbsp;&nbsp;&nbsp;&nbsp;&nbsp;Franćeska priđe i stavi ruku na O'Tulovo rame. "U svom uvodu nagovestiću da si bio napet. Ne želim da guram svoje reči u tvoja usta, ali priznavanje izvesne slabosti verovatno će ostaviti dobar utisak. Naročito u tvojoj zemlji."
<BR>&nbsp;&nbsp;&nbsp;&nbsp;&nbsp;General O'Tul meškoljio se dok je Franćeska dovršavala pripreme za intervju. "Moram li to da učinim?" upita on, osećajući se sve neugodnije dok je Franćeska preuređivala kabinu.
<BR>&nbsp;&nbsp;&nbsp;&nbsp;&nbsp;"Samo ako želiš da bar neko pomisli da nisi Benedikt Arnold", glasio je njen kratki odgovor.
<BR>&nbsp;&nbsp;&nbsp;&nbsp;&nbsp;Janoš dođe da ga poseti neposredno pre večere. "Tvoj intervju sa Franćeskom bio je veoma dobar", slagao je on. "Bar si dodirnuo neke moralne teme koje svi treba da razmotrimo."
<BR>&nbsp;&nbsp;&nbsp;&nbsp;&nbsp;"Bilo je glupo od mene što sam se upustio u one filosofske zapetljancije", zareža O'Tul. "Trebalo je da poslušam Franćeskin savet i da za sve optužim svoj zamor."
<BR>&nbsp;&nbsp;&nbsp;&nbsp;&nbsp;"Pa, Majkl", reče Janoš, "šta je učinjeno, učinjeno je. Nisam došao ovamo da pretresamo dnevne događaje. Siguran sam da si ti to već učinio mnogo puta. Došao sam da vidim mogu li ti pomoći."
<BR>&nbsp;&nbsp;&nbsp;&nbsp;&nbsp;"Ne verujem, Janoše", odvrati on. "Ali cenim tvoju predusretljivost."
<BR>&nbsp;&nbsp;&nbsp;&nbsp;&nbsp;Nastala je duga pauza u razgovoru. Konačno, Janoš ustade i polako krenu ka vratima. "I šta ćeš sad?" zapita on tiho.
<BR>&nbsp;&nbsp;&nbsp;&nbsp;&nbsp;"Kada bih i sam znao", odgovori O'Tul. "Ne čini mi se da sam sposoban da donesem bilo kakav plan."
<BR>&nbsp;&nbsp;&nbsp;&nbsp;&nbsp;Kombinovani svemirski brod "Njutn"-Rama nastavio je da hita prema Zemlji. Sa svakim danom koji bi minuo nadnoseća pretnja Rame postajala je sve veća: ogromni cilindar koji je hiperboličnom brzinom jurio ka tački razornog sudara, do koje će neumitno stići ukoliko ne uslede nove korekcije putanje. Procenjeno je da će mesto sudara biti u državi Tamil Nadu, u južnoj Indiji, nedaleko od grada Maduraija. Fizičari su svake večeri bili na televizijskim vestima i objašnjavali šta se može očekivati. Udarni talasi i erupcije postali su pojmovi o kojima se vatreno raspravljalo na večernjim skupovima.
<BR>&nbsp;&nbsp;&nbsp;&nbsp;&nbsp;Majkla O'Tula svetska štampa je pretvorila u zlikovca. Franćeska je bila u pravu. Čak je bilo i predloga da ga treba osuditi i pogubiti na "Njutnu" zbog neizvršavanja naređenja. Čitav život ispunjen značajnim postignućima i nesebičnim doprinosima namah je zaboravljen. Ketlin O'Tul bila je prisiljena da napusti porodični stan u Bostonu i da se skloni kod prijatelja u Mejn.
<BR>&nbsp;&nbsp;&nbsp;&nbsp;&nbsp;Generala je sve više mučila vlastita neodlučnost. Znao je da nanosi nepopravljivu štetu svojoj porodici i sopstvenoj karijeri ovim neuspehom da aktivira oružje. Ali svaki put kada bi ubedio sebe da je spreman da izvrši naređenje, ono glasno i zvonko "ne" odjeknulo bi mu u ušima.
<BR>&nbsp;&nbsp;&nbsp;&nbsp;&nbsp;O'Tul je bio tek na mahove koherentan u svom poslednjem intervjuu sa Franćeskom, dan pre nego što će naučni brod poći za Zemlju. Postavljala mu je neka vrlo teška pitanja. Kada ga je Franćeska upitala zbog čega Rama, ako će već ući na orbitu oko Zemlje, još nije počeo da skreće, general je na trenutak došao sebi i podsetio je da je vazdušno kočenje - trošenje energije u atmosferi u vidu toplote - najefikasniji metod da se ostvari orbita oko nekog planetnog tela sa atmosferom. Ali kada mu je pružila priliku da potkrepi svoju izjavu, da obrazloži kako bi se Rama mogao preoblikovati da dobije aerodinamične površine, O'Tul ništa nije odgovorio. Samo je rasejano piljio u nju.
<BR>&nbsp;&nbsp;&nbsp;&nbsp;&nbsp;O'Tul izađe iz svoje kabine za poslednju večeru, noć pre no što su Braun, Sabatinijeva, Tabori i Turgenjeva pošli kući. Njegovo prisustvo pokvarilo je poslednji zajednički obed. Irina je bila izuzetno neprijatna prema njemu, otrovno je napadala generala i odbijala da sedi sa njim za istim stolom. Dejvid Braun uopšte nije obraćao pažnju na njega i umesto toga izabrao je da raspravlja, upuštajući se u zamarajuće pojedinosti, o laboratoriji koja je građena u Teksasu da prihvati uhvaćenog biota-raka. Samo su se Franćeska i Janoš ponašali prijateljski, tako da se general O'Tul vratio u svoju kabinu odmah posle večere i nije se formalno oprostio ni sa kime.
<BR>&nbsp;&nbsp;&nbsp;&nbsp;&nbsp;Sledećeg jutra, manje od jednog sata pošto je naučni brod otišao, O'Tul se javi admiralu Hajlmanu i zatraži da se sastanu. "Znači, konačno si se predomislio?" reče Nemac uzbuđeno, kada mu je general ušao u ured. "Dobro. Još nije prekasno. Tek je S-12 dana. Ukoliko požurimo, još možemo da ispalimo bombe u S-9."
<BR>&nbsp;&nbsp;&nbsp;&nbsp;&nbsp;"Bližim se, Oto", odvrati O'Tul, "Ali još nisam tu. Pažljivo sam razmišljao o svemu ovome. Postoje još dve stvari koje bih voleo da učinim. Želeo bih da razgovaram sa papom Jovanom-Pavlom i voleo bih da odem unutra i lično vidim Ramu."
<BR>&nbsp;&nbsp;&nbsp;&nbsp;&nbsp;O'Tulov odgovor potpuno je snuždio Hajlmana. "Sranje", reče on. "Opet stara pesma. Verovatno ćemo..."
<BR>&nbsp;&nbsp;&nbsp;&nbsp;&nbsp;"Ne shvataš, Oto", reče Amerikanac. Napeto je piljio u svog kolegu. "Ovo je dobra vest. Ako se ne dogodi nešto u potpunosti neočekivano, bilo tokom mog razgovora sa papom ili dok istražujem Ramu, biću spreman da unesem svoj kod onog minuta kada izađem."
<BR>&nbsp;&nbsp;&nbsp;&nbsp;&nbsp;"Jesi li siguran?" upita Hajlman.
<BR>&nbsp;&nbsp;&nbsp;&nbsp;&nbsp;"Dajem ti reč", odvrati O'Tul.
<BR>&nbsp;&nbsp;&nbsp;&nbsp;&nbsp;General O'Tul ništa nije skrivao u svojoj dugoj, emotivnoj poruci papi. Bio je svestan da mu prisluškuju vezu, ali to više nije bilo važno. Jedna jedina stvar bila mu je na umu: da donese odluku o aktiviranju nuklearnog oružja čiste savesti.
<BR>&nbsp;&nbsp;&nbsp;&nbsp;&nbsp;Nestrpljivo je čekao odgovor. Kada se papa Jovan-Pavle V konačno pojavio na ekranu, sedeo je u istoj odaji u Vatikanu gde je O'Tul bio u audijenciji odmah posle Božića. Papa je u desnoj ruci držao malu elektronsku beležnicu i povremeno je bacao pogled na nju dok je govorio.
<BR>&nbsp;&nbsp;&nbsp;&nbsp;&nbsp;"Molio sam se za tebe, sine moj", poče pontif svojim odmerenim engleskim, "naročito tokom poslednje nedelje tvog ličnog nemira. Ne mogu ti reći šta da radiš. Nemam nijedan odgovor više od tebe. Možemo se samo nadati da će ti Bog, u Svojoj mudrosti, pružiti nedvosmislen odgovor na tvoje molitve.
<BR>&nbsp;&nbsp;&nbsp;&nbsp;&nbsp;Međutim kao odgovor na neke tvoje verske upite, mogu ti uputiti sledeće komentare. Nudim ti ih u nadi da će ti pomoći... Ne mogu reći da li je glas koji si čuo pripadao svetom Mikaelu, ili si doživeo ono što je poznato kao religijsko iskustvo. Mogu da potvrdim da postoji jedna kategorija ljudskog iskustva, koja se obično naziva verskom zbog nedostatka boljeg naziva; ona postoji i može se objasniti čisto racionalnim ili naučnim terminima. Saul od Tarzusa nepobitno je bio zaslepljen svetlošću nebeskom, što je doprinelo njegovom prelasku u hrišćanstvo, u okviru koga će kasnije postati apostol Pavle. Tvoj glas možda je uistinu pripadao svetom Mikaelu. Samo ti možeš to da znaš.
<BR>&nbsp;&nbsp;&nbsp;&nbsp;&nbsp;Kao što smo raspravljali pre tri meseca, Bog je svakako stvorio Ramance, ko god da su. Ali On je isto tako stvorio viruse i bakterije koji izazivaju patnje ljudske i smrt. Ne možemo slaviti Boga, bilo pojedinačno ili kao vrsta, ako ne preživimo. Ne čini mi se verovatnim da bi Bog očekivao da ništa ne preduzmemo ako nam je ugrožen i sam opstanak.
<BR>&nbsp;&nbsp;&nbsp;&nbsp;&nbsp;Moguća uloga Rame kao glasnika drugog Hristovog dolaska teško je pitanje. Postoje sveštenici unutar crkve koji se slažu sa svetim Mikaelom, iako predstavljaju izrazitu manjinu. Većina nas smatra da su ramanske letelice previše duhovno jalove da bi bile glasnici. One su neverovatna inženjerska čuda, to svakako, ali u vezi sa njima ne postoji ništa što bi nagoveštavalo ma kakvu toplinu, samilost ili bilo koju drugu iskupljujuću osobinu kakve se povezuju sa Hristom. Prema tome, izgleda malo verovatno da Rama ima ma kakav strogo verski značaj.
<BR>&nbsp;&nbsp;&nbsp;&nbsp;&nbsp;Na kraju, to je ipak odluka koju moraš sam doneti. Moraš nastaviti da se moliš, kao što, siguran sam, i sam shvataš, ali možda bi trebalo da očekuješ malo manje fanfara u Božjem odgovoru. On se ne obraća svima na isti način; niti će ti ijedna Njegova poruka doći na isti način. Molim te, upamti još jednu stvar. Dok istražuješ Ramu u potrazi za voljom Božjom, molitve mnogih sa Zemlje ići će sa tobom. Možeš biti siguran da će ti Bog dati odgovor; tvoj izazov je da ga prepoznaš i ispravno protumačiš."
<BR>&nbsp;&nbsp;&nbsp;&nbsp;&nbsp;Jovan-Pavle završi svoju emisiju blagoslovom i molitvom Gospodu. General O'Tul automatski kleknu i poče da izgovara reči zajedno sa svojim duhovnim predvodnikom. Kada se ekran ugasio, on obnovi u sebi ono što mu je pontif rekao i oseti se umireno. Mora da sam na pravom tragu, reče O'Tul sebi. Ali ne smem očekivati nebesko obznanjenje uz prateće trube.
<BR>&nbsp;&nbsp;&nbsp;&nbsp;&nbsp;O'Tul nije bio spreman za svoju silovitu emotivnu reakciju na Ramu. Možda su posredi bile same razmere svemirskog broda, toliko većeg od svega što su ikada sazdala ljudska bića. Možda su jačini njegovih osećanja doprineli dugi boravak u zatvorenom prostoru "Njutna" i uzrujano stanje u kome se nalazio. Koji god da su bili razlozi, Majkla O'Tula potpuno je ošamutio spektakularni prizor koji mu se ukazao pred očima kada se otisnuo na samotno putovanje u džinovski svemirski brod.
<BR>&nbsp;&nbsp;&nbsp;&nbsp;&nbsp;Nije bilo određenog detalja koji je preovlađivao ostatkom O'Tulovog uma. Grlo mu se steglo, a na oči su mu navrle suze izazvane osećanjem čuđenja u nekoliko posebnih prilika: dok se spuštao ličnim prenosnikom tokom prvog silaska i gledao preko Središnje nizije, sa dugim, blistavim trakama koje su predstavljale izvor svetlosti Rame; dok je stajao pokraj rovera na obali Cilindričnog mora i kroz dvogled posmatrao tajanstvene oblakodere Njujorka; i dok je glupo treptao mnogo puta, kao i svi kosmonauti pre njega, pred džinovskim rogovima i zidinama koji su ukrašavali južnu stranu. Preovlađujuća osećanja kod O'Tula bili su strahopoštovanje i divljenje, slični onima koje je iskusio kada je prvi put ušao u jednu od starih evropskih katedrala.
<BR>&nbsp;&nbsp;&nbsp;&nbsp;&nbsp;Proveo je ramansku noć u Beti, koristeći jednu kućicu viška koju su ostavili kosmonauti na drugom izlasku. Našao je Vejkfildovu poruku od pre dve nedelje i na trenutak je osetio želju da sklopi jedrilicu i pređe do Njujorka. Ali O'Tul se obuzda i usredsredi se na pravu svrhu svoje posete.
<BR>&nbsp;&nbsp;&nbsp;&nbsp;&nbsp;Priznao je sebi da, iako je Rama spektakularno dostignuće, veličanstvenost ovog artefakta ne sme bitnije uticati na njegovo procenjivanje. Da li je u onome što je video bilo ičega što bi ga nagnalo da izmeni svoj zaključak donet uz prilično oklevanja? Ne, turobno odgovori on na sopstveno pitanje. Kada su se svetla ponovo upalila unutar džinovskog cilindra, O'Tul je bio uveren da će pre sledeće ramanske noći aktivirati oružje.
<BR>&nbsp;&nbsp;&nbsp;&nbsp;&nbsp;Pa ipak, još je odugovlačio. Provozao se duž cele obale, razgledao Njujork i ostale prizore sa različitih tačaka i posmatrao petstometarsku liticu sa druge strane mora. Tokom poslednjeg prolaska kroz logorište Beta O'Tul odluči da ponese sa sobom raznorazne drangulije, uključujući i nekoliko ličnih stvari koje su ostavili drugi članovi posade za vreme svog žurnog povlačenja sa Rame. Nije mnogo stvari izbeglo uragan, ali on pronađe nekoliko suvenira koji su bili zarobljeni po uglovima uz kutije sa zalihama.
<BR>&nbsp;&nbsp;&nbsp;&nbsp;&nbsp;General O'Tul dugo je spavao pre nego što je poterao rover nazad do podnožja prenosnika. Shvativši šta će učiniti kada dođe do "Njutna", O'Tul kleče i pomoli se poslednji put pre uspona. Ubrzo potom, tokom vožnje, dok se još nalazio na manje od pola kilometra iznad Središnje nizije, okrenuo se u stolici i zagledao preko ramanske panorame. Uskoro će sve ovo nestati, pomisli O'Tul, biće progutano u sunčevoj vatri koju je oslobodio čovek. Oči mu se digoše sa nizije i upraviše ka Njujorku. Učini mu se tog časa da je ugledao neku crnu mrlju kako se kreće na ramanskom nebu.
<BR>&nbsp;&nbsp;&nbsp;&nbsp;&nbsp;Drhtavim rukama on prinese dvogled očima. Kroz nekoliko sekundi O'Tul razabra uvećanu mrlju. Brzo je promenio uvećanje dvogleda i mrlja se podeli u tri dela; svaki od njih predstavljao je pticu koja se u jatu kretala u velikoj daljini. O'Tul zatrepta, ali se slika nije promenila. Ramanskom nebom zaista su letele tri ptice!
<BR>&nbsp;&nbsp;&nbsp;&nbsp;&nbsp;Radost ispuni generala O'Tula. Uskliknuo je od zadovoljstva dok je sledio ptice dvogledom sve dok ih više nije mogao videti. Preostalih trideset minuta vožnje do vrha stepeništa Alfa činili su mu se kao večnost.
<BR>&nbsp;&nbsp;&nbsp;&nbsp;&nbsp;Američki oficir smesta se pope na drugo sedište i ponovo poče da se spušta u Ramu. Očajnički je želeo da još jednom vidi te ptice. Kada bih nekako mogao da ih fotografišem, pomisli on, nameravajući da se ponovo odveze do Cilindričnog mora ako to bude potrebno, onda bih svima mogao dokazati da na ovom neverovatnom svetu ima i živih stvorova.
<BR>&nbsp;&nbsp;&nbsp;&nbsp;&nbsp;Sa dva kilometra iznad tla, O'Tul je uzalud tragao za pticama dok se spuštao. Tek malo obeshrabren neuspehom u potrazi, našao se potom preneražen onim što je ugledao kada je spustio dvogled sa očiju i pripremio se da siđe sa sedišta. Ričard Vejkfild i Nikol de Žardan stajali su jedno pored drugog u podnožju lifta.
<BR>&nbsp;&nbsp;&nbsp;&nbsp;&nbsp;General O'Tul ih čvrsto steže u zagrljaj, a onda, dok su mu se suze radosnice slivale niz obraze, kleknu na tlu Rame. "Dragi Bože", prozborio je, dok je nudio nebu svoju nemu molitvu zahvalnicu. "Dragi Bože", ponovio je.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
