<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>55. MIKAELOV GLAS
<P>&nbsp;&nbsp;&nbsp;&nbsp;&nbsp;General O'Tul proveo je po podne u svojoj kabini i pratio na monitoru kako Tabori i Jamanaka proveravaju nuklearno oružje. Bio je izuzet, zbog svog navodnog poremećaja stomaka, sa propisanog zadatka provere nuklearnog oružja. Procedura je bila iznenađujuće jednostavna i neposredna; nikome ne bi palo na pamet da joj je cilj da se uništi najveličanstvenija konstrukcija koju je čovečanstvo ikada ugledalo.
<BR>&nbsp;&nbsp;&nbsp;&nbsp;&nbsp;Pre večere O'Tul posla poziv svojoj ženi. "Njutn" se sada velikom brzinom približavao Zemlji i kašnjenje između predaje i prijema bilo je kraće od tri minuta. Staromodni dvosmerni razgovori ponovo su postali mogući. Njegov razgovor sa Ketlin bio je srdačan i ticao se svakidašnjih stvari. General O'Tul nakratko pomisli da podeli svoju moralnu dilemu sa ženom, ali je shvatio da videofon nije siguran i odlučio je da to ne učini. Oboje su izrazili uzbuđenje što će se ponovo videti u bliskoj budućnosti.
<BR>&nbsp;&nbsp;&nbsp;&nbsp;&nbsp;General je večerao sa posadom. Janoš je bio u jednom od svojih galamdžijskih raspoloženja i zabavljao je ostale pričama o popodnevu sa "mecima", kako je uporno nazivao nuklearne bombe. "U jednom času", reče Janoš Franćeski, koja se neprekidno smejala otkako je priča počela, "poslagali smo sve metke na tlo i poređali ih u niz, kao domine. Tako sam prepao Jamanaku da se usrao od straha. Preturio sam prednju i sve ostale su odmah popadale, klang, bang, u svim pravcima. Hiro je bio sigurn da će eksplodirati."
<BR>&nbsp;&nbsp;&nbsp;&nbsp;&nbsp;"Zar nisi pomislio da možeš da oštetiš neku kritičnu komponentu?" upita Dejvid Braun.
<BR>&nbsp;&nbsp;&nbsp;&nbsp;&nbsp;"Nisam", odvrati Janoš. "Uputstva koja mi je dao Hajlman kažu da ne bih mogao da oštetim te stvari ni da ih bacim sa vrha Trampovog tornja. Osim toga", dodade on, "još nisu funkcionalne. Je li tako, Herr admirale?"
<BR>&nbsp;&nbsp;&nbsp;&nbsp;&nbsp;Hajlman klimnu, a Janoš se baci na novu priču. General O'Tul odluta u mislima, uzalud se upirući da odagna poređenje tih metalnih predmeta na vojnom brodu sa pečurkastim oblakom na Pacifiku...
<BR>&nbsp;&nbsp;&nbsp;&nbsp;&nbsp;Franćeska prekide njegovo sanjarenje. "Imaš hitan poziv na privatnoj vezi, Majkl", reče ona. "Predsednik Botvel će govoriti kroz tobom za pet minuta."
<BR>&nbsp;&nbsp;&nbsp;&nbsp;&nbsp;Razgovor za stolom se prekide. "Pa", reče Janoš sa osmehom, "mora biti da si krupna zverka. Ne poziva pucač Botvel bilo koga."
<BR>&nbsp;&nbsp;&nbsp;&nbsp;&nbsp;General O'Tul se pristojno izvini svima za stolom i ode u svoju kabinu. Mora biti da zna, razmišljao je dok je nestrpljivo čekao na vezu. Ali, razume se. On je predsednik Sjedinjenih Država.
<BR>&nbsp;&nbsp;&nbsp;&nbsp;&nbsp;O'Tul je bio obožavatelj bezbola, a njegov omiljeni tim bili su Red Soksi iz Bostona. Bezbol je ukinut u jeku Velikog haosa, godine 2141, ali nova grupa vlasnika vratila je lige četiri godine kasnije. Kada je Majkl imao šest godina, 2148, njegov otac odveo ga je do Fenvej Doma da gleda utakmicu između red Soksa i havanskih Hurikejna. Bio je to početak životne ljubavi za O'Tula.
<BR>&nbsp;&nbsp;&nbsp;&nbsp;&nbsp;Šerman Botvel bio je levoruku pucač za Red Sokse između 2172. i 2187. Bio je izuzetno popularan. Rođen je u Misuriju, a njegova prirodna skromnost i staromodna posvećenost teškom radu bili su isto tako izuzetni kao i 527 pogodaka koje je postigao tokom svojih šesnaest godina u prvoj ligi. Tokom poslednje godine njegove bezbol karijere, Botvelova žena poginula je u užasnoj nesreći na moru. Šermanova odluka bez ikakvog roptanja da se posveti odgovornosti podizanja dece kao jedini roditelj bila je hvaljena na sve strane.
<BR>&nbsp;&nbsp;&nbsp;&nbsp;&nbsp;Tri godine kasnije, kada se oženio Lindom Blek, dragom kćerkom guvernera Teksasa, mnogima je postalo očigledno da Šerman ima na umu političku karijeru. Napredovao je velikom brzinom. Najpre pomoćnik guvernera, a zatim guverner i predsednički kandidat. Godine 2196. ubedljivom većinom izglasan mu je pristup u Belu kuću; predviđalo se da će glatko pobediti kandidata hrišćanskih konzervativaca na idućim opštim izborima 2200.
<BR>&nbsp;&nbsp;&nbsp;&nbsp;&nbsp;"Halo, generale O'Tule", reče čovek u plavom odelu, sa prijateljskim osmehom, koji se pojavio na ekranu. "Ovde Šerman Botvel, tvoj predsednik."
<BR>&nbsp;&nbsp;&nbsp;&nbsp;&nbsp;Predsednik nije koristio beleške. Nagao se napred u jednostavnoj stolici, laktova oslonjenih na butine i šaka sklopljenih ispred sebe. Govorio je kao da sedi pored generala O'Tula u nečijoj dnevnoj sobi.
<BR>&nbsp;&nbsp;&nbsp;&nbsp;&nbsp;"Pratio sam misiju 'Njutn' sa velikim zanimanjem - kao i svi ostali u mojoj porodici, uključujući Lindu i četvoro dece - još od lansiranja. Ali naročito sam pažljiv postao u poslednjih nekoliko nedelja, otkako ssu se tragedije okomile na vas i vašim hrabrim kolegama. Uf, uf. Ko bi ikada i pomislio da takve stvari kao što je ramanski brod mogu uopšte da postoje. Stvarno je to neverovatno...
<BR>&nbsp;&nbsp;&nbsp;&nbsp;&nbsp;Uglavnom, ako sam dobro razumeo naše predstavnike u VEV-u, izdata je naredba da se uništi Rama. Ja znam da se takve odluke ne donose lako i da zahtevaju ogromnu odgovornost od ljudi kao što ste ti. Pa ipak, ubeđen sam da je to pravi potez.
<BR>&nbsp;&nbsp;&nbsp;&nbsp;&nbsp;Da, generale moj, ja znam da je to ispravno. A tu vam je i moja kćerka Kortni - ima osam godina - koja se budi se morama skoro svake noći. Gledali smo kada ste pokušavali da uhvatite onog bi-ota, onog što izgleda kao rak, i jao, to je bilo stvarno užasno. Sada Kortni zna - sve je bilo na televiziji - da Rama ide di-rektno na Zemlju i stvarno se plaši. Prestravljena je. Misli da će čitavu državu preplaviti te stvari što liče na rakove i da će nju i njene prijatelje raskomadati kao novinara Vilsona.
<BR>&nbsp;&nbsp;&nbsp;&nbsp;&nbsp;Govorim vam sve ovo, generale, zato što znam da ste suočeni sa velikom odlukom. A čuo sam u poverenju da možda oklevate da uništite taj đavolski svemirski brod i sva njegova čuda. Ali, generale, ja sam pričao Kortni o vama. Rekao sam joj da ćete vi i vaša posada razneti Ramu u parčiće znatno pre nego što stigne do Zemlje.
<BR>&nbsp;&nbsp;&nbsp;&nbsp;&nbsp;Zato sam zvao. Da vam kažem da računam na tvas. Baš kao i Kortni."
<BR>&nbsp;&nbsp;&nbsp;&nbsp;&nbsp;General O'Tul je mislio, pre nego što je saslušao predsednika, da će moći da iskoristi njegov poziv i izložiti svoju nedoumicu pred vođom naroda Amerike. Zamišljao je da bi čak mogao da upita pucača Botvela o prirodi vrste koja uništava da bi se zaštitila pred pretnjom koja nije mnogo verovatna. Ali posle praktično savršenog kratkog govora bivšeg igrača bezbola, O'Tul nije imao ništa da kaže. Kako da odbiješ da uslišiš takvu molbu? A sve Kortni Botvel sa čitave planete računale su na njega.
<BR>&nbsp;&nbsp;&nbsp;&nbsp;&nbsp;Pošto je odspavao pet sati, O'Tul se probudi u tri časa. Bio je svestan da je suočen sa najvažnijim odlukom svog života. Činilo mu se da je sve što je dotad radio, njegova karijera, religijske studije, čak i porodične delatnosti, predstavljalo samo pripremu za ovaj trenutak. Bog mu je poveruo veliku odluku. Ali šta je Bog želeo da učini? O'Tulovo čelo obli se znojem kada je klekao pred Isusovom slikom na krstu iza stola.
<BR>&nbsp;&nbsp;&nbsp;&nbsp;&nbsp;Dragi Gospode, reče on i ozbiljno sklopi dlanove, čas mi se primakao, a ja i dalje ne vidim jasno volju tvoju. Bilo bi mi lako da samo sledim naređenja koja su mi data i da učinim ono što svi žele. Ali da li je to i tvoja želja? Kako da budem siguran?"
<BR>&nbsp;&nbsp;&nbsp;&nbsp;&nbsp;Majkl O'Tul sklopi oči i poče da se moli da mu se ukaže pravac, sa žarom koji je prevazilazio sve što je do tada osetio. Dok se molio, prisetio se drugog vremena, pre mnogo godina, kada je bio mladi pilot koji je radio u okviru privremenih mirovnih snaga u Gvatemali. O'Tul i njegovi ljudi probudili su se jednog jutra i otkrili da su njihovu malu vazduhoplovnu bazu potpuno opkolili desničarski teroristi koji su pokušavali da obore na kolena mladu i neiskusnu demokratsku vladu. Subverzivci su želeli avione. U zamenu za njih jemčiće bezbedan prolaz za O'Tula i njegove ljude.
<BR>&nbsp;&nbsp;&nbsp;&nbsp;&nbsp;Major O'Tul uzeo je petnaest minuta da razmisli i da se pomoli pre nego što je odlučio da se upusti u borbu. U nastaloj bitki avioni su uništeni, a gotovo polovina njegovih ljudi je izginula, ali simboličko uporište protiv terorizma ohrabrilo je mladu vladu i mnoge druge u Srednjoj Americi u vreme kada su se siromašne zemlje očajnički borile da prevaziđu opustošenost posle dve decenije krize. O'Tul je dobio orden časti, najviše odlikovanje VEV-a, za svoje poduhvate u Gvatemali.
<BR>&nbsp;&nbsp;&nbsp;&nbsp;&nbsp;Na palubi "Njutna", mnogo godina kasnije, proces odlučivanja generala O'Tula bio je znatno manje jednostavan. U Gvatemali mladi major nije morao mnogo da se pita o moralnosti svoga čina. Međutim, dobijeno naređenje da uništi Ramu bilo je sasvim drugačije. Prema O'Tulovom mišljenju, tuđinski brod nije preduzeo nikakve ratoborne korake. Osim toga, on je znao da je naredba bila zasnovana pre svega na dva činioca: strahu od toga šta bi Rama mogao da učini i galami ksenofobičnog javnog mnjenja. Istorijski posmatrano, i strah i javno mnjenje bili su na rđavom glasu zbog svoje nepostojanosti u pogledu moralnosti. Kada bi nekako mogao da dozna šta je prava namera Rame, onda bi mogao...
<BR>&nbsp;&nbsp;&nbsp;&nbsp;&nbsp;Pod slikom Isusa iza radnog stola u njegovoj kabini nalazio se mali kip mladog čoveka kovrdžave kose i krupnih očiju. Ta figura svetog Mikaela od Sijene pratila je O'Tula na svim putovanjima na koja je išao otkako se venčao sa Ketlin. Kada mu je pogled pao na statuu, u glavi mu se rodi jedna pomisao. General O'Tul otvori jednu ladicu u svom stolu i izvadi elektronsku svetu knjigu. Uključio je napajanje, proverio meni svete knjige i pristupio listi propovedi Svetog Mikaela.
<BR>&nbsp;&nbsp;&nbsp;&nbsp;&nbsp;Pod odrednicom 'Rama' general pronađe skupinu različitih srodnih referenci. Onu koju je tražio bila je jedina označena masnim slovima. Taj referenca predstavljala je znamenitu svečevu 'Raminu propoved', izrečenu u logoru pred grupom od pet hiljada Mikealovih sledbenika tri nedelje pre holokasta u Rimu. O'Tul poče da čita.
<BR>&nbsp;&nbsp;&nbsp;&nbsp;&nbsp;"Moje današnje obraćanje želim da posvetim temi koju je pomenula sestra Džudi na našem savetu, naime, šta je osnova moje izjave da bi vanzemaljski svemirski brod zvani Rama mogao lako biti prva obznana drugog dolaska Hristovog. Shvatite da u ovom času nemam nikakvih jasnih otkrovenja ni u jednom, ni u drugom smeru; međutim, Bog mi je nagovestio da će glasnici sledećeg dolaska Hrista morati da budu izuzetni, ili ih narodi Zemlje uopšte neće opaziti kao takve. Puki anđeo ili dva što duvaju u trube na nebu neće biti dovoljni. Glasnici moraju počiniti zaista spektakularne stvari da bi privukli pažnju.
<BR>&nbsp;&nbsp;&nbsp;&nbsp;&nbsp;Postoji prethodni slučaj, utvrđen u proročanstvima Starog zaveta, koja previđaju dolazak Hrista, o proročanskim najavama što se obznanjuju na nebu. Ilijine kočije behu Rama tih vremena. One su, u tehnološkom pogledu, podjednako nadmašivale mogućnosti poimanja posmatrača kao što je to danas sa Ramom slučaj. U tom smislu, postoji određena skladnost, simetrija koja nije bez saglasnosti sa Božjim redom.
<BR>&nbsp;&nbsp;&nbsp;&nbsp;&nbsp;Ali ono što je najvećma ulilo nadu u vezi sa dolaskom prvog svemirskog broda Rama pre osam godina - a kažem 'prvog' zato što sam siguran da će ih biti još - jeste okolnost da je taj dolazak nagnao čovečanstvo da o sebi počne da razmišlja u vanzemaljskoj perspektivi. Prečesto ograničavamo sopstvene predstave Boga, pa, shodno tome, i sopstvene duhovnosti. Mi pripadamo Vaseljeni. Mi smo njena deca. Čista je slučajnost to što su se naši atomi uzdigli do svesti ovde, na ovoj posebnoj planeti.
<BR>&nbsp;&nbsp;&nbsp;&nbsp;&nbsp;Rama nas prisiljava da razmišljamo o sebi, i o Bogu, kao o bićima Vaseljene. Znamenje je Njegove mudrosti to što upravo sada šalje takvog glasnika. Jer kao što sam rekao mnogo puta, već mnogo kasnimo sa svojom konačnom evolucijom, sa shvatanjem da je čitava ljudska rasa jedinstveni organizam. Pojavljivanje Rame novi je signal da je došlo vreme da se promenimo i da počnemo konačnu evoluciju."
<BR>&nbsp;&nbsp;&nbsp;&nbsp;&nbsp;General O'Tul spusti svetu knjigu i protrlja oči. Čitao je propoved i ranije, zapravo neposredno pre nego što će se u Rimu sresti sa papom, ali mu se nekako tada nije činio toliko važna kao sada. Dakle, šta si ti, Ramo? - upita se on. Pretnja po Kortni Botvel ili glasnik Hristovog drugog dolaska?
<BR>&nbsp;&nbsp;&nbsp;&nbsp;&nbsp;Tokom sata pre doručka general O'Tul je i dalje oklevao. Uistinu nije znao kakva će mu biti odluka. Na njemu je teško počivala činjenica da mu je upućeno neposredno naređenje pretpostavljenog oficira. O'Tul je bio sasvim svestan da se zakleo, kada se prihvatio dužnosti, ne samo da će izvršavati naređenja, već i da će braniti sve Kortni Botvel sa cele planete. Da li je imao ikakvih dokaza da je ova posebna naredba toliko nemoralna da treba da prekrši datu zakletvu?
<BR>&nbsp;&nbsp;&nbsp;&nbsp;&nbsp;Sve dok je general O'Tul o Rami mislio kao o običnoj mašini, nije bilo preteško da učestvuje u njegovom uništenju. Na kraju krajeva, taj čin neće ubiti nijednog Ramanca. Ali šta je ono Vejkfild rekao? Da je ramanski svemirski brod verovatno inteligentniji od ijednog živog bića na Zemlji, uključujući tu i ljude? A zar ne bi trebalo da nadmoćna mašinska inteligencija ima posebno mesto među Božjim tvorevinama, možda čak iznad nižih oblika života?
<BR>&nbsp;&nbsp;&nbsp;&nbsp;&nbsp;General O'Tul najzad popusti pred umorom. Naprosto mu nije preostalo dovoljno energije da se uhvati ukoštac sa beskonačnom bujicom pitanja bez odgovora. Uz oklevanje, odlučio je da prekine unutrašnju raspravu i da se pripremi da izvrši naređenja.
<BR>&nbsp;&nbsp;&nbsp;&nbsp;&nbsp;Njegov prvi čin bio je da upamti svoj RQ kod, posebni niz od 50 celih brojeva između 0 i 9 koji su znali samo on i procesori unutar nuklearnog oružja. O'Tul je lično uneo svoj kod i proverio da li je ispravno zapamćen u svakom oružju pre nego što je misija "Njutn" lansirana sa Zemlje. Niz brojeva bio je dug da bi se sasvim smanjili izgledi da se on otkrije elektronskom rutinom za pretraživanje. Svakom vojnom oficiru sa "Njutna" savetovano je da načini takav niz koji zadovoljava dva kriterijuma: ko treba da bude gotovo nemoguće zaboraviti i ne sme biti nešto jednostavno, kao svi telefonski brojevi u porodici, nešto što bi spoljašnja strana mogla lako da pronađe u njihovim ličnim podacima.
<BR>&nbsp;&nbsp;&nbsp;&nbsp;&nbsp;Iz sentimentalnih razloga, O'Tul je želeo da devet brojeva u kodu budu njegov datum rođenja, 29.3.'42. i datum rođenja njegove žene, 7.2.'46. Znao je da bi svaki stručnjak za dešifrovanje smesta potražio tako očigledan izbor i zato je general odlučio da sakrije datume rođenja među pedeset brojeva. Ali šta je bilo sa preostalim četrdeset jednim brojem? Taj broj, četrdeset jedan, zaokupljao je O'Tula još od one zabave sa pivom i picom na njegovoj drugoj godini na MIT-u. Tada je jedan od njegovih drugova, blistavi mladi numerički teoretičar čije ime je davno zaboravio, rekao O'Tulu, usred neke pijane rasprave, da je 41 "vrlo poseban broj, početni celi broj u najdužem neprekidnom nizu kvadratnih prostih brojeva."
<BR>&nbsp;&nbsp;&nbsp;&nbsp;&nbsp;O'Tul nikada nije u potpunosti shvatio na šta se tačno misli pod izrazom "kvadratni prosti broj". Međutim, shvatao je, i to ga je opčinilo, da se niz 41, 43, 47, 53, 61, 71, 83, 97 i tako dalje - gde se svaki sledeći broj dobija uvećanjem razlike prethodna dva broja za dva - sastoji od tačno četrdeset uzastopnih prostih brojeva. Niz prostih brojeva završavao se tek kada se ispostavilo da četrdeset prvi član nije više prosti broj - naime 41x41=1681. O'Tul je podelio tu malu informaciju sa nekim samo jednom u životu - sa svojom ženom Ketlin na njen četrdeset prvi rođendan - ali je ona na to reagovala tako ravnodušno da je on više nikada nije nikome pomenuo.
<BR>&nbsp;&nbsp;&nbsp;&nbsp;&nbsp;Ali bila je savršena za njegovu tajnu šifru, naročito ukoliko bi je valjano sakrio. Da bi načinio svoj broj od pedeset cifara, general O'Tul je najpre sastavio niz od četrdeset jednog broja, od kojih je svaki bio zbir prve dve brojke u odgovarajućem članu specijalnog niza kvadratnih prostih brojeva koji počinje sa 41. Na taj način, "5" je bio početni broj, koji je predstavljao 41, "7" je bio za 43, "1" za 47 (4+7=11, a zatim se izvrši "odsecanje" desetice), "8" za 53 i t dalje. O'Tul je zatim razmestio brojeve dva datuma rođenja, koristeći preokrenuti Fibonačijev niz (34, 21, 13, 8, 5, 3, 2, 1, 1) da odredi položaj devet novih brojki u prvobitnom nizu od četrdeset jednog broja.
<BR>&nbsp;&nbsp;&nbsp;&nbsp;&nbsp;Nije bilo lako upamtiti taj broj, ali general nije želeo da ga zapiše i da ga nosi do procesa aktiviranja. Kada bi zapisao svoj kod, onda bi svako mogao da ga upotrebi, sa njegovim dopuštenjem ili bez njega, i mogućnost da se predomisli bila bi mu uskraćena. Jednom kada je upamtio niz, O'Tul je uništio sve svoje proračune i vratio se u trpezariju da doručkuje sa ostalim kosmonautima.
<BR>&nbsp;&nbsp;&nbsp;&nbsp;&nbsp;"Evo ti jednog primerka mog koda, Franćeska, i jedan za tebe, Irina, a poslednji ide Hirou Jamanaki. Izvini, Janoše", reče admiral Hajlman sa širokim osmehom, "ali ponestalo mi je metaka. Možda će general O'Tul dopustiti da uneseš njegov kod u neku bombu."
<BR>&nbsp;&nbsp;&nbsp;&nbsp;&nbsp;"U redu je, Herr admirale", reče Janoš suvo. "U životu mogu bez nekih povlastica."
<BR>&nbsp;&nbsp;&nbsp;&nbsp;&nbsp;Hajlman je pravio veliku predstavu od aktiviranja nuklearnog oružja. Svoj broj od pedeset brojki odštampao je u više primeraka i uživao je objašnjavajući kosmonautima koliko je bio pametan kada je smišljao kod. A sada, sa neuobičajenom velikodušnošću, dozvoljavao je ostatku posade da učestvuje u procesu.
<BR>&nbsp;&nbsp;&nbsp;&nbsp;&nbsp;Franćeski se to dopalo. O'Tulu pade na pamet da je verovatno Franćeska predložila takvu predstavu Hajlmanu, ali general nije traćio vreme na razmišljanje o tome. O'Tul je bio previše zauzet zapanjenošću zbog toga kako je miran postao. Posle duge agonije kopanja po sopstvenoj duši, izgledalo je da će obaviti svoju dužnost bez tegoba.
<BR>&nbsp;&nbsp;&nbsp;&nbsp;&nbsp;Admiral Hajlman se zbunio dok je unosio svoj kod (priznao je da je nervozan) i privremeno je izgubio račun gde je stao u nizu. Sistemski inženjeri predvideli su takvu mogućnost u ugradili su dve svetiljke, jednu zelenu i jednu crvenu, odmah iznad numeričke tastature na boku bombe. Posle svakog desetog broja jedna od dve svetiljke osvetlila bi se, pokazujući da li je prethodna dekada brojeva uspešno upoređena. Komitet za bezbednost izrazio je zabrinutost da takva "dodatna" osobina kvari sistem (lakše je dešifrovati pet nizova od po deset brojeva nego jedan od pedeset), ali ponavljani testovi sa ljudstvom pre lansiranja pokazivali su da su svetla neophodna.
<BR>&nbsp;&nbsp;&nbsp;&nbsp;&nbsp;Na kraju druge dekade brojki, pred Hajlmanom je zatreptala crvena svetiljka. "Nešto sam pogrešio", reče on, očigledno se postidevši.
<BR>&nbsp;&nbsp;&nbsp;&nbsp;&nbsp;"Glasnije", reče Franćeska sa mesta na kom je snimala. Vešto je kadrirala ceremoniju, tako da su i oružje i nosači bili u kadru.
<BR>&nbsp;&nbsp;&nbsp;&nbsp;&nbsp;"Pogrešio sam", izjavi admiral Hajlman. "Sva ta galama mi je skrenula pažnju. Moram sačekati trideset sekundi pre nego što ponovo počnem."
<BR>&nbsp;&nbsp;&nbsp;&nbsp;&nbsp;Kada je admiral Hajlma uspešno dovršio svoj kod, dr Braun je uneo kod za aktivaciju drugog oružja. Činilo se da se gotovo dosađuje; u svakom slučaju način na koji je po tastaturi nimalo nije odavao oduševljenje. Irina Turgenjeva aktivirala je treću bombu. Dala je kratku, ali temperamentnu izjavu koja je podvlačila njeno verovanje da je uništenje Rame apsolutno neophodno.
<BR>&nbsp;&nbsp;&nbsp;&nbsp;&nbsp;Ni Hiro Jamanaka ni Franćeska ništa nisu rekli. Međutim, Franćeska je ostavila utisak na ostatak posade time što je svojih prvih trideset brojeva unela iz sećanja. Budući da - bar zvanično - sve do pre jednog sata nije imala prilike da vidi Hajlmanove brojeve i da od tada nije bila nasamo duže od dva minuta, njeno postignuće je bilo zaista izuzetno.
<BR>&nbsp;&nbsp;&nbsp;&nbsp;&nbsp;Potom je došao red na generala O'Tula. Vedro se smeškajući, lako je prišao prvom oružju. Ostali kosmonauti zapljeskaše, izražavajući time poštovanje prema generalu i priznajući njegovu unutrašnju borbu. On je zamolio sve prisutne da ćute, objasnivši da je upamtio čitav niz brojeva. Onda je O'Tul uneo prvu dekadu brojki.
<BR>&nbsp;&nbsp;&nbsp;&nbsp;&nbsp;Zastao je na sekundu kada je zablistalo zeleno svetlo. U tom trenutku u umu mu blesnu slika sa jedne freske na drugom spratu hrama svetog Mikaela u Rimu. Mladi čovek u plavoj odori, očiju dignutih prema nebesima, stajao je na stepeništu spomenika Vitorija Emanuela i izgovarao molitvu pred mnoštvom punim poštovanja. General O'Tul začu glas, glasno i razgovetno. Glas je rekao: "Ne."
<BR>&nbsp;&nbsp;&nbsp;&nbsp;&nbsp;General se hitro okrete. "Da li je neko nešto rekao?" upita on, zagledan u ostale kosmonaute. Oni zavrteše glavama. Zbunjen, pokušao je da se priseti druge dekade brojki. Ali nije vredelo. Srce je počelo da mu vratolomno bije. Um mu je ponavljao i ponavljao: Kakav je to bio glas? Njegove odlučnosti da izvrši dužnost nestade.
<BR>&nbsp;&nbsp;&nbsp;&nbsp;&nbsp;Majkl O'Tul duboko udahnu, ponovo se okrete i pođe preko ogromnog doka. Kada je prošao pokraj svojih zapanjenih kolega, admiral Hajlman povika: "Šta to radiš?"
<BR>&nbsp;&nbsp;&nbsp;&nbsp;&nbsp;"Idem u svoju sobu", reče O'Tul, ne prekidajući hod krupnim koracima.
<BR>&nbsp;&nbsp;&nbsp;&nbsp;&nbsp;"Zar nećeš da aktiviraš bombe?" uzvrati dr Braun iza njega.
<BR>&nbsp;&nbsp;&nbsp;&nbsp;&nbsp;"Ne", odvrati general O'Tul. "Bar ne za sada."
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
