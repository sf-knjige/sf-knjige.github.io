<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. LOV
<P>&nbsp;&nbsp;&nbsp;&nbsp;&nbsp;Helikopter je vrlo lagano spuštao rover ka tlu. "Koliko još ima?" upita Janoš Tabori preko komunikatora.
<BR>&nbsp;&nbsp;&nbsp;&nbsp;&nbsp;"Oko deset metara", odvrati Ričard Vejkfild odozdo. Stajao je na tački oko stotinu metara južno od ruba Cilindričnog mora. Iznad njega rover je visio na kraju dva duga kabla. "Pazi da ga meko spustiš. U šasiji ima vrlo osetljive elektronike."
<BR>&nbsp;&nbsp;&nbsp;&nbsp;&nbsp;Hiro Jamanaka navede helikopter u najužu moguću visinsku petlju dok je Janoš pri tome elektronskim putem produžavao kablove za po nekoliko centimetara. "Kontakt", povika Vejkfild. "Na zadnjim točkovima. Prednji treba da siđu još metar."
<BR>&nbsp;&nbsp;&nbsp;&nbsp;&nbsp;Franćeska Sabatini otrča do boka rovera da bi snimila istorijsko spuštanje na Južni polucilindar Rame. Na pedeset metara od litice, u blizini kućice koja je služila kao privremeni štab, ostali kosmonauti su se pripremali za početak lova. Irina Turgenjeva je proveravala instalaciju kabla sa klopkom u drugom helikopteru. Dejvid Braun se nalazio sam na nekoliko metara od kućice i razgovarao preko radija sa admiralom Hajlmanom u logorištu Beta. Njih dvojica su pretresali pojedinosti plana za lov. Vilson, Takagiši i de Žardanova posmatrali su dovršavanje operacije spuštanja rovera.
<BR>&nbsp;&nbsp;&nbsp;&nbsp;&nbsp;"Sada znamo ko je pravi šef ove ekipe", govorio je Redži Vilson svojim sadruzima. Pokazao je Dejvida Brauna. "Ovaj prokleti lov više liči na vojnu operaciju od svega što smo do sada uradili, pa ipak zapoveda naš najstariji naučnik, dok najviši oficir rukuje telefonima." Pljunuo je na tlo. "Hriste, imamo li ovde dovoljno opreme? Dva helikoptera, rover, tri različite vrste kaveza - da ne pomenemo nekoliko velikih kutija elektronskih i mehaničkih govnarija. Ta jadna račja kopilad nema nikakvih izgleda."
<BR>&nbsp;&nbsp;&nbsp;&nbsp;&nbsp;Dr Takagiši prinese lasersko tražilo očima. Brzo je našao metu. Na pola kilometra prema istoku bioti-rakovi ponovo su se približavali rubu litice. U njihovom kretanju ništa se nije promenilo. "Potrebna nam je sva ta oprema zbog nesigurnosti", reče Takagiši tiho. "Niko ne zna šta će se dogoditi."
<BR>&nbsp;&nbsp;&nbsp;&nbsp;&nbsp;"Nadam se da će se svetlo ugasiti", nasmeja se Vilson.
<BR>&nbsp;&nbsp;&nbsp;&nbsp;&nbsp;"Spremni smo na to", umeša se Dejvid Braun koji se upravo pridružio trojci kosmonauta. "Ljušture rakova su poprskane lako fluorescentnim materijalom i imamo mnogo baklji. Dok si se ti vajkao zbog dužine našeg poslednjeg sastanka, mi smo dovršavali planove snabdevanja." Oštro je prostrelio pogledom svog sunarodnika. "Znaš, Vilsone, mogao bi bar da pokušaš..."
<BR>&nbsp;&nbsp;&nbsp;&nbsp;&nbsp;"Prekid-prekid", zaustavi ga glas Ota Hajlmana. "Novosti. Vruće novosti. Upravo sam dobio poruku od O'Tula da će INN prenositi našu hajku uživo, sa početkom kroz dvadeset minuta."
<BR>&nbsp;&nbsp;&nbsp;&nbsp;&nbsp;"Dobar posao", odvrati Braun. "Do tada bi trebalo da budemo spremni. Vidim da je Vejkfild krenuo ovamo sa roverom." Bacio je pogled na sat. "A rakovi će ponovo okrenuti za nekoliko sekundi. Uzgred, Oto, da se kojim slučajem možda i dalje ne protiviš mome predlogu da klopkom uhvatimo vodećeg biota?"
<BR>&nbsp;&nbsp;&nbsp;&nbsp;&nbsp;"Da, Dejvide, protivim se. Mislim da je to nepotreban rizik. Ono malo što znamo nagoveštava da je vodeći rak najmoćniji. Zbog čega da reskiramo? Svaki biot bi bio neprocenjivo blago kada bismo ga preneli na Zemlju, naročito ukoliko i dalje funkcioniše. Možemo da se pobrinemo i o vođi pošto jednog manjeg budemo imali u vreći."
<BR>&nbsp;&nbsp;&nbsp;&nbsp;&nbsp;"Onda pretpostavljam da sam po tom pitanju nadglasan. I dr Takagiši i Tabori se slažu sa tobom. Isto tako i general O'Tul. Nastavićemo sa planom B. Ciljni biot biće broj četiri, poslednji zdesna kada se budemo bližili otpozadi."
<BR>&nbsp;&nbsp;&nbsp;&nbsp;&nbsp;Rover koji je vozio Vejkfilda i Sabatinijevu stigao je u okolinu kućice istovremeno kada i helikopter. "Dobar posao, ljudi", reče dr Braun kada su Tabori i Jamanaka iskočili iz helikoptera. "Malo dođi do daha, Janoše. Onda pođi preko i proveri da li su Turgenjeva i kablovska klopka spremni. Hoću da budete u vazduhu za pet minuta.
<BR>&nbsp;&nbsp;&nbsp;&nbsp;&nbsp;Okrenuvši se prema ostalima, Braun dodade: "U redu, to je to. Vilson, Takagiši i de Žardanova u rover sa Vejkfildom. Franćeska, ti ideš sa mnom u drugi helikopter sa Hiroom."
<BR>&nbsp;&nbsp;&nbsp;&nbsp;&nbsp;Nikol pođe prema roveru, ali je Franćeska presrete. "Jesi li ikada koristila ovako nešto?" Italijanska novinarka pruži video kameru veličine male knjige.
<BR>&nbsp;&nbsp;&nbsp;&nbsp;&nbsp;"Jednom", odgovori Nikol, proučavajući kameru u Franćeskinoj ruci, "pre jedanaest ili dvanaest godina. Snimala sam jednu od dr Delonovih operacija na mozgu. Pretpostavljam..."
<BR>&nbsp;&nbsp;&nbsp;&nbsp;&nbsp;"Čuj", prekide je Franćeska, "treba mi pomoć. Izvini što nisam popričala sa tobom ranije, ali nisam znala... uglavnom, treba mi još jedna kamera, na zemlji, naročito sada kada idemo uživo na INN. Ne tražim čuda. Ti si jedina koja..."
<BR>&nbsp;&nbsp;&nbsp;&nbsp;&nbsp;"Šta je sa Redžijem?" odvrati Nikol. "On je drugi novinar."
<BR>&nbsp;&nbsp;&nbsp;&nbsp;&nbsp;"Redži neće da pomogne", reče Franćeska brzo. Dr Braun je pozva da dođe u helikopter. "Hoćeš li, Nikol? Ili da zamolim nekog drugog?"
<BR>&nbsp;&nbsp;&nbsp;&nbsp;&nbsp;Zašto da ne? - prođe Nikol kroz um. Nemam druga posla ukoliko ne dođe do neke vanredne situacije.. "Naravno", odvratila je.
<BR>&nbsp;&nbsp;&nbsp;&nbsp;&nbsp;"Hvala ti milion puta", uzviknu Franćeska kada je pružila Nikoli kameru i ortčala do helikoptera koji ju je čekao.
<BR>&nbsp;&nbsp;&nbsp;&nbsp;&nbsp;"Vidi, vidi", reče Redži Vilson kada je Nikol prišla roveru sa kamerom u rukama. "Vidim da je našeg brodskog doktora regrutovao novinar broj jedan. Nadam se da si tražila minimalnu nadnicu."
<BR>&nbsp;&nbsp;&nbsp;&nbsp;&nbsp;"Olabavi, Redži", odvrati Nikol. "Ne smeta mi da pomažem drugima kada lično nemam da radim ništa posebno."
<BR>&nbsp;&nbsp;&nbsp;&nbsp;&nbsp;Vejkfild uključi rover i poče da vozi istočno, prema biotima. Štab je namerno podignut u oblasti koju su rakovi već "počistili". Nabijeno zemljište veoma je olakšavalo napredovanje rovera. Našli su se na stotinu metara od biota za manje od tri minuta. Iznad njih, dva helikoptera su kružili nad rakovima. Podsetili su Vilsona na lešinare koji se vrte oko umiruće životinje.
<BR>&nbsp;&nbsp;&nbsp;&nbsp;&nbsp;"Šta tačno želiš da uradim?" upita Nikol Franćesku preko primopredajnika u roveru.
<BR>&nbsp;&nbsp;&nbsp;&nbsp;&nbsp;"Pokušaj da ideš paralelno sa biotima", odgovori Franćeska. "Verovatno možeš da trčiš naporedo sa njima, bar za izvesno vreme. Najvažniji trenutak je kada Janoš bude pokušao da zategne omču."
<BR>&nbsp;&nbsp;&nbsp;&nbsp;&nbsp;"Ovde smo svi spremni", izjavi Tabori nekoliko sekundi potom. "Samo dajte naredbu."
<BR>&nbsp;&nbsp;&nbsp;&nbsp;&nbsp;"Da li se ovo prenosi?" upita Braun Franćesku. Ona klimnu. "U redu", reče on Janošu. "Kreni."
<BR>&nbsp;&nbsp;&nbsp;&nbsp;&nbsp;Iz jednog helikoptera izviri dugački, debeli kabl sa nečim što je ličilo na preokrenuto vedro na jednom kraju. "Janoš će pokušati da usmeri klopku na ciljnog biota", objasni Vejkfild Nikol, "i pustiti da ova prirodno sklizne preko rubova ljušture. Onda će pojačati potezanje i dići biota sa tla. Stavićemo raka u kavez pošto se vratimo do logorišta Beta."
<BR>&nbsp;&nbsp;&nbsp;&nbsp;&nbsp;"Da vidimo na šta liče odozdo", začu Nikol Franćesku. Rover je sada bio pored biota. Nikol iziđe i poče da trči pokraj njih. Najpre je bila preplašena. Iz nekog razloga nije očekivala da budu tako veliki i tako neobičnog izgleda. Njihov metalni odsjaj podsećao ju je na hladnu spoljašnjost mnogih novih zgrada Pariza. Dok je trčala blatom, bioti su se nalazili na dva metra od nje. Sa automatskim fokusiranjem i kadriranjem Nikoli nije bilo teško da snimi valjane slike.
<BR>&nbsp;&nbsp;&nbsp;&nbsp;&nbsp;"Ne idi ispred njih", opomenu je dr Takagiši. Nije bilo potrebe da se brine. Nikol nije zaboravila šta su učinili sa onom hrpom metala.
<BR>&nbsp;&nbsp;&nbsp;&nbsp;&nbsp;"Slike su ti stvarno vrlo dobre", zabruja Franćeskin glas sa prijemnika u roveru. "Nikol, pokušaj da ubrzaš do vodećeg biota i zatim da malo po malo kasniš, puštajući kameru da prelazi preko svih redova." Čekala je dok Nikol nije prišla čelu biota. "Auh. To je savršeno. Sada shvatam zbog čega smo sa sobom poveli i olimpijskog šampiona."
<BR>&nbsp;&nbsp;&nbsp;&nbsp;&nbsp;U prva dva pokušaja Janoš je promašio sa klopkom. Međutim, treći put ona se savršeno spusti na leđa raka broj četiri. Rubovi mreže, ili korpe, prostreše se sa strane ljušture. Nikol je počinjala da se znoji. Trčala je već četiri minuta. "Od sada", reče Franćeska iz helikoptera, "usredsredi se samo na ciljnog raka. Priđi najbliže što smeš."
<BR>&nbsp;&nbsp;&nbsp;&nbsp;&nbsp;Nikol smanji rastojanje do najbližeg raka na metar. Jednom samo što se nije okliznula i ledeni osećaj je svu zapljusnu. Kada bih im pala na put, pomislila je, napravili bi mleveno meso od mene. Kamera joj je bila usmerena na zadnjeg desnog raka kada je Janoš počeo da zateže kablove.
<BR>&nbsp;&nbsp;&nbsp;&nbsp;&nbsp;"Sada!" povika on. Klopka sa zarobljenim biotom poče da se diže sa tla. Sve se desilo vrlo brzo. Ciljni biot upotrebi svoje hvataljke nalik makazama da proseče jedno od metalnih vlakana klopke. Ostalih pet biota nakratko zastade, možda čitavu sekundu, a onda svi napadoše klopku svojim hvataljkama. Metalna mreža bila je potpuno iscepana, a biot oslobođen za ciglih pet sekundi.
<BR>&nbsp;&nbsp;&nbsp;&nbsp;&nbsp;Nikol zapanji ono što je videla. I pored toga što joj je srce lupalo, nastavila je da snima. Vodeći biot sada se spusti na tle. Ostalih pet ga okruži u zbijenom krugu. Svaki biot se povezao jednom hvataljkom za biota u središtu, a drugom za svog desnog suseda. Formacija je bila dovršena za manje od sledećih pet sekundi. Bioti su bili zabravljeni i nepomični.
<BR>&nbsp;&nbsp;&nbsp;&nbsp;&nbsp;Franćeska je prva progovorila. "Apsolutno neverovatno", kriknu ona uzbuđeno. "Upravo smo naježili svako ljudsko biće na Zemlji."
<BR>&nbsp;&nbsp;&nbsp;&nbsp;&nbsp;Nikol oseti Ričarda Vejkfilda pokraj sebe. "Jesi li dobro?" upita je on.
<BR>&nbsp;&nbsp;&nbsp;&nbsp;&nbsp;"Mislim da jesam", reče ona. I dalje se tresla. Njih dvoje baciše pogled na biote. Nije bilo pokreta.
<BR>&nbsp;&nbsp;&nbsp;&nbsp;&nbsp;"Protivnički igrači su prešli u odbrambeni položaj", reče Redži Vilson iz rovera. "Trenutni rezultat je Bioti 7, Ljudi 0.
<BR>&nbsp;&nbsp;&nbsp;&nbsp;&nbsp;"Pošto si toliko ubeđen da nema opasnosti, slažem se da produžimo. Ali moram priznati da mene lično uznemirava novi pokušaj. Te stvari očigledno komuniciraju između sebe. I ne čini mi se da žele da budu zarobljene."
<BR>&nbsp;&nbsp;&nbsp;&nbsp;&nbsp;"Oto, Oto", odvrati dr Braun. "Ova procedura je samo direktno usavršenje one koju smo probali prvi put. Hvatač će se prilepiti za ljušturuu raka i omotati svoje tanke niti oko čitavog štita. Ostali bioti neće biti u stanju da upotrebe svoje hvataljke. Neće biti mesta između kabla i ljuske."
<BR>&nbsp;&nbsp;&nbsp;&nbsp;&nbsp;"Admirale Hajlmane, govori dr Takagiši." U njegovom glasu bilo je nepobitne zabrinutosti dok je govorio u komunikator. "Moram da prijavim svoje najoštrije protivljenje da se ovaj lov nastavi. Već smo videli koliko malo poznajemo ta stvorenja. Kao što je Vejkfild rekao, naš pokušaj da uhvatimo jednog od njih u klopku očigledno je aktivirao njihov glavni mehanizam zaštite. Nemamo predstavu o tome kako će reagovati sledeći put."
<BR>&nbsp;&nbsp;&nbsp;&nbsp;&nbsp;"Svi to shvatamo, dr Takagiši", umeša se Dejvid Braun pre nego što je Hajlman mogao da odgovori. "Ali postoje dodatni činioci koji prevazilaze nesigurnost. Najpre, kao što je Franćeska istakla, čitava Zemlja će ponovo gledati ukoliko odmah krenemo ponovo za biotima. Čuo si šta je Žan-Klod Revuar rekao pre dvadeset minuta - već smo učinili više za istraživanje svemira nego bilo ko drugi još od prvobitnih sovjetskih i američkih kosmonauta u dvadesetom veku. Drugo, sada smo pripremljeni da dovršimo lov. Ukoliko prekinemo pokušaje i vratimo svu opremu u Betu, protračićemo premnogo vremena i napora. Najzad, nema očigledne opasnosti. Zbog čega neprekidno praviš tako mračna predviđanja? Videli smo samo da su se bioti pozabavili nekom vrstom odbrambene aktivnosti."
<BR>&nbsp;&nbsp;&nbsp;&nbsp;&nbsp;"Profesore Braune..." slavni japanski naučnik oproba poslednji put da se obrati razumu, "...molim te, pogledaj oko sebe. Pokušaj da zamisliš sposobnosti stvorenja koja su stvorila ovu zapanjujuću letelicu. Pokušaj da prihvatiš mogućnost da možda, samo možda, ono što činimo može biti shvaćeno kao neprijateljski čin i nekako saopšteno inteligenciji koja upravlja ovom letelicom. Pretpostavimo da kao ishod toga mi, kao predstavnici ljudske vrste, izložimo opasnosti ne samo sebe, već isto tako, u nekom širem smislu, svu našu braću..."
<BR>&nbsp;&nbsp;&nbsp;&nbsp;&nbsp;"Bla, bla", podsmehnu se Dejvid Braun. "Kako je moguće da ja budem optužen za nesputane spekulacije...?" Slatko se nasmejao. "To je besmislica. Svi dokazi idu u prilog tome da su svrha i funkcije ovog Rame isti kao kod njegovog prethodnika i da on uopšte nije svestan našeg postojanja. Samo to što se jedna jedina podvrsta robota vezuje između sebe kada je ugrožena nema opšte značenje." Obazro se po ostalima. "Rekao bih da je dosta priče, Oto. Ukoliko nemaš ništa protiv, krenućemo da uhvatimo biota."
<BR>&nbsp;&nbsp;&nbsp;&nbsp;&nbsp;Došlo je do kratkog oklevanja sa druge strane Cilindričnog mora. Onda kosmonauti začuše potvrdan odgvoor admirala Hajlmana. "Nastavi, Dejvide. Ali ne rizikuj bez potrebe."
<BR>&nbsp;&nbsp;&nbsp;&nbsp;&nbsp;"Misliš li da smo stvarno u opasnosti?" upitao Hiro Jamanaka dr Takagišija dok su Braun, Tabori i Vejkfild razmatrali novu taktiku hvatanja. Japanski pilot je gledao u daljinu prema masivnim strukturama Južne udubine i razmišljao, možda po prvi put, o ranjivosti njihovog položaja.
<BR>&nbsp;&nbsp;&nbsp;&nbsp;&nbsp;"Verovatno ne", odvratio njegov sunarodnik, "ali je ludački preduzimati takav..."
<BR>&nbsp;&nbsp;&nbsp;&nbsp;&nbsp;"Ludački je savršen izraz za to", prekide ga Redži Vilson. "Ti i ja smo jedini glasno izrazili neslaganje sa produžetkom ove budalaštine. Ali sve je učinjeno da naši predlozi zazvuče glupo i čak kukavički. Ja bih lično voleo kada bi jedna od tih prokletinja izazvala cenjenog dr Brauna na dvoboj. Ili još bolje, kada bi munja ošinula iz jednog od onih šiljaka tamo."
<BR>&nbsp;&nbsp;&nbsp;&nbsp;&nbsp;Pokazao je na velike rogove koje je Hiro Jamanaka prethodno posmatrao. Vilsonov glas se izmeni i u njemu se javi uplašeni prizvuk. "Preterali smo sve granice ovde. Osećam to u vazduhu. Upozoreni smo da nam preti opasnost od sila koje niko od nas ne može čak ni početi da razume. Ali mi ne obraćamo pažnju na upozorenja."
<BR>&nbsp;&nbsp;&nbsp;&nbsp;&nbsp;Nikol se okrete od svojih kolega i baci pogled na živahni sastanak oko planiranja koji se odigravao na petnaest metara od nje. Inženjeri Vejkfild i Tabori nepobitno su uživali u izazovu koji je predstavljalo nadmudrivanje biota. Nikol se pitala da li im Rama zaista šalje neku vrstu upozorenja. Bla, bla, reče ona sebi, ponovivši izraz Dejvida Brauna. Nevoljno se stresla, prisetivši se onih nekoliko sekundi kada su rakoliki bioti uništili metalnu klopku. Previše sam to ozbiljno shvatila. Kao i Vilson. Nema razloga za strah.
<BR>&nbsp;&nbsp;&nbsp;&nbsp;&nbsp;Da, kada se ponovo okrenula i pogledala kroz dvogled da bi proučila formaciju biota na pola kilometra odatle, u njoj se javio opipljivi strah koji nije mogla da rasprši. Šest rakova se nisu pomerili skoro dva sata. I dalje su bili ukočeni u prvobitnom rasporedu. Koji ti je stvarno cilj, Ramo? upita se Nikol po ko zna koji put. Njeno sledeće pitanje sasvim ju je prenerazilo. Nikada ga ranije nije uobličila u svesti. I koliko nas će se vratiti na Zemlju da ispiča tvoju priču?
<BR>&nbsp;&nbsp;&nbsp;&nbsp;&nbsp;Za drugi pokušaj hvatanja Franćeska je želela da bude na zemlji pokraj biota. Kao i prethodni put, Turgenjeva i Tabori nalazili su se u prvom helikopteru, skupa sa najvažnijom opremom. Braun, Jamanaka i Vejkfild bili su u drugom helikopteru. Dr Braun je pozvao Vejkfilda da mu pomogne savetima; Franćeska je, razume se, nagovorila Ričarda da snimi za nju poneku sliku iz vazduha kao upotpunjenje automatskim slikama iz helikopterskog sistema.
<BR>&nbsp;&nbsp;&nbsp;&nbsp;&nbsp;Redži Vilson je vozio roverom kosmonaute na tlu do položaja biota. "Dakle, evo najzad jednog valjanog posla za mene", reče on dok su se primicali položaju vanzemaljskih rakova. "Šofer." Zagledao se u udaljenu tavanicu Rame. "Čujete li, druškani. Ja sam mnogostran. Umem da činim raznorazne stvari." On pogleda Franćesku pokraj njega na prednjem sedištu. "Uzgred, madam Sabatini, jeste li planirali da se zahvalite Nikoli za spektakularni posao? Njeni akcioni snimci sa tla bili su ti koji su privukli publiku tokom poslednjeg prenosa."
<BR>&nbsp;&nbsp;&nbsp;&nbsp;&nbsp;Franćeska je bila zauzeta proveravanjem video opreme i najpre nije obratila pažnju na Redžijevu primedbu. Kada je ponovio svoje podbadanje, odvratila je, ne dižući pogled: "Mogu li da podsetim gospodina Vilsona da mi nisu potrebni njegovi dosadni saveti o tome kako da se bavim svojim poslom?"
<BR>&nbsp;&nbsp;&nbsp;&nbsp;&nbsp;"Nekada beše vreme", progunđa Redži za svoj groš, vrteći glavom, "kada su se stvari veoma razlikovale." Bacio je pogled na Franćesku. Nije bilo nikakvog nagoveštaja da ga makar sluša. "Dok sam još verovao u ljubav", reče on glasnije. "Pre nego što sam naučio o neveri. Ili ambiciji i sebičnosti vezanoj za nju."
<BR>&nbsp;&nbsp;&nbsp;&nbsp;&nbsp;Trgao je silovito volan rovera ulevo i zaustavio vozilo na četrdesetak metara od biota. Franćeska iskoči bez reči. Tri sekunde kasnije ćeretala je sa Dejvidom Braunom i Ričardom Vejkfildom o video pokrivanju hvatanja. Uvek uglađeni dr Takagiši zahvalio se Redžiju Vilsonu što je vozio rover.
<BR>&nbsp;&nbsp;&nbsp;&nbsp;&nbsp;"Stižemo", povika Tabori odozgo. Uspeo je da namesti visećeg hvatača u odgovarajući položaj u drugom pokušaju. Hvatač je bila obla, teška lopta otprilike dvadeset centimetara u prečniku, sa tucetom malih rupa ili udubljenja po površini. Lagano je bačena na središte ljušture jednog od spoljašnjih biota. Zatim je Janoš, prenevši rafal naredbi iz lebdećeg helikoptera do procesora u hvataču, naredio ispuštanje prikupljenih metalnih niti umotanih unutar hvatača. Rakovi se nisu ni pomerili kada su se niti obmotale oko ciljnog biota.
<BR>&nbsp;&nbsp;&nbsp;&nbsp;&nbsp;"Šta misliš, inspektore?" povika Janoš Ričardu Vejkfildu u drugom helikopteru.
<BR>&nbsp;&nbsp;&nbsp;&nbsp;&nbsp;Ričard pregleda neobičnu aparaturu. Debeli kabl bio je povezan sa prstenastom alkom na zadnjem delu helikoptera. Petnaest metara niže, metalna lopta počivala je na leđima odabranog biota, a tanke niti pružale su se iz lopte oko gornjeg i donjeg dela štita. "Izgleda dobro", odvrati Ričard. "Sada preostaje samo jedno pitanje. Da li je helikopter jači od njihovog zajedničkog zahvata?"
<BR>&nbsp;&nbsp;&nbsp;&nbsp;&nbsp;Dejvid Braun naredi Irini Turgenjev da digne lovinu. Ona lagano poveća brzinu obrtaja krakova i pokuša da se podigne. Male opuštenosti kabla nestade, ali bioti jedva da su se pomerili. "Ili su vrlo teški, ili se nekako drže za tlo", reče Ričard. "Trgni ih naglo."
<BR>&nbsp;&nbsp;&nbsp;&nbsp;&nbsp;Iznenadni pokret kabla podiže na trenutak čitavu formaciju biota u nebo. Helikopter se napinjao dok je masa biota visila na dva ili tri metra iznad tla. Dva raka koji nisu bili povezani sa odabranim biotom prvi su otpali i sručili se u nepokretnu hrpu nekoliko sekundi posle dizanja sa tla. Ostala tri raka su duže izdržala, ukupno deset sekundi, pre nego što su konačno odvojili hvataljke sa svoga sadruga i pali na tlo. Začuše se opšti povici radosti i čestitke dok se helikopter penjao na veću visinu.
<BR>&nbsp;&nbsp;&nbsp;&nbsp;&nbsp;Franćeska je snimala scenu hvatanja sa rastojanja od oko deset metara. Pošto su poslednja tri biota, uključujući vođu, popustila svoj stisak na ciljnom raku i pala na ramansko tle, ona se zabaci da snima helikopter kako ide ka obali Cilindričnog mora sa svojom lovinom. Bilo joj je potrebno dve ili tri sekunde da shvati da joj svi nešto viču.
<BR>&nbsp;&nbsp;&nbsp;&nbsp;&nbsp;Vodeći biot i njegova dva pratioca nisu se sručili u gomilu kada su pali na tlo. Iako malo oštećeni, bili su aktivni i u pokretu samo nekoliko trenutaka posle pada. Dok je Franćeska snimala odlazak helikoptera, vodeći biot je osetio njeno prisustvo i pošao prema njoj. Ostala dva su sledila na jedan korak iza njega.
<BR>&nbsp;&nbsp;&nbsp;&nbsp;&nbsp;Nalazili su se na samo četiri metra kada je Franćeska, i dalje snimajući, shvatila da je sada ona plen. Okrenula se i počela da trči. "Beži u stranu", zaurla Ričard Vejkfild u komunikator, "oni umeju da idu samo pravo."
<BR>&nbsp;&nbsp;&nbsp;&nbsp;&nbsp;Franćeska je trčala u cik-cak, ali su je bioti i dalje sledili. Prvobitni priliv adrenalina joj je pomogao da poveća rastojanje između nje i rakova na deset metara. Ali kako je počinjala da se zamara, neumorni bioti počeše da joj se primiču. Okliznula se i gotovo pala. Do trenutka kada je Franćeska povratila ritam koraka, vodeći biot se nalazio na ne više od tri metra udaljenosti.
<BR>&nbsp;&nbsp;&nbsp;&nbsp;&nbsp;Redži Vilson je pojurio prema roveru čim je postalo jasno da bioti gone Franćesku. U času kada se našao za upravljačem vozila, pošao je ka njoj punom brzinom. Prvobitna namera mu je bila da je pokupi i odveze sa puta napada biota. Ali bili su joj preblizu, i zato Redži Vilson odluči da udari tri raka sa strane. Začu se tresak metala kada je lako vozilo naletelo na biote. Redžijev plan je upalio. Momenat udarca je zaneo Redžija i rakove nekoliko metara u stranu. Neposredne pretnje po Franćesku više nije bilo.
<BR>&nbsp;&nbsp;&nbsp;&nbsp;&nbsp;Ali bioti nisu bili onesposobljeni. Daleko od toga. I pored činjenice da je jedan od rakova-sledbenika izgubio nogu i da je vodećem biotu neznatno oštećena jedna hvataljka, u nekoliko sekundi svi se dadoše na posao na olupini. Počeli su da seku rover u komade svojim hvataljkama, a zatim su koristili strahotnu zbirku sondi i turpija da iskidaju komade u još sitniju parčad.
<BR>&nbsp;&nbsp;&nbsp;&nbsp;&nbsp;Redžija je na trenutak ošamutio udarac rovera u biote. Vanzemaljski rakovi su bili teži nego što je očekivao i oštećenje koje je naneo vozilu bilo je ozbiljno. Čim je shvatio da su bioti i dalje aktivni, spremio se da skoči iz rovera. Ali nije mogao. Noge su mu bile zarobljene ispod oborene upravljačke table.
<BR>&nbsp;&nbsp;&nbsp;&nbsp;&nbsp;Njegov neobuzdani užas nije potrajao duže od deset sekundi. Niko nije mogao da učini ništa. Prestravljeni krici Redžija Vilsona odjekivali su bespućem Rame dok su ga bioti kidali u komade baš kao da je i on deo rovera. Sve je bilo obavljeno brzo i sistematično. I Franćeska i automatske kamere u helikopteru su snimile poslednje sekunde njegovog života. Slike su prenošene uživo na Zemlju.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
