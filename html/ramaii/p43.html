<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43. EGZOBIOLOŠKA PSIHOLOGIJA
<P>&nbsp;&nbsp;&nbsp;&nbsp;&nbsp;"Postoji još jedan razlog zbog koga se ne treba odreći nade", reče Ričard veselo čim je Nikol otvorila oči, "a zaboravio sam da ga pomenem sinoć."
<BR>&nbsp;&nbsp;&nbsp;&nbsp;&nbsp;Nikol se uvek vrlo sporo budila. Čak i kao dete. Volela je da uživa u poslednjem delu sna pre nego što će se suočiti sa oporom stvarnošću. Kod kuće, i Ženevjev i Pjer znali su da ne treba da joj govore ništa važno dok ne popije jutarnju kafu. Ona zatrepta prema Ričardu, koji je upalio malu svetiljku u prostoru između njih.
<BR>&nbsp;&nbsp;&nbsp;&nbsp;&nbsp;"Ova svemirska letelica sada ide prema Zemlji", reče on. "Čak i ako 'Njutn' ode, pre ili kasnije ovamo bi mogao doći novi ljudski svemirski brod."
<BR>&nbsp;&nbsp;&nbsp;&nbsp;&nbsp;"O čemu to pričaš?" upita Nikol, dižući se i trljajući oči.
<BR>&nbsp;&nbsp;&nbsp;&nbsp;&nbsp;"U sinoćnjem uzbuđenju", odvrati Ričard, "ispustio sam jednu od bitnih stvari. Manevar - pretpostavljam da si ga propustila jer si bila onesvešćena na dnu one jame - stavio je Ramu na kurs sudara sa Zemljom. Zbog toga je naša evakuacija postala imperativ."
<BR>&nbsp;&nbsp;&nbsp;&nbsp;&nbsp;Ričard primeti da Nikol pilji u njega kao da je sišao sa uma. "Svemirski brod je i dalje na hiperboli u odnosu na Sunce", pojasni on, "ali juri punom brzinom prema Zemlji. Sudarićemo se za dvadeset tri dana."
<BR>&nbsp;&nbsp;&nbsp;&nbsp;&nbsp;"Ričarde", reče Nikol, žudeći svim srcem za šoljicom sveže kafe, "ne dopadaju mi se vicevi rano s jutra. Ako traćiš energiju izmišljajući..."
<BR>&nbsp;&nbsp;&nbsp;&nbsp;&nbsp;"Ne, ne", prekide je on. "Ozbiljan sam. Istina je. Veruj mi."
<BR>&nbsp;&nbsp;&nbsp;&nbsp;&nbsp;Nikol izvadi džepni termometar u proveri ga. "Onda mi reci, moj inženjerski geniju, zbog čega temperatura ovde unutra i dalje raste? Ukoliko se sada udaljavamo od Sunca, zar ne bi trebalo da opada?"
<BR>&nbsp;&nbsp;&nbsp;&nbsp;&nbsp;"Hajde, mućni malo glavom, Nikol", zavrte Ričard glavom. "Termalni doprinos Sunca na spoljašnjosti Rame vrlo se lagano širi difuzijom kroz omotač, a zatim prema unutrašnjosti. Toplotna provodnost očigledno je vrlo niska. Ne verujem da će temperatura doseći vrhunac još najmanje dve nedelje."
<BR>&nbsp;&nbsp;&nbsp;&nbsp;&nbsp;Nikol se priseti osnova termodinamike, shvativši da je ono što je govorio imalo smisla. Bilo je još rano jutro za toplotnu difuziju. Idejom da se Rama sada kreće prema Zemlji stade da joj odzvanja u glavi. Zamolila je Ričarda za gutljaj vode. Šta se to ovde dešava? - pomisli ona. Zbog čega Rama sada ide prema našoj planeti?
<BR>&nbsp;&nbsp;&nbsp;&nbsp;&nbsp;Ričard mora da joj je čitao misli. "Trebalo je da čuješ šašave rasprave o tome zašto je Rama izmenio putanju i šta će najverovatnije učiniti. Održana je sedmočasovna konferencija na tu temu."
<BR>&nbsp;&nbsp;&nbsp;&nbsp;&nbsp;Glasno se nasmejao. "MSA ima nekog službenika, mislim da je Kanađanin, koji je specijalizovao egzobiološku psihologiju. Možeš li da poveruješ u to? Taj idiot je stvarno učestvovao na konferenciji i nudio uvid u motive iza manevra Ramanaca." Ričard oštro zavrte glavom. "Sve birokratije su iste. Iscede sav život iz stvarno kreativnih ljudi i umesto njih uvedu papirdžije bez mozga."
<BR>&nbsp;&nbsp;&nbsp;&nbsp;&nbsp;"I šta je bio zaključak skupa?" upita Nikol posle kraćeg ćutanja.
<BR>&nbsp;&nbsp;&nbsp;&nbsp;&nbsp;"Većina normalnih ljudi pretpostavlja da će Rama ući na orbitu oko Zemlje i početi da provodi pasivno osmatranje iz daljine. Ali oni su ostali u manjini. Normalnost i logika otišli su na odmor, po mom mišljenju. Čak je i Dejvid Braun - koji se, kako mi se čini, ponašao vrlo čudno kada smo se vratili na 'Njutna' - obznanio da postoji visoka verovatnoća da će Rama učiniti nešto neprijateljsko. On je razjasnio svoj stav izjavivši da to zapravo neće biti neprijateljski čin; međutim, njegovi pokušaji da sazna više o Zemlji mogli bi za posledicu imati akcije koje bismo mi primili kao neprijateljske."
<BR>&nbsp;&nbsp;&nbsp;&nbsp;&nbsp;Uzbuđeni Ričard sada je ustao. "Jesi li ikada u životu čula takve baljezgarije? A dr Braun je bio jedan od suvislijih govornika. Čitavo savetodavno telo MSA pitano je za mišljenje u pogledu toga koji projektovani scenario smatra najverovatnijim. Misliš li da je ta hrpa nikogovića mogla da odgovori prosto sa: 'Ja verujem u mogućnost A, direktni sudar sa uništenjem i promenom klime kao posledicom', ili 'ja sam pre za mogućnost C, Zemljina orbita sa ratobornim namerama'? Ne, do đavola! Svako od njih morao je da održi nekakvu lekciju. Onaj uvrnuti dr Aleksandar, koji ti je postavlajo sva ona pitanja na tvom otvorenom sastanku u novembru vezanom za biometrijska merenja, protraćio je čak petnaest minuta objašnjavajući kako je Ramino postojanje ukazalo na grešku u organizacionom planu MSA. Kao da ikoga za to u ovom času boli dupe!" Ričard ponovo sede i osloni lice o ruke. "Čitava stvar postala je neverovatna."
<BR>&nbsp;&nbsp;&nbsp;&nbsp;&nbsp;Nikol je sada bila u potpunosti budna. "Zaključujem", reče ona i sede na svoj ležaj, "sudeći na osnovu tvoje očigledne iznerviranosti, da se nisi složio sa preovlađujućim mišljenjem."
<BR>&nbsp;&nbsp;&nbsp;&nbsp;&nbsp;Ričard klimnu. "Gotovo tri četvrtine velike grupe koja je učestvovala na skupu - što je uključivalo sve kosmonaute 'Njutna', kao i većinu starijih naučnika i službenika MSA - bilo je ubeđeno da će ramanski manevar biti štetan za Zemlju na neki bitan način. Gotovo svi su se usredsredili na istu temu. Pošto prvi Rama izgleda uopšte nije obraćao pažnju na naše postojanje, raspravljali su oni, činjenica da je Rama II izmenio putanju da bi došao na sastanak sa Zemljom pokazuje da ova svemirska letelica funkcioniše na drugačijim načelima. Sa tim zaključkom se svakako slažem. Ali ne mogu da razumem zbog čega svi obavezno zaključuju da je Ramina akcija neprijateljska. Meni se čini isto tako verovatno da su tuđinci mogli biti motivisani radoznalošću, ili čak željom da na neki način budu naši dobročinitelji."
<BR>&nbsp;&nbsp;&nbsp;&nbsp;&nbsp;Britanski inženjer na trenutak zastade da bi razmislio. "Franćeska kaže da ispitivanja javnog mnjenja na Zemlji pokazuju da je velika većina običnih ljudi, prema njoj gotovo devedeset posto, prestravljena Raminim prilaskom. Digli su graju na političare da učine nešto."
<BR>&nbsp;&nbsp;&nbsp;&nbsp;&nbsp;Ričard otvori kućicu i iziđe na mračni trg. Lagano je obasjao oktaedar svetiljkom. "Na drugom sastanku, osamnaest časova kasnije, doneta je odluka da tim sa 'Njutna' više ne odlazi u Ramu. Tehnički, ja nisam prekršio to naređenje, jer sam napustio 'Njutna' pre službenog proglašenja. Ali bilo je očigledno da naređenje dolazi."
<BR>&nbsp;&nbsp;&nbsp;&nbsp;&nbsp;"Dok vođe planete Zemlje raspravljaju o tome šta da učine sa svemirskim brodom veličine asteroida koji ide pravo na njih", reče Nikol izlazeći na trg iza njega, "ti i ja imamo opipljiviji problem. Moramo preći Cilindrično more." Uspela je da se bledo nasmeši. "Hoćemo li malo istraživati dok razgovaramo?"
<BR>&nbsp;&nbsp;&nbsp;&nbsp;&nbsp;Ričard usmeri svetiljku prema dnu jame. Mana dinja bila je jasno prepoznatljiva, ali pojedinačne komade u hrpi nabacanog metala bilo je izuzetno teško razaznati. "Znači, to su rezervni delovi biota-stonoge?"
<BR>&nbsp;&nbsp;&nbsp;&nbsp;&nbsp;Nikol klimnu. Klečali su jedno pored drugog na ivici. "Čak i po danu, krajevi jame su u senci. Želela sam da budem sigurna da ne gledam u Takagišijevo telo."
<BR>&nbsp;&nbsp;&nbsp;&nbsp;&nbsp;"Voleo bih da pogledam kako stonogi biot popravlja sebe." Ričard ustade i priđe zidu ambara. Kucnuo je. "A stručnjacima za materijale dopala bi se ova stvar. Normalni radio talasi su blokirani u oba smera, a spolja ne možeš da vidiš unutrašnjost. Pa ipak, zid je na neki način providan ako se nalaziš u ambaru i gledaš napolje." On se okrete prema Nikol. "Donesi skalpel ovamo. Da vidimo možemo li da odsečemo parče."
<BR>&nbsp;&nbsp;&nbsp;&nbsp;&nbsp;Nikol je pokušavala da odluči treba li jedno od njih da siđe u jamu i da donese dinju. To ne bi moralo da bude preteško, pod pretpostavkom da hirurški konac izdrži. Posle dužeg vremena, ona izvadi skalpel i priđe Ričardu.
<BR>&nbsp;&nbsp;&nbsp;&nbsp;&nbsp;"Nisam sigurna da bi trebalo da to učinimo", reče ona. Oklevala je pre nego što je prislonila skalpel na zid ambara. "Najpre, skalpel bi se mogao oštetiti. Možda će nam biti potreban kasnije. Drugo, ovaj, to bi se moglo smatrati vandalizmom."
<BR>&nbsp;&nbsp;&nbsp;&nbsp;&nbsp;"Vandalizmom?" uzvrati on retorički. Ričard uputi Nikol čudan pogled. "Kako neobično homocentrična predstava." On sleže ramenima i pođe prema kraju ambara. "Nije bitno", reče potom, "verovatno si u pravu u pogledu skalpela."
<BR>&nbsp;&nbsp;&nbsp;&nbsp;&nbsp;Ričard unese nekoliko podataka u džepni kompjuter i poče da proučava mali monitor kada mu Nikol priđe. "Ti i Franćeska ste stajale upravo ovde, je li tako?" Nikol mu potvrdno odgovori. "Onda si ti otišla u ambar da pogledaš u jednu jamu?"
<BR>&nbsp;&nbsp;&nbsp;&nbsp;&nbsp;"Već smo jednom prošli sve ovo", odvrati Nikol, "Zašto opet pitaš?"
<BR>&nbsp;&nbsp;&nbsp;&nbsp;&nbsp;"Mislim da je Franćeska videla kada si upala u jamu i namerno nas navela na pogrešan trag sa pričom kako si odlutala u potragu za našim japanskim profesorom. Nije želela da te iko nađe."
<BR>&nbsp;&nbsp;&nbsp;&nbsp;&nbsp;Nikol je piljila u Ričarda u tami. "Slažem se", lagano je odvratila, "ali zašto ti to misliš?"
<BR>&nbsp;&nbsp;&nbsp;&nbsp;&nbsp;"To je jedino objašnjenje koje ima ikakvog smisla. Imao sam bizaran susret sa njom neposredno pre nego što sam pošao napolje. Ušla je u moju sobu pretvarajući se da želi intervju, navodno da bi otkrila zašto se vraćam na Ramu. Kada sam pomenuo Falstafa i tvoj navigacioni signal, isključila je kameru. Onda se vrlo uzbudila i postavila mi mnogo iscrpnih tehničkih pitanja. Pre nego što je pošla, rekla mi je da je ubeđena da niko od nas nije ni trebalo da uđe u Ramu. Učinilo mi se da će me preklinjati da se ne vratim.
<BR>&nbsp;&nbsp;&nbsp;&nbsp;&nbsp;Mogu da shvatim da nije želela da otkrijem da je pokušala da te ostavi u toj jami", produži Ričard posle kratke stanke. "Ono što ne mogu da shvatim jeste razlog zbog koga te je uopšte ostavila tamo."
<BR>&nbsp;&nbsp;&nbsp;&nbsp;&nbsp;"Sećaš li se one noći kada si mi objasnio zbog čega je otkazala zaštita RoHira?" reče Nikol posle trenutka razmišljanja. "Iste noći sam pitala tebe i Janoša da li je neko od vas dvojice video generala Borzova..."
<BR>&nbsp;&nbsp;&nbsp;&nbsp;&nbsp;Dok su se vraćali u smeru središnjeg trga i kućice, Nikol provede petnaest minuta objašnjavajući Ričardu čitavu svoju hipotezu o uroti. Rekla mu je za medijski projekat, za droge koje je Franćeska dala i Dejvidu Braunu i Redžiju Vilsonu, kao i za svoje lične odnose sa svima njima. Nije mu rekla za memorijsku kocku. Ričard se složi s njom da dokazi deluju vrlo ubedljivo.
<BR>&nbsp;&nbsp;&nbsp;&nbsp;&nbsp;"Znači, ti misliš da te je ostavila u jami da ne bi bila raskrinkana kao urotnik?"
<BR>&nbsp;&nbsp;&nbsp;&nbsp;&nbsp;Nikol klimnu.
<BR>&nbsp;&nbsp;&nbsp;&nbsp;&nbsp;Ričard zviznu. "Onda se sve uklapa. Bilo mi je očigledno da Franćeska vodi predstavu kada smo se vratili na 'Njutna'. I Braun i Hajlman su primali naredbe od nje." On obgrli Nikol jednom rukom. "Ne bih voleo da mi ta žena bude neprijatelj. Očigledno nema nimalo obzira."
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
