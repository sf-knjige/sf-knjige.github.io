<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>61. UGROŽENI SVEMIRSKI BROD
<P>&nbsp;&nbsp;&nbsp;&nbsp;&nbsp;"Stvarno ne bi trebalo da budemo iznenađeni", reče Ričard bez osećanja. Njih troje sedelo je pred velikim crnim ekranom. "Svi smo to očekivali."
<BR>&nbsp;&nbsp;&nbsp;&nbsp;&nbsp;"Ali smo se i nadali da će biti drugačije", umeša se O'Tul. "Ponekad je teško kada se pokaže da si bio u pravu."
<BR>&nbsp;&nbsp;&nbsp;&nbsp;&nbsp;"Jesi li sasvim siguran, Ričarde", upita Nikol, "da svaki od tih odraza predstavlja objekat u svemiru?"
<BR>&nbsp;&nbsp;&nbsp;&nbsp;&nbsp;"Mislim da u to nema nikakve sumnje", odvrati Ričard. "Sigurni smo da posmatramo senzorski izlaz. Pogledaj, pokazaću ti kako da promeniš polje." Ričard prizva na ekran prizor koji je prikazivao jedan cilindar, nepobitno Ramu, u središtu skupine koncentričnih krugova. Zatim je otkucao nekoliko novih komandi, što je za posledicu imalo promenu slike na ekranu. Cilindar je postajao sve manji i manji, dok se na kraju nije pretvorio u tačku. Veličina koncetričnih krugova oko cilindra takođe se smanjivala, a novi krugovi pojavljivali su se na rubovima ekrana. Najzad se grupa tačaka, njih ukupno šesnaest, pojavi sa desne strane ekrana.
<BR>&nbsp;&nbsp;&nbsp;&nbsp;&nbsp;"Ali kako znaš da su posredi projektili?" upita Nikol i pokaza male tačke svetlosti.
<BR>&nbsp;&nbsp;&nbsp;&nbsp;&nbsp;"Ne znam", reče Ričard. "Ali znam da su u pitanju leteći objekti na gotovo pravoj liniji između Rame i Zemlje. Teorijski, to bi mogli biti i glasnici mira, ali iskreno sumnjam u to."
<BR>&nbsp;&nbsp;&nbsp;&nbsp;&nbsp;"Koliko im još treba?" upita O'Tul.
<BR>&nbsp;&nbsp;&nbsp;&nbsp;&nbsp;"Teško je tačno reći", odgovori Ričard posle kratke pauze. "Procenio bih da do prvog ima između osamnaest i dvadeset sati. Više su razmaknuti nego što sam očekivao. Ukoliko ih budemo pratili oko jedan sat, moći ćemo tačnije da procenimo trenutka sudara."
<BR>&nbsp;&nbsp;&nbsp;&nbsp;&nbsp;General O'Tul zviznu, a zatim se zadubi u misli nekoliko sekundi pre nego što je progovorio. "Pre no što pokušamo da saopštimo ovom svemirskom brodu da će pretrpeti nuklearni napad, hoćeš li mi odgovoriti na jedno jednostavno pitanje?"
<BR>&nbsp;&nbsp;&nbsp;&nbsp;&nbsp;"Ako budem umeo", odvrati Ričard.
<BR>&nbsp;&nbsp;&nbsp;&nbsp;&nbsp;"Zbog čega misliš da Rama može da se zaštiti od projektila, čak i ako budemo mogli da mu prenesemo upozorenje?"
<BR>&nbsp;&nbsp;&nbsp;&nbsp;&nbsp;Nastade duga tišina. "Sećaš li se, Majkl, onog trenutka od pre skoro godinu dana", upita Ričard, "kada smo zajedno leteli iz Londona u Tokio i kada smo počeli da pričamo o religiji?"
<BR>&nbsp;&nbsp;&nbsp;&nbsp;&nbsp;"Misliš, kada sam ti čitao Euzebija?"
<BR>&nbsp;&nbsp;&nbsp;&nbsp;&nbsp;"Upravo to. Pričao si mi o ranoj istoriji hrišćanstva... Usred razgovora iznenada sam te upitao zbog čega veruješ u Boga. Sećaš li se svoga odgovora?"
<BR>&nbsp;&nbsp;&nbsp;&nbsp;&nbsp;"Razume se", odvrati O'Tul. "To je isti odgovor koji sam dao svom najstarijem sinu kada se u osamnaestoj godini proglasio za ateistu."
<BR>&nbsp;&nbsp;&nbsp;&nbsp;&nbsp;"Tvoj odgovor u avionu savršeno izražava i moj stav u trenutnoj situaciji. Znamo da je Rama tehnološki izuzetno napredan. Kada je načinjen, u svakom slučaju mora da je vođeno računa o mogućem neprijateljskom napadu... Ko zna, možda čak ima moćan pogonski sistem koji još nismo otkrili i koji bi mogao da ga skloni sa putanje projektila. Kladim se..."
<BR>&nbsp;&nbsp;&nbsp;&nbsp;&nbsp;"Mogu li da te prekinem na sekundu?" upita Nikol. "Ja nisam bila sa vama dvojicom na letu do Tokija. Volela bih da znam kako je Majkl odgovorio na tvoje pitanje."
<BR>&nbsp;&nbsp;&nbsp;&nbsp;&nbsp;Dvojica muškaraca izmenjaše dugi pogled. Konačno, general O'Tul odgovori: "Vera zasnovana na razmišljanju i osmatranju."
<BR>&nbsp;&nbsp;&nbsp;&nbsp;&nbsp;"Prvi deo plana nije previše težak i ja se slažem sa pristupom, ali nemam predstavu o tome kako ćemo preneti poruku o dejstvu, ili kako da nedvosmisleno dovedemo u vezu lančanu reakciju i dolazeće projektile."
<BR>&nbsp;&nbsp;&nbsp;&nbsp;&nbsp;"Majkl i ja ćemo se pozabaviti time dok ti budeš priređivao grafiku za prvi deo. On kaže da se prilično dobro seća nuklearne fizike."
<BR>&nbsp;&nbsp;&nbsp;&nbsp;&nbsp;"Vodite računa o tome da nemate previše pretpostavki", podseti Ričard Nikol. "Moramo biti sigurni da je svaki deo poruke zaokružena celina."
<BR>&nbsp;&nbsp;&nbsp;&nbsp;&nbsp;General O'Tul trenutno nije bio sa Ričardom i Nikol. Posle dva sata oštrog rada otišao je napolje, u tunel, pre oko pet minuta. Njegovo dvoje kolega iznenada se zabrinulo zbog njegovog odustva. "Verovatno je otišao u toalet", reče Ričard.
<BR>&nbsp;&nbsp;&nbsp;&nbsp;&nbsp;"Mogao bi da se izgubi", odvrati Nikol.
<BR>&nbsp;&nbsp;&nbsp;&nbsp;&nbsp;Ričard ode do ulaza u Belu sobu i pozva u hodnik. "Halo, Majkle O'Tule", reče on. "Je li sve u redu?"
<BR>&nbsp;&nbsp;&nbsp;&nbsp;&nbsp;"Da", stiže odgovor iz pravca središnjeg stepeništa. "Možete li ti i Nikol da dođete ovamo na trenutak?"
<BR>&nbsp;&nbsp;&nbsp;&nbsp;&nbsp;"Šta je bilo?" upita Ričard nekoliko trenutaka kasnije kada se on i Nikol pridružiše generalu u podnožju stepeništa.
<BR>&nbsp;&nbsp;&nbsp;&nbsp;&nbsp;"Ko je sagradio ovu jazbinu?" upita O'Tul, očiju uprtih u visoku tavanicu. "I zbog čega mislite da je uopšte sagrađena?"
<BR>&nbsp;&nbsp;&nbsp;&nbsp;&nbsp;"Ne znamo", odvrati Ričard nestrpljivo, "i ne verujem da ćemo razrešiti tu zagonetku u sledećih nekoliko minuta, ili čak i sati. U međuvremenu, imamo posla..."
<BR>&nbsp;&nbsp;&nbsp;&nbsp;&nbsp;"Strpite se još samo malo", prekide ga O'Tul čvrsto. "Neophodno je da ovo raspravimo pre nego što budem mogao da nastavim." Ričard i Nikol sačekaše da produži. "Bezglavo jurimo da uputimo upozorenja izvesnoj inteligenciji koja kontroliše ovu letelicu, kakva god ona bila. To radimo da bi Rama mogao da preduzme mere da se zaštiti. Kako možemo znati da je to što činimo ispravno? Kako možemo znati da nećemo postati izdajnici sopstvene vrste?"
<BR>&nbsp;&nbsp;&nbsp;&nbsp;&nbsp;General O'Tul mahnu rukama prema prostranoj pećini oko sebe. "Mora biti da postoji neki razlog, neki veliki plan za sve ovo. Zbog čega su svi oni lažni ljudski predmeti ostavljeni u Beloj sobi? Zašto su nas Ramanci pozvali da stupimo u kontakt sa njima? Ko i šta su avijani i oktopauci?" Zavrteo je glavom, osujećen mnoštvom pitanja bez odgovora. "Bio sam nesiguran u pogledu uništenja Rame; ali jednako sam nesiguran i u pogledu upućivanja upozorenja. Šta ako Rama izbegne nuklearni napad zbog nas, a zatim ipak uništi Zemlju?"
<BR>&nbsp;&nbsp;&nbsp;&nbsp;&nbsp;"To je izuzetno malo verovatno, Majkl. Prvi Rama prošao je kroz Sunčev sistem..."
<BR>&nbsp;&nbsp;&nbsp;&nbsp;&nbsp;"Samo trenutak, Nikol, ako nemaš ništa protiv", prekide je Ričard blago. "Dopusti meni da pokušam da odgovorim generalu."
<BR>&nbsp;&nbsp;&nbsp;&nbsp;&nbsp;Prišao je i stavio ruku na generalovo rame. "Majkl", reče Ričard, "još od našeg prvog susreta, na mene je najsnažniji utisak ostavila tvoja sopsobnost da shvatiš razliku između odgovora koje možemo doznati, kao ishod logičke dedukcije ili naučnih metoda, i onih pitanja kojima se ne može čak ni valjano pristupiti. Na ovoj tački nema načina da shvatimo šta Rama namerava. Još nemamo dovoljno podataka. To je kao kada pokušavamo da rešimo sistem simultanih linearnih jednačina u kome ima više promenljivih nego konstanti. Postoje višestruke hiperpovršine ispravnih rešenja."
<BR>&nbsp;&nbsp;&nbsp;&nbsp;&nbsp;O'Tul se nasmeši i klimnu. "Ali ono što znamo", produži Ričard, "jeste da se flota projektila sada približava Rami. Verovatno su opremljeni nuklearnim bojevim glavama. Imamo izbor da upozorimo ili da ne upozorimo i moramo ga doneti na osnovu informacija raspoloživih u ovom trenutku."
<BR>&nbsp;&nbsp;&nbsp;&nbsp;&nbsp;Ričard izvadi mali kompjuter i priđe O'Tulu. "Čitav taj problem možeš da predstaviš kao matricu razmera 3 x 2", reče on. "Pretpostavi da postoje tri moguća opisa ramanske petnje: nikada neprijateljski, uvek neprijateljski i neprijateljski samo ako su napadnuti. Neka te situacije predstavljaju redove matrice. A sada razmotrimo odluku sa kojom smo suočeni. Možemo da izaberemo bilo da ih upozorimo, bilo da to ne učinimo. Dakle, postoje dve kolone te matrice, Rama upozoren ili Rama neupozoren."
<BR>&nbsp;&nbsp;&nbsp;&nbsp;&nbsp;O'Tul i Nikol su gledali preko Ričardovog ramena dok je crtao matricu i prikazivao je na svom malom monitoru. "Ukoliko sada pogledamo šest mogućnosti, koje se dobijaju presecanjem pojedinačni elementi ove matrice, i pokušamo da im pripišemo verovatnoće tamo gde možemo, raspolagaćemo svim informacijama potrebnim da donesemo odluku. Slažeš li se?"
<BR>&nbsp;&nbsp;&nbsp;&nbsp;&nbsp;General O'Tul klimnu, impresioniran time kako je brzo i sažeto Ričard ustrojio njihovu nedoumicu. "Ishod drugog reda uvek je isti", reče sada Nikol, "nezavisno od toga da li ih upozorimo ili ne. Ukoliko je Rama zaista neprijateljski raspoložen, sa njihovom naprednijom tehnologijom, nema nikakve razlike jesmo li ih upozorili ili nismo. Pre ili kasnije, ova letelica ili ona koja će doći u budućnosti pokorieili uništiti ljudsku rasu."
<BR>&nbsp;&nbsp;&nbsp;&nbsp;&nbsp;Ričard zastade na trenutak da bi bio siguran da O'Tul prati izlaganje. "Slično tome", reče on zatim polako, "ako Rama nije nikada neprijateljski raspoložen, ne može biti pogrešno da ih upozorimo. Ni u jednom slučaju, upozoren ili neupozoren, Zemlja nije u opasnosti. A ukoliko uspemo da ih upozorimo na nuklearne projektile, onda će nešto izuzetno biti spaseno."
<BR>&nbsp;&nbsp;&nbsp;&nbsp;&nbsp;General se nasmešio. "Znači, jedini mogući problem, 'O'Tulova bojazan', da je tako nazovemo, nastaje onda ako Rama prvobitno nije nameravao da bude neprijateljski raspoložen, ali se predomislio i napao Zemlju pošto je saznao da su protiv njega lansirani nuklearni projektili."
<BR>&nbsp;&nbsp;&nbsp;&nbsp;&nbsp;"Tačno tako", reče Ričard. "A kako mi izgleda, samo naše upozorenje predstavlja olakšavajući činilac u tom potencijalno neprijatnom slučaju. Na kraju krajeva..."
<BR>&nbsp;&nbsp;&nbsp;&nbsp;&nbsp;"U redu. U redu", odvrati O'Tul. "Vidim na šta ciljaš. Ukoliko se slučaju koji me brine ne pripiše vrlo visoka verovatnoća, čitava analiza nagoveštava bolje ishode ako upozorimo Ramance." On se iznenada nasmeja. "Baš je dobro što ne radiš za vojni štab VEV-a, Ričarde. Možda bi me logički ubedio da aktiviram kod..."
<BR>&nbsp;&nbsp;&nbsp;&nbsp;&nbsp;"Sumnjam", reče Nikol. "Niko ne bi mogao da pruži čvrsto pokriće za tu vrstu paranoje."
<BR>&nbsp;&nbsp;&nbsp;&nbsp;&nbsp;"Hvala", uzvrati general, "zadovoljan sam. Bili ste vrlo uverljivi. Hajde da se vratimo na posao."
<BR>&nbsp;&nbsp;&nbsp;&nbsp;&nbsp;Gonjena neumoljivim približavanjem projektila, trojka je neumorno radila satima. Nikol i Majkl O'Tul izradili su poruku upozorenja u dva zasebna odeljka. Prvi odeljak, čiji je pretežan deo predstavljao osnovu za uspostavljanje osnovne komunikacione tehnike, prikazivao je kompletnu nebesku mehaniku: Raminu orbitu po njegovom ulasku u Sunčev sistem, putanje dva "Njutnova" broda koji napuštaju Zemlju i spajaju se neposredno pre sastanka sa tuđinskim brodom i, konačno, trajektorije šesnaest projektila koji se ispaljuju sa Zemlje da bi presreli Ramu. Ričard, čiji su se dugi časovi rada za tastaturom i crnim ekranom sada isplaćivali, pretvorio je sve te orbitalne događaje u grafičke predstave, dok se drugo dvoje kosmonauta borilo sa složenoću ostatka poruke.
<BR>&nbsp;&nbsp;&nbsp;&nbsp;&nbsp;Konstruisati drugi segment bilo je izuzetno teško. U njemu su ljudi želeli da objasne da nadolazeći projektili nose nuklearne bojeve glave, da se eksplozivna moć bombi generiše lančanom reakcijom i da su toplota, udar i zračenje koji nastaju u eksploziji izuzetno moćni. Za razliku od osnovne slike, predočavanje razmera razorne moći u ma kakvim parametrima koje bi mogla shvatiti vanzemaljska inteligencija bilo je znatno teže.
<BR>&nbsp;&nbsp;&nbsp;&nbsp;&nbsp;"To je nemoguće", uzviknu očajni Ričard pošto su O'Tul i Nikol uporno tvrdili da upozorenje nije potpuno bez nekog pokazatelja temperature eksplozije, jačine udarnog talasa i polja zračenja. "Zbog čega samo ne naznačimo količinu fisionog materijala u procesu? Mora biti da su sjajni u fizici. Mogu da proračunaju dejstvo i ostale parametre."
<BR>&nbsp;&nbsp;&nbsp;&nbsp;&nbsp;Vreme je isticalo, a sve troje je bilo iscrpljeno. Tokom poslednjih sati, general O'Tul popusti pred iznurenošću i, na Nikolino insistiranje, pođe da se valjano ispava. Njegovi biometrijski podaci pokazivali su da mu je srce pod stresom. Čak je i Ričard odspavao devedeset minuta. Ali Nikol nije dopustila sebi luksuz da otpočine. Bila je rešena da razradi neki način da slikovno predstavi razornu moć oružja.
<BR>&nbsp;&nbsp;&nbsp;&nbsp;&nbsp;Kada su se muškarci probudili, Nikol ih ubedi da uz drugi segment dodaju kratki deo koji prikazuje šta bi se desilo sa gradom ili šumom na Zemlji kada bi bomba od jednog megatona eksplodirala u njihovoj blizini. Da bi te slike imale ikakvog smisla, Ričard je morao da proširi raniji rečnik pojmova, u kom je definisao hemijske elemente i njihove simbole sa matematičkom preciznošću, da bi ubacio određenu predstavu veličine. "Ukoliko ovo shvate", gunđao je dok je uz napor dodavao oznake razmera pokraj linijskih predstava zgrada i drveća, "onda su pametniji nego što sam mislio."
<BR>&nbsp;&nbsp;&nbsp;&nbsp;&nbsp;Konačno je slika bila dovršena i memorisana. Pustili su čitavo upozorenje poslednji put i uneli nekoliko ispravki. "Od komandi koje nikada nisam uspeo da razumem", reče Ričard, "postoji pet za koje imam razloga da pretpostavim da su vezane sa procesorom na drugom nivou. Razume se, samo nagađam, ali verujem da je nagađanje osnovano. Emitovaću našu poruku pet puta, koristeći svaki put po jednu od tih komandi, uz nadu da je upozorenje nekako stiglo do središnjeg kompjutera."
<BR>&nbsp;&nbsp;&nbsp;&nbsp;&nbsp;Dok je Ričard preko tastature unosio sve odgovarajuće komande, Nikol i general O'Tul pođoše da se prošetaju. Uspeli su se uz stepenište i pošli između oblakodera Njujorka. "Ti veruješ da je bilo predviđeno da dođemo na Ramu i otkrijemo Belu sobu?"
<BR>&nbsp;&nbsp;&nbsp;&nbsp;&nbsp;"Da", odgovori Nikol.
<BR>&nbsp;&nbsp;&nbsp;&nbsp;&nbsp;"Ali u kom cilju?" upita general. "Ukoliko su Ramanci samo želeli da uspostave kontakt sa nama, zbog čega su radili na tako složen i zaobilazan način? I zbog čega rizikuju da im namere budu pogrešno shvaćene?"
<BR>&nbsp;&nbsp;&nbsp;&nbsp;&nbsp;"Ne znam", reče Nikol. "Možda nas proveravaju na neki način. Da otkriju kakvi smo."
<BR>&nbsp;&nbsp;&nbsp;&nbsp;&nbsp;"Za ime sveta", odvrati O'Tul, "kako užasna pomisao. Mogli bismo ući u katalog kao stvorenja koja lansiraju nuklearne bombe na posetioce."
<BR>&nbsp;&nbsp;&nbsp;&nbsp;&nbsp;"Tačno tako", reče Nikol.
<BR>&nbsp;&nbsp;&nbsp;&nbsp;&nbsp;Nikol pokaza O'Tulu ambar sa jamama, mrežu iz koje je spasla avijana, zapanjujuće poliedre i ulaze u preostale dve jazbine. Postajala je vrlo umorna, ali znala je da neće moći da zaspi dok sve ne bude rešeno.
<BR>&nbsp;&nbsp;&nbsp;&nbsp;&nbsp;"Hoćemo li nazad?" upita O'Tul pošto su se on i Nikol spustili do Cilindričnog mora i proverili da se jedrilica još nalazi, nedirnurta, tamo gde su je ostavili."
<BR>&nbsp;&nbsp;&nbsp;&nbsp;&nbsp;"U redu", odgovori Nikol umorno. Pogledala je na sat. Bilo je tačno tri sata i osamnaest minuta pre nego što prvi nuklearni projektil stigne do Rame.
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
