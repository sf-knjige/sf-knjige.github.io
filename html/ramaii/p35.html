<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35. U JAMU
<P>&nbsp;&nbsp;&nbsp;&nbsp;&nbsp;Koračali su zbunjujućim lavirintom ulica tek dvadeset minuta, ali bi već bili beznadežno izgubljeni bez ličnih navigatora. Nisu imali određen plan za potragu. Naprosto su lutali gore-dole po ulicama kvazi-nasumičnim putem. Svaka tri ili četiri minuta admiral Hajlman javljao se dr Braunu i grupa za potragu je morala da traži položaj sa koga je jačina signala bila zadovoljavajuća.
<BR>&nbsp;&nbsp;&nbsp;&nbsp;&nbsp;"Ovom brzinom", primeti Nikol kada su još jednom začuli slabašni glas Ota Hajlmana u komunikatoru, "pretraga će nam potrajati večno. Dr Braune, zbog čega ne ostaneš na jednom mestu. Onda bismo Franćeska i ja..."
<BR>&nbsp;&nbsp;&nbsp;&nbsp;&nbsp;"Prekid, prekid." Čuli su Ota jasnije kada je Dejvid Braun otišao do prostora između dve visoke zgrade. "Jeste li primili poslednju emisiju?"
<BR>&nbsp;&nbsp;&nbsp;&nbsp;&nbsp;"Bojim se da nismo, Oto", odvrati dr Braun. "Hoćeš li, molim te, da je ponoviš?"
<BR>&nbsp;&nbsp;&nbsp;&nbsp;&nbsp;"Jamanaka, Vejkfild i Turgenjeva su pokrili donju trećinu severnog polucilindra. Nema ni traga od Takagišija. Malo je verovatno da je otišao dalje prema severu, osim ako se nije uputio u neki od gradova. U tom slučaju trebalo je da negde vidimo njegove tragove. Tako da ste verovatno na pravom putu.
<BR>&nbsp;&nbsp;&nbsp;&nbsp;&nbsp;U međuvremenu ovde imamo velike vesti. Naš zarobljeni rakoliki biot počeo je da se pokreće pre dva minuta. Pokušava da pobegne, ali do sada njegove alatke jedva da su zagrebale kavez. Tabori grozničavo radi da sagradi veći, jači kavez oko čitave konstrukcije. Ja vraćam Jamanakin kopter u Betu da bi on mogao da pomogne Taboriju. Trebalo bi da bude ovde za koji čas... Čekajte... Hitna poruka od Vejkfilda... Uključujem ga."
<BR>&nbsp;&nbsp;&nbsp;&nbsp;&nbsp;Britanski naglasak Ričarda Vejkfilda bio je nepogrešiv, iako ga je trojka u Njujorku jedva čula. "Pauci", povika on u znak odgovora na pitanje admirala Hajlmana. "Sećate li se biota-pauka koga je secirala Lora Ernst? Pa, vidimo šest takvih odmah iza južne litice. Ima ih svuda po privremenoj kućici koju smo tamo sagradili. A nešto je očigledno popravilo ona dva mrtva rakolika biota, jer braća našeg zarobljenika vuku se prema južnom polu..."
<BR>&nbsp;&nbsp;&nbsp;&nbsp;&nbsp;"Snimanje!" vrisnu Franćeska Sabatini u radio. "Snimate li prizor?"
<BR>&nbsp;&nbsp;&nbsp;&nbsp;&nbsp;"Šta je bilo? Izvinjavam se, nisam razumeo."
<BR>&nbsp;&nbsp;&nbsp;&nbsp;&nbsp;"Franćeska bi želela da zna da li snimate", pojasni admiral Hajlman.
<BR>&nbsp;&nbsp;&nbsp;&nbsp;&nbsp;"Razume se, ljubavi", reče Ričard Vejkfild. "I automatski sistem za snimanje u helikopteru i ručna kamera koju si mi jutros dala rade bez prekida. Paukoliki bioti su neverovatni. Nikada nisam video da se nešto kreće tako brzo... Uzgred, ima li ikakvog traga od našeg japanskog profesora?"
<BR>&nbsp;&nbsp;&nbsp;&nbsp;&nbsp;"Ne još", povika Dejvid Braun iz Njujorka. "Sporo napredujemo u ovom lavirintu. Osećam se kao da tražim iglu u plastu sena."
<BR>&nbsp;&nbsp;&nbsp;&nbsp;&nbsp;Admiral Hajman ponovi stanje potrage za nestalom osobom za Vejkfilda i Turgenjevu u helikopteru. Ričard onda reče da se vraćaju u Betu da uzmu gorivo. "A šta je sa tobom, Dejvide?" upita Hajlman. "Kada se sve uzme u obzir, uz potrebu da ona kopilad na Zemlji budu informisana, zar ne misliš da bi trebalo da se i ti vratiš u Betu? Kosmonauti Sabatinijeva i de Žardanova mogu da nastave potragu za dr Takagišijem. Ukoliko bude trebalo, možemo da pošaljemo nekoga da te zameni kada te helikopter pokupi."
<BR>&nbsp;&nbsp;&nbsp;&nbsp;&nbsp;"Ne znam, Oto, nisam..." Franćeska isključi dugme za predaju na radiju Dejvida Brauna usred odgovora. On je ošinu oštrim pogledom koji brzo omekša.
<BR>&nbsp;&nbsp;&nbsp;&nbsp;&nbsp;"Treba da popričamo o tome", reče ona čvrsto. "Reci mu da ćeš ga pozvati za koji minut."
<BR>&nbsp;&nbsp;&nbsp;&nbsp;&nbsp;Nikol je bila zgrožena razgovorom koji je usledio između Franćeske Sabatini i Dejvida Brauna. Činilo se da nijedno od njih ni najmanje nije briga za sudbinu dr Takagišija. Franćeska je uporno zahtevala da se ona smesta vrati u Betu da bi se lično pozabavila sveim novim događajima. Dr Braun je bio zabrinut zbog toga što je udaljen od "osnovnog" delanja ekspedicije.
<BR>&nbsp;&nbsp;&nbsp;&nbsp;&nbsp;Svako od njih je dokazivalo da su njegovi razlozi za povratak važniji. Šta ako oboje napuste Njujork? Ne, to bi ostavilo kosmonauta de Žardanovu samu. Možda bi i ona trebalo da pođe sa njima, pa da ponovo započnu potragu za Takagišijem kroz nekoliko sati, kada se stvari malo smire...
<BR>&nbsp;&nbsp;&nbsp;&nbsp;&nbsp;Nikol konačno eksplodira. "Nikad", povika iznenada na njih, "nikad u životu nisam videla tako sebične..." Nije mogla da smisli odgovarajuću imenicu. "Jedan kolega nam je nestao i gotovo sigurno mu je neophodna naša pomoć. Možda je ranjen ili umire, ali vas dvoje jedino umete da raspravljate o svojim beznačajnim povlasticama. Stvarno ogavno."
<BR>&nbsp;&nbsp;&nbsp;&nbsp;&nbsp;Zastala je na sekundu da dođe do daha. "Da vam kažem jednu stvar", produži Nikol, i dalje besna. "Ja sada ne idem do Bete. Nije me briga hoćete li mi narediti. Ostajem ovde i dovršavam potragu. Bar su moju prioriteti jasni. Znam da je čovekov život važniji od slike u javnosti, položaja, pa čak i glupavog medijskog projekta."
<BR>&nbsp;&nbsp;&nbsp;&nbsp;&nbsp;Dejvid Braun dvaput zatrepta, kao da ga je neko ošamario. Franćeska se nasmeši. "Vidi, vidi", reče ona, "znači naš povučeni sanitetski oficir zna više nego što smo verovali." Pogledala je Dejvida, a zatim Nikol. "Hoćeš li da nas izviniš na trenutak, dušo? Moramo da raspravimo par stvari nasamo."
<BR>&nbsp;&nbsp;&nbsp;&nbsp;&nbsp;Franćeska i dr Braun odoše do podnožja oblakodera na rastojanju od nekih dvadeset metara i počeše živu raspravu. Nikol se okrete na drugu stranu. Bila je besna na sebe što je izgubila živce. Naročito je bila ljuta što je otkrila svoje poznavanje ugovora sa Šmitom i Hagenestom. Pretpostaviće da mi je Janoš rekao, pomisli ona. Na kraju krajeva, bili smo bliski prijatelji.
<BR>&nbsp;&nbsp;&nbsp;&nbsp;&nbsp;Franćeska pođe da se pridruži Nikol, dok se dr Braun radiom javljao admiralu Hajlmanu. "Dejvid zove helikopter da dođe po njega kod ledomobila. Ubeđuje me da ume da nađe put napolje. Ja ću ostati ovde sa tobom i tragati za dr Takagišijem. Na taj način mogu bar da fotografišem Njujork."
<BR>&nbsp;&nbsp;&nbsp;&nbsp;&nbsp;Nije bilo osećanja u Franćeskinoj izjavi. Nikol nije mogla da joj pročita raspoloženje. "Druga stvar", dodade Franćeska. "Obećala sam Dejvidu da ćemo završiti potragu i biti spremne za povratak u logor za četiri časa ili manje."
<BR>&nbsp;&nbsp;&nbsp;&nbsp;&nbsp;Dve žene jedva da su uopšte nešto progovorile tokom prvog sata potrage. Franćeska se zadovoljila time da pusti Nikol da bira put. Svakih petnaest minuta su se zaustavljale da se jave radiom logoru Beta i da izveste o svom položaju. "Sada ste na oko dva kilometra južno i četiri kilometra istočno od ledomobila", reče im Ričard Vejkfild kada su se zaustavile radi obroka. On je odabran za praćenje njihovog napredovanja. "Nalazite se malo istočno od središnjeg trga."
<BR>&nbsp;&nbsp;&nbsp;&nbsp;&nbsp;Najpre su otišle na središnji trg, jer je Nikol mislila da je Takagiši pošao tamo. Našle su otvoreni, kružni trg sa mnogobrojnim niskim strukturama, ali nije bilo ni traga od njihovog kolege. Od tada, Franćeska i Nikol su posetile još dva trga i pažljivo prečešljavale po dužini dva središnja odsečka pite. Nisu našle ništa. Nikol priznade da joj ponestaje ideja.
<BR>&nbsp;&nbsp;&nbsp;&nbsp;&nbsp;"Ovo je neverovatno mesto", javi se Franćeska kada je počela da ruča. Sedele su na četvrtastoj metalnoj kutiji otprilike metar visokoj. "Moji snimci jedva da nagoveštavaju to osećanje. Sve je tako tiho, tako visoko, tako... tuđinsko."
<BR>&nbsp;&nbsp;&nbsp;&nbsp;&nbsp;"Neke od tih zgrada ne bi mogle biti opisane bez tvojih snimaka. Poliedri, na primer. Postoji po jedan u svakom odsečku, sa većim odmah na drugoj strani trga. Pitam se šta predstavljaju, ako uopšte nešto predstavljaju? I zbog čega su postavljeni tamo gde jesu?"
<BR>&nbsp;&nbsp;&nbsp;&nbsp;&nbsp;Emocionalna napetost između dve žene ostala je potisnuta. Malo su popričale o onome što su videle svoga puta preko Njujorka. Franćesku su naročito opčinile visoke rešetkaste strukture koje su otkrile na spoju između dva visoka oblakodera u središnjoj jedinici. "Šta misliš, čemu služi ta stvar u vidu rešetke ili mreže?" upita ona lenjo. "Mora da ima dvadeset hiljada okaca i mora da je visoka pedeset metara."
<BR>&nbsp;&nbsp;&nbsp;&nbsp;&nbsp;"Mislim da je smešno da i pokušamo da razumemo ma šta od ovoga", reče Nikol i mahnu rukom. Završila je sa ručkom i pogledala pratilju. "Jesi li spremna za nastavak?"
<BR>&nbsp;&nbsp;&nbsp;&nbsp;&nbsp;"Ne baš", reče Franćeska čvrsto. Počistila je ostatke svog ručka i stavila ih u vreću za otpatke na letačkom odelu. "Ti i ja i dalje imamo nedovršenog posla."
<BR>&nbsp;&nbsp;&nbsp;&nbsp;&nbsp;Nikol je pogleda upitno. "Mislim da je vreme da skinemo maske i da se iskreno suočimo jedna sa drugom", reče Franćeska tonom koji je zazvučao varljivo prijateljski. "Ukoliko sumnjaš da sam dala Valeriju Borzovu nekakvo sredstvo onoga dana kada je umro, zbog čega me to otvoreno ne upitaš?"
<BR>&nbsp;&nbsp;&nbsp;&nbsp;&nbsp;Nikol je posmatrala protivnicu nekoliko sekundi. "Jesi li?" upita ona posle poduže stanke.
<BR>&nbsp;&nbsp;&nbsp;&nbsp;&nbsp;"Da li ti misliš da jesam?" odvrati Franćeska šaljivo. "I ako jesam, zbog čega?"
<BR>&nbsp;&nbsp;&nbsp;&nbsp;&nbsp;"Ti igraš istu igru na drugom nivou", reče Nikol posle kratke pauze. "Ne želiš da priznaš bilo šta. Samo želiš da otkriješ koliko znam. Ali nije mi potrebna tvoja ispovest. Nauka i tehnologija su na mojoj strani, Franćeska. Istina će na kraju izbiti na videlo."
<BR>&nbsp;&nbsp;&nbsp;&nbsp;&nbsp;"Sumnjam", reče Franćeska nemarno. Skočila je sa kutije. "Istina uvek beži onima koji tragaju za njom." Nasmešila se. "Hajde sad da nađemo profesora."
<BR>&nbsp;&nbsp;&nbsp;&nbsp;&nbsp;Na zapadnoj strani središnjeg trga dve žene naiđoše na još jednu jedinstvenu strukturu. Iz daljine je podsećala na ogromni ambar. Vrh njenog crnog krova lako se mogao nalaziti na četrdeset metara iznad tla i bio je duži od stotinu metara. Postojale su dve naročito upečatljive stvari u vezi sa ambarom. Najpre, dva kraja zgrade stajala su otvorena. Drugo, iako čovek spolja nije mogao da vidi ništa unutra, svi zidovi i krov su iznutra bili providni. Franćeska i Nikol su na smenu proveravale da se ne radi o optičkoj varci. Onaj ko se nalazio unutar ambara zaista je mogao da vidi u svim smerovima izuzev dole. Zapravo, susedni svetlucavi oblakoderi bili su tako razmešteni da se sve okolne ulice vide iz unutrašnjosti ambara.
<BR>&nbsp;&nbsp;&nbsp;&nbsp;&nbsp;"Fantastično", reče Franćeska dok je snimala Nikol kako stoji sa druge strane zida.
<BR>&nbsp;&nbsp;&nbsp;&nbsp;&nbsp;"Dr Takagiši mi je kazao", reče Nikol kada je obišla iza ugla, "da je nemoguće poverovati da Njujork nema nikakvu svrhu. Ostatak Rame? Možda. Ali niko nije mogao straćiti toliko vremena i napora bez nekog razloga."
<BR>&nbsp;&nbsp;&nbsp;&nbsp;&nbsp;"Zvučiš gotovo religiozno", reče Franćeska.
<BR>&nbsp;&nbsp;&nbsp;&nbsp;&nbsp;Nikol pogleda svoju italijansku koleginicu. Sada me podbada, reče Nikol sebi. Baš je briga šta ja govorim. Možda je ne zanima šta bilo ko govori.
<BR>&nbsp;&nbsp;&nbsp;&nbsp;&nbsp;"Hej. Pogledaj ovo", reče Franćeska posle kratkog ćutanja. Ušla je malo u unutrašnjost ambara i pokazivala na tlo. Nikol uđe i stade pored nje. Pred Franćeskom u podu bila je urezana uska pravougla jama. Jama je bila duga oko pet metara, metar i po široka i prilično duboka, možda i čitavih osam metara. Najveći deo dna bio je u senci. Zidovi jame izgledali su ravni i potpuno okomiti, bez ijednog znaka neravnina.
<BR>&nbsp;&nbsp;&nbsp;&nbsp;&nbsp;"Evo ovamo još jedne. A tamo još jedne..." Ukupno je bilo devet jama, sve konstruisane na potpuno isti način, rasute po južnoj strani ambara. Na severnoj polovini, devet malih lopti počivalo je na površini u pažljivo odmerenom nizu. Nikol zateče sebe kako želi nekakvu vrstu uputstva, vodiča koji će joj objasniti značenje ili svrtu svih tih objekata. Počela je da se oseća izgubljeno.
<BR>&nbsp;&nbsp;&nbsp;&nbsp;&nbsp;Prešle su gotovo čitavu dužinu ambara kada iz komunikatora začuše slabašni signal za slučaj opasnosti. "Mora da su našli dr Takagišija", reče Nikol glasno kada je pojurila iz jednog od otvorenih krajeva ambara. Čim više nisu bile pod krovom, jačina signala za slučaj opasnosti gotovo im probi bubne opne. "U redu. U redu", javi se ona radiom. "Čujemo vas. Šta je bilo?"
<BR>&nbsp;&nbsp;&nbsp;&nbsp;&nbsp;"Pokušavamo da vas dobijemo već dva minuta", začu ona glas Ričarda Vejkfilda. "Gde ste, kog đavola, bile? Upotrebio sam signal za slučaj opasnosti samo zbog njegovog većeg pojačanja."
<BR>&nbsp;&nbsp;&nbsp;&nbsp;&nbsp;"Nalazimo se unutar neverovatnog ambara", odvrati Franćeska iza Nikol. "Poseća na nadrealistički svet, sa jednosmernim ogledalima i čudnim odrazima..."
<BR>&nbsp;&nbsp;&nbsp;&nbsp;&nbsp;"To je sjajno", prekide je Ričard, "ali nemamo vremena za ćaskanje. Vi, dame, odjurite pravo do najbliže tačke na Cilindričnom moru. Helikopter će doći po vas za deset minuta. Došli bismo pravo u Njujork kada bi bilo mesta za sletanje."
<BR>&nbsp;&nbsp;&nbsp;&nbsp;&nbsp;"Zašto?" upita Nikol. "Čemu odjednom sva ta žurba?"
<BR>&nbsp;&nbsp;&nbsp;&nbsp;&nbsp;"Vidite li Južni pol sa mesta gde se nalazite?"
<BR>&nbsp;&nbsp;&nbsp;&nbsp;&nbsp;"Ne. Previše zgrada nam zaklanja vidik."
<BR>&nbsp;&nbsp;&nbsp;&nbsp;&nbsp;"Nešto čudno se dešava oko malih rogova. Ogromne munje skaču od šiljka do šiljka. Upečatljiva predstava. Svi osećamo da će se desiti nešto neuobičajeno." Ričard je oklevao jednu sekundu. "Treba smesta da napustite Njujork."
<BR>&nbsp;&nbsp;&nbsp;&nbsp;&nbsp;"U redu", odvrati Nikol. "Pošle smo."
<BR>&nbsp;&nbsp;&nbsp;&nbsp;&nbsp;Isključila je primopredajnik i okrenula se Franćeski. "Jesi li čula kako je glasan postao signal za slučaj opasnosti kada smo izišle iz ambara?" Nikol razmisli nekoliko sekundi. "Materijal zidova i krova ove zgrade svakako blokira radio-signale." Lice joj potom sinu. "To objašnjava šta se desilo sa Takagišijem - mora da je unutar ambara, ili nečeg sličnog."
<BR>&nbsp;&nbsp;&nbsp;&nbsp;&nbsp;Franćeska nije mogla da sledi Nikolino rezonovanje. "Pa šta?" reče ona i napravi poslednji panoramski snimak ambara svojom video kamerom. "To sada stvarno nije bitno. Moramo požuriti da stignemo na helikopter."
<BR>&nbsp;&nbsp;&nbsp;&nbsp;&nbsp;"Možda se nalazi baš u nekoj od ovih jama ovde", nastavi Nikol uzbuđeno. "Svakako. To se moglo desiti. Istraživao je po mraku. Mogao je da upadne... Čekaj ovde", reče ona Franćeski. "Treba mi samo trenutak."
<BR>&nbsp;&nbsp;&nbsp;&nbsp;&nbsp;Nikol utrča u ambar i naže se pokraj jedne rupe. Držeći se za ivicu jame jednom rukom, obasjala je dno snopom svetiljke. Tamo je bilo nečega! Sačekala je nekoliko sekundi da joj se oči usredsrede. Bila je to hrpa nekakvog materijala. Hitro je prešla do sledeće jame. "Doktore Takagiši!" povika ona. "Jesi li tu, Šig?" pozva ona na japanskom.
<BR>&nbsp;&nbsp;&nbsp;&nbsp;&nbsp;"Hajde!" doviknu Franćeska Nikol sa kraja ambara. "Idemo. Ričard je zvučao vrlo ozbiljno."
<BR>&nbsp;&nbsp;&nbsp;&nbsp;&nbsp;U četvrtoj jami senke su Nikoli veoma otežavale da vidi dno čak i sa snopom svoje svetiljke. Mogla je da razazna nekakve predmete, ali šta je to bilo? Legla je na stomak i malo se spustila u jamu pod drugim uglom da bi pokušala da potvrdi da bezoblična masa pod njom nije telo njenog prijatelja.
<BR>&nbsp;&nbsp;&nbsp;&nbsp;&nbsp;Svetla Rame počeše da se pale i gase. Unutar ambara, optički efekat je bio zapanjujući. I dezorijentisao je. Nikol diže pogled da vidi šta se dešava i izgubi ravnotežu. Telo joj većim delom skliznu u jamu. "Franćeska!" kriknu ona i pritisnu ruke o suprotni zid jame da bi se zadržala. "Franćeska, potrebna mi pomoć", povika Nikol ponovo.
<BR>&nbsp;&nbsp;&nbsp;&nbsp;&nbsp;Nikol je čekala skoro pun minut pre nego što je zaključila da kosmonaut Sabatini mora da je napustila oblast ambara. Ruke su joj se brzo zamarale. Samo su joj stopala i krajevi nogu počivali bezbedno na podu ambara. Glava joj je bila kraj jednog zida jame osamdesetak centimetara ispod nivoa tla. Ostatak tela visio joj je u vazduhu, a od pada ga je čuvao samo snažni pritisak njenih ruku o zid.
<BR>&nbsp;&nbsp;&nbsp;&nbsp;&nbsp;Svetla nastaviše da se pale i gase u kratkim razmacima. Nikol diže glavu da vidi može li da dosegne vrh jame jednom rukom, održavajući se u mestu drugom. Nije bilo nikakve nade. Glava joj je bila preduboko u jami. Čekala je još nekoliko sekundi, očajanje joj je raslo dok joj se zamor ruku povećavao. Najzad Nikol pokuša da istovremeno zabaci telo naviše i da dograbi rub jame u jednom pokretu. Zamalo da uspe. Ruke nisu mogle da joj zaustave momenat kretanja naniže kada je počela da pada. Noge su joj pošle za telom u rupu i ona udari glavom o zid. Srušila se bez svesti na dno jame.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
