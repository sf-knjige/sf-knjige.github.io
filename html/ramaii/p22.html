<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. ZORA
<P>&nbsp;&nbsp;&nbsp;&nbsp;&nbsp;Ričard Vejkfild radio je brzo u gotovo potpunoj tami. Nalazio se na pola puta na stepeništu Alfa, gde je gravitacija usled centrifugalne sile koju je stvaralo Ramino obrtanje narasla na više od jedne četvrtine g. Svetla sa njegovog šlema obasjavala su neposrednu okolinu. Gotovo da je završio novi stub nosač.
<BR>&nbsp;&nbsp;&nbsp;&nbsp;&nbsp;Proverio je zalihu vazduha. Već se smanjila na ispod polovine. Do sada je trebalo da se nađu dublje u Rami, bliže mestu gde bi mogli da udišu okolni vazduh. Ali potcenili su vreme koje će im biti potrebno da postave lake prenosnike. Zamisao je bila izuzetnio jednostavna i nekoliko puta su je uvežbavali tokom simulacija. Gornji deo posla, dok su bili u blizini lestvi i bukvalno bez težine, bio je relativno lak. Ali na ovom nivou postavljanje svakog nosača bivalo je sve složenije, zbog sile teže koja se povećavala i menjala.
<BR>&nbsp;&nbsp;&nbsp;&nbsp;&nbsp;Tačno hiljadu stepenika iznad Vejkfilda Janoš Tabori je dovršavao vezivanje sidrišnih kablova oko metalnih prečki nanizanih po stepeništu. Posle skoro četiri časa zamornog, jednoličnog posla osećao se iscrpljeno. Sećao se argumenta koji je direktor gradnje potegao kada su on i Ričard predložili upotrebu specijalizovane mašine za postavljanje lifta. "Ne isplati se praviti robota za poslove koji se ne ponavljaju", rekao je čovek. "Roboti su dobri samo za poslove koji se ponavljaju."
<BR>&nbsp;&nbsp;&nbsp;&nbsp;&nbsp;Janoš baci pogled ispod sebe, ali je mogao da vidi samo do sledećeg nosača, dve stotine pedeset stepenika niz stepenište. "Da li je vreme za ručak?" upita Vejkfilda preko kompaka.
<BR>&nbsp;&nbsp;&nbsp;&nbsp;&nbsp;"Može biti", glasio je odgovor. "Ali kasnimo. Tek smo u 10,30 poslali Jamanaku i Turgenjevu na stepenište Gama. Sa trenutnom brzinom, imaćemo sreće ako danas završimo ove lake prenosnike i provizorno logorište. Moraćemo da odložimo lift za teške terete i rovere za sutra."
<BR>&nbsp;&nbsp;&nbsp;&nbsp;&nbsp;"Hiro i ja već jedemo", oboje začuše Irinu sa druge strane osnove cilindra. "Bili smo gladni. Završili smo nosač stolice i gornji motor za pola sata. Sada smo sišli do stuba broj 12."
<BR>&nbsp;&nbsp;&nbsp;&nbsp;&nbsp;"Dobar posao", reče Vejkfild. "Ali upozoravam vas da ste na lakom delu, oko lestvi i gornjeg sektoru stepeništa. Rad u bestežinskom stanju je igračka. Čekajte dok gravitacija postane merljivo drugačija na svakom novom položaju."
<BR>&nbsp;&nbsp;&nbsp;&nbsp;&nbsp;"Prema laserskom daljinomeru, kosmonaut Vejkfild se nalazi na tačno 8,13 kilometara od mene", čuše svi kada se umešao dr Takagiši.
<BR>&nbsp;&nbsp;&nbsp;&nbsp;&nbsp;"To mi ništa ne kazuje, profesore, ukoliko ne znam gde se nalaziš."
<BR>&nbsp;&nbsp;&nbsp;&nbsp;&nbsp;"Stojim na ispustu odmah pokraj naše relejne stanice, blizu dna stepeništa Alfa."
<BR>&nbsp;&nbsp;&nbsp;&nbsp;&nbsp;"Hajde, Šig, zar se vi istočnjaci nikada nećete složiti sa ostalim svetom? 'Njutn' je parkiran na vrhu Rame, a ti si na vrhu stepeništa. Ukoliko ne možemo da se složimo oko toga šta je gore, a šta dole, kako možemo da se nadamo da ćemo ikada izmenjivati tanana osećanja? A kamoli da igramo šah."
<BR>&nbsp;&nbsp;&nbsp;&nbsp;&nbsp;"Hvala, Janoše. Ja sam na vrhu stepeništa Alfa. Uzgred, šta to radite? rastojanje vam se brzo povećava."
<BR>&nbsp;&nbsp;&nbsp;&nbsp;&nbsp;"Ja klizim niz ogradu da se sastanem sa Ričardom za ručak. Ne dopada mi se da sam jedem ribice i čips."
<BR>&nbsp;&nbsp;&nbsp;&nbsp;&nbsp;"I ja silazim za ručak", reče Franćeska. "Upravo sam snimila izvanrednu demonstraciju Koriolisove sile sa Hirom i Irinom. Biće sjajna za časove osnova fizike. Biću tamo za pet minuta."
<BR>&nbsp;&nbsp;&nbsp;&nbsp;&nbsp;"Reci, sinjora..." Bio je to ponovo Vejkfild, "...misliš li da te možemo nagovoriti na neki pošten posao. Prekidamo svoj rad da bismo se prilagodili tvom filmovanju - možda bi i ti mogla da uradiš nešto za nas."
<BR>&nbsp;&nbsp;&nbsp;&nbsp;&nbsp;"Ja sam voljna", odgovori Franćeska. "Pomoći ću posle ručka. Ali sada bi mi dobro došlo malo svetla. Možeš li da upotrebiš jednu baklju i da me pustiš da snimim tebe i Janoša kako piknikujete nasred Stepeništa bogova?"
<BR>&nbsp;&nbsp;&nbsp;&nbsp;&nbsp;Vejkfild je programirao baklju za odloženo paljenje i popeo se osamdesetak stepenica do najbližeg ispusta. Kosmonaut Tabori dospeo je na isto mesto pola minuta pre nego što ih je svetlost preplavila. Nalazeći se dva kilometra iznad njih, Franćeska je prešla kamerom preko tri stepeništa i onda zumirala dve figure koje su prekrštenih nogu sedele na ispustu. Iz te perspektive, Janoš i Ričard izgledali su kao dva orla ugneždena na strmini visoke planine.
<BR>&nbsp;&nbsp;&nbsp;&nbsp;&nbsp;Do kasnog popodneva prenosnik Alfa bio je dovršen i spreman za testiranje. "Pustićemo te da budeš prva mušterija", reče Ričard Vejkfild Franćeski, "pošto si bila dobra da nam pomogneš." Stajali su u punoj gravitaciji u podnožju neverovatnog stepeništa. Trideset hiljada stepenika protezalo se u tminu veštačkih nebesa nad njima. Pored njih, na Središnjoj niziji, već su bili u pogonu ultralaki motor i samostalna energetska centrala prenosnika. Kosmonauti su preneli električne i mehaničke sisteme na leđima u nerasklopljenom stanju, a za sklapanje im je bilo potrebno manje od jednog sata.
<BR>&nbsp;&nbsp;&nbsp;&nbsp;&nbsp;"Male stolice nisu nerazdvojivo povezane sa kablovima", objasnio je Vejkfild Franćeski. "Na svakom kraju postoji mehanizam koji vezuje ili odvaja stolicu. Na taj način nije neophodno da imamo gotovo beskonačan broj sedišta.
<BR>&nbsp;&nbsp;&nbsp;&nbsp;&nbsp;Franćeska uz oklevanje sede na plastičnu strukturu odvojenu iz grupe sličnih korpi obešenih o bočni kabl. "Jesi li siguran da je bezbedno?" upita ona, zagledana u tamu iznad sebe.
<BR>&nbsp;&nbsp;&nbsp;&nbsp;&nbsp;"Razume se", nasmeja se Ričard. "Potpuno je isto kao na simulaciji. A ja ću biti u sledećoj stolici iza tebe, samo minut, odnosno četiri stotine metara niže. Ukupno za vožnju od dna do vrha treba četrdeset minuta. Prosečna brzina je dvadeset četiri kilometra na čas."
<BR>&nbsp;&nbsp;&nbsp;&nbsp;&nbsp;"A ja ne treba ništa ne radim", setila se Franćeska, "osim što ću čvrsto sedeti, držati se i da aktivirati svoj sistem za disanje jedno dvadeset minuta pre vrha."
<BR>&nbsp;&nbsp;&nbsp;&nbsp;&nbsp;"Ne zaboravi da staviš sigurnosni pojas", podseti je Vejkfild sa osmehom. "Ako bi kabl usporio ili stao blizu vrha, gde nemaš težinu, momenat bi te mogao gurnuti da zaploviš u ramansku prazninu." Iscerio se. "Ali s obzirom na to da čitav prenosnik ide pored stepeništa, u slučaju ma kakve nevolje mogla bi da iziđeš iz korpe i da se vratiš do glavčine stepenicama."
<BR>&nbsp;&nbsp;&nbsp;&nbsp;&nbsp;Ričard klimnu i Janoš Tabori uključi motor. Franćeska se odiže sa tla i ubrzo nestade nad njima. "Ja idem pravo do Game, čim budem siguran da si krenuo", reče Ričard Janošu. "Trebalo bi da drugi sistem bude lakši. Pošto ćemo raditi svi skupa, morali bismo da ga završimo najkasnije do 19,00."
<BR>&nbsp;&nbsp;&nbsp;&nbsp;&nbsp;"Pripremiću logor dok vi dođete do vrha", primeti Janoš. "Misliš li da ćemo noćas ipak ostati ovde?"
<BR>&nbsp;&nbsp;&nbsp;&nbsp;&nbsp;"To nema mnogo smisla", reče Dejvid Braun odozgo. On ili Takagiši čitavog dana su pratili sve komunikacije kosmonauta. "Roveri još nisu spremni. Nadali smo se da ćemo sutra malo da istražujemo."
<BR>&nbsp;&nbsp;&nbsp;&nbsp;&nbsp;"Ukoliko svako od nas spusti par podsistema", odvrati Vejkfild, "Janoš i ja bismo mogli da sastavimo jedan rover noćas pre spavanja. Drugi rover će verovatno biti funkcionalan sutra pre podneva, ukoliko se ne jave neke poteškoće."
<BR>&nbsp;&nbsp;&nbsp;&nbsp;&nbsp;"To je izvodljiv scenario", oglasi se Braun. "Da vidimo koliko smo napredovali i koliko ćemo svi biti umorni za tri sata."
<BR>&nbsp;&nbsp;&nbsp;&nbsp;&nbsp;Ričard se pope u svoju malu stolicu i sačeka da algoritam za automatski utovar u procesoru poveže njegovo sedište za kabl. "Uzgred", rekao je kada je počeo uspon, "mnogo ti hvala na današnjem dobrom raspoloženju. Možda ne bih izdržao bez svih onih viceva."
<BR>&nbsp;&nbsp;&nbsp;&nbsp;&nbsp;Janoš se nasmeši i mahnu prijatelju. Pogleda dignutog naviše iz svoje pokretne stolice, Ričard Vejkfild jedva da je mogao da razazna svetla sa Franćeskinog šlema. Na više je od sto spratova iznad mene, pomislio je. Ali na samo dva i po odsto rastojanja odavde do glavčine. Ovo mesto je ogromno.
<BR>&nbsp;&nbsp;&nbsp;&nbsp;&nbsp;Posegao je u džep i izvadio prenosnu meteorološku stanicu za koju ga je Takagiši zamolio da je ponese. Profesor je želeo precizan profil svih atmosferskih parametara u severnoj polarnoj udubini Rame. Od naročitog značaja za njegove modele cirkulacije bili su gustina i temperatura vazduha u zavisnosti od rastojanja od vazdušne komore.
<BR>&nbsp;&nbsp;&nbsp;&nbsp;&nbsp;Vejkfild je gledao kako očitavanje pritiska, koje je počelo na 1,05 bara, pada ispod zemaljskog pritiska i nastavlja svoje ravnomerno, jednolično spuštanje. Temperatura se držala na hladnoći od -8 stepeni Celzijusove lestvice. Zavalio se u naslon i zatvorio oči. Bio je to neobičan osećaj, voziti se u korpi naviše i samo naviše u tami. Ričard utiša jačinu zvuka na jednom kanalu kompaka; jedini razgovor vodili su Jamanaka i Turgenjeva, a nijedno od njih dvoje nije imalo mnogo šta da kaže. Pojačao je jačinu Betovenove Šeste simfonije koja je svirala u pozadini na drugom kanalu.
<BR>&nbsp;&nbsp;&nbsp;&nbsp;&nbsp;Dok je slušao muziku, Ričard se iznenadio kako je njegov unutrašnji pogled na potočiće, cveće i zelena polja Zemlje prizivao moćan osećaj nostalgije. Za njega je bilo gotovo nemoguće da odmeri čudotvorni sled događaja koji ga je doveo od dečačkog doma u Stratfordu najpre do Kembridža, pa do Svemirske akademije u Koloradu i najzad ovde, na Ramu, gde se vozio na prenosniku u tami duž Stepeništa bogova.
<BR>&nbsp;&nbsp;&nbsp;&nbsp;&nbsp;Ne, Prospero, reče sebi, nijedan čarobnjak nije mogao izmisliti takvo mesto. Sećao se kada je kao dečak prvi put gledao Buru i prestrašio se prikaza sveta čije su tajne mogle biti izvan našeg poimanja. Nema čarolija, rekao je u to vreme. Postoje samo prirodne pojave koje ne možemo da objasnimo. Ričard se nasmeši. Prospero nije bio čarobnjak; bio je samo osujećeni naučnik.
<BR>&nbsp;&nbsp;&nbsp;&nbsp;&nbsp;Trenutak kasnije Ričarda Vejkfilda ostavi bez daha najšokantniji prizor koji je ikada video. Dok mu je stolica jedrila naviše uporedo sa stepeništem, zora svanu na Rami. Tri kilometra ispod njega, usečene u Središnju niziju, dugačke prave doline koje su se pružale od ruba udubine do Cilindričnog mora iznenada eksplodiraše svetlošću. Šest linearnih sunaca Rame, po tri u svakom polucilindru, bili su pažljivo projektovani da donesu ravnomerno osvetljenje tuđinskom svetu. Prvo što je Vejkfild osetio bili su vrtoglavica i mučnina. Visio je u vazduhu okačen o tanki kabl hiljadama metara iznad tla. Zatvorio je oči i pokušavao da se povrati. Nećeš pasti, rekao je sebi.
<BR>&nbsp;&nbsp;&nbsp;&nbsp;&nbsp;"Aieee", začu on urlik Hiroa Jamanake.
<BR>&nbsp;&nbsp;&nbsp;&nbsp;&nbsp;Iz potonjeg razgovora mogao je da zaključi da je Hiro, koga je prepala navala svetla, izgubio oslonac u blizini sredine stepeništa Gama. Čini se da je padao dvadeset ili trideset metara pre nego što je vešto (i uz puno sreće) uspeo da se uhvati za deo ograde.
<BR>&nbsp;&nbsp;&nbsp;&nbsp;&nbsp;"Jesi li dobro?" upita Dejvid Braun.
<BR>&nbsp;&nbsp;&nbsp;&nbsp;&nbsp;"Čini mi se", odgovori Jamanaka bez daha.
<BR>&nbsp;&nbsp;&nbsp;&nbsp;&nbsp;Kada je ta kratka kriza prošla, svi su počeli da govore uglas. "To je fantastično!" vikao je dr Takagiši. "Nivo osvetljenja je izvanredan. I sve to se dešava pre topljenja leda. Drugačije je. U potpunosti je drugačije."
<BR>&nbsp;&nbsp;&nbsp;&nbsp;&nbsp;"Pripremite mi drugi modul čim stignem na vrh", reče Franćeska. "Gotovo mi je nestalo filma."
<BR>&nbsp;&nbsp;&nbsp;&nbsp;&nbsp;"Kakva lepota. Kakva neopisiva lepota", dodade general O'Tul. On i Nikol de Žardan gledali su monitor na "Njutnu". Slika sa Franćeskine kamere direktno im je prenošena preko relejne stanice na glavčini.
<BR>&nbsp;&nbsp;&nbsp;&nbsp;&nbsp;Ričard Vejkfild nije rekao ništa. Jednostavno je piljio, opčinjen svetom ispod sebe. Jedva da je mogao da razazna Janoša Taborija, mašineriju prenosnika i poludovršeno logorište u podnožju stepeništa. Pa ipak mu je već i samo rastojanje do njih ukazivalo na razmere tog tuđinskog sveta. Dok je gledao preko stotina kvadratnih kilometara Središnje nizije, u svim pravcima je video opčinjavajuće prizore. Ali postojale su dve stvari koje su mu preplavile maštu i vidno polje: Cilindrično more i masivne, šiljate strukture u južnoj udubini nasuprot njemu, na rastojanju od pedeset kilometara.
<BR>&nbsp;&nbsp;&nbsp;&nbsp;&nbsp;Dok su mu se oči privikavale na svetlost, džinovski središnji vrh u južnoj udubini kao da je postajao sve veći i veći. Prvi istraživači su ga nazvali Veliki Rog. Da li je moguće da je stvarno visok osam kilometara? upita se Vejkfild. Šest manjih šiljaka koji su okruživali Veliki Rog u vidu šestougla i stajali povezani za njega i za zid Rame ogromnim lučnim nosačima, bili su veći od ičega što je čovek stvorio na Zemlji. Pa ipak su delovali patuljasto u poređenju sa obližnjim središnjim šiljkom koji je izbijao iz samog središta udubine i pružao se duž same obrtne ose cilindra.
<BR>&nbsp;&nbsp;&nbsp;&nbsp;&nbsp;U prednjem planu, na pola puta između Vejkfildovog položaja blizu severnog pola i mamutske konstrukcije na jugu, cilindrični svet bio je opasan plavkasto belim prstenom. Smrznuto more delovalo je nelogično i na pogrešnom mestu. Nikada se nije moglo otopiti, želeo je um da kaže, ili bi sva ta voda pala prema središnjoj osi. Ali Cilindrično more je u okviru obala držala centrifugalna sila Rame. Niko nije znao bolje od posade "Njutna" da bi na njegovoj obali ljudsko biće imalo istu težinu kao da stoji pokraj zemaljskog okeana.
<BR>&nbsp;&nbsp;&nbsp;&nbsp;&nbsp;Grad-ostrvo u sredini Cilindričnog mora je bio Ramin Njujork. Ričardu se njegovi oblakoderi nisu činili previše upečatljivi usred prizora koji je ponudila svetlost baklji. Ali pod rasvetom ramanskih sunaca bilo je jasno da tom gradu pripada središnja pozornica. Njujork je privlačio pogled sa svake tačke u unutrašnjosti Rame - krcato, ovalno ostrvo zgrada koje je predstavljalo jedini prekid u urednom prstenu Cilindričnog mora.
<BR>&nbsp;&nbsp;&nbsp;&nbsp;&nbsp;"Pogledajte samo Njujork!" povika dr Takagiši uzbuđeno u svoj kompak. "Mora biti da ima gotovo hiljadu zgrada visokih preko dvesta metara." Zastao je samo na sekundu. "Oni tamo žive. Znam to. Njujork nam mora biti cilj."
<BR>&nbsp;&nbsp;&nbsp;&nbsp;&nbsp;Posle početne provale došlo je do dugog ćutanja dok je svaki kosmonaut posebno upijao u svest suncem obasjani svet Rame. Ričard je sada jasno mogao da vidi Franćesku, na četiri stotine metara iznad njega, dok mu je stolica prelazila spoj stepeništa i lestvi i počinjala da se približava glavčini.
<BR>&nbsp;&nbsp;&nbsp;&nbsp;&nbsp;"Admiral Hajlman i ja smo upravo na brzinu izmenjali misli", prekide Dejvid Braun tišinu, "uz nekoliko saveta dr Takagišija. Čini nam se da nema očiglednih razloga da promenimo planove za ovaj izlaz, bar ne za njegov uvodni deo. Ukoliko se ne dogodi još nešto neočekivano, produžićemo izvođenje onoga što je Vejkfild predložio. Dovršićemo dva prenosnika, spustiti rover da ga sklopimo kasnije večeras, pa ćemo svi spavati u logoru u podnožju stepeništa kao što je planirano."
<BR>&nbsp;&nbsp;&nbsp;&nbsp;&nbsp;"Ne zaboravite mene", povika Janoš u svoj kompak. "Ja sam jedini koji nema bog zna kakav pogled."
<BR>&nbsp;&nbsp;&nbsp;&nbsp;&nbsp;Ričard Vejkfild otkopča svoj sigurnosni pojas i zakorači na lestve. Pogledao je naniže tamo gde je stepenište nestajalo u daljini. "Primam te, kosmonaute Tabori. Stigli smo u stanicu Alfa. Kad god budeš dao signal, dići ćemo te da nam se pridružiš."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
