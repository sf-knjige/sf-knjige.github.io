<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>62. POSLEDNJI SAT
<P>&nbsp;&nbsp;&nbsp;&nbsp;&nbsp;Niko nije progovorio pet minuta. Svako od troje kosmonauta sedeo je uronjen u sopstveni svet, svestan da se prvi projektil sada nalazi na manje od sat leta. Ričard je žurno prelazio sve senzorske izlaze, bez uspeha tragajući za bilo kakvim nagoveštajem da Rama preduzima neku zaštitnu akciju. "Sranje", promrmlja on, ponovo gledajući radarsku sliku koja je prikazivala kako je vodeći projektil sve bliži i bliži.
<BR>&nbsp;&nbsp;&nbsp;&nbsp;&nbsp;Ričard priđe do mesta na kom je Nikol sedela u uglu. "Mora da smo pogrešili", reče on tiho. "Ništa se nije izmenilo."
<BR>&nbsp;&nbsp;&nbsp;&nbsp;&nbsp;Nikol protrlja oči. "Volela bih da nisam tako umorna", reče ona. "Onda bismo možda mogli da učinimo nešto zanimljivo u poslednjih pedeset minuta." Mračno se nasmešila. "Sada znam kako mora da je pred streljačkim zidom."
<BR>&nbsp;&nbsp;&nbsp;&nbsp;&nbsp;General O'Tul priđe im sa druge strane odaje. Nosio je dve male crne lopte u levoj ruci. "Znate", reče on, "često sam se pitao šta bih radio kada bih znao za neko tačno određeno, konačno vreme pre svoje smrti. Eto me sada ovde, a um mi je usredsređen na jednu jedinu stvar."
<BR>&nbsp;&nbsp;&nbsp;&nbsp;&nbsp;"Šta to?" upita Nikol.
<BR>&nbsp;&nbsp;&nbsp;&nbsp;&nbsp;"Jeste li vas dvoje kršteni?" odvrati on oprezno.
<BR>&nbsp;&nbsp;&nbsp;&nbsp;&nbsp;"Štaaa?" uskliknu Ričard uz iznenađeni smeh.
<BR>&nbsp;&nbsp;&nbsp;&nbsp;&nbsp;"I mislio sam da nisi", uzvrati general O'Tul. "A šta je sa tobom, Nikol?"
<BR>&nbsp;&nbsp;&nbsp;&nbsp;&nbsp;"Ne, Majkl", odgovori ona. "Katoličanstvo mog oca bilo je više tradicijsko nego obredno."
<BR>&nbsp;&nbsp;&nbsp;&nbsp;&nbsp;"Pa", bio je uporan general. "Predlažem vam da vas krstim."
<BR>&nbsp;&nbsp;&nbsp;&nbsp;&nbsp;"Ovde? Sad?" zapita zapanjeni Vejkfild. "Niki, da li me to uši varaju, ili sam upravo čuo da ovaj gospodin predlaže da poslednji sat života provedemo tako što ćemo biti kršteni?"
<BR>&nbsp;&nbsp;&nbsp;&nbsp;&nbsp;"Za to neće biti potrebno..." zausti O'Tul.
<BR>&nbsp;&nbsp;&nbsp;&nbsp;&nbsp;"Zašto da ne, Ričarde?" prekide Nikol O'Tula. Ustala je sa blistavim osmehom na licu. "Šta drugo možemo da učinimo? A to je đavolski bolje nego da sedimo ovde i čekamo veliku vatrenu loptu."
<BR>&nbsp;&nbsp;&nbsp;&nbsp;&nbsp;Ričard se gotovo zakikota. "Pa to je divno!" oduševljeno reče. "Ja, Ričard Vejkfild, ateista čitavog života, razmišljam o tome da budem pokršten na vanzenmaljskom brodu kao poslednje što ću učiniti u životu. Sviđa mi se!"
<BR>&nbsp;&nbsp;&nbsp;&nbsp;&nbsp;"Priseti se onoga što je napisao Paskal", začikivala ga je Nikol.
<BR>&nbsp;&nbsp;&nbsp;&nbsp;&nbsp;"Ah, da", odvrati Ričard. "Jednostavna matrica jednog od najvećih mislilaca sveta. 'Bog možda postoji, a možda i ne; ja mogu da verujem u Njega ili ne. Jedini način da izgubim jeste ako Bog postoji, a ja ne verujem u njega. Prema tome, verovaću u Njega da bih smanjio rizik." Ričard se zakikota. "Ali nisam pristao da verujem u Boga, samo da bih bio kršten."
<BR>&nbsp;&nbsp;&nbsp;&nbsp;&nbsp;"Znači, pristaješ", reče Nikol.
<BR>&nbsp;&nbsp;&nbsp;&nbsp;&nbsp;"Zašto da ne?" odvrati on, kao papagaj ponavljajući njen raniji odgovor. "Možda na taj način neću morati da ostanem u limbu sa neznalačkim paganima i nekrštenom decom." Nasmešio se O'Tulu. "U redu, generale, tvoji smo. Obavi svoj posao."
<BR>&nbsp;&nbsp;&nbsp;&nbsp;&nbsp;"Slušaj ovo pažljivo, TB", reče Ričard. "Ti si verovatno jedini robot koji je ikada bio u ljudskom džepu za vreme krštenja."
<BR>&nbsp;&nbsp;&nbsp;&nbsp;&nbsp;Nikol munu Ričarda u rebra. Strpljivi general čekao je nekoliko trenutaka, a zatim je počeo obred.
<BR>&nbsp;&nbsp;&nbsp;&nbsp;&nbsp;Na Ričardovo insistiranje, napustili su jazbinu i izišli na otvoreni trg. Ričard je želeo "nebo Rame nad sobom", a drugo dvoje nije se usprotivilo. Nikol je otišla do Cilindričnog mora da napuni bočicu vodom za krštenje dok je general O'Tul dovršavao pripreme. Američki general je ozbiljno shvatao krštenje, ali očigledno ga nije uvredilo Ričardovo bezazleno začikivanje.
<BR>&nbsp;&nbsp;&nbsp;&nbsp;&nbsp;Nikol i Ričard klekoše ispred O'Tula. On poprska vodom Ričardovu glavu. "Ričarde Koline Vejkfilde, krstim te u ime oca i sina i svetog duha."
<BR>&nbsp;&nbsp;&nbsp;&nbsp;&nbsp;Kada je O'Tul dovršio krštenje i Nikol na isti jednostavni način, Ričard ustade i iskezi se. "Ne osećam se nimalo drugačije", reče on. "Isti sam kao i pre - usrao sam se od straha zbog toga što ću umreti kroz trideset minuta."
<BR>&nbsp;&nbsp;&nbsp;&nbsp;&nbsp;General O'Tul nije se pomerao. "Ričarde", reče on blago, "mogu li da te zamolim da ponovo klekneš? Voleo bih da izgovorim kratku molitvu."
<BR>&nbsp;&nbsp;&nbsp;&nbsp;&nbsp;"Šta je to?" upita Ričard. "Prvo krštenje, a sada i molitva?" Nikol diže pogled prema njemu. Njene oči molile su ga da pristane. "U redu", reče on, "pretpostavljam da bih baš mogao da idem do kraja."
<BR>&nbsp;&nbsp;&nbsp;&nbsp;&nbsp;"Svemogući Bože, molim te usliši našu molitvu", reče general snažnim glasom. Sada je i on klečao. Oči su mu bile zatvorene, a ruke sklopljene ispred njega. "Nas troje okupilo se ovde u času koji je za nas možda sudnji da odamo počast Tebi. Preklinjemo Te da razmotriš kako bismo Te mogli služiti ako nastavimo da živimo, a ako je to volja Tvoja, molimo Te da nas poštediš bolne i užasne smrti. Ukoliko treba da umremo, molimo se da budemo primljeni u kraljevstvo Tvoje nebesko. Amin."
<BR>&nbsp;&nbsp;&nbsp;&nbsp;&nbsp;General O'Tul zastade samo na trenutak, a zatim poče da recituje molitvu Gospodu. Tek što je izgovorio: "Oče naš, koji jesi na nebesima, neka je slavljeno ime Tvoje..." svetla u ogromnom svemirskom brodu naglo se pogasiše. Još jedan ramanski dan došao je do kraja. Ričard i Nikol sačekali su puni poštovanja da im prijatelj završi molitvu, a onda su izvadili svetiljke.
<BR>&nbsp;&nbsp;&nbsp;&nbsp;&nbsp;Nikol se zahvali generalu i blago ga zagrli. "Dakle, tu smo", reče Ričard nervozno. "Još dvadeset sedam minuta. Imali smo krštenje i molitvu. Šta ćemo sada? Ko ima ideju za poslednju, uistinu poslednju zabavu? Da zaigramo? Zapevamo? Da odigramo partijicu nečega?"
<BR>&nbsp;&nbsp;&nbsp;&nbsp;&nbsp;"Ja bih lično voleo da ostanem ovde", reče general O'Tul dostojanstveno, "i da se suočim sa svojom smrću u pokajanju i molitvi. A zamišljam da biste vas dvoje voleli da budete nasamo zajedno."
<BR>&nbsp;&nbsp;&nbsp;&nbsp;&nbsp;"U redu, Niki", reče Ričard. "Gde ćemo da podelimo svoj poslednji poljubac? Na obali Cilindričnog mora ili u Beloj sobi?"
<BR>&nbsp;&nbsp;&nbsp;&nbsp;&nbsp;Nikol je bila budna trideset dva časa i bila je apsolutno iscrpljena. Pala je u Ričardove ruke i sklopila oči. U tom trenutku rasuti blesci svetlosti umešaše se u novu tminu ramanske noći.
<BR>&nbsp;&nbsp;&nbsp;&nbsp;&nbsp;"Šta je to?" upita general O'Tul bojažljivo.
<BR>&nbsp;&nbsp;&nbsp;&nbsp;&nbsp;"Mora da su rogovi", odgovori Ričard uzbuđeno. "Hajde, idemo."
<BR>&nbsp;&nbsp;&nbsp;&nbsp;&nbsp;Otrčali su do južne ivice ostrva i zagledali se u masivne, zagonetne strukture na južnom kraju. Trake svetlosti igrale su između različitih parova šest šiljaka koji su okruživali ogromni monolit u središtu. Žuti lukovi kao da su siktali po vazduhu, blago se uvijajući napred-nazad po središtu dok su ostajali povezani za po jedan od manjih šiljkova na svakom kraju.
<BR>&nbsp;&nbsp;&nbsp;&nbsp;&nbsp;"Neverovatno", prozbori O'Tul, ophrvan strahopoštovanjem.
<BR>&nbsp;&nbsp;&nbsp;&nbsp;&nbsp;"Znači, Rama se sprema da manevriše", reče Ričard. Jedva je mogao da se uzdrži. Zagrlio je Nikol, zatim O'Tula, i najzad poljubio Nikol u usta. "Jupi!" dreknuo je, igrajući po zidu.
<BR>&nbsp;&nbsp;&nbsp;&nbsp;&nbsp;"Ali, Ričarde", doviknu Nikol za njime, "nije li prekasno? Kako Rama može da se skloni sa puta za tako kratko vreme?"
<BR>&nbsp;&nbsp;&nbsp;&nbsp;&nbsp;Ričard dotrča nazad do svojih kolega. "U pravu si", reče on zadihano. "A ti prokleti projektili ionako su verovatno navođeni prema cilju." Ponovo je počeo da trči, ovog puta nazad prema trgu. "Idem da gledam radar."
<BR>&nbsp;&nbsp;&nbsp;&nbsp;&nbsp;Nikol se obazre prema generalu O'Tulu. "Dolazim", reče on. "Ali dosta sam trčao za jedan dan. Hteo bih da malo posmatram ovu predstavu. Možeš poći bez mene, ako hoćeš."
<BR>&nbsp;&nbsp;&nbsp;&nbsp;&nbsp;Nikol ga je sačekala. Dok je njih dvoje brzim koracima išlo preko trga, general O'Tul se zahvali Nikol što mu je dozvolila da je krsti. "Nemoj biti luckast", odvrati ona. "Ja treba tebi da se zahvalim." Položila mu je ruku na rame. Samo krštenje nije bilo toliko važno, produži ona u mislima. Bilo je očigledno da se brineš za naše duše. Složili smo se pre svega da pokažemo da nam je stalo do tebe. Nikol se nasmeši sebi. Bar mislim da je to bilo razlog...
<BR>&nbsp;&nbsp;&nbsp;&nbsp;&nbsp;Tlo ispod njih poče oštro da se trese, a general O'Tul zastade, na trenutak uplašen. "To se očigledno desilo i tokom poslednjeg manevra", reče Nikol, smirujući oboje tako što je uzela generala za ruku, "premda sam ja tada ležala onesvešćena na dnu jame i propustila čitav događaj."
<BR>&nbsp;&nbsp;&nbsp;&nbsp;&nbsp;"Onda su svetla bila samo najava manevrisanja?"
<BR>&nbsp;&nbsp;&nbsp;&nbsp;&nbsp;"Verovatno. Zato je Ričard bio toliko uzbuđen."
<BR>&nbsp;&nbsp;&nbsp;&nbsp;&nbsp;Jedva da su otvorili poklopac jazbine, kada Ričard skoči uz stepenice. "Učinili su to!" uskliknu on. "Učinili su to!"
<BR>&nbsp;&nbsp;&nbsp;&nbsp;&nbsp;O'Tul i Nikol netremice su ga gledali dok je hvatao dah. "Upotrebili su neku vrstu mreže ili omotača - ne znam tačno šta je to - debelog oko šest, možda osam stotina metara - svuda oko svemirskog broda." Okrenuo se. "Dođite", reče on i potrča po stepenicama preskačući po tri odjednom.
<BR>&nbsp;&nbsp;&nbsp;&nbsp;&nbsp;I pored zamora, Nikol odgovori na njegovo uzbuđenje poslednjom dozom adrenalina. Skakala je niz stepenice za Ričardom i otrčala do Bele sobe. On je stajao pred crnim ekranom i prebacivao ulazni signal od spoljašnje slike koja je prikazivala novi materijal oko letelice do radarskog snimka približavanja projektila.
<BR>&nbsp;&nbsp;&nbsp;&nbsp;&nbsp;"Mora da su shvatili naše upozorenje", reče on Nikoli. Ričard je slavobitno odiže sa tla, poljubi je i nastavi da je drži u vazduhu. "Upalilo je, draga", povikao je on. "Hvala ti, oh, hvala ti."
<BR>&nbsp;&nbsp;&nbsp;&nbsp;&nbsp;I Nikol je bila uzbuđena. Ali još nije bila ubeđena da će Ramina akcija sprečiti uništenje letelice. Kada je general O'Tul ušao i kada mu je Ričard objasnio šta vide na ekranu, preostajalo je još samo devet minuta. U Nikolinom stomaku stajali su leptirovi veličine fudbalske lopte. Tlo je nastavljalo da se trese dok je Rama produžavao manevar.
<BR>&nbsp;&nbsp;&nbsp;&nbsp;&nbsp;Nuklearni projektili očigledno su bili navođeni prema cilju, jer i pored činjenice da je Rama nepobitno menjao putanju, oni nastaviše da mu se približavaju po pravoj liniji. Uvećana radarska slika prikazivala je da je šesnaest napadača veoma raštrkano. Procenjeno vreme njihovog udara bilo je unutar razdoblja nešto kraćeg od jednog sata.
<BR>&nbsp;&nbsp;&nbsp;&nbsp;&nbsp;Ričardova mahnita aktivnost se pojačala. Divlje je koračao po sobi. U jednom trenutku izvadio je TB-a iz džepa, spustio ga na pod i počeo brzo da govori malom robotu kao da mu je TB najbliži prijatelj. Ono što je Ričard pričao jedva da je imalo ikakvog smisla. Jednog trenutka Ričard je nalagao TB-u da se pripremi za predstojeću eksploziju; sekundu kasnije objašnjavao mu je kako će Rama čudotvorno da izbegne nadolazeće projektile.
<BR>&nbsp;&nbsp;&nbsp;&nbsp;&nbsp;General O'Tul je pokušavao da ostane smiren, ali bilo je to nemoguće sa Ričardom koji je leteo po sobi poput tasmanijskog đavola. On zausti da kaže nešto Ričardu, ali odluči da umesto toga iziđe u tunel da bi imao malo mira.
<BR>&nbsp;&nbsp;&nbsp;&nbsp;&nbsp;Tokom jednog od retkih trenutaka kada se Ričard nije pokretao, Nikol mu priđe i uhvati ga za ruke. "Dragi", reče ona, "opusti se. Ništa ne možemo da učinimo."
<BR>&nbsp;&nbsp;&nbsp;&nbsp;&nbsp;Ričard na sekundu spusti pogled na prijateljicu i ljubavnicu, a zatim je zagrli. Divlje je stao da je ljubi, a zatim sede na tlo koje se treslo, povukavši i nju za sobom. "Bojim se, Nikol", reče on, dok mu se telo treslo. "Stvarno se bojim. Mrzim kada ne mogu ništa da učinim."
<BR>&nbsp;&nbsp;&nbsp;&nbsp;&nbsp;"I ja sam uplašena", odvrati ona blago i ponovo ga uze za ruke. "A i Majkl."
<BR>&nbsp;&nbsp;&nbsp;&nbsp;&nbsp;"Ali nijedno od vas ne deluje uplašeno", reče Ričard. "Osećam se kao idiot, dok skačem ovuda kao Tigar iz Vini-Pua."
<BR>&nbsp;&nbsp;&nbsp;&nbsp;&nbsp;"Svako se suočava sa smrću na drugačiji način", reče Nikol. "Svi osećamo strah. Samo se sa njime snalazimo na svoj pojedinačni način."
<BR>&nbsp;&nbsp;&nbsp;&nbsp;&nbsp;Ričard se primirio. On baci pogled na veliki monitor, a potom na sat. "Još tri minuta do prvog udara", reče on.
<BR>&nbsp;&nbsp;&nbsp;&nbsp;&nbsp;Nikol mu stavi ruke na obraze i blago ga poljubi u usta. "Volim te, Ričarde Vejkfilde", reče ona.
<BR>&nbsp;&nbsp;&nbsp;&nbsp;&nbsp;"A ja volim tebe."
<BR>&nbsp;&nbsp;&nbsp;&nbsp;&nbsp;Ričard i Nikol su ćutke sedeli na podu, držali se za ruke i gledali crni ekran kada je prvi projektil stigao do ivice guste mreže koja je okruživala Ramu. General O'Tul je stajao iza njih u dovratku, vrativši se do odaje tridesetak sekundi ranije. U trenutku kada je projektil dodirnuo mrežu, njen pogođeni deo se savio, ublaživši udarac, ali je dopustio projektilu da prodre dublje unutra. Istovremeno, ostali delovi mreže brzo su se obavili oko projektila, pletući gustu čauru neverovatnom brzinom. Sve je bilo gotovo za delić sekunde. Projektil je bio na oko dve stotine metara od spoljašnjeg omotača Rame, već obavijen u debeli omotač, kada je nuklearna bojeva glava detonirala. Mreža na ekranu se malo razlete okolo, ali unutar Bele sobe oseti se samo jedva primetan drhtaj.
<BR>&nbsp;&nbsp;&nbsp;&nbsp;&nbsp;"Auh!" reče Ričard. "Jeste li to videli?"
<BR>&nbsp;&nbsp;&nbsp;&nbsp;&nbsp;Skočio je i prišao ekranu. "Desilo se tako brzo", primeti Nikol i pridruži mu se.
<BR>&nbsp;&nbsp;&nbsp;&nbsp;&nbsp;General O'Tul promrmlja vrlo kratku molitvu-zahvalnicu i stade uz svoje kolege pred ekranom. "Šta misliš, kako je to uradio?" upita od Ričarda.
<BR>&nbsp;&nbsp;&nbsp;&nbsp;&nbsp;"Nemam pojma", odvrati Ričard. "Ali ta čaura je nekako zadržala eksploziju. Mora da je posredi fantastičan materijal." On se vrati radarskoj slici. "Da pogledamo sledeći udar pažljivije. Trebalo bi da bude ovde svakog..."
<BR>&nbsp;&nbsp;&nbsp;&nbsp;&nbsp;Istog trena dođe do blistavog bleska, a ekran se ugasi. Manje od sekunde potom, oštra bočna sila žestoko ih pogodi i obori na pod. Svetla u Beloj sobi se pogasiše, a tlo prestade da se trese. "Jesu li svi dobro?" upita Ričard, pipajući za Nikolinom rukom u mraku.
<BR>&nbsp;&nbsp;&nbsp;&nbsp;&nbsp;"Mislim da ja jesam", odvrati O'Tul. "Udario sam u zid, ali samo leđima i laktom."
<BR>&nbsp;&nbsp;&nbsp;&nbsp;&nbsp;"Ja sam dobro, dragi", odgovori Nikol. "Šta se desilo?"
<BR>&nbsp;&nbsp;&nbsp;&nbsp;&nbsp;"Ova je očigledno eksplodirala rano, pre nego što je stigla do mreže. Pogodio nas je udarni talas."
<BR>&nbsp;&nbsp;&nbsp;&nbsp;&nbsp;"Ne shvatam", reče O'Tul. "Bomba je eksplodirala u vakuumu. Kako je moglo biti udarnog talasa?"
<BR>&nbsp;&nbsp;&nbsp;&nbsp;&nbsp;"Tehnički, to nije bio samo udarni talas", odvrati Ričard i ustade kada su se svetla ponovo upalila, a tlo opet počelo da podrhtava. "Hej, šta kažeš na ovo?" prekide on sebe. "Slavna ramanska redundantnost ponovo beleži poen. Jesi li dobro?" upita on Nikol, koja je delovala nesigurno dok se dizala.
<BR>&nbsp;&nbsp;&nbsp;&nbsp;&nbsp;"Udarila sam koleno", odgovori ona, "ali nije ozbiljno."
<BR>&nbsp;&nbsp;&nbsp;&nbsp;&nbsp;"Bomba je uništila ostatak sopstvenog projektila", reče Ričard, odgovarajući sada na O'Tulovo pitanje, dok je prelazio senzorskom listom da bi našao rezervne radarske i slikovne izlaze, "Isparila najveći deo trupa i pretvorila ostatak u paramparčad. Gas i komadi razleteli su se ogromnom brzinom i stvorili talas koji nas je udario. Mreža je oslabila silinu udarca."
<BR>&nbsp;&nbsp;&nbsp;&nbsp;&nbsp;Nikol se pomeri do zida i sede. "Hoću da budem spremna za sledeći."
<BR>&nbsp;&nbsp;&nbsp;&nbsp;&nbsp;"Pitam se koliko ovakvih bubotki Rama može da preživi", reče Ričard.
<BR>&nbsp;&nbsp;&nbsp;&nbsp;&nbsp;General O'Tul priđe i sede pored Nikol. "Dva sređena, četrnaest sledi", reče on. Svi se nasmešiše. Bar još nisu bili mrtvi.
<BR>&nbsp;&nbsp;&nbsp;&nbsp;&nbsp;Ričard pronađe rezervne senzore nekoliko minuta kasnije. "Oho", reče on, dok je pregledao preostale odraze na ekranu. "Ukoliko nisam pogrešio, poslednja bomba eksplodirala je na ratdaljini od mnogo kilometara. Imali smo sreće. Bolje da se nadamo da sledeća neće eksplodirati neposreedno ispred mreže."
<BR>&nbsp;&nbsp;&nbsp;&nbsp;&nbsp;Trojka je posmatrala kako su još dva projektila zarobljena i obmotana u materijal koji je okruživao Ramu. Ričard ustade. "Sada imamo kratak odmor", reče on. "Proteći će otprilike tri minuta do sledećeg udara - a onda će uslediti nekoliko projektila u kratkom razmaku."
<BR>&nbsp;&nbsp;&nbsp;&nbsp;&nbsp;I Nikol se diže na noge. Videla je da se general O'Tul drži za leđa. "Jesi li siguran da si dobro, Majkl?" upita ona. On klimnu, i dalje zagledan u ekran. Ričard priđe do Nikol i uze je za ruku. Minut potom seli su uza zid da sačekaju sledeći udar.
<BR>&nbsp;&nbsp;&nbsp;&nbsp;&nbsp;Nisu dugo čekali. Nova bočna sila, mnogo jača od prve, pogodi ih posle dvadeset sekundi. Nikol je čula kako O'Tul teško diše u mraku. "Majkl", reče ona, "jesi li povređen?"
<BR>&nbsp;&nbsp;&nbsp;&nbsp;&nbsp;Kako nije odmah bilo odgovora, Nikol poče da puzi prema njemu. To je bila greška. Nije se uhvatila ni za šta kada ih je pogodio moćni treći udar. Nikol je divljački bačena o zid i udarila u slepoočnicu.
<BR>&nbsp;&nbsp;&nbsp;&nbsp;&nbsp;General O'Tul je ostao pokraj Nikol kada je Ričard otišao do Njujorka da pogleda grad. Muškarci su tiho razgovarali kada se Ričard vratio. On izvesti da je bilo samo manjih oštećenja. Trideset minuta pošto je zarobljen poslednji projektil, svetla se ponovo vratiše, a tlo opet poče da se trese. "Vidiš", primeti Ričard sa napetim osmehom, "rekao sam ti da će sve biti u redu. Sve što je važno uvek rade triput."
<BR>&nbsp;&nbsp;&nbsp;&nbsp;&nbsp;Nikol je ostala bez svesti još skoro čitav čas. Tokom poslednjih nekoliko minuta bila je nejasno svesna vibracija poda i razgovora na suprotnoj strani odaje. Nikol veoma polako otvori oči.
<BR>&nbsp;&nbsp;&nbsp;&nbsp;&nbsp;"Ukupno dejstvo", čula je kako Ričard govori, "jeste povećanje brzine duž hiperbole. Zato ćemo proći Zemljinu orbitu znatno ranije nego što je prethodno trebalo, mnogo pre nego što sama planeta tamo stigne."
<BR>&nbsp;&nbsp;&nbsp;&nbsp;&nbsp;"Koliko ćemo se primaći Zemlji?"
<BR>&nbsp;&nbsp;&nbsp;&nbsp;&nbsp;"Ne previše. Zavisi od toga kada će se završiti manevar. Ukoliko sada prestane, promašićemo je za otprilike milion kilometara, a to je više od dvostrukog rastojanja do Meseca."
<BR>&nbsp;&nbsp;&nbsp;&nbsp;&nbsp;Nikol sede i nasmeši se. "Dobro jutro", reče ona veselo.
<BR>&nbsp;&nbsp;&nbsp;&nbsp;&nbsp;Dvojica muškaraca joj priđoše. "Jesi li dobro, draga?" upita Ričard.
<BR>&nbsp;&nbsp;&nbsp;&nbsp;&nbsp;"Mislim da jesam", uzvrati Nikol i opipa čvorugu na slepoočnici. "Možda ću izvesno vreme imati glavobolju." Pogledala je dvojicu muškaraca. "A šta je sa tobom, Majkl? Čini mi se da se prisećam da sam se brinula za tebe neposredno pre velikog udara."
<BR>&nbsp;&nbsp;&nbsp;&nbsp;&nbsp;"Onaj drugi izbio mi je vazduh", odvrati O'Tul. "Srećom, bio sam bolje pripremljen za treću bombu. A izgleda da su mi i leđa sada u redu."
<BR>&nbsp;&nbsp;&nbsp;&nbsp;&nbsp;Ričard poče da joj objašnjava šta je doznao posredstvom izlaza Raminih nebeskih senzora. "Čula sam poslednji deo", reče Nikol. "Zaključujem da ćemo sada potpuno promašiti Zemlju." Ričard joj pomože da ustane. "Ali kuda idemo?"
<BR>&nbsp;&nbsp;&nbsp;&nbsp;&nbsp;Ričard sleže ramenima. "Nema planetnih ni asteroidnih odredišta u blizini naše treutne putanje. Hiperbolička energija nam se uvećava. Ukoliko se ništa ne izmeni, potpuno ćemo napustiti Sunčev sistem."
<BR>&nbsp;&nbsp;&nbsp;&nbsp;&nbsp;"I postati međuzvezdani putnici", reče Nikol tiho.
<BR>&nbsp;&nbsp;&nbsp;&nbsp;&nbsp;"Ukoliko toliko poživimo", dodade general.
<BR>&nbsp;&nbsp;&nbsp;&nbsp;&nbsp;"Što se mene tiče", primeti Ričard, "nemam nameru da se brinem oko toga šta će se dogoditi. Bar ne za sada. Želeo bih da proslavim naše bekstvo pred nuklearnom falangom. Glasam za to da se popnemo gore i upoznamo Majkla sa novim prijateljima. Hoće li to biti avijani ili oktopauci?"
<BR>&nbsp;&nbsp;&nbsp;&nbsp;&nbsp;Nikol zavrte glavom i nasmeši se. "Beznadežan si, Vejkfilde. "Nemoj nikako da prestaneš..."
<BR>
<BR>&nbsp;&nbsp;&nbsp;&nbsp;&nbsp;Nemoj nikako da sprečavaš
<BR>&nbsp;&nbsp;&nbsp;&nbsp;&nbsp;Vernih duša spoj;
<BR>
<BR>&nbsp;&nbsp;&nbsp;&nbsp;&nbsp;TB ih iznenada prekide. Troje kosmonauta ostaše na čas pometeni. Zatim se zagledaše u malog robota, pa prsnuše u smeh.
<BR>
<BR>&nbsp;&nbsp;&nbsp;&nbsp;&nbsp;... Ljubav nije ljubav koju svako
<BR>&nbsp;&nbsp;&nbsp;&nbsp;&nbsp;Sa promenom menja, il' ako se seti
<BR>&nbsp;&nbsp;&nbsp;&nbsp;&nbsp;Da s nevernikom izneveri lako.
<BR>&nbsp;&nbsp;&nbsp;&nbsp;&nbsp;Oh ne, Ljubav je kula svetilja...
<BR>
<BR>&nbsp;&nbsp;&nbsp;&nbsp;&nbsp;Ričard podiže TB-a i isključi ga. Nikol i Majkl su se i dalje smejali. Ričard zagrli svako od njih. "Ne mogu da zamislim tri bolja saputnika", reče on i diže malog robota iznad glave, "gde god da smo pošli."
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
