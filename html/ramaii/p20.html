<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. BLAŽENI SAN
<P>&nbsp;&nbsp;&nbsp;&nbsp;&nbsp;Devojčica je bila sama skoro dva sata pre nego što je stvarno shvatila šta joj se dešava. Omeh i jedan od mlađih vračeva ostavili su Nikol pokraj male lokve sa slankastom vodom, okružene sa svih strana visokom travom savane. Podsetili su je na to da treba da se vrati do sredine idućeg dana. Onda su otišli.
<BR>&nbsp;&nbsp;&nbsp;&nbsp;&nbsp;Nikol je najpre reagovala kao da je čitavo ovo iskustvo samo velika igra. Otvorila je torbu od antilopske kože i pažljivo pregledala sadržaj. Mentalno je razdelila hranu u tri dela, planirajući šta će da pojede za večeru, doručak i prepodnevnu užinu. Nije bilo previše hrane, ali mala Nikol je ocenila da će je biti dovoljno. S druge strane, kada je okom odmerila flašu da proveri zalihe vode, zaključila je da je zanemarljiva. Bilo bi dobro kada bi našla izvor čiste tekuće vode koju bi mogla da upotrebi u slučaju nevolje.
<BR>&nbsp;&nbsp;&nbsp;&nbsp;&nbsp;Sledeće Nikolino delo bilo je da napravi u mislima kartu svog položaja, obraćajući naročitu pažnju na oznake koje bi joj mogle pomoći da prepozna slanu lokvu iz daljine. Bila je izuzetno organizovana devojčica i tamo u Šili-Mazarenu često se igrala sama u pošumljenom kraju blizu svoje kuće. U sobi je Nikol držala mape šume koje je pažljivo iscrtala rukom i na kojima su njena tajna skrivališta bila označena zvezdicama i kružićima.
<BR>&nbsp;&nbsp;&nbsp;&nbsp;&nbsp;Tek kada je naišla na četiri prugaste antilope koje su mirno pasle pod ravnomernim popodnevnim suncem Nikol po prvi put shvati koliko je izdvojena od ostalih. Njena prva reakcija bila je da potraži majku, da pokaže Anavi divne životinje koje je otkrila. Ali majka nije ovde, pomislila je devojčica, dok su joj oči pretraživale obzorje. Sasvim sam sama. Poslednje reči odjeknuše joj kroz um i ona oseti nezadrživo očajanje. Borila se protiv očajanja i zagledala u daljinu ne bi li videla neki trag civilizacije. Bilo je ptica na sve strane, a na obzorju, na samoj granici njenog vidnog polja, pasle su neke životinje, ali nije bilo ni traga od ljudskih bića. Sasvim sam sama, reče Nikol sebi, a telom joj prostruja blaga drhtavica straha.
<BR>&nbsp;&nbsp;&nbsp;&nbsp;&nbsp;Prisetila se da je želela da nađe novi izvor vode i pošla u smeru velike skupine drveća. Devojčica nije imala predstavu o rastojanjima u otvorenoj savani. Iako se pažljivo zaustavljala svakih tridesetak minuta da bi proverila da li još ume da nađe put nazad do lokve, zapanjilo ju je da udaljena skupina kao da se uopšte nije primicala. Koračala je i koračala. Kako se popodne primicalo kraju, umorila se i ožednela. Stala je da bi popila malo vode. Istog trena okružiše je ce-ce muve; zujale su joj u lice dok je pokušavala da pije. Nikol izvadi dve masti, omirisa obe i onom smrdljivijom namaza lice i ruke. Izbor joj je očigledno bio ispravan; i muvama je mast bila neprijatna i zato su se držale na odstojanju.
<BR>&nbsp;&nbsp;&nbsp;&nbsp;&nbsp;Stigla je do drveća otprilike sat pre mraka. Razveselila se kada je otkrila da je srećno naišla na malu oazu usred širokog poteza savane. U skupini drveća nalazio se jak izvor; voda je kuljala iz tla i obrazovala kružnu baru od nekih deset stopa u prečniku. Višak vode se slivao preko jednog ruba lokve i pretvarao u potočić koji je tekao iz oaze nazad u savanu. Nikol je bila iscrpljena i znojava od dugog hoda. Voda lokve ju je mamila. Bez razmišljanja je svukla odeću izuzev gaćica i skočila da zapliva.
<BR>&nbsp;&nbsp;&nbsp;&nbsp;&nbsp;Voda joj je osvežila i okrepila umorno telašce. Sa glavom pod vodom i zatvorenih očiju, plivala je i plivala i zamišljala da je na javnom bazenu u svom predgrađu Pariza. U mašti je otišla na piscine, kao što je obično činila jednom nedeljno, i igrala se u vodi sa drugovima. Sećanja su je smirivala. Posle dugo vremena Nikol se prevali na leđa i nekoliko puta zamahnu. Otvorila je oči i zagledala se u drveće nad sobom. Zraci sunca kasnog popodneva izvodili su čarolije dok su se probijali kroz granje i lišće.
<BR>&nbsp;&nbsp;&nbsp;&nbsp;&nbsp;Sedmogodišnja Nikol prestade da pliva i stade da gaca po vodi nekoliko sekundi, obazirući se oko lokve za odećom. Nije mogla da je vidi. Zbunjena, pažljivije je pogledala granicu lokve. I dalje nije videla ništa. U umu je ponavljala prizor svoga dolaska u lug i nepobitno se prisetila mesta gde je ostavila odeću i komplet od antilopske kože. Izišla je iz vode i pažljivije pogledala tu tačku. Ovo je to mesto, sasvim sigurno, pomislila je. A moje odeće i torbe nema.
<BR>&nbsp;&nbsp;&nbsp;&nbsp;&nbsp;Nije bilo načina da potisne paniku. Obuzela ju je u trenutku. Oči joj se ispuniše suzama, plač joj se ote iz grla. Zatvorila je oči i plakala, nadajući se da je sve to samo ružan san i da će se probuditi za nekoliko sekundi i videti majku i oca. Ali kada je ponovo otvorila oči, isti prizor i dalje je bio tu. Polunaga devojčica bila je sama u afričkoj divljini bez hrane, bez vode i bez nade da će je spasti sve do podneva sutrašnjeg dana. A bio je skoro mrak.
<BR>&nbsp;&nbsp;&nbsp;&nbsp;&nbsp;Uz veliki napor Nikol najzad uspe da zagospodari i svojim strahom i suzama. Odlučila je da potraži odeću. Tamo gde se ranije nalazila, našla je nekakve sveže tragove. Nikol nije mogla znati koja je vrsta životinja mogla da ostavi te tragove i zato je pretpostavila da je reč o jednoj od blagih antilopa koje je videla tog popodneva u savani. To ima smisla, pomislila je devojčica logično. Ovo je verovatno najbolje pojilište u čitavoj oblasti. Zastale su ovde i bile su im zanimljive moje stvari. Moje pljuskanje mora da ih je poplašilo.
<BR>&nbsp;&nbsp;&nbsp;&nbsp;&nbsp;Dok je svetlo nestajalo, sledila je tragove malom stazom između drveća. Posle kratkog hoda našla je torbu od antilopskeu kože, ili bar ono što je ostalo od nje, bačenu sa jedne strane staze. Bila je potpuno rastrgana. Sva hrana je nestala, boca sa vodom bila je gotovo potpuno prazna i sve je poispadalo osim masti i korena. Nikol dokrajči ono malo vode što je preostalo u boci i uze koren u desnu ruku. Bacila je izgnječene masti. Upravo se spremala da produži stazom kada je začula neki zvuk, na pola puta između kevtanja i krika. Zvuk je bio vrlo blizak. Staza se otvarala prema savani na nekih pedeset metara ispred nje. Nikol napregnu oči i učini joj se da je videla pokret, ali nije mogla da razazna ništa određeno. Onda je ponovo začula krik, ovoga puta glasniji. Spustila se na stomak i polako stala da puzi po stazi.
<BR>&nbsp;&nbsp;&nbsp;&nbsp;&nbsp;Petnaest metara pre kraja luga bilo je malo uzvišenje. Sa te tačke mala Nikol vide izvor krika. Dva lavića su se igrala sa njenom zelenom haljinom. Njihova pažljiva majka bila je na suprotnoj strani, zagledana u sumrak savane. Nikol se užasnuto sledi kada je shvatila da nije u poseti zoološkom vrtu, da se nalazi u divljini i da je prava afrička lavica na samo dvadeset metara od nje. Tresući se od straha, stala je da se povlači, vrlo polako, vrlo tiho, da ne bi privukla pažnju na svoje prisustvo.
<BR>&nbsp;&nbsp;&nbsp;&nbsp;&nbsp;Nazad u blizini bazena potisnula je želju da skoči i da kao muva bez glave odjuri u savanu. Onda bi me lavica sigurno videla, mislila je ona. Ali gde da provede noć? Naći ću neku rupu između drveća, razmišljala je, podalje od staze. I mirno ležati. Onda ću možda biti bezbedna. I dalje držeći bocu i koren, Nikol tiho ode do izvora. Napila se i napunila bocu. Zatim je otpuzala u lug i našla rupu. A onda, ubeđena da je bezbedna koliko to već može biti u takvoj prilici, iscrpljena devojčica je zaspala.
<BR>&nbsp;&nbsp;&nbsp;&nbsp;&nbsp;Probudila se iznenada sa osećajem da bube mile svuda po njoj. Posegla je i protrljala goli stomak. Bio je prekriven mravima. Nikol vrisnu, a onda shvati šta je učinila. U magnovenju začu lavicu kako se lomata po žbunju, u potrazi za stvorenjem koje je ispustilo taj zvuk. Devojčica uzdrhta i poskida mrave štapom. Onda vide da je lavica gleda; divljačke oči probijale su tamu. Nikol samo što se nije onesvestila. U strahu se nekako prisetila šta je Omeh rekao o korenu. Stavila je zemljom prekrivenu biljku u usta i počela oštro da žvaće. Ukus je bio grozan. Prisilila je sebe da proguta.
<BR>&nbsp;&nbsp;&nbsp;&nbsp;&nbsp;Trenutak kasnije Nikol je jurila između drveća, a lavica ju je gonila. Granje i lišće joj je grebalo lice i grudi. Jednom se okliznula i pala. Kada je stigla do bare nije stala. Nikol potrča po vodi, noge jedva da su joj dodirivale površinu. Zamahnula je rukama. Pretvorile su se u krila, bela krila. Više nije doticala vodu. Bila je velika, bela čaplja koja je letela visoko po noćnom nebu. Okrenula se i videla zbunjeno lice lavice duboko ispod sebe. Smejući se, Nikol jače zamaha krilima i vinu se iznad drveća. Velika savana se prostre ispod nje. Mogla je da vidi preko stotinu kilometara ukrug.
<BR>&nbsp;&nbsp;&nbsp;&nbsp;&nbsp;Preletela je slanu lokvu, okrenula prema zapadu i opazila logorsku vatru. Obrušila se prema njoj, njeni ptičji krici probijali su mir noći. Omeh se prenu i probudi, ugleda usamljenu pticu kako se ocrtava na nebu i ispusti i sam ptičji zov. "Ronata?" kao da je pitao njegov glas. Ali Nikol nije odgovorila. Želela je da leti više, čak iznad oblaka.
<BR>&nbsp;&nbsp;&nbsp;&nbsp;&nbsp;Na drugoj strani, oblaci, mesec i zvezde bili su jasni i blistavi. Mamili su je. Učini joj se da u daljini čuje muziku, odzvanjanje kristalnih zvona, dok se dizala sve više i više. Pokušala je da mahne krilima. Jedva da su htela da se pokrenu. Pretvorila su se u kontrolne površine, koje su se sada ispružale da bi povećale potisak u ultra retkom vazduhu. Njene repne rakete bljunuše plamen. Nikol je bila srebrni projektil, tanak i vitak, koji je ostavljao Zemlju za sobom.
<BR>&nbsp;&nbsp;&nbsp;&nbsp;&nbsp;Muzika je bila glasnija u orbiti. Tu je predstavljala veličanstvenu simfoniju, u potpunoj harmoniji sa divnom Zemljom ispod nje. Čula je kako joj neko doziva ime. Odakle? Ko bi mogao da je zove na ovom mestu? Zvuk je dopirao iza Meseca. Promenila je smer, okrenula vrh prema praznini svemira i ponovo uključila rakete. Prošla je pored Meseca, odlazeći od Sunca. Brzina joj se i dalje eksponencijalno povećavala. Iza nje Sunce je bilo sve manje i manje. Pretvorilo se u majušno svetlo i najzad potpuno nestalo. Na sve strane vladala je tama. Zadržala je dah i izbila na površinu vode.
<BR>&nbsp;&nbsp;&nbsp;&nbsp;&nbsp;Lavica je hodala tamo-amo po ivici bare. Nikol je jasno mogla da vidi sve mišiće na njenim moćnim ramenima i da očita izraz na njenom licu. Molim te, ostavi me na miru, reče Nikol. Neću povrediti ni tebe, ni tvoju decu.
<BR>&nbsp;&nbsp;&nbsp;&nbsp;&nbsp;"Poznajem ti miris", odgovori lavica. "Moji lavići su se igrali tim mirisom."
<BR>&nbsp;&nbsp;&nbsp;&nbsp;&nbsp;I ja sam lavić, produži Nikol, i želim da se vratim svojoj majci. Ali se bojim.
<BR>&nbsp;&nbsp;&nbsp;&nbsp;&nbsp;"Iziđi iz vode", odvrati lavica. "Daj da te vidim. Ne verujem da si ono što kažeš."
<BR>&nbsp;&nbsp;&nbsp;&nbsp;&nbsp;Sakupivši svu hrabrost, očiju prikovanih na lavicu, devojčica lagano iziđe iz vode. Lavica se nije pokrenula. Kada joj je voda dosegla do struka, Nikol skupi ruke u kolevku i poče da peva. Bila je to jednostavna, mirna melodija, koje se sećala sa početka života, kada bi je majka ili otac poljubili za laku noć, spustili u kolevku i ugasili svetlo. Male životinje obešene u vazduhu okretale su se i okretale, dok je blagi ženski glas pevao Bramsovu uspavanku.
<BR>&nbsp;&nbsp;&nbsp;&nbsp;&nbsp;"Lezi sad u smiraj ran... neka ti je blažen san."
<BR>&nbsp;&nbsp;&nbsp;&nbsp;&nbsp;Lavica se zanjiha, zguri i zapreti da će skočiti. Devojčica, i dalje blago pevajući, nastavi da hoda prema životinji. Kada je Nikol potpuno izišla iz vode i našla se na samo pet metara, lavica skoči u stranu i nestade u skupini drveća. Nikol nastavi da korača; smirujuća pesma davala joj je i utehu i snagu. Za samo nekoliko minuta bila je na rubu savane. Do izlaska sunca stigla je do lokve, gde je legla u travu i čvrsto zaspala. Omeh i vračevi Senufoa našli su je kako tu leži, polunaga i još usnula, kada se sunce našlo visoko na nebu.
<BR>&nbsp;&nbsp;&nbsp;&nbsp;&nbsp;Svega se sećala kao da je bilo juče. Pre skoro trideset godina, setila se dok je ležala i dalje budna na svom malom ležaju na "Njutnu", a lekcija koju sam naučila nikada nije prestala da mi bude korisna. Nikol pomisli na sedmogodišnju devojčicu koja se izgubila u potpuno tuđinskom svetu i ipak uspela da preživi. Zbog čega onda sada sažaljevam sebe? - pomislila je. Ono je bila mnogo gora situacija.
<BR>&nbsp;&nbsp;&nbsp;&nbsp;&nbsp;Povratak detinjeg iskustva dao joj je neočekivanu snagu. Nikol više nije bila utučena. Um joj je ponovo radio punom brzinom, pokušavajući da uobliči plan koji će joj dati kritične odgovore o tome šta se desilo tokom operacije na Borzovu. Odgurnula je usamljenost u stranu.
<BR>&nbsp;&nbsp;&nbsp;&nbsp;&nbsp;Nikol shvati da će morati da ostane na "Njutnu" tokom prvog izlaska ukoliko želi da obavi detaljnu analizu svih vidova incidenta sa Borzovim. Odlučila je da o tome izjutra porazgovara sa Braunom i Hajlmanom.
<BR>&nbsp;&nbsp;&nbsp;&nbsp;&nbsp;Posle dugo vremena, iscrpljena, žena usnu. Dok je lutala kroz svet sumraka koji razdvaja javu i san, Nikol je pevušila nekakvu melodiju. Bila je to Bramsova uspavanka.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
