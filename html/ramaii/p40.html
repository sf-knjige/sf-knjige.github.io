<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40. POZIV TUĘINACA
<P>&nbsp;&nbsp;&nbsp;&nbsp;&nbsp;Moram se pripremiti za spasenje, reče Nikol sebi. Završila je punjenje boce zelenkastom tečnošću iz središta mana dinje. Kada je pažljivo isekla vlažno meso i smestila komadiće u odeljke starog kontejnera za hranu, Nikol ponovo sede u uobičajeni ugao.
<BR>&nbsp;&nbsp;&nbsp;&nbsp;&nbsp;Auh, pomisli ona, vraćajući se sa divljeg mentalnog putovanja na koje je pošla kada je ispila sadržinu bočice. Šta to bi, za ime sveta? Nikol se priseti vizije za vreme Poroa, kada je još bila mala, i kratkog razgovora sa Omehom o tome tri godine potom, kada se Nikol vratila u Nidugu zbog majčinog pogreba.
<BR>&nbsp;&nbsp;&nbsp;&nbsp;&nbsp;"Kuda je Ronata otišla?" upita je Omeh jedne večeri kada su starac i devojčica bili zajedno sami.
<BR>&nbsp;&nbsp;&nbsp;&nbsp;&nbsp;Smesta je znala šta je pita. "Pretvorila sam se u veliku belu pticu", odgovori ona. "Letela sam iza sunca i meseca do velike praznine."
<BR>&nbsp;&nbsp;&nbsp;&nbsp;&nbsp;"Ah", reče on, "Omeh je tako i mislio."
<BR>&nbsp;&nbsp;&nbsp;&nbsp;&nbsp;A zašto ga tada nisi pitala šta ti se desilo? - naučnica u odrasloj Nikol upita nekadašnju, desetogodišnju sebe. Onda bi možda nešto od ovoga sada imalo smisla. Ali Nikol je nekako znala da je ta vizija iznad svake analize, da je postojala u oblasti nedokučivoj za deduktivne procese zahvaljujući kojima je nauka bila toliko moćna. Pomisli umesto toga na majku, o tome kako je divna bila u lepršavoj, crvenoj odori. Anavi ju je spasla od tigra. Hvala ti, majko, pomisli Nikol. Požele da je duže razgovarala sa njom.
<BR>&nbsp;&nbsp;&nbsp;&nbsp;&nbsp;Bio je to neobičan zvuk, kao od desetine neobuvenih nogu beba na podu od linoleuma, i nepobitno je stizao prema njoj. Nikol nije imala mnogo vremena da se iščuđava. Nekoliko sekundi kasnije glava i antene biota stonoge pojaviše se na rubu njene jame i, ne usporavajući ni na koji način, produžiše pravo niz zid na suprotnom kraju.
<BR>&nbsp;&nbsp;&nbsp;&nbsp;&nbsp;Biot je ukupno bio dugačak četiri metra. Spustio se niz zid bez teškoća, prislanjao je svaku od svojih šezdeset nogu pravo na glatku površinu i držao se nekom vrstom sisaljki. Nikol stavi ranac na leđa, pa sačeka da ugrabi priliku. Pojavljivanje biota nije je baš toliko iznenadilo. Posle onoga što je videla u svojoj viziji, bila je sigurna da će biti spasena na neki način.
<BR>&nbsp;&nbsp;&nbsp;&nbsp;&nbsp;Stonogi biot sastojao se od petnaest povezanih, zglavkastih članaka, sa po četiri noge na svakom, i od insektolike glave sa bizarnom skupinom senzora, od kojih su dva bila dugačka i tanka, podsećajući na antene. Nagomilana hrpa metala na drugom kraju jame očigledno je predstavljala njegove rezervne delove. Dok je Nikol gledala, biot zameni tri noge, oklop jednog segmenta i čvornovate ispuste sa strane glave. Za čitav proces bilo je potrebno manje od pet minuta. Kada je završio, biot pođe uza zid.
<BR>&nbsp;&nbsp;&nbsp;&nbsp;&nbsp;Nikol skoči na leđa stonogog biota kada je tri četvrtine njegovog tela pošlo naviše. Iznenadna dodatna težina bila je prevelika. Biot izgubi oslonac i pade, skupa sa Nikol, nazad u jamu. Nekoliko trenutaka kasnije on ponovo pokuša da se uspuže uza zid. Ovoga puta Nikol je čekala dok se čitava dužina stonoge nije našla na zidu, u nadi da će jačina dodatnih članaka nešto pomoći. Nije vredelo. Biot i Nikol sručiše se na gomilu.
<BR>&nbsp;&nbsp;&nbsp;&nbsp;&nbsp;Jedna prednja noga bila mu je ozbiljno oštećena u padu, tako da je biot obavio neophodne opravke pre nego što je pokušao da se popne uza zid po treći put. Nikol je u međuvremenu izvadila najjači hirurški konac iz svog ranca i vezala jedan kraj dugog, osmostruko presavijenog komada za zadnje članke biota. Na drugom kraju hirurškog konca načinila je petlju. Pošto je najpre navukla rukavice da zaštiti ruke, a zatim napravila pojas da je konac ne bi posekao, Nikol veza petlju oko struka.
<BR>&nbsp;&nbsp;&nbsp;&nbsp;&nbsp;Ovo bi mogla biti katastrofa, shvati Nikol dok je zamišljala sve moguće ishode svog plana. Ukoliko se vlakna ne budu držala, mogla bih pasti. Drugi put možda neću imati toliko sreće.
<BR>&nbsp;&nbsp;&nbsp;&nbsp;&nbsp;Stonoga stade da puže uza zid kao i pre. Posle nekoliko malih koraka, pošto se u potpunosti izdužio, biot oseti Nikolinu težinu odozdo. Ali, ovaj put nije pao. Boreći se, biot uspe da lagano produži svoj put naviše. Nikol je držala telo pod pravim uglom u odnosu na površinu, kao da se penje uz stenu, stežući pri tom vlakno hirurškog konca obema rukama.
<BR>&nbsp;&nbsp;&nbsp;&nbsp;&nbsp;Nikol se nalazila na četrdesetak centimetara iza poslednjeg članka biota dok su se peli uza zid. Kada je glava biota dosegla vrh jame, Nikol je bila gotovo dopola napolje. Njeno lagano i ravnomerno uspinjanje nastavljalo se dok je, članak za člankom, deo biota napuštao jamu nad njom. Ali nekoliko minuta potom, napredovanje joj se značajno uspori, a zatim potpuno prestade kada je broj članaka stonoge koji su preostali na zidu spao na četiri. Tek oko metar biota nalazilo se na zidu, ali se ovaj svejedno nije više mogao ni pomaći. Nikol je previše napregla spojeve zadnjih članaka.
<BR>&nbsp;&nbsp;&nbsp;&nbsp;&nbsp;Mračne mogućnosti potekoše Nikolinim mislima dok je visila na preko šest metara iznad dna jame. Pa ovo je sjajno, pomisli ona sarkastično, dok je napeto stezala vlakno hirurškog konca i čvrsto se upirala nogama o zid. Postoje tri moguće posledice, a nijedna nije dobra. Nit bi se mogla prekinuti. Biot bi mogao pasti. Ili bih mogla ostati zauvek obešena ovde.
<BR>&nbsp;&nbsp;&nbsp;&nbsp;&nbsp;Nikol razmotri mogućnosti izbora. Jedini plan koji je mogla smisliti sa makar razumnom verovatnoćom uspeha - a i dalje je bio vrlo opasan - bio je da se popne uz vlakno hirurškog konca do zadnjeg članka, a zatim da se nekako, koristeći telo ili noge stonoge kao uporišta, snagom sopstvenih mišića probije do vrha jame.
<BR>&nbsp;&nbsp;&nbsp;&nbsp;&nbsp;Nikol baci pogled naniže i seti se prvog pada. Mislim da ću najpre malo pričekati i videti hoće li se ova mašina ponovo pokrenuti. Prođe jedan minut. Zatim još jedan. Nikol duboko udahnu. Posegla je visoko uz nit hirurškog konca i podigla se uza zid. Ponovila je postupak drugom rukom. Sada je bila odmah iza zadnjeg članka. Nikol poseže i dohvati jednu nogu, ali čim je pokušala da osloni na nju makar i delić težine, ova se odvoji od zida.
<BR>&nbsp;&nbsp;&nbsp;&nbsp;&nbsp;Toliko što se tiče tog plana, pomisli ona posle trenutka užasa. Zaustavila se odmah iza biota. Nikol ponovo stade da veoma pažljivo proučava stonogu. Oklop svakog članka bio je napravljen od komada koji su se preklapali. Možda bi bilo moguće uhvatiti se za neku od tih ljuski... Nikol se priseti svoja prva dva pokušaja da jaše na leđima biota. Tada je popustila snaga sisaljki na nogama biota, pomisli ona. Sada je biot najvećim delom na ravnom tlu iznad mene. Trebalo bi da može da me izdrži.
<BR>&nbsp;&nbsp;&nbsp;&nbsp;&nbsp;Nikol shvati da jednom kada se nađe na leđima biota više neće imati nikakvu zaštitu od pada. Da proveri zamisao, privukla se do vrha hirurškog konca i dohvatila ljusku oklopa. Uspela je da se čvrsto uhvati. Jedino pitanje bilo je može li ljuska da izdrži njenu težinu. Nikol oproba njenu jačinu dok se drugom rukom držala za hirurški konac radi bezbednosti. Za sada je dobro.
<BR>&nbsp;&nbsp;&nbsp;&nbsp;&nbsp;Nikol dograbi ljusku na zadnjem članku biota i oprezno se pridiže, a zatim popusti svoj stisak na hirurškom koncu. Omotala je noge oko bokova tela stonoge i stala da se pridiže sve dok nije uspela da uhvati sledeću ljusku. Noge zadnjeg članka odvojiše se od zida, ali se stonoga inače nije pomakla.
<BR>&nbsp;&nbsp;&nbsp;&nbsp;&nbsp;Ponovila je postupak još dva puta, krećući se od članka do članka. Nikol je bila gotovo na vrhu. Dok je završavala poslednji uspon, nakratko se preplašila kada je biot skliznuo nekoliko centimetara nazad u jamu. Pripivši se bez daha, čekala je dok biot nije ponovo bio stabilan, a zatim otpuzala do prvog članka koji se nalazio na ravnom tlu. Dok je gamizala, biot ponovo poče da hoda, ali Nikol se skotrlja na stranu i slete na leđa na tle. "Haleluja", povika ona.
<BR>&nbsp;&nbsp;&nbsp;&nbsp;&nbsp;Dok je stajala na zidu oko Njujorka i gledala uzburkane vode Cilindričnog mora, Nikol se upita zbog čega joj niko nije odgovorio na pozive u pomoć. Funkcija za samotestiranje na njenom radiju pokazivala je da je uređaj ispravan, pa ipak je tri puta bez ikakvog uspeha pokušavala da uspostavi vezu sa ostatkom posade. Nikol je bila vrlo dobro upoznata sa komunikacionim vezama koje su stajale na raspolaganju kosmonautima. Odsustvo odgovora značilo je da istovremeno nema članova posade na šest do osam kilometara oko nje i da relejna stanica Beta ne funkcioniše. Kada bi Beta radila, pomisli Nikol, mogli bi da razgovaraju sa mnom sa svih mesta, čak i sa "Njutna".
<BR>&nbsp;&nbsp;&nbsp;&nbsp;&nbsp;Nikol reče sebi da je posada van svake sumnje na palubi vlastitog svemirskog broda, u pripremama za novi izlazak, i da je komunikacionu stanicu Beta verovatno onesposobio uragan. Ali uznemiravalo ju je da je prošlo već četrdeset pet časova od početka topljenja, a čak preko devedeset časova otkako je pala u jamu. Zbog čega je niko nije tražio?
<BR>&nbsp;&nbsp;&nbsp;&nbsp;&nbsp;Nikoline oči pretraživale su nebo u potrazi za nekim nagoveštajem prisustva helikoptera. U atmosferi je sada bilo i oblaka, kao što se i predviđalo. Topljenje Cilindričnog mora bitno je izmenilo vremenske prilike na Rami. Temperatura je primetno porasla. Nikol baci pogled na termometar i potvrdi procenu da sada ima četiri stepena iznad nule.
<BR>&nbsp;&nbsp;&nbsp;&nbsp;&nbsp;Najverovatnija situacija jeste, razmišljala je Nikol, vrativši se pitanju gde su joj kolege, da će brzo doći nazad. Treba da ostanem u blizini ovog zida da bi me lako opazili. Nikol nije traćila mnogo vremena na razmišljanje o drugim, manje verovatnijim scenarijima. Samo je nakratko razmotrila mogućnost da je posada doživela veliku nesreću i da trenutno niko nije u mogućnosti da traga za njom. Ali čak i u tom slučaju, reče ona sebi, treba da sledim isti pristup. Stići će pre ili kasnije.
<BR>&nbsp;&nbsp;&nbsp;&nbsp;&nbsp;Da joj prođe vreme, Nikol uze uzorak iz mora i izvrši analizu. U njemu je bilo veoma malo organskih otrova koje je našla prva ramanska ekspedicija. Možda su nabujali i izumrli dok sam ja još bila u jami, pomisli ona. Uglavnom, do sada su bukvalno nestali. Nikol primeti za svoj račun da bi u slučaju preke potrebe dobar plivač mogao da pređe na drugu stranu bez čamca. Međutim, sećanje na slike biota-ajkula i drugih žitelja mora o kojima su izveštavali Norton i njegova posada unekoliko joj izmeni procenu.
<BR>&nbsp;&nbsp;&nbsp;&nbsp;&nbsp;Nikol je nekoliko sati hodala bedemom. Dok je sedela i ćutke jela ručak od mana dinje (i razmišljala o načinu na koji bi mogla da izvadi ostatak dinje, u slučaju da je ne spasu u sledeća sedamdeset dva sata) začu iz Njujorka nešto što joj je ličilo na krik. Smesta je pomislila na dr Takagišija.
<BR>&nbsp;&nbsp;&nbsp;&nbsp;&nbsp;Još jednom je oprobala radio. Ništa. Nikol ponovo proveri nebo za nekim tragom helikoptera. I dalje je raspravljala sa sobom da li da napusti ovaj položaj na zidu ili ne, kada začu novi krik. Ovog puta je bolje obratila pažnju na mesto odakle je dopro. Pronašla je najbliže stepenište i pošla južno, u središte Njujorka.
<BR>&nbsp;&nbsp;&nbsp;&nbsp;&nbsp;Nikol još nije obnovila mapu Njujorka uskladištenu u njenom kompjuteru. Kada je prešla prstenaste ulice u okolini središnjeg trga, zastala je u blizini oktaedra i unela sva svoja nova otkrića, uključujući ambar sa jamama i sve ostalo čega je mogla da se seti. Trenutak kasnije, dok se Nikol divila lepoti bizarne, osmostrane građevine, ona začu treći krik. Samo, ovog puta bio je više nalik na kreštanje. Ukoliko je to bio Takagiši, očigledno je ispuštao neobične zvuke.
<BR>&nbsp;&nbsp;&nbsp;&nbsp;&nbsp;Pretrčala je otvoreni trg, pokušavajući da se približi izvoru zvuka dok joj je još bio svež u umu. Dok se Nikol primicala zgradama sa druge strane, kreštanje se ponovo zaori. Ovog puta čula je i odgovor. Prepoznala je zvuke. Zvučali su poput glasova dva avijana koja su je posetila dok je bila u jami. Nikol postade opreznija, ali nastavi u smeru zvuka. Činilo joj se da dopire iz oblasti u okolini mreže kojoj se Franćeska Sabatini toliko divila.
<BR>&nbsp;&nbsp;&nbsp;&nbsp;&nbsp;Za manje od dva minuta Nikol je stajala između dva visoka oblakodera povezana pri zemlji gustom mrežom koja se dizala pedeset metara u vazduh. Na visini od nekih dvadeset metara, avijan plišanog tela otimao se iz klopke. Kandže i krila avijana bili su upleteni u niti mreže. On ponovo kriknu kada je ugledao Nikol. Njegov veći pratilac, koji je trenutno kružio oko vrha građevina, obruši se prema njoj.
<BR>&nbsp;&nbsp;&nbsp;&nbsp;&nbsp;Nikol se pribi uz fasadu jedne zgrade dok se avijan primicao. On zakrešta na Nikol, kao da je grdi, ali je nije dotakao. Onda plišani avijan nešto reče i, posle kratke izmene poruka, krupna, linoleumska ptica povuče se do obližnje terase na rastojanju od dvadesetak metara.
<BR>&nbsp;&nbsp;&nbsp;&nbsp;&nbsp;Kada se primirila (i držeći na oku većeg avijana na njegovoj osmatračnici), Nikol priđe mreži i pogleda je. Ona i Franćeska nisu imale vremena dok su tragale za Takagišijem, tako da je to bila prva Nikolina prilika za detaljni pregled. Mreža je bila napravljena od materijala nalik užetu, oko četiri centrimetra u prečniku, koji je bio elastičan u određenoj meri. Bilo je na hiljade mesta preseka u mreži, a na svakom od njih nalazilo se malo zadebljanje ili čvor. Čvorovi su bili donekle lepljivi, ali ne dovoljno da bi Nikol pomislila kako je čitava rešetka neka vrsta paukove mreže za hvatanje letećih stvorenja.
<BR>&nbsp;&nbsp;&nbsp;&nbsp;&nbsp;Dok je proučavala donji deo mreže, slobodni avijan prelete Nikolinu glavu i spusti se blizu svog zarobljenog prijatelja. Pazeći da se ne upetlja i sam, igrao se kandžama sa pojedinačnim vlaknima. Isto je tako uz određene teškoće rastezao i savijao užad. Onda linoleumska ptica pažljivo kroči do mesta na kome joj se nalazio drug i nespretno pokuša da pokida ili razveže veze mreže koje su držale drugog avijana. Kada je to završila, ogromna ptica zakorači nazad i zagleda se u Nikol.
<BR>&nbsp;&nbsp;&nbsp;&nbsp;&nbsp;Šta to radi? - reče Nikol sebi. Sigurna sam da pokušava da mi nešto kaže... Kada se Nikol nije pomerila, avijan uz napor ponovi čitavu predstavu. Ovog puta Nikol pomisli da je shvatila da tuđinsko stvorenje pokušava da joj kaže da ne može da oslobodi svog prijatelja. Nikol se nasmeši i mahnu. A onda, i dalje stojeći u dnu rešetke, vezala je nekoliko susednih užadi jedno za drugo. Kada ih je potom razvezala, dva avijana kreštanjem izraziše svoje odobravanje. Ona ponovo postupak dva puta i zatim pokaza rukom najpre sebe, a zatim plišano stvorenje zarobljeno nad njom.
<BR>&nbsp;&nbsp;&nbsp;&nbsp;&nbsp;Dođe do naleta razgovora na njihovom glasnom, ponekad melodičnom jeziku, a onda se veći član para vrati na svoju terasu. Nikol je gledala naviše u plišano stvorenje. Ono se upetljalo na tri mesta; na svakom je njegovo otimanje za posledicu imalo još čvršće zaplitanje u elastičnu užad. Nikol je nagađala da avijana mora da su zahvatili siloviti uraganski vetrovi i da je bačen u mrežu tokom prethodne noći. Užad se verovatno deformisala pod naletom udara, a kada se vratila u svoj normalni oblik, velika ptica je ostala zarobljena u mreži.
<BR>&nbsp;&nbsp;&nbsp;&nbsp;&nbsp;Uspon nije bio težak. Mreža je bila pažljivo pričvršćena za dve građevine, a uže je bilo dovoljno teško da se Nikol nije mnogo njihala. Ali dvadeset metara iznad tla prilično je visoko, više od normalne šestospratnice, i zato Nikol nije bilo svejedno kada je stigla do mesta na kome je bio zarobljen avijan.
<BR>&nbsp;&nbsp;&nbsp;&nbsp;&nbsp;Bila je zadihana od napora uspona. Oprezno se nagla prema avijanu da bi se uverila da nije nešto pogrešno shvatila u njihovom neobičnom saobraćanju. Tuđinska ptica ju je napeto sledila svojim krupnim, plavim očima.
<BR>&nbsp;&nbsp;&nbsp;&nbsp;&nbsp;Jedno krilo bilo je upetljano veoma blizu glave avijana. Nikol se upusti u pokušaj oslobađanja krila, najpre obmotavši mrežu oko svog članka da bi bila sigurna da neće pasti. Posao je polako napredovao. U jednom trenutku Nikol zapahnu moćni dah stvorenja. Prepoznajem taj miris, reče Nikol sebi. Za Nikol je bio potreban samo trenutak da poveže miris sa mana dinjom koju je prethodno jela. Znači, i ti jedeš istu stvar? - pomisli Nikol. Ali odakle nam to stiže? Nikol požele da može da razgovara sa tim čudnim i divnim stvorenjima.
<BR>&nbsp;&nbsp;&nbsp;&nbsp;&nbsp;Borila se sa prvim čvorom. Bio je vrlo čvrsto stegnut. Plašila se da ne povredi krilo stvorenja ako jače povuče. Nikol posegnu u ranac i izvadi najjači skalpel.
<BR>&nbsp;&nbsp;&nbsp;&nbsp;&nbsp;Drugi avijan se u trenutku okomi na nju; blebetao je, kreštao i gotovo na smrt prestrašio Nikol. Nije hteo da ode i da joj dozvoli da nastavi dok se Nikol nije udaljila od zarobljene ptice i pokazala njenom pratiocu kako skalpel može da preseče nit mreže.
<BR>&nbsp;&nbsp;&nbsp;&nbsp;&nbsp;Uz skalpel, operacija oslobađanja bila je brzo okončana. Plišani avijan vinu se u vazduh, dok su mu melodični, radosni krici odzvanjali po čitavoj oblasti. Njegov sadrug pridruži mu se u slavlju sopstvenim kricima i njih dvoje zaplesaše, gotovo poput ljubavnika, u vazduhu nad mrežom. Trenutak kasnije nestade ih i Nikol se lagano spusti na tlo.
<BR>&nbsp;&nbsp;&nbsp;&nbsp;&nbsp;Nikol je bila zadovoljna sobom. Sada je bila spremna da se vrati na zid i sačeka spas za koji je bila sigurna da će neumitno doći. Pošla je prema severu, pevajući narodnu pesmu sa Loare koju je upamtila iz mladosti.
<BR>&nbsp;&nbsp;&nbsp;&nbsp;&nbsp;Posle nekoliko minuta, Nikol je ponovo dobila društvo. Tačnije, dobila je vodiča. Kad god bi skrenula na pogrešnu stranu, plišani avijan, koji joj je leteo nad glavom, počeo bi sa neverovatnom galamom. Buka bi prestala tek kada bi Nikol okrenula u pravom smeru. Baš me zanima kuda idemo? - upita se Nikol.
<BR>&nbsp;&nbsp;&nbsp;&nbsp;&nbsp;U oblasti trga, na ne više od četrdeset metara od oktaedra, avijan se strmoglavi prema potpuno bezazlenom parčetu metalnog tla. On nekoliko puta udari kandžama i onda se nadnese nad tu tačku. Neka vrsta poklopca skliznu u stranu i stvorenje nestade sa trga. Zatim dva puta izlete, reče nešto prema Nikol i onda ponovo siđe.
<BR>&nbsp;&nbsp;&nbsp;&nbsp;&nbsp;Nikol shvati poruku. Mislim da sam pozvana u kućnu posetu da se upoznam sa porodicom, reče ona sebi. Nadajmo se da ja nisam ta koju planiraju za večeru.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
