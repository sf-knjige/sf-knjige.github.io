<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. UHVATITI BIOTA
<P>&nbsp;&nbsp;&nbsp;&nbsp;&nbsp;"Budi veoma oprezna", reče admiral Hajlman Franćeski. "Uznemiruje me kada te gledam da se tako naginješ."
<BR>&nbsp;&nbsp;&nbsp;&nbsp;&nbsp;Sinjora Sabatini je ukotvila članke ispod sedišta helikoptera i sada se pružala kroz vrata. Držala je malu video kameru u desnoj ruci. Tri ili četiri metra ispod nje, očigledno ne obraćajući pažnju na zujavu mašinu nad njima, šest rakolikih biota metodično je koračalo. I dalje su stupali u falangi, nanizani poput prva tri reda kegli za kuglanje.
<BR>&nbsp;&nbsp;&nbsp;&nbsp;&nbsp;"Pođi iznad mora", doviknu Franćeska Hirou Jamanaki. "Idu prema ivici i uskoro će ponovo skrenuti."
<BR>&nbsp;&nbsp;&nbsp;&nbsp;&nbsp;Helikopter se oštro nakrenu na levo i polete preko ruba pet stotina metara visoke litice koja je razdvajala južnu polovinu Rame od Cilindričnog mora. Obala je bila deset metara viša od svog severnog parnjaka. Dejvid Braun ostade bez daha kada ugleda smrznuto more pola kilometra ispod sebe.
<BR>&nbsp;&nbsp;&nbsp;&nbsp;&nbsp;"Pa to je smešno, Franćeska", reče on. "Šta hoćeš time da postigneš? Automatska kamera u nosu koptera napraviće odgovarajuće snimke."
<BR>&nbsp;&nbsp;&nbsp;&nbsp;&nbsp;"Ova kamera je specijalno izrađena za veliko zumiranje", reče ona. "Osim toga, malo poskakivanja daje slikama veću dokumentarnu uverljivost." Jamanaka upravi letelicu nazad prema obali. Bioti su se sada nalazili na trideset metara pravo pred njima. Vodeći biot priđe rubu na pola dužine tela, zastade na delić sekunde, a zatim naglo okrete na desno. Novi zaokret za devedeset stepeni dovršio je manevar, tako da je biot sada stao da se kreće tačno u suprotnom smeru. Ostalih pet rakova su sledili svoga vođu, obavljajući svoje okrete red po red sa milimetarskom preciznošću.
<BR>&nbsp;&nbsp;&nbsp;&nbsp;&nbsp;"Ovaj put sam ga uhvatila", reče Franćeska srećno i uvuče se u helikopter. "Pravo napred i pun kadar. I čini mi se da sam razabrala titraj pokreta u plavom oku vođe pre nego što je okrenuo."
<BR>&nbsp;&nbsp;&nbsp;&nbsp;&nbsp;Bioti su se sada udaljavali od litice svojom normalnom brzinom od deset kilometara na sat. Njihovo kretanje je ostavljalo blaga udubljenja u glinovitom tlu. Išli su putem uporednim svom prethodnom kretanju prema moru. Odozgo je čitava oblast izgledala poput vrta u predgrađu u kome je deo trave pokošen - sa jedne strane tlo je bilo uređeno i isparcelisano, dok na teritoriji koju bioti još nisu prešli nije bilo pravilnog rasporeda u oznakama na tlu.
<BR>&nbsp;&nbsp;&nbsp;&nbsp;&nbsp;"Ovo bi moglo da postane dosadno", reče Franćeska, a zatim razigrano poseže i obgrli Dejvida Brauna oko vrata. "Možda ćemo morati da se zabavimo nečim drugim."
<BR>&nbsp;&nbsp;&nbsp;&nbsp;&nbsp;"Posmatraćemo ih samo još jednu rundu. Kretanje im je prilično jednostavno." Nije obraćao pažnju na Franćeskino lako golicanje po vratu. Izgledalo je kao da nešto prebira po mislima. Posle dužeg vremena, Braun progovori u komunikator: "Šta ti misliš, dr Takagiši? Ima li još nečega što bismo trenutno mogli da učinimo?"
<BR>&nbsp;&nbsp;&nbsp;&nbsp;&nbsp;Iz naučnog kontrolnog centra na "Njutnu" dr Takagiši je pratio napredovanje biota na monitoru. "Bilo bi izuzetno korisno", reče on, "kada bismo mogli da otkrijemo više o njihovim senzorskim sposobnostima pre nego što pokušamo da uhvatimo nekog od njih. Do sada nisu reagovali na šumove, niti na vizuelnu stimulaciju iz daljine. Zapravo, izgleda da nisu ni primetili naše prisustvo. Kao što ćeš se sigurno složiti, još nemamo dovoljno podataka da bismo došli do ma kakvih konačnih zaključaka. Ukoliko bismo ih izložili čitavom opsegu elektromagnetnih frekvencija i kalibrisali njihov odziv, možda bismo dobili bolju predstavu..."
<BR>&nbsp;&nbsp;&nbsp;&nbsp;&nbsp;"Ali to bi trajalo danima", prekide ga Dejvid Braun. "A u krajnjoj liniji ipak bismo morali da rizikujemo. Ne mogu da zamislim šta bismo mogli da saznamo što bi nam konkretno izmenilo planove."
<BR>&nbsp;&nbsp;&nbsp;&nbsp;&nbsp;"Ukoliko više saznamo o njima", zaključi Takagiši, "mogli bismo da razradimo bolju, sigurniju proceduru za hvatanje. Moglo bi se čak dogoditi da saznamo nešto što bi nas u potpunosti odvratilo od..."
<BR>&nbsp;&nbsp;&nbsp;&nbsp;&nbsp;"Teško", glasio je nagli odgovor Dejvida Brauna. Što se njega ticalo, sa tom raspravom je bilo gotovo. "Hej, Tabori", povika on sada. "Kako vam ide sa kućicama, društvo?"
<BR>&nbsp;&nbsp;&nbsp;&nbsp;&nbsp;"Skoro smo gotovi", odgovori Mađar. "Najviše još trideset minuta. Onda ćemo biti spremni za dremku."
<BR>&nbsp;&nbsp;&nbsp;&nbsp;&nbsp;"Najpre ručak", umeša se Franćeska. "Ne možete na spavanje na prazan stomak."
<BR>&nbsp;&nbsp;&nbsp;&nbsp;&nbsp;"Šta kuvaš, lepotice?" reče Tabori šaljivim tonom.
<BR>&nbsp;&nbsp;&nbsp;&nbsp;&nbsp;"Osso buco alla Rama."
<BR>&nbsp;&nbsp;&nbsp;&nbsp;&nbsp;"Dosta je", reče dr Braun. Zastao je nekoliko sekundi. "O'Tule", produžio je zatim, "možeš li sam da se snađeš sa 'Njutnom'? Bar tokom sledećih dvanaest sati?"
<BR>&nbsp;&nbsp;&nbsp;&nbsp;&nbsp;"Potvrđujem", glasio je odgovor.
<BR>&nbsp;&nbsp;&nbsp;&nbsp;&nbsp;"Onda pošalji dole ostatak posade. Do trenutka kada se budemo sreli na novom logorištu, trebalo bi da bude spremno za naseljavanje. Ručaćemo nešto i kratko odremati. Onda ćemo isplanirati lov na biota."
<BR>&nbsp;&nbsp;&nbsp;&nbsp;&nbsp;Ispod helikoptera, šest stvorenja nalik rakovima nastavljalo je svoj neumorni marš preko ogolelog tla. Četiri ljudska bića gledala su ih kako dolaze do jasno razaznatljive granice, na kojoj je tlo od zemlje i sitnog kamenja prelazilo u finu žičanu mrežu. Čim su dotakli usku stazu koja je delila dva odsečka, bioti napraviše krug na levo. Onda su krenuli prema moru linijom uporednom sa njihovom poslednjom putanjom. Jamanaka okrenu helikopter, poveća visinu i pođe prema logorištu Beta udaljenom deset kilometara preko cilindričnog mora.
<BR>&nbsp;&nbsp;&nbsp;&nbsp;&nbsp;Svi su bili u pravu, razmišljala je Nikol. Gledanje na monitoru nije ništa u poređenju sa ovim. Spuštala se prenosnikom u Ramu. Sada, pošto je prešla polovinu puta, imala je vrtoglav pogled u svim pravcima. Prisetila se sličnog osećaja svojevremeno, kada je stajala na visoravni Tonto u nacionalnom parku Grand Kanjon. Ali ono je načinila priroda i trajalo je preko milijardu godina, reče ona sebi. Ramu je, međutim, sagradio neko. Ili nešto.
<BR>&nbsp;&nbsp;&nbsp;&nbsp;&nbsp;Stolica zastade na trenutak. Šigeru Takagiši siđe na kilometar ispod nje. Nikol nije mogla da ga vidi, ali je čula kako razgovara sa Ričardom Vejkfildom preko komunikatora. "Požuri", čula je kako viče Redži Vilson. "Ne dopada mi se da sedim ovde usred ničega." Nikol je uživala u tome da visi na prenosniku. Zapanjujući prizor oko nje privremeno je postao nepomičan i mogla je do mile volje da proučava svaku pojedinost koja bi joj se učinila naročito zanimljiva.
<BR>&nbsp;&nbsp;&nbsp;&nbsp;&nbsp;Posle još jednog zaustavljanja da bi se Vilson iskrcao, Nikol najzad poče sama da se približava podnožju stepeništa Alfa. Gledala je, opčinjena, kako se razlučivanje njenih očiju brzo popravilo tokom poslednjih trista metara spuštanja. Ono što je bila mrlja nerazgovetnih slika pretvorilo se u rover, trojicu ljudi, nešto opreme i mali logor koji je to okruživao. Posle još nekoliko sekundi mogla je da razazna svakoga od trojice ljudi. Nakratko se prisetila druge vožnje na žičari, prilikom boravka u Švajcarskoj pre dva meseca. Slika kralja Henrija na trenutak joj prođe kroz um. Zamenilo ju je nasmešeno lice Ričarda Vejkfilda upravo ispod nje. Davao joj je uputstva kako najbolje da siđe sa stolice.
<BR>&nbsp;&nbsp;&nbsp;&nbsp;&nbsp;"Nikada se neće potpuno zaustaviti", govorio je on, "ali će znatno usporiti. Otkopčaj sigurnosni pojas i onda dotakni tlo koračajući, kao da silaziš sa pokretne trake."
<BR>&nbsp;&nbsp;&nbsp;&nbsp;&nbsp;Dohvatio ju je oko struka i digao sa platforme. Takagiši i Vilson su već bili na zadnjem sedištu rovera. "Dobro došla na Ramu", reče Vejkfild.
<BR>&nbsp;&nbsp;&nbsp;&nbsp;&nbsp;"U redu, Tabori", produžo on u komunikator. "Svi smo tu i premni za polazak. Prebacujemo se na mod slušanja tokom vožnje."
<BR>&nbsp;&nbsp;&nbsp;&nbsp;&nbsp;"Brzo", požurivao ih je Janoš. "Jedva se uzdržavamo da ne pojedemo i vaš ručak... Uzgred, Ričarde, da li bi doneo kutiju sa alatom C kada dođeš? Pričali smo o mrežama i kavezima, pa će nam možda biti potreban raznovrsniji pribor."
<BR>&nbsp;&nbsp;&nbsp;&nbsp;&nbsp;"U redu", odgovori Vejkfild. Otrčao je do logorišta i ušao u jedinu veću kućicu. Izašao je sa dugačkom, četvrtastom, metalnom kutijom koja je očigledno bila veoma teška. "Do vraga, Tabori", reče on u radio, "šta se nalazi u njoj?"
<BR>&nbsp;&nbsp;&nbsp;&nbsp;&nbsp;Svi su čuli smeh. "Sve što može da ti zatreba da uloviš rakolikog biota. I još ponešto."
<BR>&nbsp;&nbsp;&nbsp;&nbsp;&nbsp;Vejkfild isključi primopredajnik i pope se u rover. Počeo je da vozi od stepeništa u smeru Cilindričnog mora. "Taj lov na biote je najgluplja prokleta stvar za koju sam ikada čuo", progunđa Redži Vilson. "Neko će sigurno da nastrada."
<BR>&nbsp;&nbsp;&nbsp;&nbsp;&nbsp;U roveru je vladala tišina skoro pun minut. Sa desne trane, na granici svog vidnog polja, kosmonauti su jedva nazirali ramanski grad London. "Pa, kako izgleda kada si član drugog tima?" reče Vilson nikom određenom.
<BR>&nbsp;&nbsp;&nbsp;&nbsp;&nbsp;Posle neprijatne tišine dr Takagiši se okrete da bi mu se obratio. "Izvini, Vilsone", reče on uglađeno, "govoriš li ti to meni?"
<BR>&nbsp;&nbsp;&nbsp;&nbsp;&nbsp;"Nego šta", odvrati Vilson klimajući. "Zar ti niko nije rekao da si naučnik broj dva na ovoj misiji? Pretpostavljam da nije", produži Vilson posle kratke pauze. "Ali to nije čudno. Dole na Zemlji meni nikada ne bi palo na pamet da sam novinar broj dva."
<BR>&nbsp;&nbsp;&nbsp;&nbsp;&nbsp;"Redži, stvarno ne mislim da..." reče Nikol pre nego što je prekinuta.
<BR>&nbsp;&nbsp;&nbsp;&nbsp;&nbsp;"A što se tebe tiče, doktore...", Vilson se naže napred u roveru, "moglo bi se desiti da budeš jedini član trećeg tima. Načuo sam nešto kada su naše veličanstvene vođe Hajlman i Braun govorile o tebi. Voleli bi da te ostave na 'Njutnu' za stalno. Ali pošto bi nam tvoje veštine mogle zatrebati..."
<BR>&nbsp;&nbsp;&nbsp;&nbsp;&nbsp;"Dosta", umeša se Ričard Vjekfild. Glas mu je imao preteći prizvuk. "Mogao bi da prekineš da budeš tako neprijatan." Nekoliko napetih sekundi prođe pre nego što je Vejkfild ponovo progovorio. "Uzgred, Vilsone", reče on, sada prijateljskijim tonom, "ukoliko se dobro sećam, ti si trkački zaluđenik. Da li bi voleo da voziš ovaj bagi?"
<BR>&nbsp;&nbsp;&nbsp;&nbsp;&nbsp;Bio je to savršen predlog. Nekoliko trenutaka kasnije Redži Vilson obreo se na vozačkom sedištu pokraj Vejkfilda i divljački se smejao dok je ubrzavao rover po uskom krugu. Kosmonauti de Žardan i Takagiši su poskakivali na zadnjem sedištu.
<BR>&nbsp;&nbsp;&nbsp;&nbsp;&nbsp;Nikol je veoma pažljivo posmatrala Vilsona. Ponovo je neuravnotežen, razmišljala je. To je najmanje treći put u poslednja dva dana. Nikol pokuša da se priseti kada je poslednji put obavila puno skaniranje na Vilsonu. Nijednom još od dana posle Borzovljeve smrti. Kadete sam dva puta proverila u međuvremenu... prokletstvo", reče ona sebi, dopustila sam da me opsednutost Borzovim natera na nemarnost. Ona dade sebi zadatak da se seti da skanira svakog što je pre moguće kada bude stigla u logorište Beta.
<BR>&nbsp;&nbsp;&nbsp;&nbsp;&nbsp;"Uzgred, dragi moj profesore", reče Ričard Vejkfild kada je Vilson najzad izravnao pravac i krenuo prema logoru, "imam jedno pitanje za tebe." Okrenuo se i pogledao japanskog naučnika. "Jesi li razrešio naš 'čudni zvuk' od juče? Ili te je dr Braun ubedio da je reč o hiru naše kolektivne mašte?"
<BR>&nbsp;&nbsp;&nbsp;&nbsp;&nbsp;Dr Takagiši zavrte glavom. "Rekoh ti još tada da je to novi zvuk." Zagledao se u daljinu, preko neobjašnjivih mehaničkih polja Središnje nizije. "Ovo je drugačiji Rama. Znam to. Kvadrati šahovnice na jugu raspoređeni su na potpuno novi način i više se ne pružaju do obale Cilindričnog mora. Svetla se sada pale pre topljenja mora. I gase se naglo, bez postepenog zatamnjivanja tokom nekoliko sati o kakvom su izveštavali prvi istraživači Rame. Bioti u obliku rakova sada se pojavljuju u krdima umesto pojedinačno." Zastao je, i dalje zagledan preko polja. "Dr Braun kaže da su te razlike trivijalne, ali ja mislim da nešto znače. Moguće je", reče Takagiši meko, "da dr Braun greši."
<BR>&nbsp;&nbsp;&nbsp;&nbsp;&nbsp;"Isto je tako moguće da je kompletan kučkin sin", reče Vilson gorko. Ubrzao je rover do maksimalne brzine. "Logore Beta, evo nas!"
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
