<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. SUSRET
<P>&nbsp;&nbsp;&nbsp;&nbsp;&nbsp;Kombinovani svemirski brod "Njutn" načinio je takav manevar da je Rama ispunio prostrani terminal za osmatranje u kontrolnom centru. Tuđinski svemirski brod bio je ogroman. Površina mu je izgledala mutno, jednolično siva, a njegovo izduženo telo predstavljalo je geometrijski savršen cilindar. Nikol je ćutke stajala pokraj Valerija Borzova. Za njih dvoje, prvi pogled na čitavo ramansko plovilo u svetlosti Sunca bilo je trenutak za uživanje.
<BR>&nbsp;&nbsp;&nbsp;&nbsp;&nbsp;"Jesi li opazio bilo kakvu razliku?" reče Nikol posle podužeg vremena.
<BR>&nbsp;&nbsp;&nbsp;&nbsp;&nbsp;"Još ne", odvratio je Borzov. "Izgleda da su oba broda sišla sa iste proizvodne trake." Ponovo je zavladala tišina.
<BR>&nbsp;&nbsp;&nbsp;&nbsp;&nbsp;"Zar ne bi voleo da vidiš tu proizvodnu traku?" upita Nikol.
<BR>&nbsp;&nbsp;&nbsp;&nbsp;&nbsp;Valerij Borzov klimnu. Mala letelica, nalik šišmišu ili kolibriju, projuri kraj osmatračkog terminala u prednjem planu i udalji se u smeru Rame. "Spoljni dronovi utvrdiće sličnosti. Opskrbljeni su uskladištenim kompletom slika Rame I. Svaka izmena biće zabeležena i prijavljena u roku od tri sata."
<BR>&nbsp;&nbsp;&nbsp;&nbsp;&nbsp;"A ako ne bude neobjašnjivih razlika?"
<BR>&nbsp;&nbsp;&nbsp;&nbsp;&nbsp;"Onda ćemo nastaviti kao što je planirano", odgovori general Borzov sa osmehom. "Pristaćemo, otvoriti Ramu i pustiti unutrašnje dronove." Bacio je pogled na sat. "A sve to treba da se odigra u roku tokom naredna dvadeset dva sata, ukoliko sanitetski oficir potvrdi da je posada spremna."
<BR>&nbsp;&nbsp;&nbsp;&nbsp;&nbsp;"Posada je u dobrom stanju", izjavi Nikol. "Upravo sam završila ponovni pregled sinopsisa zdravstvenih podataka sa putovanja. Iznenađujuće su pravilni. Izuzev hormonalnih abnormalnosti kod sve tri žene, što nije u potpunosti neočekivano, tokom četrdeset dana nisu zabeležene nikakve anomalije."
<BR>&nbsp;&nbsp;&nbsp;&nbsp;&nbsp;"Znači, fizički smo spremni za polazak", reče zapovednik zamišljeno, "ali šta je sa našom psihološkom spremnošću? Da li te je uznemirila nedavna rasprava? Ili to možemo pripisati napetosti i uzbuđenju?"
<BR>&nbsp;&nbsp;&nbsp;&nbsp;&nbsp;Nikol je na trenutak ćutala. "Slažem se da su ova četiri dana posle pristajanja bila malo nezgodna. Razume se, znali smo za problem Vilsona i Brauna još pre lansiranja. Delimično smo ga rešili tako što smo držali Redžija na tvom brodu tokom najvećeg dela putovanja, ali sada, kada smo spojili dva broda i kada je posada opet kompletna, to dvoje izgleda da napadaju jedan drugoga u svakoj prilici. Naročito ako je Franćeska u blizini."
<BR>&nbsp;&nbsp;&nbsp;&nbsp;&nbsp;"Dvaput sam pokušao da razgovaram sa Vilsonom dok su nam brodovi bili razdvojeni", reče Borzov ozlojeđenim tonom. "Nije hteo da razgovara. Ali jasno je da je zbog nečega vrlo ljut."
<BR>&nbsp;&nbsp;&nbsp;&nbsp;&nbsp;General Borzov priđe komandnoj ploči i poče da se petlja oko tastature. Niz informacija stade da se pojavljuje na jednom monitoru. "Mora da se to tiče Sabatinijeve", nastavio je. "Vilson nije mnogo radio tokom putovanja, ali njegov dnevnik nagoveštava da je proveo neuobičajeno mnogo vremena na videofonu sa njom. I uvek je bio loše raspoložen. Čak je uvredio O'Tula." General Borzov se okrete i napeto pogleda Nikol. "Želim da znam da li moj sanitetski oficir ima bilo kakvu 'službenu' preporuku u pogledu posade, naročito u vezi sa odnosima između članova tima."
<BR>&nbsp;&nbsp;&nbsp;&nbsp;&nbsp;Nikol nije to očekivala. Kada je general Borzov zakazao ovaj poslednji "razgovor o zdravlju posade" sa njom, nije mislila da će ga proširiti i na mentalno zdravlje dvanaestoro kosmonauta sa "Njutna". "Tražiš li profesionalnu psihološku procenu?" upita ona.
<BR>&nbsp;&nbsp;&nbsp;&nbsp;&nbsp;"Svakako", general Borzov pojača svoju raniju izjavu. "Želim od tebe A5401 koji se odnosi i na fiziološku i na psihološku spremnost svakog člana posade. Procedura jasno kazuje da komandujući oficir pre svake operacije mora zatražiti izveštaj o zdravstvenom stanju posade od sanitetskog oficira."
<BR>&nbsp;&nbsp;&nbsp;&nbsp;&nbsp;"Ali tokom simulacija tražio si samo podatke o fizičkom zdravlju."
<BR>&nbsp;&nbsp;&nbsp;&nbsp;&nbsp;Borzov se nasmešio. "Mogu da sačekam, madam de Žardan", rekao je, "ako želiš da dobiješ vremena za pripremanje izveštaja."
<BR>&nbsp;&nbsp;&nbsp;&nbsp;&nbsp;"Ne, ne", reče Nikol posle kraćeg razmišljanja. "Mogu da dam svoje mišljenje sada, a da ga službeno dokumentujem kasnije večeras." Oklevala je nekoliko sekundi pre nego što je produžila. "Ne bih stavila Vilsona i Brauna zajedno kao članove posade u bilo kojoj podgrupi, bar ne tokom prve operacije. I čak bih zazirala, iako to mišljenje u svakom slučaju nije toliko čvrsto, ubacivanju Franćeske u grupu sa bilo kojim od njih dvojice. Ne bih postavljala nikakva druga ograničenja ma koje vrste pred posadu."
<BR>&nbsp;&nbsp;&nbsp;&nbsp;&nbsp;"Dobro. Dobro." Zapovednik se široko nasmeši. "Cenim tvoj izveštaj, i to ne samo zbog toga što potvrđuje moje lično mišljenje. Kao što znaš, te stvari umeju ponekad da budu prilično delikatne." General Borzov naglo promeni temu. "Sada bih hteo da ti postavim jedno drugo pitanje potpuno različite prirode."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Jutros mi je došla Franćeska i predložila da sutra uveče priredimo zabavu. Tvrdi da je posada napeta i da joj je potreban neka vrsta opuštanja pre prve operacije unutar Rame. Slažeš li se sa njom?"
<BR>&nbsp;&nbsp;&nbsp;&nbsp;&nbsp;Nikol je razmišljala jedan trenutak. "Nije loša ideja", odvratila je. "Napetost se definitivno pokazuje... ali kakvu je zabavu imala na umu?"
<BR>&nbsp;&nbsp;&nbsp;&nbsp;&nbsp;"Zajedničku večeru, ovde u kontrolnoj sobi, nešto vina i votke, možda čak i malo veselje." Borzov se nasmeši i položi ruku na Nikolino rame. "Tražim tvoje profesionalno mišljenje, razumeš, kao mog sanitetskog oficira."
<BR>&nbsp;&nbsp;&nbsp;&nbsp;&nbsp;"Razume se." Nikol se nasmeja. "Generale", dodala je, "ako misliš da je vreme da posada održi zabavu, biće mi drago da pomognem..."
<BR>&nbsp;&nbsp;&nbsp;&nbsp;&nbsp;Nikol dovrši svoj izveštaj i prebaci fajl preko mreže za podatke na Borzovljev kompjuter na vojnom brodu. Izuzetno je pazila na to da stvar formuliše tako da bude predstavljena kao "sukob ličnosti", a ne kao neka vrsta patološkog ponašanja. Za Nikol, problem između Vilsona i Brauna bio je jasan: ljubomora, čista i prosta, drevno zelenooko čudovište lično.
<BR>&nbsp;&nbsp;&nbsp;&nbsp;&nbsp;Bila je sigurna da je pametno izbeći da Vilson i Braun rade zajedno tokom operacija u unutrašnjosti Rame. Nikol je prekorevala sebe što nije sama pomenula tu temu pred Borzovim. Shvatala je da njen zadatak u okviru misije uključuje i mentalno zdravlje, ali je nekako imala teškoća da misli o sebi kao o psihijatru posade. Izbegavam to zbog toga što tu nije posredi objektivan proces, pomislila je. Još nemamo senzore koji bi mogli da izmere dobro ili loše mentalno zdravlje.
<BR>&nbsp;&nbsp;&nbsp;&nbsp;&nbsp;Nikol je išla niz hodnik sa kabinama članova posade. Sve vreme je pazila da drži jednu nogu na podu; toliko se privikla na bestežinsko stanje da joj je to gotovo postalo druga priroda. Nikoli je bilo drago što su neimari "Njutna" toliko potrudili da na najmanju meru smanje razlike između boravka u svemiru i na Zemlji. Posao kosmonauta bio je izuzetno olakšan omogućavanjem posadi da se usredsredi na važnije elemente svoga posla.
<BR>&nbsp;&nbsp;&nbsp;&nbsp;&nbsp;Nikolina kabina bila je na kraju hodnika. Iako je svaki kosmonaut imao privatnu kabinu (kao ishod žustre rasprave između posade i sistemskih inženjera, koji su tvrdili da spavanje u parovima predstavlja delotvorniju upotrebu prostora), prostorije su bile vrlo male i skučene. Bilo je osam spavaćih soba na ovoj većoj letelici, koju su članovi posade nazivali "naučni" brod. Vojni brod je imao još četiri male spavaće sobe. Oba svemirska broda raspolagala su još salama za vežbanje i "lobijima", zajedničkim prostorijama opremljenim prijatnijim nameštajem, kao i nekim mogućnostima za zabavu koje nisu postojale u spavaćim sobama.
<BR>&nbsp;&nbsp;&nbsp;&nbsp;&nbsp;Kada je Nikol prošla kraj odaje Janoša Taborija, začula je njegov nepogrešivi smeh. Vrata su mu bila otvorena kao i obično. "Zar si stvarno očekivao", govorio je Janoš, "da menjam lovce i prepustim tvojim konjima da kontrolišu sredinu table? Ma hajde, Šig, možda nisam majstor, ali ipak učim na svojim greškama. Jednu od ranijih partija izgubio sam upravo zbog toga."
<BR>&nbsp;&nbsp;&nbsp;&nbsp;&nbsp;Tabori i Takagiši su, kao i obično, igrali partiju šaha posle večere. Skoro svake "noći" (posada je zadržala dvadeset četvoročasovni dan koji se podudarao sa griničkim srednjim vremenom) njih dvojica su igrala šah oko jedan sat pre spavanja. Takagiši je imao titulu šahovskog majstora, ali je bio mekog srca i želeo je da ohrabri Taborija. Zbog toga je doslovce u svakoj igri, pošto bi postigao solidnu poziciju, dozvoljavao da mu odbrana bude načeta.
<BR>&nbsp;&nbsp;&nbsp;&nbsp;&nbsp;Nikol proturi glavu kroz vrata. "Uđi, lepotice", reče Janoš sa smeškom. "Gledaj me kako uništavam našeg azijatskog prijatelja u ovom pseudo-cerebralnom nadmetanju." Nikol poče da objašnjava kako je pošla do vežbaonice, kada neobično stvorenje, veliko otprilike kao miš, protrča između njenih nogu i uđe u Taborijevu sobu. Ona se protiv svoje volje trže kada igračka, ili šta je već bilo, pođe prema dvojici muškaraca.
<BR>
<BR>&nbsp;&nbsp;&nbsp;&nbsp;&nbsp;Mrkorep kos, što ima kljun
<BR>&nbsp;&nbsp;&nbsp;&nbsp;&nbsp;Murgav k'o kaloper,
<BR>&nbsp;&nbsp;&nbsp;&nbsp;&nbsp;I drozd, do grla pesme pun,
<BR>&nbsp;&nbsp;&nbsp;&nbsp;&nbsp;I carić kusoper...
<BR>
<BR>&nbsp;&nbsp;&nbsp;&nbsp;&nbsp;Robot je pevao dok je hitao prema Janošu. Nikol se spusti na kolena i zagleda u neobičnu pridošlicu koja je imala donji deo tela kao čovek, a glavu magarca. Nastavila je da peva. Tabori i Takagiši prekidoše partiju i oboje se nasmejaše zbunjenom izrazu na Nikolinom licu.
<BR>&nbsp;&nbsp;&nbsp;&nbsp;&nbsp;"Hajde", reče Janoš, "reci mu da ga voliš. To bi učinila Titanija, vilinska kraljica."
<BR>&nbsp;&nbsp;&nbsp;&nbsp;&nbsp;Nikol sleže ramenima. Robot je na trenutak zaćutao. Kada Janoš ponovo poče da je nagovara, Nikol promrmlja: "Volim te" robotu visokom dvadeset centimetara.
<BR>&nbsp;&nbsp;&nbsp;&nbsp;&nbsp;Minijaturni Vratilo se okrete Nikoli. "Rekao bih, gospoja, da za to imate malo razloga. No istinu govoreći, ljubav i razlog dan-danas retko idu zajedno."
<BR>&nbsp;&nbsp;&nbsp;&nbsp;&nbsp;Nikol je bila zapanjena. Posegla je da podigne majušnu figuru, ali je zastala kada je čula drugi glas.
<BR>&nbsp;&nbsp;&nbsp;&nbsp;&nbsp;"Gospode, kakve su lude smrtnici ti. Gde je sad taj igrač koga sam pretvorio u magarca. Vratilo, gde si?"
<BR>&nbsp;&nbsp;&nbsp;&nbsp;&nbsp;Drugi mali robot, odeven poput vilenjaka, uskoči u kabinu. Kada je ugledao Nikol, skočio je sa poda i stao da lebdo u visini očiju nekoliko sekundi, dok su mu sićušna krila udarala mahnitom brzinom. "Ja Puk jesam, lepa gospo", rekao je, "ne videh te ranije." Robot se zatim spusti na pod i zaćuta. Nikol je zanemela.
<BR>&nbsp;&nbsp;&nbsp;&nbsp;&nbsp;"Ma šta to, za ime sveta..." zausti ona.
<BR>&nbsp;&nbsp;&nbsp;&nbsp;&nbsp;"Psst...", reče Janoš, davši joj znak da ćuti. Pokazao je prema Puku. Vratilo je spavao u uglu blizu Janoševog ležaja. Puk je u međuvremenu našao Vratila i stao da ga prska ga finom, lakom prašinom iz male vreće. Dok su tri ljudska bića posmatrala, glava Vratila poče da se menja. Nikol je videla da se to mali komadi metala i plastike koji su činili magareću glavu preraspodeljuju, ali čak je i nju očarala potpunost preobražaja. Puk je odskakutao čim se Vratilo probudio sa novom, ljudskom glavom i stao da govori.
<BR>&nbsp;&nbsp;&nbsp;&nbsp;&nbsp;"Prividela mi se dozlaboga čudna prikaza", reče Vratilo. "Usnio sam san, da čoveku prosto pamet stane kakav je. Magarac bio ko bi se poduhvatio da izloži taj san."
<BR>&nbsp;&nbsp;&nbsp;&nbsp;&nbsp;"Bravo. Bravo", povika Janoš kada je stvorenje ućutalo.
<BR>&nbsp;&nbsp;&nbsp;&nbsp;&nbsp;"O medeto", dodade Takagiši.
<BR>&nbsp;&nbsp;&nbsp;&nbsp;&nbsp;Nikol sede u jedinu nezauzetu stolicu i pogleda kolege. "A kad pomislim", rekla je i zavrtela glavom, "da sam zapravo kazala zapovedniku da ste vas dvojica u psihološkom pogledu zdravi." Zastala je dve ili tri sekunde. "Da li bi mi jedan od vas dvojice, moliću lepo, rekao šta se ovde događa?"
<BR>&nbsp;&nbsp;&nbsp;&nbsp;&nbsp;"Sve je to Vejkfildovo maslo", reče Janoš. "Čovek je apsolutno briljantan i, za razliku od nekih genija, i veoma promućuran. Osim toga, fanatično je zaljubljen u Šekspira. Ima čitavu porodicu ovih stvorenjaca, iako mislim da je Puk jedini koji leti, a Vratilo jedini koji menja oblik."
<BR>&nbsp;&nbsp;&nbsp;&nbsp;&nbsp;"Puk ne leti", reče Ričard Vejkfild, ulazeći u sobu. "Jedva da može da lebdi nad podom, a i to samo nakratko." Činilo se da je Vejkfildu neprijatno. "Nisam znao da ćeš ti biti ovde", rekao je Nikol. "Ponekad zabavljam ovu dvojicu usred njihove šahovske igre."
<BR>&nbsp;&nbsp;&nbsp;&nbsp;&nbsp;"Jedne noći", dodao je Janoš, pošto Nikol ništa nije uzvratila, "upravo sam predao partiju Šigu kada smo začuli nešto za šta smo pomislili da je tuča u hodniku. Nekoliko trenutaka kasnije, Tibalt i Merkucio uđoše u sobu, psujući i mačujući se."
<BR>&nbsp;&nbsp;&nbsp;&nbsp;&nbsp;"To ti je hobi?" pitala je Nikol posle nekoliko sekudni, mahnuvši rukom prema robotima.
<BR>&nbsp;&nbsp;&nbsp;&nbsp;&nbsp;"Moja gospo", umeša se Janoš pre nego što je Vejkfild stigao da odgovori, "nikada, nikada ne brkaj strast sa hobijem. Naš cenjeni japanski naučnik ne igra šah iz hobija. A ovaj mladi čovek iz bardovog rodnog grada Stratforda na Ejvonu ne pravi te robote iz hobija."
<BR>&nbsp;&nbsp;&nbsp;&nbsp;&nbsp;Nikol baci pogled na Ričarda. Pokušavala je da zamisli energiju i rade koje je on morao uložiti u pravljenje tako složenih robota kao što su bili ovi koje je upravo videla. Da ne pominjemo nadarenost i, razume se, strast. "Baš upečatljivo", rekla je Vejkfildu.
<BR>&nbsp;&nbsp;&nbsp;&nbsp;&nbsp;Njegov osmeh obznani da je primio njenu pohvalu. Nikol se izvini i pođe iz kabine. Puk zazuja oko nje i stade u vratima.
<BR>
<BR>&nbsp;&nbsp;&nbsp;&nbsp;&nbsp;Ako smo vas, senke mi,
<BR>&nbsp;&nbsp;&nbsp;&nbsp;&nbsp;Uvredili čime, vi,
<BR>&nbsp;&nbsp;&nbsp;&nbsp;&nbsp;da biste nam oprostili,
<BR>&nbsp;&nbsp;&nbsp;&nbsp;&nbsp;zamislite da ste snili.
<BR>
<BR>&nbsp;&nbsp;&nbsp;&nbsp;&nbsp;Nikol se smejala kada je koraknula preko vilenjaka i mahnula u znak pozdrava svojim prijateljima.
<BR>&nbsp;&nbsp;&nbsp;&nbsp;&nbsp;Nikol je ostala u vežbaonici znatno duže nego što je očekivala. Obično je trideset minuta žestokog teranja bicikla ili trčanja u mestu bilo dovoljno da ukloni njenu napetost i da joj opusti telo za san. Ali ove večeri, sa ciljem misije tako nadomak ruke, bilo je potrebno da radi duže kako bi primirila svoj hiperaktivni sistem. Jedan deo njenih teškoća sastojao se od zaostale brige zbog izveštaja koji je unela u dokumenta i kojim je preporučila da Vilson i Braun budu razdvojeni na svim važnim aktivnostima tokom misije.
<BR>&nbsp;&nbsp;&nbsp;&nbsp;&nbsp;Jesam li prenaglila? upitala se. Da li me je general Borzov poljuljao u uverenju? Nikol se veoma ponosila svojom profesionalnom reputacijom i često je konstruktivno potvrđivala svoje najvažnije odluke. Pred kraj vežbe ponovo je ubedila sebe da je poslala odgovarajući izveštaj. Njeno umorno telo joj je reklo da je spremno za san.
<BR>&nbsp;&nbsp;&nbsp;&nbsp;&nbsp;Kada se vratila u sektor sa kabinama svemirske letelice, bilo je mračno svuda izuzev u hodniku. Kada je skrenula levo u bočni hodnik koji je vodio u njenu kabinu sobu, slučajno je bacila pogled kroz zajedničke prostorije prema maloj prostoriji u kojoj je držala medicinske zalihe. Čudno, pomislila je, naprežući pogled pri slabom svetlu. Izgleda da sam ostavila otvorena vrata ostave.
<BR>&nbsp;&nbsp;&nbsp;&nbsp;&nbsp;Nikol prođe kroz zajedničku prostoriju. Vrata ostave zaista su bila odškrinuta. Već je aktivirala automatsku bravu i stala da zatvara vrata, kada je začula šum u mračnoj sobi. Nikol posegnu unutra i upali svetlo. Iznenadila je Franćesku Sabatini, koja je sedela u uglu za kompjuterskim terminalom. Na monitoru pred njom bila je prikazana nekakva informacija, a Franćeska je u rukama držala usku bočicu.
<BR>&nbsp;&nbsp;&nbsp;&nbsp;&nbsp;"Oh, zdravo, Nikol", reče Franćeska nonšalantno, kao da je za nju normalno da sedi u mraku za kompjuterom u odaji za medicinske zalihe.
<BR>&nbsp;&nbsp;&nbsp;&nbsp;&nbsp;Nikol lagano priđe kompjuteru. "Šta se dešava?" rekla je nehajno, dok joj je pogled preletao po informacijama na ekranu. Iz kodiranog zaglavlja, Nikol je videla da je Franćeska zatražila od inventarskog potprograma da joj izlista sredstva za kontrolu rađanja koja se mogu naći na brodu.
<BR>&nbsp;&nbsp;&nbsp;&nbsp;&nbsp;"Šta je to?" upita Nikol, pokazavši na monitor. U glasu joj se javio se trag ljutnje. Svi kosmonauti su znali da je ostava sa medicinskim zalihama zabranjena teritorija za svakoga osim za sanitetskog oficira.
<BR>&nbsp;&nbsp;&nbsp;&nbsp;&nbsp;Pošto Franćeska ništa nije odgovarila, Nikol se naljuti. "Kako si ušla ovamo?" upita je. Dve žene su bile razdvojene samo nekoliko centimetara u malom pregratku pokraj stola. Nikol iznenada posegnu i dograbi bočicu iz Franćeskine ruke. Dok je Nikol čitala etiketu, Franćeska se probi kroz uski prostor i pođe prema vratima. Nikol otkri da tečnost u njenim rukama služi za izazivanje pobačaja i brzo pođe za Fračeskom u hodnik.
<BR>&nbsp;&nbsp;&nbsp;&nbsp;&nbsp;"Hoćeš li objasniti ovo?" pitala je Nikol
<BR>&nbsp;&nbsp;&nbsp;&nbsp;&nbsp;"Samo mi daj bočicu, molim te", reče Franćeska najzad.
<BR>&nbsp;&nbsp;&nbsp;&nbsp;&nbsp;"Ne mogu to da učinim", odgovori Nikol i zavrte glavom. "Ovo je vrlo jako sredstvo, sa ozbiljnim sporednim dejstvima. Šta si naumila da uradiš? Da ga ukradeš i da to prođe neprimećeno? Čim bih dovršila pregled inventara, znala bih da ga nema."
<BR>&nbsp;&nbsp;&nbsp;&nbsp;&nbsp;Dve žene su netremice gledale jedna drugu nekoliko dugih sekundi. "Čuj, Nikol", reče Franćeska najzad, pošto joj je uspelo da se osmehne, "sve je ovo veoma prosto. Nedavno sam otkrila, na svoje zaprepašćenje, da sam u vrlo ranom stadijumu trudnoće. Želim da pobacim embrion. To je intimna stvar i nisam želela da mešam ni tebe, niti ikoga drugog iz posade."
<BR>&nbsp;&nbsp;&nbsp;&nbsp;&nbsp;"Ne možeš biti trudna", brzo je odgovorila Nikol. "Videla bih to u tvojim biometrijskim podacima."
<BR>&nbsp;&nbsp;&nbsp;&nbsp;&nbsp;"Ima tek četiri ili pet dana. Ali sigurna sam. Već sam osetila promene u telu. A sada mi je došlo ono vreme u mesecu."
<BR>&nbsp;&nbsp;&nbsp;&nbsp;&nbsp;"Znaš koji su odgovarajući postupci za medicinske probleme", reče Nikol posle izvesnog oklevanja. "Ovo je moglo biti vrlo prosto, da upotrebim tvoj izraz, da si najpre došla do mene. Najverovatnije bih poštovala tvoj zahtev za poverljivošću. Ali sada si me stavila pred nedoumicu..."
<BR>&nbsp;&nbsp;&nbsp;&nbsp;&nbsp;"Hoćeš li da prekineš tu birokratsku lekciju", oštro je prekide Franćeska. "Stvarno me ne zanimaju ta prokleta pravila. Jedan muškarac mi je izazvao trudnoću i ja nameravam da uklonim fetus. Hoćeš li mi sada dati bočicu, ili moram da nađem drugi način?"
<BR>&nbsp;&nbsp;&nbsp;&nbsp;&nbsp;Nikol je bila besna. "Stvarno si neverovatna", odvrati ona Franćeski. "Da li si stvarno očekivala da ti dam ovu bočicu i da odem? Ne postavljajući nikakva pitanja? Može biti da si ti toliko galantna u pogledu svoga života i zdravlja, ali ja svakako nisam. Moram te najpre pregledati, proveriti tvoju medicinsku istoriju, odrediti starost embriona - tek ću tada razmotriti da li da ti prepišem to sredstvo. Osim toga, osećam se dužnom da ti istaknem da postoje i određena moralna i psihološka ograničenja..."
<BR>&nbsp;&nbsp;&nbsp;&nbsp;&nbsp;Franćeska se glasno nasmeja. "Poštedi me svojih ograničenja, Nikol. Nije mi potrebna u životu tvoja bovoaska moralnost više klase. Čestitam ti što si odgajila dete kao jedini roditelj. Moj položaj je mnogo drugačiji. Otac bebe je namerno prestao da uzima pilule, misleći da će trudnoća podgrejati moju ljubav prema njemu. Pogrešio je. Ova beba je neželjena. Treba li da to još plastičnije opišem..."
<BR>&nbsp;&nbsp;&nbsp;&nbsp;&nbsp;"Dosta", prekide je Nikol, gadljivo napućivši usne. "Pojedinosti tvog ličnog života stvarno me se ne tiču. Moram odlučiti šta je najbolje za tebe i za misiju." Zastala je. "U svakom slučaju, insistiram na odgovarajućem pregledu, uključujući komplet snimaka pelvične unutrašnjosti. Ukoliko odbiješ, neću odobriti pobačaj. I, razume se, bila bih prisiljena da podnesem potpuni izveštaj..."
<BR>&nbsp;&nbsp;&nbsp;&nbsp;&nbsp;Franćeska se nasmejala. "Ne moraš da mi pretiš. Nisam toliko glupa. Ukoliko se budeš osećala bolje ako mi nabiješ svoju smešnu opremu između nogu, onda samo napred. Ali daj da to napravimo što pre. Želim da ta beba leti iz mene pre izlaska u Ramu."
<BR>&nbsp;&nbsp;&nbsp;&nbsp;&nbsp;Nikol i Franćeska jedva da su izmenile desetak reči tokom sledećeg sata. Otišle su zajedno u malu ambulantu, gde je Nikol upotrebila svoje osetljive instrumente da odredi postojanje i veličinu emnriona. Takođe je proverila Franćeskinu sposobnost da podnese tečnost za izazivanje pobačaja. Fetus je rastao u Franćeskinoj utrobi već pet dana. Ko li si ti? mislila je Nikol dok je na monitoru gledala mikroskopsku sliku majušne vrećice ugneždene u zidu materice. Čak ni na mikroskopu sonde nije bilo načina da se odredi da li je skupina ćelija živa. Ali već jesi živ. A najveći deo budućnosti već ti je programiran genima.
<BR>&nbsp;&nbsp;&nbsp;&nbsp;&nbsp;Nikol na štampaču napravi listu onoga što bi Franćeska mogla da očekuje u fizičkom pogledu pošto jednom proguta sredstvo. Fetus će biti spran, telo će ga odbaciti u sledeća dvadeset i četiri časa. Moglo bi biti blagih problema sa normalnom menstruacijom koji će smesta uslediti.
<BR>&nbsp;&nbsp;&nbsp;&nbsp;&nbsp;Franćeska je bez oklevanja ispila tečnost. Dok joj se pacijentkinja odevala, Nikol se u mislima vrati u vreme kada je po prvi put posumnjala u sopstvenu trudnoću. Nijednom nisam pomislila... i to ne samo zbog toga što joj je otac bio princ. Ne. Bilo je to pitanje odgovornosti. I ljubavi.
<BR>&nbsp;&nbsp;&nbsp;&nbsp;&nbsp;"Znam šta misliš", rekla je Franćeska kada je bila spremna da pođe. Stajala je kraj vrata ambulante. "Ali ne traći vreme. Imaš i sama dovoljno problema."
<BR>&nbsp;&nbsp;&nbsp;&nbsp;&nbsp;Nikol nije odgovorila. "I znači sutra malog kopilana više neće biti", rekla je Franćeska hladno, očiju umornih i besnih. "Prokleto dobra stvar. Svetu nije potrebno još jedno polu-crnče." Franćeska nije sačekala na Nikolin odgovor.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
