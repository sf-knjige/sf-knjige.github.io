<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. NOĆ
<P>&nbsp;&nbsp;&nbsp;&nbsp;&nbsp;"...Uzevši u obzir neprekidno zlostavljanje od strane neurotičnog oca i emocionalne ožiljke koji mora da su mu ostali posle ranog venčanja sa britanskom glumicom Sarom Tajdings, kosmonaut Vejkfild je izuzetno dobro prilagođen. Imao je dve godine profesionalne terapije posle svog slavnog razvoda, okončane godinu dana pre nego što je stupio na Svemirsku akademiju 2192. Njegovi školski rezultati na Akademiji do današnjeg dana su neprevaziđeni; njegovi profesori elektrotehnike i računarstva tvrde da je, u trenutka kada je diplomirao, Vejkfild znao više od ijednog pripadika fakulteta...
<BR>&nbsp;&nbsp;&nbsp;&nbsp;&nbsp;...Izuzev opreznosti tamo gde je uključena prisnost (naročito sa ženama - on očigledno nije stupao u emocionalne veze posle raspada braka), Vejkfild ne iskazuje ništa od asocijalnog ponašanja uobičajenog kod zlostavljane dece. Iako mu je KS u mladosti bio nizak, postajao je manje nabusit kako je sazrevao i sada je mnogo manje rad da nameće svoju blistavost drugima. Poštenje i karakter su mu bez ijedne mrlje. Čini se da mu je cilj znanje, a ne moć ili novac..."
<BR>&nbsp;&nbsp;&nbsp;&nbsp;&nbsp;Nikol dovrši čitanje psihološkog profila Ričarda Vejkfilda i protrlja oči. Bilo je vrlo kasno. Proučavala je dosjee od kako je posada u Rami polegala. Probudiće se za svoj drugi dan u tom čudnom svetu za manje od dva sata. Njena šestočasovna smena kao oficira za komunikacije započeće za trideset minuta. Dakle, od čitave rulje, pomisli Nikol, postoje samo trojica koji su van svake sumnje. Ono četvoro sa svojim tajnim medijskim ugovorima već su se kompromitovali. Jamanaka i Turgenjeva su nepoznate. Vilson je marginalno stabilan i ima sopstvene planove u svakom slučaju. Preostaju, dakle, O'Tul, Takagiši i Vejkfild.
<BR>&nbsp;&nbsp;&nbsp;&nbsp;&nbsp;Nikol opra ruke i umi se, pa ponovo sede za terminal. Izišla je iz Vejkfildovog dosjea i vratila se u glavni meni memorijske kocke. Prelazila je pogledom uporedne statističke podatke i odabrala dva displeja za uporedni prikaz na ekranu. S leve strane stajao je uređen niz zbirova PI za svakog člana posade; nasuprot njemu, sa desne strane, Nikol je - poređenja radi - prikazala indekse KS za dvanaestorku sa "Njutna".
<BR>
<BR>&nbsp;&nbsp;&nbsp;&nbsp;&nbsp;PI KS
<BR>
<BR>&nbsp;&nbsp;&nbsp;&nbsp;&nbsp;Vejkfild +5.58 O'Tul 86
<BR>&nbsp;&nbsp;&nbsp;&nbsp;&nbsp;Sabatini +4.22 Borzov 84
<BR>&nbsp;&nbsp;&nbsp;&nbsp;&nbsp;Braun +4.17 Takagiši 82
<BR>&nbsp;&nbsp;&nbsp;&nbsp;&nbsp;Takagiši +4.02 Vilson 78
<BR>&nbsp;&nbsp;&nbsp;&nbsp;&nbsp;Tabori +3.37 de Žardan 71
<BR>&nbsp;&nbsp;&nbsp;&nbsp;&nbsp;Borzov +3.28 Hajlman 68
<BR>&nbsp;&nbsp;&nbsp;&nbsp;&nbsp;de Žardan +3.04 Tabori 64
<BR>&nbsp;&nbsp;&nbsp;&nbsp;&nbsp;O'Tul +2.92 Jamanaka 62
<BR>&nbsp;&nbsp;&nbsp;&nbsp;&nbsp;Turgenjev +2.87 Turgenjev 60
<BR>&nbsp;&nbsp;&nbsp;&nbsp;&nbsp;Jamanaka +2.66 Vejkfild 58
<BR>&nbsp;&nbsp;&nbsp;&nbsp;&nbsp;Vilson +2.48 Sabatini 56
<BR>&nbsp;&nbsp;&nbsp;&nbsp;&nbsp;Hajlman +2.24 Braun 49
<BR>
<BR>&nbsp;&nbsp;&nbsp;&nbsp;&nbsp;Iako je Nikol ranije na brzinu prešla većinu informacija u dosjeima, nije pročitala sve tabele svih članova posade. Neke indekse je sada videla prvi put. Naročito ju je iznenadio visoki koeficijent inteligencije Franćeske Sabatini. Kakvo traćenje, pomislila je Nikol smesta. Sav taj potencijal proćerdan na tako prizemne ciljeve.
<BR>&nbsp;&nbsp;&nbsp;&nbsp;&nbsp;Prosečan nivo inteligencije posade bio je prilično upečatljiv. Svaki kosmonaut nalazio se u vršnom postotku populacije. Nikol je bila "jedna u hiljadu", a nalazila se u sredini dvanaestorke. Vejkfildov skor inteligencije bio je stvarno izuzetan i smeštao ga je u kategoriju "supergenija"; Nikol nikada ranije nije upoznala nekoga sa tako visokim rezultatom na standardizovanom testu.
<BR>&nbsp;&nbsp;&nbsp;&nbsp;&nbsp;Iako ju je psihijatrijsko obrazovanje naučilo da ne veruje pokušajima kvantifikacije ličnih osobina, Nikol zainteresovaše i indeksi KS. Ona sama bi intuitivno stavila O'Tula, Borzova i Takagišija na vrh liste. Sva trojica su bili ljudi od poverenja, uravnoteženi i saosećajni. Ali zapanjio ju je Vilsonov visoki koeficijent socijalizacije. Mora da je bio druga osoba pre nego što se spanđao sa Franćeskom. Nikol se nakratko upita zbog čega njen indeks KS nije viši od 71; onda se setila da je kao mlada žena bila više povučena i okrenuta sebi.
<BR>&nbsp;&nbsp;&nbsp;&nbsp;&nbsp;Dakle, kako stoji sa Vejkfildom? - upita se ona, shvativši da je on jedini valjan kandidat da joj pomogne da shvati šta se desilo sa RoHirovim softverom tokom Borzovljeve operacije. Da li je mogla da mu veruje? I da li je mogla da dobije Ričardovu pomoć, a da ne razotkrije neke od svojih neverovatnih sumnji. Nikol, reče ona sebi. Ako se ispostavi da je tvoja sumnja u urotu samo traćenje vremena...
<BR>&nbsp;&nbsp;&nbsp;&nbsp;&nbsp;Ali Nikol je bila ubeđena da ima dovoljno nerazjašnjenih pitanja da joj posluže kao garancija za nastavak istrage. Odlučila je da porazgovara sa Vejkfildom. Pošto je zaključila da bi mogla da doda i sopstvene fajlove u kraljevu memorijsku kocku, stvorila je novi fajl, devetnaesti, koji se naprosto zvao NIKOL. Pozvala je svoj program za obradu teksta i napisala kratak podsetnik:
<BR>
<BR>&nbsp;&nbsp;&nbsp;&nbsp;&nbsp;3-3-00 Odredila sa sigurnošću da je RoHirov kvar tokom procedure sa Borzovim posledica spoljašnje ručne komande posle prvobitnog učitavanja i verifikacije. Vejkfild stavljen na listu za pomoć.
<BR>
<BR>&nbsp;&nbsp;&nbsp;&nbsp;&nbsp;Nikol izvadi praznu memorijsku kocku iz fijoke pored kompjutera. Iskopirala je na nju i podsetnik i sve informacije uskladištene na kocki koju joj je dao kralj Henri. Kada se obukla za radnu smenu u letački kombinezon, rezervni kocku je stavila u džep.
<BR>&nbsp;&nbsp;&nbsp;&nbsp;&nbsp;General O'Tul je dremao u komandnom i kontrolnom kompleksu vojnog svemirskog broda kada je Nikol stigla da ga smeni. Iako vizuelni prikazi u manjoj letelici nisu bili tako zapanjujući kao oni u naučnom brodu, raspored vojnog "KKK" u komunikacionom centru bio je daleko nadmoćniji, naročito sa inženjerskog stanovišta. Svim komandama je lako mogao da upravlja jedan kosmonaut.
<BR>&nbsp;&nbsp;&nbsp;&nbsp;&nbsp;O'Tul se izvinio što nije bio budan. Pokazao je tri monitora koji su prikazivali isti prizor iz tri različita ugla - ostatak posade kako čvrsto spava u provizornom logorištu u podnožju stepeništa Alfa. "Ovih poslednjih pet sati nisu bili ono što bi mogla da nazoveš uzbudljivim", reče on.
<BR>&nbsp;&nbsp;&nbsp;&nbsp;&nbsp;Nikol se nasmeši. "Generale, ne moraš da mi se izvinjavaš. Znam da si na dužnosti skoro dvadeset četiri časa."
<BR>&nbsp;&nbsp;&nbsp;&nbsp;&nbsp;General O'Tul ustade. "Pošto si otišla", napravi on kratak pregled, proverivši svoj elektronski dnevnik na jednom od šest monitora ispred sebe, "završili su večeru i zatim počeli sklapanje prvog rovera. Automatski program za navigaciju nije prošao samotestiranje, ali je Vejkfild našao u čemu je problem - bubica u softveru u jednom od potprograma izmenjenih prilikom poslednje isporuke - i otklonio ga. Tabori je odvezao rover na probnu vožnju pre nego što se posada pripremila za spavanje. Na kraju dana Franćeska je poslala na Zemlju dirljivu emisiju." Zastao je na trenutak. "Da li bi volela da je vidiš?"
<BR>&nbsp;&nbsp;&nbsp;&nbsp;&nbsp;Nikol klimnu. O'Tul aktivira najdalji televizijski monitor sa desne strane i Franćeska se pojavi u gro planu izvan obuhvaćenog logorišta. Scena je prikazivala deo dna stepeništa i opremu za prenosnik. "Vreme za spavanje na Rami", počela je. Digla je pogled i obazrela se. "Svetla na ovom neverovatnom svetu neočekivano su se upalila pre oko devet sati i pokazala nam sa više pojedinosti složeno delo naših inteligentnih srodnika sa druge strane zvezda." Montaža fotografija i kratkih video snimaka, od kojih su neke napravile sonde, a neke lično Franćeska tokom tog dana, prekinuše njeno pričanje o veštačkom "svetiću" koji se posada "upravo spremala da istražuje". Na kraju kratkog segmenta kamera se ponovo usredsredi na Franćesku.
<BR>&nbsp;&nbsp;&nbsp;&nbsp;&nbsp;"Niko ne zna zbog čega je ovaj drugi svemirski brod za manje od jednog stoleća zašao u naše malo područje na rubu galaksije. Možda ta veličanstvena kreacija nema objašnjenje koje bi makar i izdaleka bilo pojmljivo za nas, ljudska bića. Ali možda negde u ovom prostranom i preciznom svetu metala možemo naći ključ koji će odbraviti misterije što obavijaju stvorenja koja su sagradila ovu letelicu." Nasmešila se, a nozdrve joj dramatično uzdrhtaše. "A ako to učinimo, onda ćemo možda napraviti korak bliže upoznavanju samih sebe... a možda i svojih bogova."
<BR>&nbsp;&nbsp;&nbsp;&nbsp;&nbsp;Nikol je videla da je generala O'Tula dirnuo Franćeskin govor. I pored lične odbojnosti prema toj ženi, Nikol je morala mrgodno da prizna da je Franćeska nadarena. "Tako dobro hvata moja osećanja u pogledu ovog poduhvata", reče O'Tul. "Kako bih voleo da ja mogu da se izražavam tako jasno."
<BR>&nbsp;&nbsp;&nbsp;&nbsp;&nbsp;Nikola sede za konzolu i unese kod za preuzimanje. Sledila je proceduru navedenu na monitoru i proverila svu opremu. "U redu, generale", reče ona kada se okrenula u stolici, "verujem da odavde mogu da preuzmem."
<BR>&nbsp;&nbsp;&nbsp;&nbsp;&nbsp;O'Tul je i dalje oklevao iza nje. Bilo je očigledno da želi da razgovara. "Imao sam dugu raspravu sa sinjorom Sabatini pre tri noći", reče on. "O religiji. Rekla mi je da je postala agnostik pre nego što se konačno vratila crkvi. Rekla mi je da misli da ju je Rama ponovo obratio u katolikinju."
<BR>&nbsp;&nbsp;&nbsp;&nbsp;&nbsp;Nastala je duga tišina. Iz nekog razloga u Nikolin um dođe crkva iz petnaestog stoleća u starom naselju Sent Etjen d'Šinji, osamsto metara niz put od Bovoa. Setila se kako je stajala u crkvi sa ocem jednog divnog prolećnog dana i kako ju je opčinilo svetlo koje se rasipalo kroz raznobojne vitraže.
<BR>&nbsp;&nbsp;&nbsp;&nbsp;&nbsp;"Da li je Bog stvorio boje?" upita Nikol oca.
<BR>&nbsp;&nbsp;&nbsp;&nbsp;&nbsp;"Neki kažu da jeste", odgovori on lakonski.
<BR>&nbsp;&nbsp;&nbsp;&nbsp;&nbsp;"A šta ti misliš, papa?" upita ona tada.
<BR>&nbsp;&nbsp;&nbsp;&nbsp;&nbsp;"Moram priznati", reče general O'Tul i Nikol prisili sebe da se vrati u sadašnjost, "da me je čitavo ovo putovanje uzdiglo u spiritualnom pogledu. Sada osećam da sam bliže Bogu nego ikada ranije. Ima nešto u razmišljanju o prostranstvu Vaseljene što čoveka čini poniznim i tera ga na..." Zastao je. "Žao mi je", poče on da se izvinjava. "Nametnuo sam..."
<BR>&nbsp;&nbsp;&nbsp;&nbsp;&nbsp;"Ne", odgovori Nikol. "Ne, nisi. Tvoja me religijska sigurnost veoma bodri."
<BR>&nbsp;&nbsp;&nbsp;&nbsp;&nbsp;"Svejedno, nadam se da te nisam uvredio ni na koji način. Religija je vrlo lična stvar." Nasmešio se. "Ali ponekad je teško ne deliti svoja osećanja, naročito zbog toga što ste ti i sinjora Sabatini takođe katolikinje."
<BR>&nbsp;&nbsp;&nbsp;&nbsp;&nbsp;Kada je O'Tul napustio kontrolni kompleks, Nikol mu požele okrepljujući san. Pošto je otišao, izvadila je duplikat memorijske kocke iz džepa i smestila ga u čitač kocki u KKK. Na ovaj način sam bar, reče ona sebi, napravila rezervni primerak svojih izvora informacija. U um joj dođe slika Franćeske Sabatini kako napeto sluša filosofsko pomazanje O'Tula o religijskom značaju Rame. Ti si neverovatna žena, pomisli Nikol. Činiš štagod misliš da treba. Čak su ti prihvatljivi besmrtnost i licemerje.
<BR>&nbsp;&nbsp;&nbsp;&nbsp;&nbsp;Dr Šigeru Takagiši zurio je u opčinjenoj tišini prema tornjevima i sferama Njujorka na četiri kilometra udaljenosti. S vremena na vreme prišao bi teleskopu koji je privremeno postavio na strminu iznad Cilindričnog mora i proučavao tu pojedinost tuđinskog pejsaža.
<BR>&nbsp;&nbsp;&nbsp;&nbsp;&nbsp;"Znaš", reče on posle dužeg vremena kosmonautima Vejkfildu i Sabatinijevoj, "ne verujem da su izveštaji prve ekspedicije o Njujorku bili u potpunosti tačni. Ili je ovo drugačiji svemirski brod." Ni Ričard ni Franćeskaništa nisu odgovorili. Vejkfild je bio zauzet poslednjim pojedinostima sastavljanja ledomobila, a Franćeska je, kao i obično, snimala Vejkfildove napore.
<BR>&nbsp;&nbsp;&nbsp;&nbsp;&nbsp;"Izgleda da postoje tri dela grada koji su sigurno istovetna", nastavi dr Takagiši, obraćajući se pre svega sebi, "i tri podsklopa unutar svakog dela. Ali svih devet odeljaka nisu u potpunosti isti. Izgleda da ima malih razlika."
<BR>&nbsp;&nbsp;&nbsp;&nbsp;&nbsp;"Eto", reče Ričard Vejkfild i ustade sa zadovoljnim osmehom. "To bi trebalo da bude to. Pun dan pre nego što je planirano. Brzo ću proveriti sve važne funkcije."
<BR>&nbsp;&nbsp;&nbsp;&nbsp;&nbsp;Franćeska baci pogled na sat. "Već skoro sat kasnimo o odnosu na revidiranu satnicu. Hoćemo li ipak otići da bacimo pogled na brzinu na Njujork pre večere?"
<BR>&nbsp;&nbsp;&nbsp;&nbsp;&nbsp;Vejkfild sleže ramenima i pogleda Takagišija. Franćeska priđe japanskom naučniku. "Šta ti kažeš, Šigaru? Hoćemo li na brzinu preko leda da pružimo ljudima na Zemlji pogled izbliza na Raminu verziju Njujorka?"
<BR>&nbsp;&nbsp;&nbsp;&nbsp;&nbsp;"U svakom slučaju", odgovori Takagiši. "Jedva čekam da..."
<BR>&nbsp;&nbsp;&nbsp;&nbsp;&nbsp;"Samo ako budete ponovo u logoru najkasnije do 19,30", prekide je Dejvid Braun. Bio je u helikopteru sa admiralom Hajlmanom i Redžijem Vilsonom. "Večeras treba da se pozabavimo ozbiljnim planiranjem. Možda će biti potrebno da revidiramo raspored za sutra."
<BR>&nbsp;&nbsp;&nbsp;&nbsp;&nbsp;"U redu", reče Vejkfild. "Ukoliko za sada zaboravimo na sistem čekrka i ako ne bude problema u nošenju ledomobila niz stepenice, trebalo bi da pređemo more za deset minuta u dva smera. To bi nam ostavilo još mnogo vremena pošto se vratimo u logor."
<BR>&nbsp;&nbsp;&nbsp;&nbsp;&nbsp;"Nadleteli smo pretežan deo severne hemisfere", reče Braun. "Biota nema nigde. Gradovi izgledaju kao međusobni duplikati. Nije bilo iznenađenja nigde u Središnjoj niziji. Lično mislim da bi sutra trebalo da napadnemo tajanstveni sever."
<BR>&nbsp;&nbsp;&nbsp;&nbsp;&nbsp;"Njujork", povika Takagiši. "Naš cilj za sutra bi trebalo da bude detaljni pregled Njujorka." Braun nije odgovorio. Takagiši priđe rubu strmine i zagleda se u led pedeset metara ispod. Sa njegove leve strane neupečatljivo usko stepenište urezano u strminu spuštalo se stepenicama sa malim razmacima. "Koliko je težak ledomobil?" upita Takagiši.
<BR>&nbsp;&nbsp;&nbsp;&nbsp;&nbsp;"Ne mnogo", odgovori Vejkfild. "Ali je kabast. Jesi li siguran da ne želiš da čekaš da montiram čekrke? Uvek možemo da pređemo na drugu stranu sutra."
<BR>&nbsp;&nbsp;&nbsp;&nbsp;&nbsp;"Ja bih mogla da pomognem u nošenju", umešala se Franćeska. "Ukoliko ne budemo bar videli Njujork, nećemo moći da stavljamo učene primedbe na večerašnjem sastanku povodom planiranja."
<BR>&nbsp;&nbsp;&nbsp;&nbsp;&nbsp;"U redu", odvrati Ričard, vrteći glavom prema Franćeski, zabavljen njenom izjavom. "Sve za medije. Ja ću ići prvi, tako da najveći deo tereta padne na moja leđa. Franćeska, pođi u sredinu. Dr Takagiši, na vrh. Čuvajte se šina. Oštre su po rubovima."
<BR>&nbsp;&nbsp;&nbsp;&nbsp;&nbsp;Tokom silaska na površinu kraj Cilindričnog mora nije bilo nikakvih nepredviđenih događaja. "Bože", reče Franćeska Sabatini dok su se pripremali da pređu led, "baš je bilo lako. Zašto nam je sistem čekrka uopšte potreban?"
<BR>&nbsp;&nbsp;&nbsp;&nbsp;&nbsp;"Zbog toga što bi nam ponekad moglo zatrebati da nosimo i nešto drugo ili, daleko bilo, da se odbranimo tokom uspona ili spusta."
<BR>&nbsp;&nbsp;&nbsp;&nbsp;&nbsp;Vejkfild i Takagiši su seli u prednji deo ledomobila. Franćeska je bila u zadnjem delu sa svojom video kamerom. Takagiši se sve više vrpoljio kako su se primicali Njujorku. "Pogledajte samo to mesto", reče on kada se ledomobil našao na petstotinak metara od suprotne obale. "Može li biti ikakve sumnje da je ovo glavni deo Rame?"
<BR>&nbsp;&nbsp;&nbsp;&nbsp;&nbsp;Dok je trojka prilazila obali, zapanjujući prizor neobičnog grada prostro se pred njihovim očima i prekinuo svaki razgovor. Sve u njegovoj složenoj strukturi govorilo je o redu i svesnom delanju inteligentnih bića; pa ipak, prva grupa kosmonauta, pre sedamdeset godina, otkrila je da je isto toliko beživotan kao i ostatak Rame. Da li je taj prostrani kompleks, podeljen u devet delova, zaista bio izuzetnmo složena mašina, kao što su nagovestili prvi posetioci, ili je to izduženo i tanko ostrvo (deset kilometara sa tri) zaista predstavljalo grad čiji su stanovnici davno nestali?
<BR>&nbsp;&nbsp;&nbsp;&nbsp;&nbsp;Zaustavili su ledomobil na rubu smrznutog mora i peške pošli okolo sve dok nisu našli stepenište koje je vodilo do zida-nasipa koji je okruživao grad. Uzbuđeni Takagiši otkaska dvadeset metara ispred Vejkfilda i Sabatinijeve. Dok su se peli, otkrivalo se sve više pojedinosti grada.
<BR>&nbsp;&nbsp;&nbsp;&nbsp;&nbsp;Ričarda smesta zainteresovaše geometrijski oblici građevina. Kao dodatak normalnim, tankim oblakoderima, tu su bile rasute sfere, četvorougaoni objekti, čak i pokoji poliedar. I nepobitno su bili složeni u nekakvo ustrojstvo. Da, pomislio je dok su mu oči prelazile zapanjujući kompleks struktura, eno tamo dodekaedra, pa pentaedra...
<BR>&nbsp;&nbsp;&nbsp;&nbsp;&nbsp;Njegova matematička premišljanja naglo se prekidoše kada se sva svetla iznenada pogasiše i kada čitava unutrašnjost Rame uroni u tamu.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
