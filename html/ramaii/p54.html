<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>54. JEDNOM HEROJ
<P>&nbsp;&nbsp;&nbsp;&nbsp;&nbsp;Majkl O'Tul nije mogao da zaspi. Preturao se po krevetu, puštao omiljenu muziku i ponavljao nebrojeno puta "Zdravomariju" i "Oče naš". Ništa nije vredelo. Žudeo je za nekim skretanjem misli, nečim što će ga naterati da zaboravi na dužnosti i da da duši malo oduška.
<BR>&nbsp;&nbsp;&nbsp;&nbsp;&nbsp;"Produžiti sa trojstvom", reče on sebi najzad i usredsredi se na pravi razlog svog nemira. Šta je to tačno značilo? Upotrebiti telekomandovane viljuškare, otvoriti kontejnere, izvaditi oružje (bilo je otprilike veličine frižidera), proveriti podsisteme, staviti bombe u nosače, preneti ih do glavčine Rame, prebaciti do lifta za velike terete...
<BR>&nbsp;&nbsp;&nbsp;&nbsp;&nbsp;I šta još? - pomisli on. Još jedna stvar. Neće oduzeti više od minuta po svakom oružju, ali bila je daleko najvažnija. Svaka bomba imala je udvojene male numeričke tastature sa strane. On i admiral Hajlman trebalo je da upotrebe tastature da ubace posebne redoslede brojeva - to se nazivalo RQ kodom - pre nego što se oružje moglo aktivirati. Bez tih kodova bombe bi ostale apsolutno usnule zauvek.
<BR>&nbsp;&nbsp;&nbsp;&nbsp;&nbsp;Prvobitne rasprave da li terba uključiti nuklearno oružje ili ne u ograničene zalihe "Njutna" odjekivale su nedeljama po hodnicima vojnih štabova VEV. Glasanje koje je usledilo okončano je neznatnom većinom. Odlučeno je da "Njutn" ponese nuklearno oružje, ali da bi se stišala sveopšta zabrinutost, rešeno je i da se sprovedu oštre bezbednosne mere koje će ga sačuvati od neovlašćene upotrebe.
<BR>&nbsp;&nbsp;&nbsp;&nbsp;&nbsp;Tokom istih sastanaka, vojno rukovodstvo VEV izbeglo je pobunu javnosti tako što je kao strogo poverljivu klasifikovalo činjenicu da "Njutn" nosi nuklearne bombe na svoj sastanak sa Ramom. Čak ni civilnim članovima posade "Njutna" nije rečeno za postojanje oružja.
<BR>&nbsp;&nbsp;&nbsp;&nbsp;&nbsp;Tajna radna grupa za bezbednosne procedure Trojstva sastala se sedam puta na četiri različita mesta širom sveta pre lansiranja "Njutna". Da bi postupak korišćenja učinili neosetljivim na neispravne elektronske signale, za aktiviranje oružja odabrane su ručne komande. Na taj način ni ludak na Zemlji ni prestravljeni kosmonaut na "Njutnu" nije mogao aktivirati proces prostom elektronskom komandom. Trenutni šef personala VEV, blistavi, ali bezosećajni privrženik discipline po imenu Kazuo Norimoto, izrazio je zabrinutost da je bez elektronskih komandi vojska previše zavisna od ljudi odabranih za misiju. Međutim, uveravali su ga da je daleko bolje zavisiti od nekog oficira na "Njutnu" nego se brinuti zbog teroriste ili fanatika koji bi nekako saznao za šifru za aktiviranje.
<BR>&nbsp;&nbsp;&nbsp;&nbsp;&nbsp;Ali šta ako nekog od vojnih oficira misije "Njutn" zahvati panika? Kako zaštititi sistem od jednostranog čina nuklearnog rata nekog člana posade? Kada su rasprave okončane, odabrani bezbednosti sistem bio je relativno jednostavan. Biće tri vojna oficira u posadi. Svako od njih imaće RQ kod poznat samo njemu. Ručno uneseni podaci bilo koja dva od tih dugih brojčanih nizova aktiviraće oružje. Sistem je na taj način bio zaštićen i od neposlušnog i od preplašenog oficira. To je delovalo kao potpuno sigurno rešenje.
<BR>&nbsp;&nbsp;&nbsp;&nbsp;&nbsp;Ali naša trenutna situacija nikada nije uzeta u obzir u analizama mogućih slučaja, pomisli O'Tul, dok je ležao na ležaljki. U slučaju ma kakve opasnosti, bilo vojne ili civilne, svaki od nas trebalo je da odredi zamenika i da ga uputi u svoj kod. Ali ko je mogao da pomisli da je operacija slepog creva opasna? Valerijev RQ umro je sa njim. Što znači da sada sistem zahteva dvojicu od dvojice.
<BR>&nbsp;&nbsp;&nbsp;&nbsp;&nbsp;O'Tul se preturi na stomak i pritisnu lice u jastuk. Sada je jasno shvatao zbog čega je još budan. Ako ne ubacim svoj kod, bombe se ne mogu upotrebiti. Prisetio se ručka na vojnom brodu sa Valerijem Borzovim i Otom Hajlmanom tokom spokojnog putovanja prema Rami. "Reč je o savršenom spoju discipline i uravnoteženosti", našalio se sovjetski general, "i to je verovatno odigralo ulogu u našem ličnom izboru. Oto će povući obarač na najmanju provokaciju, a ti, Majkl, bićeš u agoniji oko moralnosti makar ti i život bio ugrožen. Ja sam tu da razrešim čvor."
<BR>&nbsp;&nbsp;&nbsp;&nbsp;&nbsp;Ali ti si mrtav, reče general O'Tul sebi, a nama je naređeno da aktiviramo bombe. Digao se sa ležaljke i prišao radnom stolu. Kao što je radio čitavog života kada bi se našao suočen sa donošenjem neke teške odluke, O'Tul izvadi malu elektronsku beležnicu iz džepa i napravi dve kratke liste, jednu koja je sumirala razloge da sledi naređenja za uništenje Rame i drugu koja je sadržala razloge protiv toga. Nije imao strogo logičkih razloga da se suprotstavi naredbi za uništenje - džinovska letelica verovatno je beživotna mašina, troje njegovih kolega gotovo je sigurno mrtvo, a nagoveštena je nipošto bezazlena pretnja Zemlji. Ali O'Tul je ipak oklevao. Bilo je nečeg u ispoljavanju tako izrazitog neprijateljstva što je vređalo njegova osećanja.
<BR>&nbsp;&nbsp;&nbsp;&nbsp;&nbsp;Vratio se na ležaljku i okrenuo na leđa. Dragi bože, pomoli se on, zagledan u tavanicu, kako da znam šta je ispravno u ovoj situaciji? Molim te, pokaži mi put.
<BR>&nbsp;&nbsp;&nbsp;&nbsp;&nbsp;Samo trideset sekundi pošto ga je probudio jutarnji alarm, Oto Hajlman začu blago kucanje po vratima. General O'Tul uđe nekoliko trenutaka potom. Amerikanac je već bio obučen. "Rano si ustao, Majkl", reče admiral Hajlman, pipajući za jutarnjom kafom, koja se već pet minuta automatski grejala.
<BR>&nbsp;&nbsp;&nbsp;&nbsp;&nbsp;"Želeo sam da porazgovaram sa tobom", reče O'Tul prijatnim glasom. Uviđavno je sačekao da Hajlman uzme kafu.
<BR>&nbsp;&nbsp;&nbsp;&nbsp;&nbsp;"O čemu?" upita admiral.
<BR>&nbsp;&nbsp;&nbsp;&nbsp;&nbsp;"Želeo bih da odložiš jutarnji sastanak."
<BR>&nbsp;&nbsp;&nbsp;&nbsp;&nbsp;"Zašto?" odvrati Hajlman. "Potrebna nam je pomoć ostatka posade, kao što smo ti i ja zaključili sinoć. Što duže čekamo sa početkom, veći su izgledi da će nam odložiti polazak."
<BR>&nbsp;&nbsp;&nbsp;&nbsp;&nbsp;"Još nisam spreman", reče O'Tul.
<BR>&nbsp;&nbsp;&nbsp;&nbsp;&nbsp;Obrve admirala Hajlmana se namrgodiše. Ispio je dugi gutljaj kafe i osmotrio sadruga. "Shvatam", reče on tiho. "A šta ti je još potrebno pre nego što budeš spreman?"
<BR>&nbsp;&nbsp;&nbsp;&nbsp;&nbsp;"Hteo bih da porazgovaram sa nekim, možda sa generalom Norimotom, da bih shvatio zbog čega uništavamo Ramu. Znam da smo ti i ja juče razgovarali o tome, ali hoću da čujem razloge osobe koja daje naređenja."
<BR>&nbsp;&nbsp;&nbsp;&nbsp;&nbsp;"Dužnost je oficira da sledi naređenja. Postavljanje pitanja može se smatrati za prekršaj discipline..."
<BR>&nbsp;&nbsp;&nbsp;&nbsp;&nbsp;"Shvatam ja sve to, Oto", prekide ga O'Tul, "ali nismo u ratnom stanju. Ne odbijam da se pokorim naredbi. Samo želim da budem siguran..." Glas mu se utiša i O'Tul se zagleda u daljinu.
<BR>&nbsp;&nbsp;&nbsp;&nbsp;&nbsp;"Siguran u šta?" upita Hajlman.
<BR>&nbsp;&nbsp;&nbsp;&nbsp;&nbsp;O'Tul duboko udahnu. "Siguran da radim pravu stvar."
<BR>&nbsp;&nbsp;&nbsp;&nbsp;&nbsp;Organizovan je video sastanak sa Norimotom i uobičajeni skup posade "Njutna" je odložen. Pošto je u Amsterdamu bila duboka noć, prošlo je neko vreme pre nego što je šifrovana poruka mogla biti poslata i predstavljena šefu osoblja VEV. Na svoj tipični način, general Norimoto je zatim zahtevao još nekoliko sati da pripremi svoj odgovor, kako bi mogao da dobije "zajedničko mišljenje osoblja" o onome što će reći generalu O'Tulu.
<BR>&nbsp;&nbsp;&nbsp;&nbsp;&nbsp;General i admiral Hajlman sedeli su zajedno u vojnom kontrolnom centru "Njutna" kada je počela Norimotova emisija. General Norimoto bio je odeven u punu vojnu uniformu. Nije se nasmešio kada je pozdravio oficire "Njutna". Stavio je naočare i počeo da čita pripremljeni tekst.
<BR>&nbsp;&nbsp;&nbsp;&nbsp;&nbsp;"Generale O'Tule, pažljivo smo razmotrili pitanja sadržana u vašoj poslednjoj emisiji. Sve vaše nedoumice nalazile su se na spisku tema razmatranih ovde na Zemlji pre nego što smo doneli odluku da nastavimo sa 'Trojstvom'. Prema posebnim uslovima sadržanim u operativnim protokolima MSA-VEV, vi i ostatak vojnog personala 'Njutna' trenutno ste deo mog posebnog osoblja; prema tome, ja sam vaš naredbodavni oficir. Poruku koja vam je odaslata morate smatrati naređenjem."
<BR>&nbsp;&nbsp;&nbsp;&nbsp;&nbsp;Na licu generala Norimota načas se pojavi titraj osmeha. "Pa ipak", nastavi on da čita, "zbog značaja akcije sadržane u naređenju i vaše očevidne zabrinutosti u vezi sa njenim posledicama, evo tri obrazloženja koja bi trebalo da vam pomognu da shvatite našu odluku:
<BR>&nbsp;&nbsp;&nbsp;&nbsp;&nbsp;Jedan. Ne znamo da li je Rama prijateljski ili neprijateljski nastrojen. Nemamo načina da dođemo do dodatnih podataka koji nam mogu pomoći da to razrešimo.
<BR>&nbsp;&nbsp;&nbsp;&nbsp;&nbsp;Dva. Rama juri prema Zemlji. Mogao bi udariti u našu matičnu planetu, preduzeti neprijateljske akcije pošto se jednom nađe u našoj okolini, ili izvršiti dobročinstva o kojima u ovom času ne možemo ništa znati.
<BR>&nbsp;&nbsp;&nbsp;&nbsp;&nbsp;Tri. Izvođenjem 'Trojstva' dok je Rama još na deset ili više dana daleko, možemo jemčiti bezbednost planete, bez obzira na Ramine namere ili buduće akcije."
<BR>&nbsp;&nbsp;&nbsp;&nbsp;&nbsp;General je zastao na najkraći trenutak. "To je sve", zaključi on. "Nastavite sa 'Trojstvom'."
<BR>&nbsp;&nbsp;&nbsp;&nbsp;&nbsp;Ekran se ugasi. "Jesi li zadovoljan?" upita Hajlman.
<BR>&nbsp;&nbsp;&nbsp;&nbsp;&nbsp;"Pretpostavljam", uzdahnu O'Tul. "Nisam čuo ništa novo, ali drugo nije trebalo ni da očekujem."
<BR>&nbsp;&nbsp;&nbsp;&nbsp;&nbsp;Admiral Hajlman pogleda na sat. "Protraćili smo gotovo čitav dan", reče on. "Hoćemo li da održimo sastanak posade posle večere?"
<BR>&nbsp;&nbsp;&nbsp;&nbsp;&nbsp;"Bolje ne", odvrati O'Tul. "Ova epizoda me je iznurila, a sinoć jedva da sam uopšte spavao. Više bih voleo da sačekamo do jutra.
<BR>&nbsp;&nbsp;&nbsp;&nbsp;&nbsp;Ujutro, general O'Tul nije došao na sazvani sastanak posade. Telefonirao je Hajlmanu i zamolio generala da nastavi raspravu bez njega. O'Tul se izvinio da je 'gadno pokvario stomak'. Sumnjao je da admiral Hajlman veruje u njegovo opravdanje, ali to zapravo nije bilo bitno.
<BR>&nbsp;&nbsp;&nbsp;&nbsp;&nbsp;O'Tul je pratio sastanak na televizoru u svojoj kabini i nijednom ga nije ni prekinuo da bi nešto rekao. Činilo se da nijedan kosmonaut nije iznenađen što "Njutn" nosi nuklearni arsenal. Hajlman je temeljito objasnio šta treba da se radi. Zatražio je pomoć Jamanake i Taborija, kao što su se dogovorili on i O'Tul, i u kratkim crtama izložio redosled događaja koji će biti zaključeni upotrebom oružja u unutrašnjosti Rame za sedamdeset dva sata. To bi posadi ostavilo još tri dana da se pripremi za polazak.
<BR>&nbsp;&nbsp;&nbsp;&nbsp;&nbsp;"Kada će bombe eksplodirati?" upita nervozno Janoš Tabori pošto je admiral Hajlman završio.
<BR>&nbsp;&nbsp;&nbsp;&nbsp;&nbsp;"Biće podešene da eksplodiraju šezdeset sati posle našeg predviđenog polaska. Prema analitičkim modelima, trebalo bi da izađemo iz oblasti razletanja odlomaka za dvanaest sati, ali iz razloga bezbednosti određeno nam je u proceduri da oružje ne bude aktivirano dok se ne budemo nalazili na dvadeset četiri časa leta odavde... Ukoliko nam polazak bude odložen zbog neke krize, uvek možemo poništiti vreme detonacije elektronskom komandom."
<BR>&nbsp;&nbsp;&nbsp;&nbsp;&nbsp;"To zvuči ospokojavajuće", primeti Janoš.
<BR>&nbsp;&nbsp;&nbsp;&nbsp;&nbsp;"Ima li još pitanja?" upita Hajlman.
<BR>&nbsp;&nbsp;&nbsp;&nbsp;&nbsp;"Samo jedno", reče Janoš. "Dok razmeštamo stvari po unutrašnjosti Rame, pretpostavljam da bi bilo u redu ako malo pogledamo unaokolo u potrazi za našim izgubljenim prijateljima. U slučaju da možda lutaju..."
<BR>&nbsp;&nbsp;&nbsp;&nbsp;&nbsp;"Rokovi su vrlo uski, kosmonaute Tabori", odvrati admiral, "a za samo postavljanje u unutrašnjosti Rame imamo na raspolaganju tek nekoliko sati. Na nesreću, zbog odlaganja početka ove opercije, instaliraćemo oružje na predviđeni položaj dok u Rami bude mrak."
<BR>&nbsp;&nbsp;&nbsp;&nbsp;&nbsp;Sjajno, pomisli O'Tul u svojoj kabini. Još jedna stvar na moju dušu. Ali, sve u svemu, admiral Hajlman je izvanredno vodio sastanak. Baš lepo što Oto ništa nije rekao o kodu, pomisli O'Tul. Verovatno je zaključio da ću se opametiti. I po svoj prilici je u pravu.
<BR>&nbsp;&nbsp;&nbsp;&nbsp;&nbsp;Kada se O'Tul probudio posle kratkog spavanja, već je prošao ručak i on je umirao od gladi. Nije bilo nikog u trpezariji osim Franćeske Sabatini; dovršavala je kafu i proučavala neke inženjerske podatke na kompjuterskom monitoru.
<BR>&nbsp;&nbsp;&nbsp;&nbsp;&nbsp;"Jesi li bolje, Majkl?" upita ona kada ga je ugledala.
<BR>&nbsp;&nbsp;&nbsp;&nbsp;&nbsp;Klimnuo je. "Šta to čitaš?" upita O'Tul.
<BR>&nbsp;&nbsp;&nbsp;&nbsp;&nbsp;"Uputstvo za izvršni softver", odvrati Franćeska. "Dejvid se veoma brine da bez Vejkfilda nećemo znati čak ni da li 'Njutnov' softver radi ispravno ili ne. Sada učim kako da očitam dijagnostički izlaz samotestiranja."
<BR>&nbsp;&nbsp;&nbsp;&nbsp;&nbsp;"Auf", zviznu O'Tul. "To je poprilično teško za jednog novinara."
<BR>&nbsp;&nbsp;&nbsp;&nbsp;&nbsp;"Pa baš i nije toliko zapetljano." Franćeska se nasmeja. "A i izuzetno je logično. Možda ću u sledećoj karijeri biti inženjer."
<BR>&nbsp;&nbsp;&nbsp;&nbsp;&nbsp;O'Tul napraviu sebi sendvič, uze pakovanje mleka i pridruži se Franćeski za stolom. Stavila je ruku na njegovu podlakticu. "Kada već pričamo o budućim karijerama, Majkl, jesi li razmislio o svojoj?"
<BR>&nbsp;&nbsp;&nbsp;&nbsp;&nbsp;On je pogleda upitno. "O čemu to pričaš?"
<BR>&nbsp;&nbsp;&nbsp;&nbsp;&nbsp;"Nalazim se u stupici svoje uobičajene profesionalne nedoumice, dragi moj prijatelju. Moje dužnosti kao novinara u neposrednom su sukobu sa mojim osećanjima."
<BR>&nbsp;&nbsp;&nbsp;&nbsp;&nbsp;O'Tul prestade da žvaće. "Hajlman ti je rekao?"
<BR>&nbsp;&nbsp;&nbsp;&nbsp;&nbsp;Klimnula je. "Nisam glupa, Majkl. Otkrila bih pre ili kasnije. A to je velika, velika priča. Možda jedna od najvećih na misiji. Možeš li da predstaviš sebi naslov večernjih novina: 'Američki general odbija da izvrši naređenje da uništi Ramu. Direktan prenos u pet!'?"
<BR>&nbsp;&nbsp;&nbsp;&nbsp;&nbsp;General poče da se brani. "Nisam odbio. Procedura 'Trojstva' ne zahteva da ubacim kod sve dok oružje ne bude izvađeno iz kontejnera..."
<BR>&nbsp;&nbsp;&nbsp;&nbsp;&nbsp;"I bude sremno za smeštanje u nosače", dovrši Franćeska rečenicu. "Što će se dogoditi kroz otprilike osamnaest časova. Sutra izjutra, ako sam tačno izračunala... Nameravam da budem u blizini kako bih snimala taj istorijski događaj." Digla se od stola. "I, Majkl, ukoliko se to pitaš, nisam pomenula tvoju poruku Norimotu ni u jednom izveštaju. Možda ću tvoj razgovor sa njim pomenuti u svojim memoarima, ali njih neću objaviti bar u sledećih pet godina."
<BR>&nbsp;&nbsp;&nbsp;&nbsp;&nbsp;Franćeska se okrete i zagleda pravo u O'Tulove oči. "Preko noći ćeš se od međunarodnog heroja pretvoriti u propalicu, prijatelju moj. Nadam se da se vrlo, vrlo pažljivo razmotrio svoju odluku."
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
