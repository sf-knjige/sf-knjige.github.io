<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. RAMANI I ROMANI
<P>&nbsp;&nbsp;&nbsp;&nbsp;&nbsp;"Pa, šta misliš?" Nikol de Žardan ustade i lagano se okrete pred kamerom pokraj monitora. Bila je odevena u pripijenu belu haljinu napravljenu od novih rastegljivih vlakana. Donji kraj haljine dosezao je malo ispod kolena, a duge rukave je obeležavala crna traka koja joj je prolazila ispod lakta, prostirući se od ramena do zglavka. Široki, ugljeno crni pojas slagao se i sa bojom trake i sa bojom kose, kao i sa bojom njenih cipela sa visokim potpeticama. Kosa joj je bila skupljena iza glave, a zatim joj je slobodno padala gotovo do struka. Jedini nakit bila joj je zlatna teniska narukvica sa tri niske malih dijamanata koju je nosila oko levog zglavka.
<BR>&nbsp;&nbsp;&nbsp;&nbsp;&nbsp;"Izgledaš divno, maman", odgovori njena kćerka Ženevjev sa ekrana. "Nikada te nisam videla da nabaciš haljinu i da opustiš kosu. Šta je sa tvojom uobičajenom trenerkom?" Četrnaestogodišnjakinja se kliberila. "I kada počinje žurka?"
<BR>&nbsp;&nbsp;&nbsp;&nbsp;&nbsp;"U devet i trideset", odvrati Nikol. "Kasno, što je vrlo moderno. Verovatno nećemo večerati još jedno sat posle toga. Poješću nešto u hotelskoj sobi pre nego što pođem da ne bih umrla od gladi."
<BR>&nbsp;&nbsp;&nbsp;&nbsp;&nbsp;"Maman, nemoj sada da zaboraviš svoje obećanje. Prošlonedeljni Aujourd-hui kaže da će moj omiljeni pevač, Žilijen L'Klerk, biti jedan od zabavljača na prijemu. Moraš mu reći da tvoja kćerka misli kako je apsolutno božanstven!"
<BR>&nbsp;&nbsp;&nbsp;&nbsp;&nbsp;Nikol se nasmeši svojoj kćerki. "Hoću, dušo, za tebe. Iako će to verovatno biti pogrešno protumačeno. Po onome što sam čula, tvoj monsieur L'Klerk misli da su sve žene na svetu zaljubljene u njega." Zastala je na trenutak. "Gde ti je deda? Učinilo mi se da si rekla da će ti se pridružiti za par minuta."
<BR>&nbsp;&nbsp;&nbsp;&nbsp;&nbsp;"Evo me", reče Nikolin otac kada mu se lice pojavilo na ekranu pored unuke. "Upravo sam dovršavao deo svog romana o Peteru Abelaru. Nisam očekivao da tako rano pozoveš." Pjer de Žardan je sada imao šezdeset godina. Uspešnan pisac istorijskih romana tokom mnogo godina, vodio je, posle rane smrti svoje supruge, život blagoslovlen bogatstvom i postignućem. "Izgledaš zapanjujuće!" uskliknuo je kada je video svoju kćerku u večernjoj odeći. "Jesi li tu haljinu kupila u Rimu?"
<BR>&nbsp;&nbsp;&nbsp;&nbsp;&nbsp;"U stvari, papa", reče Nikol i ponovo napravi krug da bi otac mogao da vidi čitavu haljinu, "kupila sam je za Fransoazino venčanje pre tri godine. Ali, razume se, nikada nisam imala priliku da je obučem. Misliš li da je previše prosta?"
<BR>&nbsp;&nbsp;&nbsp;&nbsp;&nbsp;"Nipošto", odvrati Pjer. "U stvari, mislim da je upravo savršena za tu vrstu ekstravagancije. Ukoliko bude kao na onim velikim gala zabavama na kakve sam nekada išao, tamo će svaka žena nositi najluđu i najskuplju odeću i nakit. Isticaćeš se svojim 'prostim' crnim i belim. Naročito sa tako spuštenom kosom. Izgledaš savršeno."
<BR>&nbsp;&nbsp;&nbsp;&nbsp;&nbsp;"Hvala", reče Nikol. "Iako znam da si pristrasan, ipak volim da čujem tvoje komplimente." Pogledala je oca i kćerku, svoja jedina dva bliska druga tokom poslednjih sedam godina. "Stvarno sam neverovatno uznemirena. Ne verujem da ću biti ovoliko nervozna ni na dan kada budemo stigli do Rame. Često se na velikim zabavama kao što je ta osećam van svog elementa, a večeras imam neobičan predosećaj opasnosti koji ne umem da objasnim. Sećaš se, papa, kako sam se osećala dan pre nego što nam je pas umro kada sam bila mala."
<BR>&nbsp;&nbsp;&nbsp;&nbsp;&nbsp;Lice njenog oca postade ozbiljno. "Možda bi bolje bilo da razmisliš o tome da ostaneš u hotelu. Previše tvojih predosećaja u prošlosti bilo je tačno. Sećam se da si mi rekla da nešto nije u redu sa tvojom majkom dva dana pre nego što smo primili onu poruku..."
<BR>&nbsp;&nbsp;&nbsp;&nbsp;&nbsp;"Nije tako jak osećaj", umeša se Nikol. "A osim toga, šta bih mogla da pružim kao objašnjenje? Svi me očekuju, naročito štampa, kako kaže Franćeska Sabatini. Još je ljuta na mene zbog toga što sam odbila da joj dam lični intervju."
<BR>&nbsp;&nbsp;&nbsp;&nbsp;&nbsp;"Onda pretpostavljam da bi trebalo da ideš. Ali probaj da se malo zabaviš. Bar ovo jedno veče ne uzimaj stvari tako ozbiljno."
<BR>&nbsp;&nbsp;&nbsp;&nbsp;&nbsp;"I ne zaboravi da pozdraviš Žilijena L'Klerka", dodala je Ženevjev.
<BR>&nbsp;&nbsp;&nbsp;&nbsp;&nbsp;"Oboje ćete mi nedostajati kada dođe ponoć", reče Nikol. "Biće to prvi put da neću biti sa vama na novogodišnje veče još od 2194." Nikol zastade na trenutak, prisetivši se zajedničkih porodičnih slavlja. "Pazite se, oboje. Znate da vas mnogo volim."
<BR>&nbsp;&nbsp;&nbsp;&nbsp;&nbsp;"I ja tebe volim, maman", povikala je Ženevjev. Pjer joj mahnu u znak pozdrava.
<BR>&nbsp;&nbsp;&nbsp;&nbsp;&nbsp;Nikol isključi videofon i pogleda na časovnik. Bilo je osam sati. Još je imala na raspolaganju pun sat pre trenutka kada je trebalo da se sretne sa vozačem na recepciji. Prišla je kompjuterskom terminalu da naruči nešto za jelo. Sa nekoliko komandi zatražila je činiju mešane supe i bočicu mineralne vode. Kompjuterski monitor joj je rekao da očekuje oboje za šesnaest do devetnaest minuta.
<BR>&nbsp;&nbsp;&nbsp;&nbsp;&nbsp;Stvarno sam sva napeta večeras, pomisli Nikol dok je listala magazin Italija i čekala na hranu. Udarna tema Italije bio je intervju sa Franćeskom Sabatini. Članak je imao punih deset stranica i mora da je sadržavao dvadeset raznih fotografija "la bella signore". Intervjuista je naširoko pričao o Franćeskina dva izuzetno uspešna dokumentarna projekta (prvi o modernoj ljubavi, drugi o drogama), istakavši činjenicu, usred pitanja o seriji o drogi, da je Franćeska neprekidno pušila cigarete tokom razgovora.
<BR>&nbsp;&nbsp;&nbsp;&nbsp;&nbsp;Nikol pređe članak na brzinu, primetivši dok je čitala da postoje detalji o Franćeski na koje nikada nije obratila pažnju. Ali šta je motiviše? pitala se Nikol. Šta to ona želi? Pred kraj magazinske priče, intervjuista je pitao Franćesku za mišljenje o druge dve žene u posadi misije "Njutn". "Imam osećaj da sam u stvari jedina žena u misiji", odgovorila je Franćeska. Nikol uspori da pročita ostatak članka. "Ruski pilot Turgenjeva razmišlja i ponaša se kao muškarac, a francusko-afrička princeza Nikol de Žardan je namerno potisnula svoju ženstvenost, što je tužno, jer bi mogla da bude tako divna žena."
<BR>&nbsp;&nbsp;&nbsp;&nbsp;&nbsp;Nikol su samo blago naljutili Franćeskini slatkorečivi komentari. Zapravo su je više zabavili. Oseti nalet želje da se dokaže, ali onda ukori sebe zbog tako detinjaste reakcije. Pitaću Franćesku o tom članku kada dođe trenutak, pomisli Nikol sa osmehom. Ko zna? Možda ću je čak pitati da li je zavođenje oženjenih muškaraca kvalifikuje kao žensko."
<BR>&nbsp;&nbsp;&nbsp;&nbsp;&nbsp;Četrdesetominutna vožnja od hotela do mesta gde je upriličena zabava, u Hadrijanovoj vili, koja se nalazila na granici predgrađa Rima, nedaleko od letovališta Tivoli, protekla je u potpunoj tišini. Drugi putnik u Nikolinim kolima bio je Hiro Jamanaka, najćutljiviji od svih kosmonauta. U svom televizijskom intervjuu pre dva meseca sa Jamanakom, iznervirana Franćeska Sabatini, posle deset minuta i jednosložnih odgovora od po dve, tri reči na sva njena pitanja, upitala je Hira da li su glasine o tome da je on android istinite.
<BR>&nbsp;&nbsp;&nbsp;&nbsp;&nbsp;"Šta?" pitao je Hiro Jamanaka.
<BR>&nbsp;&nbsp;&nbsp;&nbsp;&nbsp;"Jeste li android?" ponovila je Franćeska sa obesnim osmehom.
<BR>&nbsp;&nbsp;&nbsp;&nbsp;&nbsp;"Ne", odvratio je japanski pilot, a crte su mu ostale apsolutno bez ikakvog izraza dok mu je kamera zumirala lice.
<BR>&nbsp;&nbsp;&nbsp;&nbsp;&nbsp;Kada kola skrenuše sa glavnog puta između Rima i Tivolija da bi prevezla poslednju milju do Ville Adriani, saobraćaj se zgusnu. Napredovanje je bilo vrlo sporo, ne samo zbog mnogih kola koja su vozila ljude na gala zabavuu, već i zbog stotina radoznalih posmatrača i paparaca koji su se nanizali oko uskog kolskog prolaza.
<BR>&nbsp;&nbsp;&nbsp;&nbsp;&nbsp;Nikol duboko udahnu kada je automobil konačno stigao na kružni prilaz i stao. Iza obojenog prozora videla je gomilu fotografa i reportera spremnih da se bace na svakog ko iziđe iz kola. Vrata joj se automatski otvoriše i ona polako kroči napolje, pritegavši oko sebe crni kožni mantil i trudeći se da ne zapne potpeticama.
<BR>&nbsp;&nbsp;&nbsp;&nbsp;&nbsp;"Ko je to?" začula je neki glas kako pita.
<BR>&nbsp;&nbsp;&nbsp;&nbsp;&nbsp;"Franko, ovamo, brzo - to je kosmonaut de Žardanova."
<BR>&nbsp;&nbsp;&nbsp;&nbsp;&nbsp;Dođe do naleta aplauza i sevanja mnogih bliceva. Italijanski gospodin ljubaznog izgleda priđe i uze Nikol za ruku. Ljudi su se tiskali oko nje, nekoliko mikrofona joj je gurnuto u lice i činilo se da joj je upućeno stotinu istovremenih pitanja i zahteva na četiri ili pet jezika.
<BR>&nbsp;&nbsp;&nbsp;&nbsp;&nbsp;"Zbog čega ste odbili sve lične intervjue?"
<BR>&nbsp;&nbsp;&nbsp;&nbsp;&nbsp;"Molim vas, otvorite mantil da vam vidimo haljinu."
<BR>&nbsp;&nbsp;&nbsp;&nbsp;&nbsp;"Da li vas kosmonauti poštuju kao lekara?"
<BR>&nbsp;&nbsp;&nbsp;&nbsp;&nbsp;"Zastanite na trenutak. Nasmešite se, molim."
<BR>&nbsp;&nbsp;&nbsp;&nbsp;&nbsp;"Šta mislite o Franćeski Sabatini?"
<BR>&nbsp;&nbsp;&nbsp;&nbsp;&nbsp;Nikol ne reče ništa dok je čovek iz obezbeđenja zadržavao gomilu i vodio je do električnih kola sa zastorom. Četvorosedna kola lagano su krenula uz dugački breg, ostavivši gomilu za sobom, a jedna ljubazna Italijanka u srednjim dvadesetim godinama na engleskom je objašnjavala Nikol i Hirou Jamanaki šta je to što vide oko sebe. Hadrijan, koji je vladao rimskom imperijom između 117. i 138. godine nove ere, sagradio je taj ogromni letnjikovac, rekla im je ona, zarad sopstvenog uživanja. To arhitektonsko remek-delo predstavljalo je mešavinu svih stilova gradnje koje je Hadrijan video tokom svojih putovanja do udaljenih provincija i imperator ga je lično sazdao na tri stotine jutara ravnice u podnožju brda Tiburtini.
<BR>&nbsp;&nbsp;&nbsp;&nbsp;&nbsp;Početna vožnja kolima pored drevne skupine zgrada je očevidno predstavljala sastavni deo večernje svetkovine. Same osvetljene ruševine samo su neodređeno nagoveštavale nekadašnju slavu, jer krovova uglavnom nije bilo, svi dekorativni kipovi su odneti, a sa grubih kamenih zidova poskidani su svi ukrasi. Ali do trenutka kada su kola zaobišla ruševine Kanopusa, spomenika sagrađenog oko četvrtastog bazena u egipatskom stilu (bila je to petnaesta ili šesnaesta zgrada u kompleksu - Nikol je izgubila predstavu o tačnom broju) prava razmere vile konačno su se ukazale u svoj svojoj ogromnosti.
<BR>&nbsp;&nbsp;&nbsp;&nbsp;&nbsp;Taj čovek je umro pre više od dve hiljade godina, pomisli Nikol, prisetivši se svog znanja istorije. Jedan od najpametnijih ljudi koji su ikada živeli. Vojnik, vladar, lingvista. Nasmešila se kada se prisetila priče o Antinusu. Usamljen tokom najvećeg dela svog života. Osim kratke, sveprožimajuće strasti koja se svršila tragedijom.
<BR>&nbsp;&nbsp;&nbsp;&nbsp;&nbsp;Kola zastadoše na kraju kratke staze. Devojka vodič završi svoj monolog. "Da bi poštovala Pax Romanu, produžetak svetskog mira od pre dva milenijuma, italijanska vlada, potpomognuta velikodušnim poklonima korporacija pobrojanih ispod one statue sa vaše desne strane, odlučila je 2189. da podigne savršenu repliku Hadrijanovog Marinskog teatra. Možda se sećate da smo prošli kraj ruševina originala na početku vožnje. Cilj projekta rekonstrukcije bio je da pokaže kako bi izgledala poseta delu ovog letnjikovca za imperatorovog života. Zgrada je dovršena 2193. i od tada se stalno koristi za državne ceremonije."
<BR>&nbsp;&nbsp;&nbsp;&nbsp;&nbsp;Goste su primili formalno odeveni mladi Italijani, svi podjednako visoki i zgodni, koji su ih otpratili duž prilaza, do Dvorane filozofa i kroz nju, i najzad do Marinskog teatra. Na pravom ulazu izvršena je kratka bezbednosna provera, a potom su gosti bili slobodni da idu kud ih je volja.
<BR>&nbsp;&nbsp;&nbsp;&nbsp;&nbsp;Nikol je bila očarana zgradom. Ova je u osnovi bila kružnog oblika, nekih četrdeset metara u prečniku. Vodeni prsten je odvajao unutrašnje ostrvo na kom se nalazila ugromna kuća sa pet odaja i velikim dvorištem od širokog prilaza sa ukrašenim stubovima. Nije bilo krova ni nad vodom, ni nad unutrašnjim delom prilaza, otvoreno nebo je davalo čitavom teatru divan osećaj slobode. Oko građevine gosti su se pomešali, pa su razgovarali i pili; usavršeni roboti-poslužioci kotrljali su se po okolini i nosili velike poslužavnike sa šampanjcem, vinom i drugim alkoholnim pićima. Preko dva mala mosta koji su povezivali ostrvo sa kućom i dvorištem za trem i ostatak građevine, Nikol ugleda desetak ljudi, sve odevene u belo, koji su radili na bifeu za posluživanje večere.
<BR>&nbsp;&nbsp;&nbsp;&nbsp;&nbsp;Neka pozamašna plavuša i njen mali, bačvasti, veseli muž, ćelavac sa parom staromodnih naočara, žustro su prilazili Nikol sa nekih tridesetak stopa udaljenosti. Nikol se pripremi za predstojeći udar, otpivši mali gutljaj koktela od šampanjca i vina od ribizle koji joj je nekoliko minuta ranije dao neobično uporan robot.
<BR>&nbsp;&nbsp;&nbsp;&nbsp;&nbsp;"Oh, madam de Žardan", reče čovek, mašući joj i hitro joj se približavajući. "Naprosto moramo da porazgovaramo sa vama. Moja žena je jedan od vaših najvećih obožavalaca." Počeo je da hoda uporedo sa Nikol i mahnuo svojoj ženi. "Dođi, Ćećilija", povikao je, "imam je."
<BR>&nbsp;&nbsp;&nbsp;&nbsp;&nbsp;Nikol duboko udahnu i prisili sebe da se široko nasmeši. Biće to jedna od onih večeri, rekla je sebi.
<BR>&nbsp;&nbsp;&nbsp;&nbsp;&nbsp;Najzad, mislila je Nikol, možda ću imati nekoliko minuta mira i tišine. Sedela je sama, leđa namerno okrenutih vratima, za stočićem u uglu odaje. Odaja se nalazila u najdaljem delu ostrvske kuće na sredini Marinskog teatra. Nikol je dovršila poslednjih nekoliko zalogaja obeda, a onda ih je sprala sa malo vina.
<BR>&nbsp;&nbsp;&nbsp;&nbsp;&nbsp;Uzdahnula je, pokušavajući bez uspeha da se priseti bar polovine ljudi koje je upoznala u poslednjih pola sata. Bila je poput omiljene fotografije, dodavali su je od osobe do osobe i svi su joj se divili. Grlili su je, ljubili, grabili, štipali, flertovali sa njom (i muškarci i žene), čak ju je neki bogati švedski brodograditelj zaprosio i pozvao je u svoj "zamak" pokraj Geteborga. Nikol jedva da je rekla koju reč ma kome od njih. Lice ju je bolelo od uglađenog smeškanja i malo joj se vrtelo od koktela vina i šampanjca.
<BR>&nbsp;&nbsp;&nbsp;&nbsp;&nbsp;"Tako mi glave na ramenima", čula je kako iza nje govori poznati glas, "verujem da dama u beloj haljini nije niko drugi do moja koleginica kosmonaut, ledena princeza lično, madam Nikol de Žardan." Nikol se okrete i vide kako se prema njoj tetura Ričard Vejkfild. Sudario se sa stolom, posegao za stolicom da održi ravnotežu i samo što joj se nije srušio u krilo.
<BR>&nbsp;&nbsp;&nbsp;&nbsp;&nbsp;"Izvini", nasmešio se i nekako uspeo da sedne pokraj nje. "Bojim se da sam popio malo više džina i tonika." Ispio je veliki gutljaj iz čaše koja je nekim čudom ostala neprolivena u njegovoj desnici. "A sada", reče i namignu, "ako ne mariš, malo ću da odremam pre delfinske predstave."
<BR>&nbsp;&nbsp;&nbsp;&nbsp;&nbsp;Nikol se nasmeja kada Ričardova glava uz pljesak udari o sto i kad ovaj poče da glumi nesvesticu. Nakon jednog trenutka šaljivo se nagla i digla mu jedan kapak. "Ako nemaš ništa protiv, drugar, nemoj da se onesvestiš dok mi ne objasniš onaj deo o delfinskoj predstavi."
<BR>&nbsp;&nbsp;&nbsp;&nbsp;&nbsp;Uz veliki napor Ričard sede i zakoluta očima. "Hoćeš da kažeš da ne znaš? Ti, koja uvek znaš sve planove i sve procedure? Nije moguće."
<BR>&nbsp;&nbsp;&nbsp;&nbsp;&nbsp;Nikol dokrajči vino. "Ozbiljno, Vejkfilde. O čemo to pričaš?"
<BR>&nbsp;&nbsp;&nbsp;&nbsp;&nbsp;Ričard otvori jedan od malih prozora i proturi ruku kroz njega, pokazavši bazen koji je okruživao kuću. "Veliki dr Luiđi Bardolini ovde je sa svojim inteligentnim delfinima. Franćeska će ga predstaviti za petnaestak minuta." Piljio je u Nikol sa divljim izrazom. "Dr Bardolini će pokazati, ovde i večeras", povikao je, "da njegovi delfini mogu da prođu prijemni ispit na fakultetu."
<BR>&nbsp;&nbsp;&nbsp;&nbsp;&nbsp;Nikol se povuče nazad i pažljivo zagleda u kolegu. Stvarno je pijan, pomislila je. Možda se i on oseća van elementa kao ja.
<BR>&nbsp;&nbsp;&nbsp;&nbsp;&nbsp;Ričard je sada napeto gledao kroz prozor. "Ova žurka je stvarno zoo-vrt, zar ne?" rekla je Nikol posle dugog ćutanja. "Gde su samo našli..."
<BR>&nbsp;&nbsp;&nbsp;&nbsp;&nbsp;"To je to", prekide je naglo Vejkfild i trijumfalno tresnu rukom o sto. "Zbog toga mi mesto izgleda toliko poznato od trenutka kada smo ušli." Bacio je pogled na Nikol, koja ga je gledala kao da je sišao s uma. "To je minijaturni Rama, zar ne vidiš?" Skočio je na noge, nesposoban da zazdrži zadovoljstvo zbog svog otkrića. "Voda koja okružuje kuću je Cilindrično more, tremovi predstavljaju Središnju niziju, a mi, draga gospo, sedimo u gradu Njujorku."
<BR>&nbsp;&nbsp;&nbsp;&nbsp;&nbsp;Nikol je počela da shvata, ali nije mogla da sustigne hitre misli Ričarda Vejkfilda. "A šta dokazuje sličnost konstrukcije?" pitao je on glasno. "Šta to znači da su ljudski arhitekti pre dve hiljade godina sazdali teatar držeći se istih načela kao što su ona koja su korišćena na ramanskom brodu? Sličnost prirode? Sličnost kultura? Apsolutno ne."
<BR>&nbsp;&nbsp;&nbsp;&nbsp;&nbsp;Zastao je, svestan da ga Nikol napeto gleda. "Matematika", rekao je strasno. Zbunjeni izraz mu je kazivao da ga ona još ne razume u potpunosti. "Matematika", kazao je ponovo, iznenada zapanjujuće lucidan. "U tome je ključ. Ramanci gotovo sigurno nisu izgledali kao mi i očigledno su evoluirali na svetu koji se uveliko razlikuje od Zemlje. Ali mora da su razumeli istu matematiku kao i Rimljani."
<BR>&nbsp;&nbsp;&nbsp;&nbsp;&nbsp;Lice mu se ozarilo. "Ha!" ponovo je povikao i naterao Nikol da poskoči. Bio je zadovoljan sobom. "Ramani i Romani. Oko toga se sve večeras vrti. A na nekom stepenu razvoja između to dvoje je homo sapiens modernog vremena."
<BR>&nbsp;&nbsp;&nbsp;&nbsp;&nbsp;Nikol je vrtela glavom dok je Ričard uživao u radosti svoje domišljatosti. "Ne shvataš, draga gospo?" rekao je i pružio joj ruku da joj pomogne da ustane sa svog mesta. "Onda možda ti i ja treba da pođemo da gledamo delfinsku predstavu, a ja ću ti pričati o Ramancima tamo i Rimljanima ovde, o kupusu i kralju, o dam-di-dam i pečatnom vosku i o tome da li svinje imaju krila."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
