<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38. POSETIOCI
<P>&nbsp;&nbsp;&nbsp;&nbsp;&nbsp;Majušni robot krupnim koracima iziđe na svetlo i izvuče mač iz korica. Engleska vojska je stigla pred Arfler.
<BR>
<BR>&nbsp;&nbsp;&nbsp;&nbsp;&nbsp;Još jednom na prodor, mili prijatelji,
<BR>&nbsp;&nbsp;&nbsp;&nbsp;&nbsp;Na juriš još jednom, ili preplavite
<BR>&nbsp;&nbsp;&nbsp;&nbsp;&nbsp;Zid leševima engleskim. U miru
<BR>&nbsp;&nbsp;&nbsp;&nbsp;&nbsp;Čoveku ništa nije priličnije
<BR>&nbsp;&nbsp;&nbsp;&nbsp;&nbsp;No tiha skromnost, smernost. Ali kada
<BR>&nbsp;&nbsp;&nbsp;&nbsp;&nbsp;Oluja rata u uhu nam jekne,
<BR>&nbsp;&nbsp;&nbsp;&nbsp;&nbsp;Bud'te tigrovi, napnite mišiće...
<BR>
<BR>&nbsp;&nbsp;&nbsp;&nbsp;&nbsp;Henri V, novi kralj Engleske, produži da bodri svoje imaginarne vojnike. Nikol se smešila dok je slušala. Provela je skoro čitav sat prateći Vejkfildovog princa Hala od razvrata njegove mladosti, preko bojnih polja na kojima se sukobljavao sa Hotspurom i drugim pobunjenicima, pa sve do prestola Engleske. Nikol je samo jednom čitala tri drame o Henriju, a to je bilo pre više godina, ali je bila vrlo upoznata sa tim istorijskim razdobljem zbog svoje životne opčinjenosti Jovankom Orleankom.
<BR>&nbsp;&nbsp;&nbsp;&nbsp;&nbsp;"Šekspir te je pretvorio u nešto što nikada nisi bio", reče ona glasno malom robotu kada se nagla da ugura Ričardovu palicu u otvor za isključivanje. "Bio si ratnik, svakako, protiv toga niko ne bi mogao ništa da kaže. Ali bio si isto tako hladan i bezdušan osvajač. Naterao si Normandiju da krvari pod tvojim silničkim jarmom. Gotovo si ugasio život u Francuskoj."
<BR>&nbsp;&nbsp;&nbsp;&nbsp;&nbsp;Nikol se nervozno nasmeja sebi. Evo me, pomisli ona, kako razgovaram sa neživim keramičkim princom visokim dvadeset centimetara. Prisetila se osećanja beznađa od pre jednog sata kada je ponovo pokušala da smisli način da pobegne. Okolnost da joj vreme ističe bila je pojačana kada je ispila pretposlednji gutljaj vode. Ah, dobro, pomisli ona i opet se okrete princu Halu, to je bar bolje od samosažaljevanja.
<BR>&nbsp;&nbsp;&nbsp;&nbsp;&nbsp;"A šta još umeš, mali moj prinče?" upita Nikol. "Šta biva ako ubacim iglu u prorez označen sa 'R'?"
<BR>&nbsp;&nbsp;&nbsp;&nbsp;&nbsp;Robot se aktivirao, napravio nekoliko koraka i najzad prišao njenom levom stopalu. Posle dugog ćutanja princ Hal progovori, ne bogatim glasom glumca koji je koristio tokom ranijih recitala, već Vejkfildovim britanskim tonom. "'R' znači razgovor, prijateljice moja, a ja raspolažem popriličnim repertoarom. Ali ne govorim dok najpre ti nešto ne kažeš."
<BR>&nbsp;&nbsp;&nbsp;&nbsp;&nbsp;Nikol se nasmeja. "U redu, prinče Hale", reče ona posle kratkog razmišljanja, "pričaj mi o Jovanki Orleanki."
<BR>&nbsp;&nbsp;&nbsp;&nbsp;&nbsp;Robot je oklevao, a zatim se namrštio. "Bila je veštica, draga gospo, spaljena na lomači u Ruanu deceniju posle moje smrti. Tokom moje vladavine, severom Francuske upravljale su moje armije. Ta francuska veštica, tvrdeći da ju je poslao Bog..."
<BR>&nbsp;&nbsp;&nbsp;&nbsp;&nbsp;Nikol prestade da sluša i trže glavu kada senka pređe preko nje. Učinilo joj se da je ugledala nešto kako preleće krov ambara. Srce poče da joj mahnito lupa. "Ovde. Ovde sam", povika ona iz sveg glasa. Princ Hal je u pozadini mrmorio kako je uspeh Jovanke Orleanke imao za tužnu posledicu povratak njegovih osvajačkih snaga u oblast Francuske. "Tako engleski. Tako tipično engleski", reče Nikol kada je još jednom ugurala iglu u dugme za isključivanje princa Hala.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije senka je bila ogromna i potpuno je zamračila dno jame. Nikol diže pogled i srce joj se zaustavi pod grlom. Nadneseno nad jamom, raširenih lepetavih krila, nalazilo se džinovsko stvorenje nalik na pticu. Nikol se trže i vrisnu i protiv svoje volje. Stvorenje proturi vrat u jamu i ispusti skupinu glasova. Zvuci su bili oštri, pa ipak blago melodični. Nikol je ostala paralizovana. Stvorenje ispusti gotovo istu skupinu glasova, a zatim pokuša - bez uspeha, jer su mu krila bila prevelika - da se lagano spusti u usku jamu.
<BR>&nbsp;&nbsp;&nbsp;&nbsp;&nbsp;Tokom tog kratkog razdoblja Nikol, čiji je traumatski užas ustupio mesto normalnom strahu, poče da proučava ogromnog letećeg tuđina. Njegovo lice, osim dva blaga oka koja su bila duboko plava i okružena smeđim prstenom, podsećalo ju je na pterodaktile koje je videla u francuskom muzeju istorije prirode. Kljun je bio prilično dug i povijen. Usta su bila bezuba, a na obe kandže, podužno simetrične oko trupa, bilo je po četiri oštra prsta.
<BR>&nbsp;&nbsp;&nbsp;&nbsp;&nbsp;Nikol proceni da je masa avijana oko stotinu kilograma. Njegovo telo, izuzev lica i kljuna, krajeva krila i kandži, bilo je prekriveno gustim, crnim materijalom koji je podsećao na somot. Kada je postalo jasno da avijan neće moći da sleti na dno jame, ovaj ispusti dve oštre note, podiže se i nestade.
<BR>&nbsp;&nbsp;&nbsp;&nbsp;&nbsp;Nikol se nije pokrenula tokom prvog minuta pošto je stvorenje otišlo. Onda je sela i pokušala da pribere misli. Adrenalin izazvan strahom i dalje joj je kružio telom. Pokušala je da razmisli racionalno o onome što je videla. Prva misao bila je da je stvar biot, poput svih ostalih pokretnih stvorenja ranije viđenih na Rami. Ako je to biot, reče ona sebi, onda je izuzetno usavršen. Predstavila je sebi ostale biote koje je videla, kao i rakove sa Južne hemisfere, odnosno široku skupinu raznolikih neobičnih tvorevina koje je snimila prva ramanska ekspedicija. Nikol nije mogla da ubedi sebe da je avijan biot. Bilo je nečega u vezi sa očima...
<BR>&nbsp;&nbsp;&nbsp;&nbsp;&nbsp;Ona začu lepet krila u daljini i telo joj se napregnu. Nikol se skupi u senovitom uglu baš kada je ogromno leteće telo ponovo zamračilo svetlo u jami. Ne, bila su tu dva tela. Prvi avijan se vratio sa pratiocem, poprilično većim od njega. Nova ptica proturi vrat dole i zagleda se u Nikol svojim plavim očima dok je visila nad jamom. Onda ispusti zvuk, glasniji i manje melodičan od prethodnih, a zatim nakrenu vrat da bi pogledala pratioca. Dok su dva avijana nadugačko i naširoko brbljala, Nikol primeti da je ovaj novi prekriven glatkom površinom, poput linoleuma, ali da u svim ostalim pogledima, izuzev po veličini, odgovara prvom posetiocu. Posle dužeg vremena nova ptica se podiže i neobični par slete na ivicu jame, i dalje brbljajući. Ćutke su posmatrali Nikol minut ili dva. A onda, posle kratkog razgovora, nestadoše.
<BR>&nbsp;&nbsp;&nbsp;&nbsp;&nbsp;Nikol je bila iscrpljena posle napada straha. Nekoliko minuta pošto su je leteći posetioci napustili, skupila se i zaspala u uglu jame. Čvrsto je spavala nekoliko sati. Probudio ju je glasni zvuk, prasak koji stade da odzvanja ambarom poput pucnja vatrenog oružja. Probudila se brzo, ali nije čula više neobjašnjivih zvukova. Telo ju je podsećalo da je gladna i žedna. Izvukla je ono što joj je preostalo od hrane. Da napravim dva malecka obroka od ovoga? - upita se ona umorno, ili da sve pojedem sada i da prihvatim štagod mi sledi?
<BR>&nbsp;&nbsp;&nbsp;&nbsp;&nbsp;Uz dubok uzdah, Nikol odluči da dovrši preostalu hranu i vodu u jednom poslednjem obroku. Mislila je da bi joj to dvoje moglo pružiti dovoljno snage da privremeno zaboravi na glad. Grešila je. Dok je Nikol ispijala poslednji gutljaj vode iz boce, um su joj bombardovale slike flaša izvorske vode koje su ona i njena porodica uvek imale za stolom u Bovoau.
<BR>&nbsp;&nbsp;&nbsp;&nbsp;&nbsp;Iz daljine se začu novi glasni prasak kada je Nikol završila obrok. Ona zastade da oslušne, ali ponovo je zavladala tišina. Mislima su joj preovlađivale zamisli o bekstvu, koje su sve na neki način uključivale avijane da joj pomognu da iziđe iz jame. Bila je besna na sebe što nije pokušala da komunicira sa njima dok je imala priliku. Nikol se nasmeja sebi. Razume se, mogle su odlučiti da me pojedu. Ali ko zna da li je umiranje od gladi bolje nego da te pojedu.
<BR>&nbsp;&nbsp;&nbsp;&nbsp;&nbsp;Nikol je bila ubeđena da će se avijani vratiti. Možda joj je sigurnost bila pojačana bezizlaznošću njenog položaja, ali ona svejedno poče da pravi planove šta da radi kada se budu vratili. Zamišljala je sebe kako govori: Zdravo. Ustaće ispruženog dlana i hrabro otići do središta jame, pravo ispod nadnetog stvorenja. Nikol će zatim upotrebiti posebnu skupinu gestova da bi prenela poruku o svojoj muci - pokazujući naizmenično najpre sebe, a zatim jamu, saopštiće im da ne može da pobegne; mašući prema avijanima i krovu ambara zamoliće ih za pomoć.
<BR>&nbsp;&nbsp;&nbsp;&nbsp;&nbsp;Dva glasna, oštra zvuka vratiše Nikol u stvarnost. Posle kratke pauze ona začu još jedan prasak. Nikol stade da pretražuje kroz poglavlje "Okolina" u svom kompjuterizovanom Atlasu Rame, a zatim se nasmeja sebi što nije smesta shvatila šta se dešava. Glasni zvuci označavali su lomljenje leda dok se Cilindrično more topilo od dna. Rama se i dalje nalazio unutar orbite Venere (iako ga je, neznano Nikoli, poslednji letni manevar smestio na putanju čija se udaljenost od Sunca sada ponovo povećavala) i Sunčev doprinos je najzad podigao temperaturu u Rami iznad tačke mržnjenja vode.
<BR>&nbsp;&nbsp;&nbsp;&nbsp;&nbsp;Atlas je upozoravao na silovite olujne vetrove, uragane što će ih stvoriti toplotna nestabilnost atmosfere koja će uslediti po topljenju mora. Nikol ode do središta jame. "Hajde, ptice, ili već šta ste", povika ona. "Dođite, izbavite me, dajte mi priliku da pobegnem."
<BR>&nbsp;&nbsp;&nbsp;&nbsp;&nbsp;Ali avijani se nisu vratili. Nikol je sedela budna u uglu tokom deset časova, lagano klonući, dok je učestanost glasnih prasaka najpre dostigla vrhunac, a zatim postepeno slabila. Vetar poče da duva. Najpre je to bio samo lahor, ali do trenutka kada je pucanje leda koji se lomi prestalo, pretvorio se u buru. Nikol se potpuno obeshrabrila. Dok je ponovo padala u san rekla je sebi da će se verovatno probuditi još najviše jedan do dva puta.
<BR>&nbsp;&nbsp;&nbsp;&nbsp;&nbsp;Vetar je šibao Njujork dok je uragan besneo satima. Nikol se beživotno skupila u uglu. Slušala je urlanje vetra i setila se sedenja u skijaškoj kućici tokom mećave u Koloradu. Pokušala je da se priseti ugodnosti skijanja, ali nije mogla. Glad i iscrpljenost oslabili su joj i maštu. Nikol je sedela vrlo mirno, uma bez ikakvih misli izuzev što se povremeno pitala kako bi to izgledalo umreti.
<BR>&nbsp;&nbsp;&nbsp;&nbsp;&nbsp;Nije mogla da se seti da je zaspala, ali sa druge strane nije mogla da se seti ni buđenja. Um joj je govorio da je nešto upalo u njenu rupu. Ponovo je bilo mračno. Nikol ispuza iz svog kraja jame prema kraju sa hrpom metala. Nije upalila svetiljku. Naletela je na nešto i trgla se, a zatim ga je opipala rukama. Predmet je bio veliki, krupniji od košarkaške lopte. Spoljašnjost mu je bila glatka i bio je ovalnog oblika.
<BR>&nbsp;&nbsp;&nbsp;&nbsp;&nbsp;Nikol postade napetija. Našla je svetiljku u letačkom kombinezonu i obasjala predmet. Bio je beličast i jajastog oblika. Pažljivo ga je pregledala. Kada ga je jako pritisla, malo se ugnuo pod pritiskom. Mogu li ga pojesti? - upita je njen um; glad joj je bila toliko oštra da nije brinula o tome šta bi joj to moglo učiniti.
<BR>&nbsp;&nbsp;&nbsp;&nbsp;&nbsp;Nikol izvadi nož i uz teškoće uspe da napravi zasek. Grozničavo je odrezala parče i ugurala ga u usta. Bilo je bez ikakvog ukusa. Nikol ga ispljunu i poče da plače. Besno je šutnula predmet i ovaj se otkotrlja. Učini joj se da je čula nešto. Nikol posegnu i jako ga gurnu, ponovo ga prevrte. Da, reče ona sebi, da. Bio je to zvuk mućkanja.
<BR>&nbsp;&nbsp;&nbsp;&nbsp;&nbsp;Sečenje spoljašnjeg dela njenim nožem bilo je sporo. Posle nekoliko minuta Nikol uze svoju medicinsku opremu i poče da obrađuje predmet moćnim skalpelom. Štagod da je predstavljao, predmet je bio napravljen od tri različita i jasno razdvojena sloja. Omotač je bio čvrst, poput kože fudbalske lopte, i relativno težak za rukovanje. Zatim je sledila meka, vlažna, bogata, plava masa koja je po sastavu podsećala na dinju. Unutra, u središtu, bilo je nekoliko decilitara zelenkaste tečnosti. Drhteći od iščekivanja, Nikol zaroni sakupljene šake u prorez i prinese tečnost usnama. Ova je bila čudnog, medicinskog ukusa, ali delovala je osvežavajuće. Otpila je dva žustra gutljaja, a onda su se umešale godine njenog medicinskog školovanja.
<BR>&nbsp;&nbsp;&nbsp;&nbsp;&nbsp;Boreći se protiv želje da pije još, Nikol ubaci sondu svog spektrometra mase da izvrši analizu hemijskog sastava. Toliko je žurila da je napravila grešku sa prvim uzorkom i morala je da ponovi proces. Kada su se rezultati analize pojavili na malom modularnom monitoru koji se mogao povezati sa bilo kojim od njenih instrumenata, Nikol poče da plače od sreće. Tečnost je neće otrovati. Naprotiv, bila je bogata belančevinama i mineralima u onim vrstama hemijskih veza koje je njeno telo moglo procesirati.
<BR>&nbsp;&nbsp;&nbsp;&nbsp;&nbsp;"Dobro, dobro!" povika Nikol glasno. Brzo je ustala i gotovo se onesvestila. Sada pažljivije, sela je na kolena i započela gozbu svog života. Pila je tečnost i jela vlažno meso dok joj stomak nije bio pun do vrha. Onda je usnula dubokim, zadovoljnim snom.
<BR>&nbsp;&nbsp;&nbsp;&nbsp;&nbsp;Nikolina osnovna briga kada se probudila bila je da odredi količinu "mana dinje", kako ju je nazvala, koja joj je stajala na raspolaganju. Bila je halapljiva, i znala je to, ali to je već pripadalo prošlosti. Sada joj je bilo potrebno da preraspodeli mana dinju sve dok nekako ne bude mogla da obezbedi pomoć avijana.
<BR>&nbsp;&nbsp;&nbsp;&nbsp;&nbsp;Nikol pažljivo izmeri dinju. Ukupna težina bila joj je prvobitno gotovo deset kilograma, ali sada je preostalo nešto više od osam. Procenila je da nejestivi spoljašnji deo iznosi približno dva kilograma, što joj je ostavljalo šest kilograma hrane, podeljenih približno ravnomerno između tečnosti i bogatog plavog mesa. Da vidimo, pomisli ona, tri kilograma tečnosti znači...
<BR>&nbsp;&nbsp;&nbsp;&nbsp;&nbsp;Nikolino razmišljanje prekide ponovno pojavljivanje svetlosti. Da, reče ona sebi, bacivši pogled na ručni sat, tačno na vreme, sa uobičajenim sekularnim pomakom. Digla je pogled sa sata i prvi put ugledala jajoliki predmet pri punoj svetlosti. Prepoznavanje je bilo trenutno. Oh, moj Bože, pomisli Nikol dok je prilazila i prevlačila prstima preko smeđih linija što su se migoljile preko krem-bele površine. Gotovo sam zaboravila. Posegla je u svoj letački kombinezon i izvadila uglačani kamen koji joj je Omeh dao tokom novogodišnje večeri u Rimu. Upiljila se u njega, a zatim bacila pogled na ovalni predmet u jami. Oh, moj Bože, ponovi Nikol.
<BR>&nbsp;&nbsp;&nbsp;&nbsp;&nbsp;Vratila je kamen u džep i izvadila malu zelenu bocu. "Ronata će znati kada je vreme da pije", čula je ponovo reči svog pradede. Nikol sede u ugao i isprazni bočicu jednim gutljajem.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
