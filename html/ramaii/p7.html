<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. ODNOSI SA MEDIJIMA
<P>&nbsp;&nbsp;&nbsp;&nbsp;&nbsp;Samotni orao lebdeo je visoko povrh močvara pri ranoj jutarnjoj svetlosti. Uplovio je u struju vetra koja je dolazila sa okeana i zaputio se na sever duž obale. Daleko pod orlom, počev od svetlosmeđeg i belog peska pokraj okeana, pa preko mreže ostrva, reka i zaliva koja se pružala miljama u pravcu zapadnog obzorja, vodio je, kroz travnato i močvarno zemljište, neprekidni lanac raznolikih zdanja povezanih popločanim putevima. Sedamdeset pet godina ranije, kosmodrom "Kenedi" predstavljao je jedno od šest mesta na Zemlji gde su se putnici prekrcavali iz brzih vozova i aviona u šatlove koji su vodili do neke svemirske stanice na NZO (niskoj Zemljinoj orbiti). Ali Veliki Haos pretvorio je kosmodrom u avetinjski podsetnik na nekada procvalu kulturu. Njegovi portali i prolazi bili su godinama prepušteni travi, morskim pticama, aligatorima i sveprisutnim insektima Srednje Floride.
<BR>&nbsp;&nbsp;&nbsp;&nbsp;&nbsp;Tokom šezdesetih godina dvadeset drugog veka, posle oko dve decenije potpune atrofije, kosmodrom je postepeno oživljavan. Najpre je bio korišćen kao aerodrom, da bi potom opet prerastao u opšte transportno središte koje je opsluživalo atlantsku obalu Floride. Kada je sredinom sedamdesetih godina ponovo počelo lansiranje raketa, bilo je sasvim prirodno da se vrate u upotrebu stare lansirne rampe u "Kenediju". Do decembra 2199. više od polovine starog kosmodroma bilo je renovirano kako bi se mogao obavljati sve življi saobraćaj između Zemlje i svemira.
<BR>&nbsp;&nbsp;&nbsp;&nbsp;&nbsp;Sa jednog od prozora svoje privremene kancelarije Valerij Borzov posmatrao je kako veličanstveni orao elegantno klizi ka gnezdu pri vrhu krošnje jednog od retkih visokih stabala u centru. Voleo je ptice. Godinama su ga već očaravale, još od ranog dečaštva u Kini. U jednom od svojih najživljih snova general Borzov živeo je na nekoj čudesnoj planeti gde je nebo vrvelo od letećih stvorenja. Još se sećao kako je pitao oca da li je u prvoj letelici Rama bilo letećih biota; odričan odgovor silno ga je razočarao.
<BR>&nbsp;&nbsp;&nbsp;&nbsp;&nbsp;General Borzov začuo je zvuk nekog velikog transportnog vozila i okrenuo se prema prozoru koji je gledao na zapad. Sa naspramne strane, ispred hangara za testiranje, iz opitnog kompleksa izlazio je pogonski modul koji će se koristiti kod obe letelice iz misije "Njutn"; nalazio se na ogromnoj platformi koja se kretala na nizu tračnica. Opravljeni modul, koji je bio vraćen na podsistemsko testiranje zbog problema sa kontrolorom jona, biće ukrcan tog popodneva u teretni šatl i prebačen u odeljenje za montažu letelica u svemirskoj stanici NZO-2, gde će biti ponovo postavljen na svoje mesto pre konačnog isprobavanja celog vozila neposredno pre Božića. Obe letelice koje će se koristiti u misiji "Njutn" trenutno su bile podvrgavane završnim proverama i isprobavanjima na NZO-2. Sve simulacione vežbe za kosmonaute, međutim, bile su izvođene na NZO-3 uz pomoć rezervne opreme. Kosmonauti će početi da koriste stvarne letačke sisteme na NZO-2 tek na nedelju dana pre lansiranja.
<BR>&nbsp;&nbsp;&nbsp;&nbsp;&nbsp;Na južnoj strani hangara jedan elektrobus zaustavio se ispred zgrade sa kancelarijama i iz njega je izišla mala skupina ljudi. Među njima se nalazila i jedna plavuša u žutoj bluzi sa dugačkim rukavima, dezeniranoj uspravnim prugama, i pantalonama od crne svile. Gracioznim hodom uputila se ka ulazu u zgradu. General Borzov zadivljeno ju je posmatrao iz daljine, prisetivši se da je Franćeska bila uspešan maneken pre no što je postala televizijski novinar. Zapitao se šta je to, u stvari, što ona želi i zašto je insistirala da se nasamo vidi sa njim pre medicinskog brifinga tog jutra.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije pozdravio ju je na ulazu u svoju kancelariju. "Dobro jutro, sinjora Sabatini", reče on.
<BR>&nbsp;&nbsp;&nbsp;&nbsp;&nbsp;"I dalje ste tako formalni, generale?" uzvrati ona, nasmejavši se. "Čak i kada nema nikog drugog sa nama? Vi i dva Japanca jedini ste članovi ekipe koji odbijaju da me oslovljavaju imenom - Franćeska." Primetila je da je on nekako neobično posmatra. Osmotrila je svoju odeću da proveri da li je sa njom sve u redu. "U čemu je stvar?" upita ga ona posle kratkog oklevanja.
<BR>&nbsp;&nbsp;&nbsp;&nbsp;&nbsp;"Mora da je u pitanju vaša bluza", uzvrati kao iz topa general Borzov. "Za trenutak mi se javio neodoljiv utisak da ste vi tigar koji se sprema da se baci na nesrećnu antilopu ili gazelu. Možda je to stoga što me već stiže starost. Ili je moj um počeo da se poigrava sa mnom." On je pozva da uđe u kancelariju.
<BR>&nbsp;&nbsp;&nbsp;&nbsp;&nbsp;"Bilo je već muškaraca koji su mi govorili da ličim na mačku. Ali ne i na tigra." Franćeska sede na stolicu pokraj generalovog stola. Na licu joj se pojavi vragolast osmeh. "Ja sam, međutim, samo bezazlena, šarena mačkica."
<BR>&nbsp;&nbsp;&nbsp;&nbsp;&nbsp;"Ne verujem vam ni za trenutak", zakikota se Borzov. "Vi se možete opisati mnogim pridevima, Franćeska, ali među njima svakako ne bi bio 'bezazlena'." On najednom postade veoma poslovan. "Šta, dakle, mogu da učinim za vas? Kazali ste da ima nešto veoma važno o čemu biste želeli da porazgovaramo i što je krajnje neodložno."
<BR>&nbsp;&nbsp;&nbsp;&nbsp;&nbsp;Franćeska izvadi veliki list hartije iz svoje meke aktovke i pruži ga generalu Borzovu. "Evo plana medijskog pokrivanja projekta", reče ona. "Podrobno sam ga razmotrila tek juče sa uredom za izveštavanje javnosti i svetskim televizijskim mrežama. Obratite pažnju na to da je do sada urađeno samo pet iscrpnih ličnih intervjua sa kosmonautima. Još četiri su prvobitno bila predviđena za ovaj mesec. Ali takođe primetite da kada ste postojećem nizu vežbi dodali još tri dana simulacije, to ste učinili nauštrb vremena planiranog za intervjuisanje Vejkfilda i Turgenjeve."
<BR>&nbsp;&nbsp;&nbsp;&nbsp;&nbsp;Zastala je za trenutak kako bi se uverila da je on prati. "Još možemo da obavimo stvar sa Takagišijem sledeće subote, a O'Tula ćemo snimiti na Badnje veče u Bostonu. Ali i Ričard i Irina tvrde da više nemaju vremena za intervjue. Osim toga, i dalje smo suočeni sa jednim starim problemom; za vas i Nikol uopšte nije određen termin..."
<BR>&nbsp;&nbsp;&nbsp;&nbsp;&nbsp;"Insistirali ste da se vidimo ovog jutra u 7:30 kako bismo se dogovorili oko rasporeda za medijsko pokrivanje misije", prekide je Borzov glasom koji je jasno stavljao do znanja da ovim aktivnostima pridaje određenu važnost.
<BR>&nbsp;&nbsp;&nbsp;&nbsp;&nbsp;"Između ostalog", uzvrati Franćeska nonšalantno. Prešla je preko prećutne kritike u njegovom komentaru. "Ispitivanje javnog mnjenja pokazuje da od svih učesnika ove misije publika pokazuje najveće zanimanje za vas, mene, Nikol de Žardan i Dejvida Brauna. Do sada nisam uspela da ugovorim lični intervju sa vama, a madam de Žardan kaže da ona uopšte ne namerava da mi ga da. Televizijskim kompanijama se to baš ne dopada. Ono što je trebalo da uradim pre lansiranja ostaće nepotpuno. Potrebna mi je stoga vaša pomoć."
<BR>&nbsp;&nbsp;&nbsp;&nbsp;&nbsp;Franćeska pogleda generala Borzova u oči. "Tražim da opozovete dodatne simulacije, da odredite termin ličnog intervjua sa vama i da se kod Nikol zauzmete za mene."
<BR>&nbsp;&nbsp;&nbsp;&nbsp;&nbsp;General nabra veđe. Franćeskina drskost razljutila ga je i ozlojedila. Poželeo je da joj kaže kako utvrđenje termina za lične video intervjue ne stoji baš visoko na njegovom sisku prioriteta. Ali nešto ga je nagnalo da se uzdrži. Kako šesto čulo tako i dugotrajno iskustvo naveli su ga da ne reaguje, budući da je osetio da se iza Franćeskinih reči krije još nešto. Odlučio je da dobije na vremenu tako što će promeniti temu.
<BR>&nbsp;&nbsp;&nbsp;&nbsp;&nbsp;"Uzgred, moram vam reći da me sve više brine ekstravagantnost dočeka nove godine koji priređuju vaši prijatelji iz italijanske vladino-poslovne koalicije. Znam da smo se saglasili na početku treninga da ćemo, kao grupa, izvršiti tu društvenu obavezu. Ali nisam ni slutio da će stvar biti najavljena kao doček stoleća, kako je to učinjeno prošle nedelje u jednom od američkih časopisa o poznatim ličnostima. Vi znate sve te ljude. Zar ne možete da učinite nešto da se sve malo primiri?"
<BR>&nbsp;&nbsp;&nbsp;&nbsp;&nbsp;"Taj gala doček bio je druga stavka na mom spisku", odvrati Franćeska, vešto prešavši preko prekora u njegovoj opaski. "I tu mi je potrebna vaša pomoć. Četiri kosmonauta iz misije 'Njutn' sada tvrde da nemaju nameru da budu prisutni, a dvoje ili troje je nagovestilo da će možda imati druge obaveze - iako još u martu obećano naše prisustvo na dočeku. Takagiši i Jamanaka žele da proslave praznik sa svojim porodicama u Japanu, a Ričard Vejkfild mi kaže da je rezervisao aranžman za ronjenje na Kajmanskim ostrvima. A tu je ponovo i ona Francuskinja koja naprosto izjavi da ne dolazi i odbije da pruži bilo kakvo objašnjenje."
<BR>&nbsp;&nbsp;&nbsp;&nbsp;&nbsp;Borzov nije mogao da obuzda osmeh. "Zbog čega imate toliko nevolja sa Nikol de Žardan? Čovek bi pomislio da bi trebalo, budući da ste obe žene, sa njom da imate manje neprilika nego sa ostalima."
<BR>&nbsp;&nbsp;&nbsp;&nbsp;&nbsp;"Ona nema nimalo razumevanja za ulogu medija u ovoj misiji. Kazala mi je to u više navrata. Uz to, veoma je tvrdoglava kada je u pitanju njen privatan život." Franćeska slegnu ramenima. "Ali publika je potpuno očarana njome. Uostalom, ona ne samo što je doktor, lingvista i bivši olimpijski pobednik, nego je i kćer čuvenog romanopisca i majka četrnaestogodišnje kćerke, iako nikada nije bila udata..."
<BR>&nbsp;&nbsp;&nbsp;&nbsp;&nbsp;Valerij Borzov baci pogled na ručni sat. "Ne bi bilo loše da me izvestite o tome", prekide je on, "koliko još stavki ima na vašem spisku, kako ste vi to slikovito kazali? Treba da se pojavimo u auditorijumu kroz deset minuta." On uzvrati osmeh Franćeski. "Uz to, moram da vas podsetim da je madam de Žardan prilagodila svoje današnje obaveze vašem zahtevu za medijskim pokrivanjem ovog brifinga."
<BR>&nbsp;&nbsp;&nbsp;&nbsp;&nbsp;Franćeska je izučavala pogledom generala Borzova nekoliko sekundi. Čini mi se da je sada spreman, pomisli ona. Osim ako ga nisam pogrešno procenila, odmah će sve razumeti. Ona izvadi neki mali, kockasti predmet iz svoje aktovke i pruži ga preko radnog stola. "Ovo je poslednja stavka na mom spisku", reče Franćeska.
<BR>&nbsp;&nbsp;&nbsp;&nbsp;&nbsp;Na licu zapovednika misije "Njutn" pojavi se izraz zbunjenosti. On stade da premeće memorijsku kocku po šakama. "Prodao nam ju je jedan slobodan novinar", reče Franćeska veoma ozbiljnim tonom. "Dobili smo uveravanja da je to jedina postojeća kopija."
<BR>&nbsp;&nbsp;&nbsp;&nbsp;&nbsp;Napravila je kratku pauzu dok je Borzov umetao memorijsku kocku u odgovarajući otvor na svom kompjuteru. Primetno je pobledeo kada se na monitoru pojavio prvi video segment iz memorijske kocke. Narednih petnaest sekundi netremice je posmatrao nekontrolisane kretnje svoje kćeri Nataše. "Želela sam da ovo sačuvan od bulevarske štampe", dodade Franćeska blago.
<BR>&nbsp;&nbsp;&nbsp;&nbsp;&nbsp;"Koliko traje traka?" upita tiho general Borzov.
<BR>&nbsp;&nbsp;&nbsp;&nbsp;&nbsp;"Skoro pola časa", uzvrati ona. "Ja sam jedina koja ju je celu videla."
<BR>&nbsp;&nbsp;&nbsp;&nbsp;&nbsp;General Borzov duboko uzdahnu. Bio je to trenutak koga se njegova supruga Petra pribojavala još od trenutka kada je zvanično objavljeno da će on biti zapovednik misije "Njutn". Direktor instituta u Sverdlovsku obećao je da nijedan reporter neće imati pristupa njegovoj kćeri. Sada se pred njim nalazila video traka sa tridesetminutnim intervjuom sa njom. Petru će od ovoga udariti kap.
<BR>&nbsp;&nbsp;&nbsp;&nbsp;&nbsp;On baci pogled kroz prozor. Um mu je grozničavo radio: šta će biti sa misijom ukoliko javnost dozna da mu kćerka boluje od akutne šizofrenije? Stvar bi bila nezgodna, zaključi on, ali misija neće pretrpeti nikakvu ozbiljnu štetu... General Borzov uputi pogled prema Franćeski. Mrzeo je da se pogađa. A nije bio ni siguran da Franćeska nije lično naručila intervju sa Natašom. No, ipak..."
<BR>&nbsp;&nbsp;&nbsp;&nbsp;&nbsp;Borzov se opusti i nagna sebe da se osmehne. "Trebalo bi da vam zahvalim", reče on, "ali nekako mi to ne izgleda prikladno." On zastade za trenutak. "Pretpostavljam da se od mene ipak očekuje da pokažem neku zahvalnost."
<BR>&nbsp;&nbsp;&nbsp;&nbsp;&nbsp;Nije loše, pomisli Franćeska. Dobro je znala da još ništa ne treba da kaže.
<BR>&nbsp;&nbsp;&nbsp;&nbsp;&nbsp;"U redu", nastavi general posle podužeg ćutanja, "ukinuću dodatne simulacije. I drugi su se već žalili zbog toga." On stade da okreće memorijsku kocku u šaci. "Petra i ja ćemo doći ranije u Rim, kao što ste svojevremeno predložili, kako bismo mogli da obavimo taj lični intervju. Podsetiću sutra sve kosmonaute na zakazani doček nove godine i reći ću im da im je dužnost da budu prisutni. Ali ni ja ni bilo ko drugi ne može da zahteva od Nikol de Žardan da razgovara sa vama o bilo čemu drugom osim o njenom poslu." On naglo ustade. "Sada je vreme da pođemo na biometrijski sastanak."
<BR>&nbsp;&nbsp;&nbsp;&nbsp;&nbsp;Franćeska se nagnu i poljubi ga u obraz. "Hvala vam, Valerij", reče ona.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
