<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. POST MORTEM
<P>&nbsp;&nbsp;&nbsp;&nbsp;&nbsp;Kao što se i očekivalo, dan posle smrti generala Borzova bio je pun strke. Istraga MSA se proširila i većina kosmonauta je bila podvrgnuta novom unakrsnom saslušavanju. Nikol su čak upitali koliko je bila trezna u vreme operacije. Neka pitanja bila su gnusna i Nikol, koja je pokušavala da zadrži energiju za sopstvenu istragu o događajima vezanim za tragediju, dvaput je izgubila strpljenje sa istražiteljima.
<BR>&nbsp;&nbsp;&nbsp;&nbsp;&nbsp;"Slušajte", uskliknula je u jednom trenutku, "do sada sam četiri puta objasnila da sam popila dve čaše vina i čašicu votke pre operacije. Priznala sam da nikada ne bih pila alkohol da sam znala da mi predstoji operacija. Iz ove perspektive čak uviđam da je možda jedan od dva sanitetska oficira trebalo da ostane potpuno trezan. Ali sve je to pametovanje posle svršenog čina. Ponavljam vam šta sam rekla ranije. Niti su moje prosuđivanje, niti moje fizičke sposobnosti pretrpeli ma kakav uticaj alkohola u vreme operacije."
<BR>&nbsp;&nbsp;&nbsp;&nbsp;&nbsp;Vrativši se u kabinu, Nikol je usredsredila pažnju na to zbog čega je RoHir nastavio operaciju kada je njegova unutrašnja zaštita trebalo da prekine sve aktivnosti. Prema uputstvu RoHira, bilo je očevidno da je bar dva zasebna senzorska sistema trebalo da pošalju signale greške centralnom procesoru robota hirurga. Akcelerometarski komplet morao je da obavesti procesor da su spoljašnji uslovi prevazišli prihvatljive granice zbog dejstva snažne bočne sile. Takođe je trebalo da stereo kamere prenesu poruku koja je pokazivala da se opažene slike razlikuju od predviđenih. Ali iz nekog razloga nijedan senzor nije uspeo da prekine operaciju koja se upravo odvijala. Šta se dogodilo?
<BR>&nbsp;&nbsp;&nbsp;&nbsp;&nbsp;Bilo je potrebno skoro pet sati da bi Nikol eliminisala mogućnost neke velike greške, bilo u softveru ili hardveru, u samom RoHiru. Proverila je da su učitani softver i baza podataka bili ispravni na taj način što je izvela poređenje koda sa standardnom uporednom verzijom softvera koji je opsežno testiran pre lansiranja. Isto tako je izolovala telemetrijske podatke sa stereo kamere i sa akcelerometra počev od nekoliko sekundi pošto se svemirski brod zaneo. Ti podaci su valjano preneti centralnom procesoru i trebalo je da dovedu do prekida postupka. Ali nisu. Zbog čega? Jedino moguće objašnjenje bilo je da je softver bio izmenjen ručnom komandom između trenutka učitavanja i izvođenja apendektomije.
<BR>&nbsp;&nbsp;&nbsp;&nbsp;&nbsp;Nikol je sada našla van svog polja stručnosti. Njeno poznavanje softvera i sistem inženjeringa već su bili rastegnuti do krajnjih granica kako bi mogla da ustanovi da nije bilo greške u učitanom softveru. Određivanje da li su i kada komande mogle promeniti kod i parametre pošto je RoHira instaliran zahtevalo je nekoga ko je mogao da čita mašinski jezik i ko bi pažljivo proverio milijarde bita podataka snimljenih tokom čitave procedure. Nikolino istraživanje biće prekinuto sve dok ne bude našla nekoga ko bi joj mogao pomoći. Možda bi trebalo da odustanem? reče joj jedan unutarnji glas. Kako možeš? odvrati drugi glas, sve dok ne budeš sigurna u uzrok smrti generala Borzova. U korenu Nikoline želje da sazna odgovor počivala je očajnička želja da nepobitno dokaže da njegova smrt nije bila njena greška.
<BR>&nbsp;&nbsp;&nbsp;&nbsp;&nbsp;Okrenula se od svog terminala i sručila na ležaj. Dok je tamo ležala, prisetila se svoga iznenađenja tokom trideset sekundnog razdoblja pregleda, kada je Borzovljev crvuljak bio jasno vidljiv. On sasvim sigurno nije imao apendicitis, pomislila je. Bez ikakvog očiglednog razloga Nikol se vrati terminalu i ubaci drugi komplet podataka koje je dobila od elektronskog dijagnostičara neposredno pre no što je donela odluku da preduzme operaciju. Samo je nakratko bacila pogled na poruku VEROVATNOĆA APENDICITISA 92% na prvom ekranu, da bi odmahprešla na rezervnu dijagnozu. Ovog puta je REAKCIJA NA MEDIKAMENTE bila druga na listi mogućih uzročnika, sa verovatnoćom od četiri procenta. Nikol je sada naložila da podaci budu prikazani na drugi način. Zatražila je od statističke rutine da proračuna verovatan uzročnik simptoma, ako je utvrđena činjenica da to ne može biti upala slepog creva.
<BR>&nbsp;&nbsp;&nbsp;&nbsp;&nbsp;Rezultati blesnuše na ekranu u roku od nekoliko sekundi. Nikol se namrgodi. Prema podacima, ukoliko su se biometrijski podaci sa Borzovljeve sonde analizirali pod pretpostavkom da uzročnik abnormalnosti ne može biti apendicitis, onda je postojala verovatnopća od 62% da je posredi bila reakcija na medikamente. Pre nego što je Nikol mogla da izvrši dodatne analize, začulo se kucanje na vratima.
<BR>&nbsp;&nbsp;&nbsp;&nbsp;&nbsp;"Napred", reče ona, nastavljajući da radi za terminalom. Nikol se okrete i vide Irinu Turgenjevu kako stoji na dovratku. Sovjetska žena pilot na trenutak nije ništa rekla.
<BR>&nbsp;&nbsp;&nbsp;&nbsp;&nbsp;"Zatražili su da pođem po tebe", oglasi se najzad Irina snebivljivo. Bila je veoma stidljiva sa svima izuzev sa sunarodnicima iz istočne Evrope, Taborijem i Borzovim. "Imamo sastanak posade dole u zajedničkoj prostoriji."
<BR>&nbsp;&nbsp;&nbsp;&nbsp;&nbsp;Nikol snimi privremeni fajl sa podacima i pridruži se Irini u hodniku. "O kakvom je sastanku reč?" upita ona.
<BR>&nbsp;&nbsp;&nbsp;&nbsp;&nbsp;"Organizacioni sastanak", odgovori Irina. Nije rekla više ništa.
<BR>&nbsp;&nbsp;&nbsp;&nbsp;&nbsp;Kada su dve žene stigle do prostorije, upravo je trajala vruća rasprava između Redžija Vilsona i Dejvida Brauna. "Da li onda treba da shvatim", govorio je dr Braun sarkastično, "da veruješ da je ramanski svemirski brod namerno odlučio da manevriše upravo u tom trenutku? Da li bi nam objasnio kako je taj asteroid od glupog metala saznao da general Borzov ima operaciju slepog creva baš u tom trenutku? I kad smo već tu, hoćeš li nam objasniti zašto nam je taj navodno neprijateljski svemirski brod dozvolio da se prikačimo na njega i nije učinio ništa da nas obeshrabri u nastavljanju naše misije?"
<BR>&nbsp;&nbsp;&nbsp;&nbsp;&nbsp;Redži Vilson se obazre po sobi radi podrške. "Ponovo sasecaš svojom logikom", uzvrati on, dok mu je nemoćni bes bio očigledan. "Ono što govoriš uvek na površini izgleda logično. Ali ja nisam jedini član posade koji smatra da je ta podudarnost uznemirujuća. Evo, tu je i Irina Turgenjeva. Ona mi je prva ukazala na tu vezu."
<BR>&nbsp;&nbsp;&nbsp;&nbsp;&nbsp;Dr Braun pokaza da je video dolazak dve žene. U načinu na koji je postavljao pitanja bilo je autoriteta koji je stavljao do znanja da on taj koji upravlja skupom. "Da li je to istina, Irina?" upita dr Braun. "Da li i ti smatraš, kao i Vilson, da je Rama pokušao da nam pošalje neku određenu poruku time što je obavio svoj manevar tokom generalove operacije?"
<BR>&nbsp;&nbsp;&nbsp;&nbsp;&nbsp;Irina i Hiro Jamanaka bili su dvoje kosmonauta koji su najmanje govorili tokom sastanaka posade. Dok su sve oči stajale okrenute prema njoj, Irina vrlo slabašno promrmlja: "Ne."
<BR>&nbsp;&nbsp;&nbsp;&nbsp;&nbsp;"Ali kada smo sinoć raspravljali..." obrati se Vilson sovjetskoj pilotkinji.
<BR>&nbsp;&nbsp;&nbsp;&nbsp;&nbsp;"Dosta je bilo o toj temi", umeša se dr Braun oholo. "Mislim da smo se složili, a sa tim se slažu i oficiri misije na Zemlji, da je manevar Rame samo puka podudarnost, a ne urota." Pogledao je zapenušenog Redžija Vilsona. "Sada treba da raspravimo neke mnogo važnije stvari. Hteo bih da zamolim admirala Hajlmana da nam ispriča šta je saznao o problemu rukovođenja."
<BR>&nbsp;&nbsp;&nbsp;&nbsp;&nbsp;Oto Hajlman ustade i stade da čita iz svojih zabeleški. "Prema procedurama misije 'Njutn', u slučaju smrti ili nesposobnosti oficira zapovednika, od posade se očekuje da izvrši sve zadatke koji su se trenutno izvodili u skladu sa prethodnim uputstvima. Međutim, čim se te aktivnosti 'koje su se trenutno izvodile' dovrše, kosmonauti treba da čekaju da Zemlja imenuje novog komandujućeg oficira."
<BR>&nbsp;&nbsp;&nbsp;&nbsp;&nbsp;Dejvid Braun se ponovo umeša u razgovor. "Admiral Hajlman i ja poveli smo raspravu o našem položaju pre otprilike jedan sat i brzo smo shvatili da imamo bitne razloge za zabrinutost. MSA se zaglibila u svoju istragu oko smrti generala Borzova. Nisu ni počeli da razmišljaju o njegovoj zameni. Jednom kada počnu, biće im potrebne nedelje da se odluče. Setite se, to je ista ona birokratija koja nikako nije mogla da izabere zamenika za Borzova, tako da su na kraju zaključili da mu ovaj nije ni potreban." Zastao je na nekoliko sekundi da bi dao mogućnost ostalim članovima posade da razmisle o onome što govori.
<BR>&nbsp;&nbsp;&nbsp;&nbsp;&nbsp;"Oto smatra da možda ne bi trebalo da čekamo da Zemlja odluči", nastavi dr Braun. "Njegova je zamisao da razvijemo sopstvenu upravljačku strukturu, koja bi bila prihvatljiva za sve nas ovde, a zatim da je pošaljemo u MSA kao preporuku. Admiral Hajlman misli da će je oni prihvatiti, jer će na taj način izbeći produžetak rasprave."
<BR>&nbsp;&nbsp;&nbsp;&nbsp;&nbsp;"Admiral Hajlman i doktor Braun došli su da me upoznaju sa tom idejom", umeša se sada Janoš Tabori, "i naglasili koliko bi bilo važno za nas da počnemo svoju misiju u Rami. Čak su predložili dvojno voćstvo, što mi je zvučalo prilično razložno. Pošto nijedan od nas ne raspolaže širokim iskustvom generala Borzova, rekli su da bi možda bilo dobro da odaberemo dvojicu vođa, na primer admirala Hajlmana i dr Brauna lično. Oto bi pokrivao oblasti vojnih i astronautičkih nauka; dr Braun bi predvodio istraživanje Rame."
<BR>&nbsp;&nbsp;&nbsp;&nbsp;&nbsp;"A šta biva ako se ne usaglase, ili im se oblasti odgovornosti poklope?" upita Ričard Vejkfild.
<BR>&nbsp;&nbsp;&nbsp;&nbsp;&nbsp;"U tom slučaju", odvrati admiral Hajlman, "izneli bismo stvar koja je u pitanju na glasanje pred sve kosmonaute."
<BR>&nbsp;&nbsp;&nbsp;&nbsp;&nbsp;"Nije li to zgodno?" upita Redži Vilson. Još je bio prilično ljut. Pravio je beleške na svojoj tastaturi, ali sada se digao da se obrati ostalim kosmonautima. "Baš se slučajno desilo da su Braun i Hajlman poveli računa o tom kritičnom problemu i tek tako su razvili novu rukovodnu strukturu u kojoj je sva moć i odgovornost podeljena između njih dvojice. Da li to samo meni tu nešto izgleda neobično?"
<BR>&nbsp;&nbsp;&nbsp;&nbsp;&nbsp;"Ma, hajde, Redži", reče Franćeska usiljeno. Spustila je video kameru pokraj sebe. "Ima zdrave logike u tom predlogu za predstavnika. Dr Braun je naš najstariji naučnik. Admiral Hajlman je bio blizak saradnik Valerija Borzova tokom niza godina. Nijedan od njih nema čvrstu, sveukupnu kontrolu nad svim vidovima misije. Razdvajanje dužnosti bi bilo..."
<BR>&nbsp;&nbsp;&nbsp;&nbsp;&nbsp;Redžiju Vilsonu bilo je, očevidno, teško da se raspravlja sa Franćeskom. Pa ipak, prekinuo ju je pre nego što je završila. "Ne slažem se sa tim planom", rekao je prigušenim glasom. "Mislim da bi trebalo da imamo jedinstvenog vođu. A na osnovu onoga što sam primetio tokom vremena koje sam proveo sa posadom, postoji samo jedan kosmonaut koga bismo svi lako sledili.. To je general O'Tul." Mahnuo je prema svom sunarodniku Amerikancu. "Ako je ovde reč o demokratiji, predlažem ga za našeg novog zapovednika."
<BR>&nbsp;&nbsp;&nbsp;&nbsp;&nbsp;Došlo je do opšte zbrke čim je Redži seo. Dejvid Braun pokuša da uspostavi red. "Molim vas, molim vas", povika on, "dajte da idemo korak po korak. Hoćemo li da sami odlučimo o svom vođstvu, a zatim da ga saopštimo MSA kao svršenu činjenicu? Jednom kada svršimo sa tim pitanjem, možemo odrediti ko će nam biti vođa."
<BR>&nbsp;&nbsp;&nbsp;&nbsp;&nbsp;"Nisam razmišljao o tome pre ovog sastanka", reče Ričard Vejkfild. "Ali slažem se sa isključenjem Zemlje. Oni nisu živeli sa nama na ovoj misiji. Što je još važnije, ne nalaze se na svemirskom brodu povezanom za tuđinsku tvorevinu negde unutar orbite Venere. Mi smo oni koji će trpeti ukoliko se donese rđava odluka; trebalo bi da sami odlučimo o sopstvenoj organizaciji."
<BR>&nbsp;&nbsp;&nbsp;&nbsp;&nbsp;Bilo je jasno da se svima, sa mogućim izuzetkom Vilsona, više dopada ideja da sami odrede rukovodnu strukturu i da je zatim predstave MSA. "U redu", reče Oto Hajlman nekoliko minuta kasnije, "sada moramo izabrati svoje vođe. Jedan predlog za predstavnika je dat i on kaže da rukovodstvo treba podeliti između mene i dr Brauna. Redži Vilson je nominovao generala O'Tula kao novog zapovednika. Ima li drugih predloga ili rasprave povodom ovoga?"
<BR>&nbsp;&nbsp;&nbsp;&nbsp;&nbsp;Prostorijom je vladala tišina tokom možda deset sekundi. "Izvinite", reče onda general O'Tul, "ali hteo bih da uputim nekoliko primedbi." Svi upraviše pažnju na američkog generala. Vilson je bio u pravu. I pored O'Tulove poznate obuzetosti religijom (na koju nije prisiljavao nikoga drugog), njega je poštovala čitava kosmonautska posada. "Mislim da na ovoj tački moramo biti pažljivi da ne izgubimo kolektivni duh koji smo tako naporno razvijali tokom prošle godine. Preglasavanje oko ove stvari bilo bi loše. Osim toga, nije toliko bitno niti neophodno. Bez obzira na to ko da postane naš nominalni vođa, ili vođe, svako od nas je uvežban da obavlja određenu grupu funkcija. To ćemo činiti pod svim okolnostima."
<BR>&nbsp;&nbsp;&nbsp;&nbsp;&nbsp;Glave su klimale u znak saglasnosti po čitavoj prostoriji. "Što se mene tiče", nastavio je general O'Tul, "moram priznati da znam malo ili nimalo o onom vidu naše misije koji se odnosi na unutrašnjost Rame. Nikada nisam uvežbavao ništa drugo osim da upravljam sa dva svemirska broda koji sačinjavaju misiju 'Njutn', da se snađem u slučaju neke potencijalne vojne pretnje i da delam kao komunikacioni čvor na brodu. Nisam kvalifikovan za zapovednika." Redži Vilson zausti da se pobuni, ali O'Tul produži bez prekida. "Predlažem stoga da prihvatimo plan Hajlmana i Brauna i da nastavimo sa svojim osnovnim zadatkom - naime, istraživanjem tog tuđinskog levijatana koji nam je došao sa zvezda."
<BR>&nbsp;&nbsp;&nbsp;&nbsp;&nbsp;U zaključku sastanka dvojica novih vođa obavestiše ostale kosmonaute da će gruba skica scenarija prvog izlaska biti spremna za pregled sledećeg jutra. Nikol pođe u svoju kabinu. Uz put je zastala i pokucala na vrata Janoša Taborija. Najpre nije bilo odgovora. Kada je kucnula drugi put, čula je kako je Janoš povikao: "Ko je?"
<BR>&nbsp;&nbsp;&nbsp;&nbsp;&nbsp;"To sam ja. Nikol", odgovori ona.
<BR>&nbsp;&nbsp;&nbsp;&nbsp;&nbsp;"Uđi", reče on.
<BR>&nbsp;&nbsp;&nbsp;&nbsp;&nbsp;Ležao je na leđima na malom ležaju sa netipičnim mrgođenjem na licu.
<BR>&nbsp;&nbsp;&nbsp;&nbsp;&nbsp;"U čemu je stvar?" upita Nikol.
<BR>&nbsp;&nbsp;&nbsp;&nbsp;&nbsp;"Oh, ništa", odgovori Janoš. "Samo me boli glava."
<BR>&nbsp;&nbsp;&nbsp;&nbsp;&nbsp;"Jesi li uzeo nešto?" zainteresova se Nikol.
<BR>&nbsp;&nbsp;&nbsp;&nbsp;&nbsp;"Ne. Nije tako ozbiljno." I dalje se nije smešio. "Šta mogu da učinim za tebe?" upita je gotovo neprijateljskim tonom.
<BR>&nbsp;&nbsp;&nbsp;&nbsp;&nbsp;Nikol je bila zbunjena. Prišla je temi oprezno. "Pa, pročitala sam tvoj izveštaj o Valerijevoj smrti..."
<BR>&nbsp;&nbsp;&nbsp;&nbsp;&nbsp;"Zašto si to učinila?" oštro je prekide Janoš.
<BR>&nbsp;&nbsp;&nbsp;&nbsp;&nbsp;"Da vidim da li je bilo nečega što smo mogli da učinimo na drugi način", odvrati Nikol. Bilo je očigledno da Janoš ne želi da razgovara o toj temi. Pošto je čekala nekoliko sekundi, Nikol ponovo progovori. "Izvini, Janoše. Namećem ti se. Vratiću se drugi put."
<BR>&nbsp;&nbsp;&nbsp;&nbsp;&nbsp;"Ne. Ne", reče on. "Daj da svršimo odmah s tim."
<BR>&nbsp;&nbsp;&nbsp;&nbsp;&nbsp;Baš neobičan način da se stvar predstavi, pomisli Nikol dok je uobličavala svoje pitanje. "Janoše", reče ona, "nigde u izveštaju nisi pomenuo da si posegao za upravljačkom kutijom RoHira neposredno pre manevra. A ja se mogu zakleti da sam videla tvoje prste na tastaturi kada sam bačena na zid."
<BR>&nbsp;&nbsp;&nbsp;&nbsp;&nbsp;Nikol zastade. Nije bilo nikakvog izraza na Taborijevom licu. Gotovo kao da je mislio na nešto drugo. "Ne sećam se", reče on posle dužeg oklevanja, bez ikakvih osećanja. "Može biti da si u pravu. Možda mi je udarac u glavu obrisao taj deo sećanja."
<BR>&nbsp;&nbsp;&nbsp;&nbsp;&nbsp;Sad stani, reče Nikol sebi dok je proučavala kolegu. Ovde više ništa ne možeš saznati.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
