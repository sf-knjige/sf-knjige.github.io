<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. ZVUCI U TAMI
<P>&nbsp;&nbsp;&nbsp;&nbsp;&nbsp;U prvi mah Takagiši nije mogao da vidi apsolutno ništa. Bilo je to kao da je iznenada oslepeo. Dvaput je zatreptao i stajao bez ikakvog pokreta u potpunoj tami. Trenutna tišina na komunikacionim vezama eruptira u beznadežnu galamu kada su svi kosmonauti istovremeno počeli da pričaju. Smireno, boreći se protiv sve većeg straha, Takagiši pokuša da se priseti prizora koji mu je počivao pred očima u trenutku kada su se svetla pogasila.
<BR>&nbsp;&nbsp;&nbsp;&nbsp;&nbsp;Stajao je na zidu koji je gledao na Njujork, otprilike metar od opasne ivice. U poslednjoj sekundi je pogledao na levu stranu i upravo nazro stepenište koje se spuštalo prema gradu na udaljenosti od možda dve stotine metara. Onda je scena iščezla...
<BR>&nbsp;&nbsp;&nbsp;&nbsp;&nbsp;"Takagiši", čuo je kako ga Vejkfild zove po imenu, "jesi li dobro?"
<BR>&nbsp;&nbsp;&nbsp;&nbsp;&nbsp;Okrenuo se da odgovori na pitanje i primetio da su mu kolena postala klecava. U potpunoj tami izgubio je orijentaciju. Koliko se stepeni okrenuo? Da li je bio okrenut pravo prema gradu? Ponovo se prisetio poslednje slike. Vrh uzdignutog zida nalazio se na dvadeset ili trideset metara iznad nivoa grada. Pad bi bio smrtonosan.
<BR>&nbsp;&nbsp;&nbsp;&nbsp;&nbsp;"Ovde sam", oprezno uzvrati. "Ali previše sam blizu ivice." Spustio se na sve četiri. Metal je bio hladan pod njegovim šakama.
<BR>&nbsp;&nbsp;&nbsp;&nbsp;&nbsp;"Stižemo", reče Franćeska. "Pokušavam da nađem svetlo na video kameri."
<BR>&nbsp;&nbsp;&nbsp;&nbsp;&nbsp;Takagiši utiša ton na kompaku i oslušnu glasove svojih kolega. Nekoliko sekundi kasnije video je svetlo u daljini. Jedva da je mogao da razazna obrise dvoje saputnika.
<BR>&nbsp;&nbsp;&nbsp;&nbsp;&nbsp;"Gde si, Šigeru?" upita Franćeska. Svetlo njene kamere obasjavalo je samo prostor neposredno oko nje.
<BR>&nbsp;&nbsp;&nbsp;&nbsp;&nbsp;"Ovde gore. Ovde gore." Mahnuo je pre nego što je shvatio da ga ne mogu videti.
<BR>&nbsp;&nbsp;&nbsp;&nbsp;&nbsp;"Hoću potpunu tišinu", povika Dejvid Braun preko komunikacionog sistema, "sve dok svako ne bude izvestio o svom položaju."
<BR>&nbsp;&nbsp;&nbsp;&nbsp;&nbsp;Razgovor prestade posle nekoliko sekundi. "A sada", produži, "Franćeska, šta se dešava tamo dole?"
<BR>&nbsp;&nbsp;&nbsp;&nbsp;&nbsp;"Penjemo se stepeništem uza zid, na strani Njujorka, Dejvide, otprilike sto metara od mesta na kome smo parkirali ledomobil. Dr Takagiši je bio ispred nas, već na vrhu. Imamo svetlo sa moje kamere. Idemo po njega."
<BR>&nbsp;&nbsp;&nbsp;&nbsp;&nbsp;"Janoše", reče zatim dr Braun, "gde si ti sa roverom broj 2?"
<BR>&nbsp;&nbsp;&nbsp;&nbsp;&nbsp;"Otprilike tri kilometra daleko od logora. Farovi odlično rade. Možemo se vratiti za desetak minuta."
<BR>&nbsp;&nbsp;&nbsp;&nbsp;&nbsp;"Vrati se i preuzmi upravljačku konzolu. Mi ćemo ostati u vazduhu pre nego što proveriš da je sistem za navođenje funkcionalan na tvojoj strani... Franćeska, pazi se i vrati se u logor što pre možeš. I izveštavaj nas otprilike svaka dva minuta."
<BR>&nbsp;&nbsp;&nbsp;&nbsp;&nbsp;"U redu, Dejvide", reče ona. Franćeska isključi kompak i ponovo pozva Takagišija. I pored činjenice da je bio udaljen samo trideset metara, Franćeski i Ričardu bio je potreban čitav minut da ga nađu u tami.
<BR>&nbsp;&nbsp;&nbsp;&nbsp;&nbsp;Takagiši oseti olakšanje kada je najzad došao u priliku da dodirne svoje kolege. Seli su pored njega na zid i stali da slušaju obnovljeni razgovor na kompaku. O'Tul i de Žardanova potvrdili su da nije bilo drugih primetnih promena na Rami u vreme kada su se svetla pogasila. Šest prenosnih naučnih stanica, već montiranih u tuđinskom brodu, nisu pokazivale nikakva bitna odstupanja. Temperatura, brzina i pravac vetra, seizmička očitavanja i spektroskopska očitavanja u spektru bliskom vidljivom bili su nepromenjeni.
<BR>&nbsp;&nbsp;&nbsp;&nbsp;&nbsp;"Dakle, svetla su se pogasila", reče Vejkfild. "Priznajem da je bilo strašno, ali nije baš Bog zna šta. Verovatno..."
<BR>&nbsp;&nbsp;&nbsp;&nbsp;&nbsp;"Pst", reče Takagiši iznenada. Posegao je nadole i isključio i svoj i Vejkfildov kompak. "Čuješ li taj šum?"
<BR>&nbsp;&nbsp;&nbsp;&nbsp;&nbsp;Vejkfildu se iznenadna tišina učinila isto onako uznemirujuća kao i potpuna tama pre nekoliko minuta. "Ne", reče on šapatom, pošto je slušao nekoliko sekundi, "ali moje uši nisu baš..."
<BR>&nbsp;&nbsp;&nbsp;&nbsp;&nbsp;"Pst." Sada je bio red na Franćesku. "Pričaš li o onom visokom, grebuckavom zvuku?" prošapta ona.
<BR>&nbsp;&nbsp;&nbsp;&nbsp;&nbsp;"Da", reče Takagiši tiho, ali uzbuđeno. "Kao da nešto struže o metalnu površinu. Nagoveštava kretanje."
<BR>&nbsp;&nbsp;&nbsp;&nbsp;&nbsp;Vejkfild ponovo oslušnu. Možda je nešto i čuo. Možda mu se samo pričinjavalo. "Hajde", reče on ostalima, "da se vratimo do ledomobila."
<BR>&nbsp;&nbsp;&nbsp;&nbsp;&nbsp;"Čekaj", reče Takagiši kada se Ričard podigao. "Izgleda da je prestalo baš kada si progovorio." Nagao se prema Franćeski. "Ugasi svetlo", reče on blago. "Hajde da sedimo ovde u tami i da vidimo da li možemo ponovo da ga čujemo."
<BR>&nbsp;&nbsp;&nbsp;&nbsp;&nbsp;Vejkfild ponovo sede pored kolega. Sa ugašenim svetlima na kameri, oko njega je vladala potpuna tama. Jedini zvuk poticao je od njihovog disanja. Čekali su pun minut. Nisu čuli ništa. Upravo kada je Vejkfild hteo da zatraži da pođu, začuše zvuk iz smera Njujorka. Podsećao je na tvrde četke koje se vuku preko metala, ali postojao je i jedan visokofrekventni šum, kao da tanušni glas veoma brzo peva, koji je probijao gotovo neprekidno grebanje. Zvuk je nepobitno bio viši. I sablastan. Vejkfild oseti kako mu kičmom prolaze trnci.
<BR>&nbsp;&nbsp;&nbsp;&nbsp;&nbsp;"Imaš li kasetofon?" prošapta Takagiši Franćeski. Grebanje se prekide na zvuk Takagišijevog glasa. Trojka je čekala još petnaest sekundi.
<BR>&nbsp;&nbsp;&nbsp;&nbsp;&nbsp;"Hej, vi tamo, hej, vi tamo", začuše bučni glas Dejvida Brauna na kanalu za slučaj opasnosti. "Jeste li svi u redu? Već jako kasnite sa javljanjem."
<BR>&nbsp;&nbsp;&nbsp;&nbsp;&nbsp;"Da, Dejvide", odvrati Franćeska. "I dalje smo tu. Čuli smo neobičan zvuk iz Njujorka."
<BR>&nbsp;&nbsp;&nbsp;&nbsp;&nbsp;"Nije sada vreme za te stvari. Imamo pred sobom veliku krizu. Svi naši novi planovi počivali su na pretpostavci da će Rama biti neprekidno osvetljen. Treba da ih sada prekrojimo."
<BR>&nbsp;&nbsp;&nbsp;&nbsp;&nbsp;"Dobro", javi se Vejkfild. "Smesta krećemo sa zida. Ukoliko sve bude išlo kako treba, bićemo kod logora za manje od jednog sata."
<BR>&nbsp;&nbsp;&nbsp;&nbsp;&nbsp;Dr Šigeru Takagiši je oklevao da napusti Njujork sa nerešenom tajnom neobičnog zvuka. Ali savršeno je razumeo da sada nije vreme za naučno istraživanje grada. Dok je ledomobil hitao preko smrznutog Cilindričnog mora, japanski naučnik se smešio. Bio je srećan. Znao je da je čuo novi zvuk, nešto nepobitno drugačije od ma kog zvuka koji je katalogizirala prva ramanska ekipa. Bio je to dobar početak.
<BR>&nbsp;&nbsp;&nbsp;&nbsp;&nbsp;Kosmonauti Tabori i Vejkfild poslednji su se popeli prenosnikom pored stepeništa Alfa. "Takagiši je stvarno bio ljut na Brauna, zar ne?" reče Ričard Janošu dok je pomagao malom Mađaru da siđe sa stolice. Odlebdeli su uz nagib prema transporteru.
<BR>&nbsp;&nbsp;&nbsp;&nbsp;&nbsp;"Nikada ga nisam video tako besnog", odvrati Janoš. "Šig je predani profesionalac i izuzetno se ponosi svojim poznavanjem Rame. To što je Braun tako olako odbacio šum koji ste vi momci tamo čuli znači nedostatak poštovanja prema Takagišiju. Ne krivim Šiga što se iznervirao."
<BR>&nbsp;&nbsp;&nbsp;&nbsp;&nbsp;Popeli su se na transporter i aktivirali prenosni modul. Prostrana tmina Rame povlačila se iza njih dok su se kretali osvetljenim hodnikom prema "Njutnu".
<BR>&nbsp;&nbsp;&nbsp;&nbsp;&nbsp;"Bio je to baš neobičan zvuk", reče Ričard. "Stvarno me je naježio. Nisam imao pojma da li je to novi zvuk, ili su ga Norton i njegova grupa čuli pre sedamdeset godina. Ali znam da me je tamo na zidu uhvatila dobra drhtavica."
<BR>&nbsp;&nbsp;&nbsp;&nbsp;&nbsp;"Čak je i Franćeska na početku bila besna na Brauna. Želela je da napravi intervju sa Šigom za svoj noćni izveštaj. Braun ju je nagovorio da to ne čini, ali nisam siguran da ju je potpuno ubedio da ti čudni šumovi nisu novost. Srećom, dovoljna vest bilo je i samo gašenje svetla."
<BR>&nbsp;&nbsp;&nbsp;&nbsp;&nbsp;Dva muškarca siđoše sa transportera i primakoše se vazdušnoj komori. "Auf", reče Janoš, "Sav sam kao prebijen. Bila su to dva duga, napet dana."
<BR>&nbsp;&nbsp;&nbsp;&nbsp;&nbsp;"Aha", složio se Ričard. "Mislili smo da ćemo provesti sledeće dve noći u logoru. Umesto toga, vratili smo se ovamo. Pitam se kakva li nas iznenađenja čekaju sutra."
<BR>&nbsp;&nbsp;&nbsp;&nbsp;&nbsp;Janoš se nasmeši svome prijatelju. "Znaš li šta je smešno u svemu ovome?" reče on. Nije čekao da Vejkfild odgovori. "Braun stvarno veruje da je on zapovednik ove misije. Jesi li video kako je reagovao kada je Takagiši kazao da bismo mogli da istražujemo Njujork u mraku? Braun verovatno misli da je njegova odluka da se vratimo na 'Njutna' i prekinemo prvi izlaz."
<BR>&nbsp;&nbsp;&nbsp;&nbsp;&nbsp;Ričard pogleda Janoša sa zbunjenim osmehom. "Nije, razume se", nastavi Janoš. "Rama je doneo odluku da odemo. I Rama će odlučiti šta ćemo učiniti sledeće."
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
