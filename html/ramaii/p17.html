<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. SMRT VOJNIKA
<P>&nbsp;&nbsp;&nbsp;&nbsp;&nbsp;U svom snu Nikol je imala deset godina i igrala se u grmlju iza kuće u pariskom predgrađu Šili-Mazaren. Iznenada joj se javio osećaj da joj majka umire. Devojčica se uspaničila. Potrčala je kući da kaže ocu. Mala, siktava mačka prepreči joj put. Nikol stade. Začula je vrisak. Išla je stazom između drveća. Granje joj je grebalo kožu. Mačka ju je sledila. Nikol ču novi krik. Kada se probudila, prestrašeni Janoš Tabori je stajao nad njom. "U pitanju je general Borzov", reče Janoš. "Oseća užasan bol."
<BR>&nbsp;&nbsp;&nbsp;&nbsp;&nbsp;Nikol hitro skoči iz ležaljke, baci ogrtač preko ramena, dohvati prenosni medicinski komplet i pođe za Janošem u hodnik. "Izgleda kao upala slepog creva", napomenu on dok su žurili u zajedničku prostoriju. "Ali nisam siguran."
<BR>&nbsp;&nbsp;&nbsp;&nbsp;&nbsp;Irina Turgenjeva je klečala pored zapovednika i držala ga za ruku. Sam general bio je ispružen na kauču. Lice mu je bilo bledo, a čelo oznojeno. "Ah, doktor de Žardan je stigla." Uspeo je da se nasmeši. Borzov pokuša da ustane, lecnu se od bola i ponovo se spusti. "Nikol", reče on tiho, "u agoniji sam. Nikada u životu nisam iskusio ovako nešto, čak ni kada sam bio ranjen u vojsci."
<BR>&nbsp;&nbsp;&nbsp;&nbsp;&nbsp;"Kada je počelo?" upita ona. Nikol izvadi skener i biometrijski monitor da proveri sve vitalne statistike. U međuvremenu, Franćeska i njena video kamera preselili su se na desnu stranu da bi snimali kako doktorica postavlja dijagnozu. Nikol joj nestrpljivo mahnu da se odmakne.
<BR>&nbsp;&nbsp;&nbsp;&nbsp;&nbsp;"Pre možda dva ili tri minuta", reče general Borzov sa naporom. "Sedeo sam ovde u stolici, gledao film i slatko se smejao, koliko se sećam, kada me je iznenada prožeo jak, oštar bol, ovde pri dnu desne strane stomaka. Osetio sam kao da me nešto pali iznutra."
<BR>&nbsp;&nbsp;&nbsp;&nbsp;&nbsp;Nikol programira skener da pretražuje poslednja tri minuta detaljnih podataka koje su snimale Hakamacuove sonde u telu Borzova. Odredila je početak bola, lako prepoznatljiv po brzini otkucaja srca i endokrinom lučenju. Onda je zatražila puni snimak sa svih kanala za kritično razdoblje. "Janoše", rekla je svom kolegi, "idi do ostave sa zalihama i donesi mi prenosnog dijagnostičara." Pružila je Taboriju kodnu karticu za vrata.
<BR>&nbsp;&nbsp;&nbsp;&nbsp;&nbsp;"Imaš blagu groznicu, što nagoveštava da ti se telo bori protiv neke infekcije", rekla je Nikol generalu Borzovu. "Svi unutrašnji podaci potvrđuju da osećaš jak bol." Kosmonaut Tabori se vratio sa malim elektronskim uređajem u obliku kutije. Nikol izvadi memorijsku kocku iz skenera i ubaci je u dijagnostičara. Kroz tridesetak sekundi monitor zatrepta i pojaviše se reči: VEROVATNOĆA APENDICITISA 94%. Nikol pritisnu taster i ekran prikaza druge moguće reakcije. Prema dijagnostičaru, verovatnoća nijedne od njih nije prelazila dva odsto.
<BR>&nbsp;&nbsp;&nbsp;&nbsp;&nbsp;Imam dve mogućnosti izbora u ovom trenutku", pomisli Nikol žustro kada se lice generala Borzova ponovo iskrivilo od bola. Mogu da pošaljem sve podatke dole na Zemlju radi kompletne dijagnoze, prema propisanoj proceduri... Bacila je pogled na sat i brzo proračunala dvostruko putovanje svetlosti plus minimalno trajanje dogovaranja lekara pošto se elektronska dijagnoza okonča. Do tog trenutka moglo bi biti prekasno.
<BR>&nbsp;&nbsp;&nbsp;&nbsp;&nbsp;"Šta kaže, doktore?" upita je general. Njegove oči su je molile da prekine bol što je pre moguće.
<BR>&nbsp;&nbsp;&nbsp;&nbsp;&nbsp;"Najverovatnija dijagnoza je upala slepog creva", odgovori Nikol.
<BR>&nbsp;&nbsp;&nbsp;&nbsp;&nbsp;"Prokletstvo", odvrati general Borzov. Obazro se po ostalima. Svi su bili tu osim Vilsona i Takagišija, koji su odlučili da ne gledaju film. "Ali neću da projekat čeka zbog mene. Preduzećemo prvi i drugi izlaz dok se ja oporavljam." Novi nalet oštrog bola natera ga da se trgnr, a lice mu se iskrivilo.
<BR>&nbsp;&nbsp;&nbsp;&nbsp;&nbsp;"Uh", reče Nikol. "Stvar još nije sigurna. Potrebno nam je još malo podataka." Ponovila je prethodno učitavanje podataka, koristeći sada i nova dva minuta informacija koje su snimljene otkako je stigla u zajedničku prostoriju. Ovoga puta dijagnoza je glasila VEROVATNOĆA APENDICITISA 92%. Nikol se upravo spremala da rutinski proveri ostale dijagnoze kada je osetila snažni stisak zapovednika na svojoj ruci.
<BR>&nbsp;&nbsp;&nbsp;&nbsp;&nbsp;"Ukoliko to izvedemo brzo, pre nego što se skupi previše otrova u mom sistemu, onda je to jednostavna operacija za robota- hirurga, zar ne?"
<BR>&nbsp;&nbsp;&nbsp;&nbsp;&nbsp;Nikol klimnu.
<BR>&nbsp;&nbsp;&nbsp;&nbsp;&nbsp;"A ako utrošimo vreme za dobijanje dodatne dijagnoze sa Zemlje - jao - tada bi moje telo moglo biti podvrgnuto dubljoj traumi."
<BR>&nbsp;&nbsp;&nbsp;&nbsp;&nbsp;Čita mi misli, pomisli Nikol u prvi mah, a onda shvati da general samo iskazuje pomno poznavanje postupaka na 'Njutnu'.
<BR>&nbsp;&nbsp;&nbsp;&nbsp;&nbsp;"Da li to pacijent pokušava da da sugestiju doktoru?" upita Nikol i nasmeši se i pored Borzovljevog očiglednog bola.
<BR>&nbsp;&nbsp;&nbsp;&nbsp;&nbsp;"Nikada ne bih bio toliko drzak", odgovori zapovednik, uz prisenak blistanja u oku.
<BR>&nbsp;&nbsp;&nbsp;&nbsp;&nbsp;Nikol ponovo baci pogled prema monitoru. Na njemu je i dalje treptala poruka: VEROVATNOĆA APENDICITISA 92%. "Imaš li nešto da dodaš?" upita ona Janoša Taborija.
<BR>&nbsp;&nbsp;&nbsp;&nbsp;&nbsp;"Samo da sam video apendicitis i ranije", odgovori mali Mađar, "jednom, dok sam bio student, u Budimpešti. Simptomi su bili potpuno isti kao i ovde."
<BR>&nbsp;&nbsp;&nbsp;&nbsp;&nbsp;"U redu", reče Nikol. "Idi i pripremi RoHira za operaciju. Admirale Hajlmane, hoćete li, molim vas, sa kosmonautom Jamanakom pomoći generalu Borzovu da dođe do ambulante?" Okrenula se Franćeski. "Shvatam da je ovo velika novost. Dozvoliću ti ulazak u operacionu salu pod tri uslova. Opraćeš se kao i sve ostalo hirurško osoblje. Stajaćeš ćutke uza zid sa kamerom. I apsolutno ćeš slušati svako naređenje koje ti uputim."
<BR>&nbsp;&nbsp;&nbsp;&nbsp;&nbsp;"Slažem se", klimnu Franćeska. "Hvala."
<BR>&nbsp;&nbsp;&nbsp;&nbsp;&nbsp;Irina Turgenjev i general O'Tul su i dalje čekali u zajedničkoj prostoriji pošto je Borzov otišao sa Hajlmanom i Jamanakom. "Siguran sam da govorim za oboje", reče Amerikanac na svoj uobičajeni otvoren način. "Možemo li ti pomoći ma na koji način?"
<BR>&nbsp;&nbsp;&nbsp;&nbsp;&nbsp;"Janoš će mi pomagati dok RoHir izvodi operaciju. Ali par dodatnih ruku mogao bi mi biti od pomoći, u slučaju da iskrsne nešto nepredviđeno."
<BR>&nbsp;&nbsp;&nbsp;&nbsp;&nbsp;"Voleo bih da ja to budem", reče O'Tul. "Imam nešto bolničkog iskustva iz svog dobrotvornog rada."
<BR>&nbsp;&nbsp;&nbsp;&nbsp;&nbsp;"Sjajno", odvrati Nikol. "Sada pođite sa mnom na pranje."
<BR>&nbsp;&nbsp;&nbsp;&nbsp;&nbsp;RoHir, prenosni robot-hirurg koji je priključen misiji 'Njutn' baš zbog ovakvih situacija, nije spadao u klasu, govoreno pojmovima medicinske složenosti, potpuno autonomnih operacionih sala u naprednim bolnicama na Zemlji. Ali RoHir je bio tehnološko čudo svoje vrste. Mogao se spakovati u malu torbu i težio je samo četiri kilograma. Potrošnja energije bila mu je niska. I postojalo je više od stotinu različitih konfiguracija u kojima se mogao koristiti.
<BR>&nbsp;&nbsp;&nbsp;&nbsp;&nbsp;Janoš Tabori je raspakovao RoHira. Električni hirurg nije bogzna kako delovao u zapakovanom stanju. Svi njegovi vretenasti zglobovi i dodaci bili su uredno složeni radi lakog skladištenja. Pošto je Janoš proverio uputstvo za korišćenje RoHira, podigao je središnju upravljačku kutiju robota hirurga i postavio je, kao što je savetovano, kraj uzglavlja ambulantnog kreveta na kome je Borzov već ležao. Njegov bol se tek malo smanjio. Nestrpljivi zapovednik je požurivao sve redom.
<BR>&nbsp;&nbsp;&nbsp;&nbsp;&nbsp;Janoš ubaci kodnu reč koja je identifikovala operaciju. RoHir je automatski postavio svoje udove, uključujući i neobičnu četvoroprstu ruku-skalpel, u konfiguraciju neophodnu da se ukloni crvuljak slepog creva. Onda je Nikol ušla u sobu, ruku u rukavicama i tela prekrivenog belom hirurškom odećom.
<BR>&nbsp;&nbsp;&nbsp;&nbsp;&nbsp;"Jesi li završio proveru softvera?" rekla je.
<BR>&nbsp;&nbsp;&nbsp;&nbsp;&nbsp;Janoš zavrte glavom.
<BR>&nbsp;&nbsp;&nbsp;&nbsp;&nbsp;"Ja ću izvesti sve preoperativne testove dok se ti pereš", reče mu ona. Pokazala je Franćeski i generalu O'Tulu, koji su stajali odmah sa druge strane vrata, da uđu u malu odaju. "Je li bolje?" upita ona zatim Borzova.
<BR>&nbsp;&nbsp;&nbsp;&nbsp;&nbsp;"Ne mnogo", zagroktao on.
<BR>&nbsp;&nbsp;&nbsp;&nbsp;&nbsp;"Dala sam ti laki sedativ. RoHir će ti dati punu anesteziju kao prvi korak operacije." Nikol je osvežila sećanje u svojoj kabini dok se oblačila. Poznavala je operaciju od početka do kraja; bila je to jedna od hirurških procedura koje su izvođene tokom probnih simulacija. Ubacila je fajl sa Borzovljevim ličnim podacima u RoHira, povezala elektronske veze koje će davati informacije o stanju pacijenta RoHiru tokom apendektomije i proverila da li je sav softver izvršio samotestiranje. Kao poslednju proveru, Nikol je pažljivo podesila par majušnih stereo kamera koje su radile skupa sa hirurškom rukom.
<BR>&nbsp;&nbsp;&nbsp;&nbsp;&nbsp;Janoš se vrati u sobu. Nikol pritisnu dugme na upravljačkoj kutiji robota hirurga i dve kopije operacione procedure behu brzo odštampane. Nikol uze jednu, a drugu pruži Janošu. "Jesu li svi spremni?" upita ona, sa očima na generalu Borzovu. Zapovednik "Njutna" potvrdno klimnu. Nikol uključi RoHira.
<BR>&nbsp;&nbsp;&nbsp;&nbsp;&nbsp;Jedna ruka robota hirurga ubrizga anestetik u pacijenta i samo minut kasnije Borzov je bio bez svesti. Dok je Franćeskina kamera snimala sve pojedinosti te istorijske operacije (tu i tamo je šaptala komentare u svoj ultraosetljivi mikrofon), ruka- skalpel RoHira, kojoj je pomagao par video očiju, napravi prve zareze neophodne da bi se izolovao sumnjivi organ. Nijedan ljudski hirurg ne bi mogao da bude tako brz i spretan. Naoružan baterijama senzora koji su svake sekunde proveravali stotine parametara, RoHir je razdvojio sve potrebno tkivo i ogolio crvuljak za samo dva minuta. Automatska procedura predviđala je potom kontrolni pregled u trajanju od trideset sekundni pre nego što robot hirurg preduzme uklanjanje organa.
<BR>&nbsp;&nbsp;&nbsp;&nbsp;&nbsp;Nikol se naže nad pacijenta da osmotri izloženi crvuljak. "Pogledaj, brzo, Janoše", reče ona sa okom na digitalnom časovniku koji je merio vreme pregleda. "Deluje savršeno zdravo." Janoš se naže sa drugog kraja operacionog stola. Bože moj, pomisli Nikol, pa mi ćemo ukloniti... Digitalni časovnik je pokazivao 00:08. "Prekini", povikala je. "Prekini operaciju." I Nikol i Janoš posegnuše za upravljačkom kutijom robota hirurga u istom trenutku.
<BR>&nbsp;&nbsp;&nbsp;&nbsp;&nbsp;U tom času čitav svemirski brod "Njutn" poskoči u stranu. Nikol je bila bačena unazad, o zid. Janoš polete napred i udari glavom u operacioni sto. Njegovi ispruženi prsti naleteše na upravljačku kutiju i onda se lagano opustiše kada se skljokao na pod. General O'Tul i Franćeska bili su odbačeni prema daljem zidu. Bip! bip! iz jedne od Hakamacuovih sondi pokazivalo je da je neko u odaji u ozbiljnoj fizičkoj nevolji. Nikol letimično proveri da li su O'Tul i Sabatinijeva u redu, a onda stade da se bori protiv sile zaokretanja koja je i dalje dejstvovala da bi zauzela pređašnji položaj kraj operacionog stola. Sa velikim naporom prevukla se preko sale po podu, koristeći ukotvljene noge stola. Kada se našla kraj stola, primirila se, i dalje se držeći za noge, i ustala.
<BR>&nbsp;&nbsp;&nbsp;&nbsp;&nbsp;Krv zapljusnu Nikol kada joj se glava nađe iznad ravni operacionog stola. Ona se u neverici upilji u Borzovljevo telo. Čitav zasek bio je pun krvi, a RoHirova ruka-skalpel nalazila se zabijena unutra i očevidno i dalje sekla. To je komplet Borzovljevih sondi ispuštao bip! bip!, i pored činjenice da je Nikol naredbom ubacila znatno šire sigurnosne granice neposredno pre operacije.
<BR>&nbsp;&nbsp;&nbsp;&nbsp;&nbsp;Talas straha i mučnine zapljusnu Nikol kada je shvatila da robot nije prekinuo svoje hirurške aktivnosti. Čvrsto se držeći pred moćnom silom koja je pokušavala da je ponovo odgura do zida, nekako je uspela da dosegne upravljačku kutiju i da isključi napajanje. Skalpel se povuče iz lokve krvi i vrati u držač. Nikol onda pokuša da zaustavi snažno krvoliptanje.
<BR>&nbsp;&nbsp;&nbsp;&nbsp;&nbsp;Trideset sekundi kasnije neobjašnjiva sila prestade da dejstvuje isto onako naglo kao što se i pojavila. General O'Tul se uspentra na noge i stiže do sada očajne Nikol. Skalpel je naneo preveliku povredu. Zapovednik je na smrt krvario pred njenim očima. "Oh, ne. Oh, Bože", rekao je O'Tul dok je gledao osakaćeno telo prijatelja. Uporno pištanje se nastavljalo. Sada se oglasiše i alarmi životnog sistema oko stola. Franćeska se povratila na vreme da snimi poslednjih deset sekundi života Valerija Borzova.
<BR>&nbsp;&nbsp;&nbsp;&nbsp;&nbsp;Bila je to vrlo duga noć za čitavu posadu Njutna. U sledeća dva sata posle operacije Rama je prošao kroz niz od još tri manevra, svaki poput prvog, u trajanju od jednog ili dva minuta. Zemlja je najzad potvrdila da su kombinovani manevri izmenili položaj, brzinu obrtanja i orbitu tuđinskog broda. Niko nije mogao da odredi tačnu svrhu manevrisanja; bile su to samo "promene orijentacije" koje su promenile nagib i krajnje tačke Ramine orbite. Ali, energija putanje nije bila bitno izmenjena - Rama je i dalje bio na hiperboličnoj trajektoriji udaljavanja od Sunca.
<BR>&nbsp;&nbsp;&nbsp;&nbsp;&nbsp;Sve na palubi "Njutna" i na Zemlji šokirala je nagla smrt generala Borzova. Štampa svih nacija upućivala mu je hvalospeve, a njegovi drugovi i saradnici hvalili su njegova brojna postignuća. Objavljeno je da je njegova smrt posledica nesrećnog slučaja koji se pripisivao nezgodnom trenutku pokretanja ramanskog svemirskog broda usred rutinske apendektomije. Ali u roku od osam sati posle smrti ljudi koji su se razumeli u stvari počeli su da postavljaju nezgodna pitanja. Zbog čega se ramanski svemirski brod pokrenuo baš u to vreme? Zašto zaštitni sistem RoHira nije prekinuo operaciju? Zbog čega sanitetski oficiri koji su nadgledali proceduru nisu bili u stanju da isključe napajanje pre nego što je bilo prekasno?
<BR>&nbsp;&nbsp;&nbsp;&nbsp;&nbsp;Nikol je Žardan je postavljala sebi ista pitanja. Već je prikupila dokumentaciju neophodnu u slučajevima kada se dogodi smrt u svemiru i zatvorila Borzovljevo telo u vakuumski kovčeg u zadnjem delu ogromnog depoa za zalihe vojnog svemirskog broda. Brzo je pripremila i zapisala svoj izveštaj o incidentu; O'Tul, Sabatinijeva i Tabori učinili su isto. Janoš nije pomenuo da je posegao za upravljačkom kutijom tokom ramanskog manevra. U to vreme Nikol nije smatrala da je taj propust bitan.
<BR>&nbsp;&nbsp;&nbsp;&nbsp;&nbsp;Tražena telekonferencija sa zvaničnicima MSA bila je izuzetno bolna. Nikol je preuzela na sebe breme sveg šupljoglavog i neprekidno ponavljanog propitivanja. Nekoliko puta bila je prisiljena da posegne duboko u svoje dodatne rezerve da ne bi izgubila živce. Nikol je očekivala da će Franćeska u svom delu telekonferencije nagovestiti nestručnost dela medicinskog osoblja misije "Njutn", ali je italijanska novinarka bila poštena i objektivna u svojoj reportaži.
<BR>&nbsp;&nbsp;&nbsp;&nbsp;&nbsp;Posle kratkog intervjua sa Franćeskom, u kome je Nikol pričala o tome koliko je bila zgrožena u trenutku kada je prvi put videla da je Borzovljev zasek pun krvi, sanitetski oficir se povukla u svoju odaju, navodno da se odmori i/ili odspava. Ali Nikol nije mogla da dozvoli sebi luksuz odmaranja. Ponavljala je i ponavljala u sebi kritične sekunde operacije. Da li je mogla da učini išta što bi promenilo ishod? Šta je moglo da objasni RoHirovu omašku da se automatski zaustavi?
<BR>&nbsp;&nbsp;&nbsp;&nbsp;&nbsp;U Nikolinom umu bilo je malo ili nimalo mesta za mogućnost da su RoHirovi algoritmi za zaštitu sadržali neku grešku; ne bi prošli sve rigorozne pretpoletne probe da su imali grešaka. Dakle, negde je moralo doći ili do ljudske greške (da li je Janoš, u svojoj žurbi, zaboravio da inicijalizuje neki ključni parametar za zaštitu od kvarova?) ili do nesrećnog slučaja tokom onih haotičnih sekundi koje su usledile po neočekivanom zaokretu. Njeno besplodno traganje za objašnjenjem i gotovo potpuna iscrpljenost učinili su je izuzetno potištenom kada je konačno zaspala. Za nju, jedan deo jednačine je bio vrlo jasan. Jedan čovek je umro, a ona je bila odgovorna.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
