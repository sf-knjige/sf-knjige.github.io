<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. ČUDNA DRUŽINA
<P>&nbsp;&nbsp;&nbsp;&nbsp;&nbsp;Dr Dejvid Braun je spadao u onu vrstu apstraktnih naučnika koji niti su voleli mašine, niti su imali poverenja u njih. Većina njegovih objavljenih radova bila je posvećena teorijskim temama zbog toga što se užasavao formalnosti i detalja empirijske nauke. Empiristi su morali da se bakću instrumentima i, što je još gore, inženjerima. Dr Braun je smatrao da nijedan inženjer nije ništa više od proslavljenog stolara ili vodoinstalatera. Podnosio je njihovo postojanje samo zbog toga što su mu neki od njih bili neophodni da bi mu teorije uopšte bile proverene stvarnim podacima.
<BR>&nbsp;&nbsp;&nbsp;&nbsp;&nbsp;Kada je Nikol bezazleno postavila dr Braunu nekoliko jednostavnih pitanja o funkcionisanju ledomobila, Franćeska nije mogla da suzdrži kikot. "Nema on pojma", odvrati italijanska novinarka, "i baš ga briga. Da li možeš da poveruješ da taj čovek ne ume čak ni da vozi električna kolica? Gledala sam ga kako preko trideset minuta pilji u prostog robota za procesiranje hrane i bez uspeha pokušava da utvrdi kako da ga upotrebi. Umro bi od gladi kada mu niko ne bi pomagao."
<BR>&nbsp;&nbsp;&nbsp;&nbsp;&nbsp;"Ma, hajde, Franćeska", odvrati Nikol kada se dve žene popeše na prednja sedišta ledomobila, "nemoguće da je toliko loš. Na kraju krajeva, mora da koristi sve lične kompjutere i komunikacione uređaje, kao i sisteme za procesiranje slike na 'Njutnu'. To znači da sigurno preteruješ."
<BR>&nbsp;&nbsp;&nbsp;&nbsp;&nbsp;Ton razgovora bio je lak i bezopasan. Dr Braun se pogurio na zadnjem sedištu i ispustio uzdah. "Vas dve izuzetne žene svakako imate i pametnije stvari za razgovor. Ukoliko nemate, možda biste mi mogle objasniti zbog čega je poludeli japanski naučnik utekao iz logora usred noći."
<BR>&nbsp;&nbsp;&nbsp;&nbsp;&nbsp;"Prema Maksvelovom asistentu, onom uvlakačkom nikogoviću Milsu, mnogi ljudi na Zemlji misle da su našeg dobrog japanskog doktora kidnapovali Ramanci."
<BR>&nbsp;&nbsp;&nbsp;&nbsp;&nbsp;"Ma hajde, Franćeska. Budi ozbiljna. Zašto bi dr Takagiši odlučio da ode sasvim sam?"
<BR>&nbsp;&nbsp;&nbsp;&nbsp;&nbsp;"Čini mi se", reče Nikol polako, "da je bio nestrpljiv u pogledu planiranog procesa istraživanja. Znate kako vatreno veruje u važnost Njujorka. Posle incidenta sa Vilsonom... pa, bio je prilično siguran da će biti naređena evakuacija. Do trenutka kada se vratimo unutra, ako se uopšte vratimo, Cilindrično more bi se možda otopilo i bilo bi teže doći do Njujorka."
<BR>&nbsp;&nbsp;&nbsp;&nbsp;&nbsp;Prirodna iskrenost terala je Nikol da kaže Braunu i Sabatinijevoj o Takagišijevim problemima sa srcem. Ali intuitivni osećanje joj je nalagao da ne veruje svojim pratiocima. "Naprosto, ne izgleda kao tip koji bi tek tako otišao", reče dr Btaun. "Pitam se da li je čuo ili video nešto."
<BR>&nbsp;&nbsp;&nbsp;&nbsp;&nbsp;"Možda je imao glavobolju ili iz nekog razloga nije mogao da spava", predloži Franćeska objašnjenje. "Redži Vilson je imao običaj da luta noću kada je imao muke sa glavom."
<BR>&nbsp;&nbsp;&nbsp;&nbsp;&nbsp;Dejvid Braun se naže napred. "Uzgred", reče on Nikol, "Franćeska mi kaže da su Vilsonovu nestabilnost mogle pojačati pilule koje je upotrebljavao. Ti izgleda da dobro poznaješ svoje medikamente. Na mene je ostavilo izuzetan utisak kako si brzo prepoznala onu pilulu za spavanje koju sam uzeo."
<BR>&nbsp;&nbsp;&nbsp;&nbsp;&nbsp;"Kada je već reč o medikamentima", dodade Franćeska posle kraće pauze, "Janoš Tabori je pomenuo nešto o razgovoru sa tobom u vezi sa Borzovljevom smrću. Možda ga nisam dobro razumela, ali učinilo mi se da si rekla da je u pitanju mogla biti reakcija na droge."
<BR>&nbsp;&nbsp;&nbsp;&nbsp;&nbsp;Ravnomerno su se vozili preko leda. Razgovor je bio ravnog tona, gotovo nemaran. Nije bilo očiglednog razloga za sumnjičavost. Pa ipak, reče Nikol dok je uobličavala odgovor na Franćeskinu primedbu, poslednja dva komentara delovala su previše glatko. Gotovo uvežbano. Okrenula se da pogleda dr Brauna. Verovala je da Franćeska može da se pretvara bez ikakvog napora, ali Nikol je bila sigurna da bi mogla da kaže na osnovu Braunovog izraza lica da li su njihova pitanja unapred spremljena ili ne. On se malo promeškolji pod njenim čvrstim pogledom.
<BR>&nbsp;&nbsp;&nbsp;&nbsp;&nbsp;"Kosmonaut Tabori i ja imali smo razgovor o generalu Borzovu i počeli smo da nagađamo o tome šta mu je moglo izazvati bol", reče Nikol bezizražajno. "Na kraju krajeva, slepo crevo mu je bilo savršeno zdravo, tako da je nešto drugo moralo biti odgovorno za njegove trenutne tegobe. Tokom razgovora, pomenula sam Janošu da bi trebalo razmotriti rekciju na droge kao jedan od mogućih uzroka. To nije bila vrlo čvrsta izjava."
<BR>&nbsp;&nbsp;&nbsp;&nbsp;&nbsp;Činilo se da je dr Braun odahnuo i smesta je promenio temu. Međutim, Nikolin odgovor nije zadovoljio Franćesku. Ukoliko ne grešim, naša gospođa novinarka ima još pitanja, premišljala je Nikol. Ali ih neće postaviti smesta. Gledala je Franćesku i videla je da Italijanka ne obraća pažnju na Braunov monolog na zadnjem sedištu. Dok je raspravljao o rekaciji Zemlje na Vilsonovu smrt, Franćeska je bila duboko zamišljena.
<BR>&nbsp;&nbsp;&nbsp;&nbsp;&nbsp;Na trenutak je vladala tišina kada je Braun završio svoj komentar. Nikol se obazre po miljama leda, upečatljivim liticama na rubovima Cilindričnog mora i oblakoderima Njujorka pred njom. Rama je bio veličanstven svet. Na trenutak je osetila ujed krivice zbog svog nepoverenja u Franćesku i dr Brauna. Sramota da mi ljudi nikada nismo u stanju da vučemo u istom pravcu, reče Nikol sebi. Čak ni kada smo suočeni s beskrajem.
<BR>&nbsp;&nbsp;&nbsp;&nbsp;&nbsp;"Ne shvatam kako ti je to pošlo za rukom", Franćeska iznenada prekide tišinu. "Posle sveg tog vremena, čak ni video tabloidi nemaju valjano zasnovan trag. A nije potrebna genijalnost da se utvrdi kada se to moralo odigrati."
<BR>&nbsp;&nbsp;&nbsp;&nbsp;&nbsp;Dr Braun je bio potpuno izgubljen. "O čemu pričaš, za ime sveta?" upita on.
<BR>&nbsp;&nbsp;&nbsp;&nbsp;&nbsp;"Naš slavni sanitetski oficir", odvrati Franćeska. "Zar ti se ne čini upečatljivo da posle sveg tog vremena identitet oca njene kćerke i dalje nije poznat u javnosti?"
<BR>&nbsp;&nbsp;&nbsp;&nbsp;&nbsp;"Sinjora Sabatini", uzvrati Nikol smesta na italijanskom, "kao što sam jednom već rekla, ta tema te se nimalo ne tiče. Neću da podnosim takvo mešanje u moj privatni život..."
<BR>&nbsp;&nbsp;&nbsp;&nbsp;&nbsp;"Samo sam htela da te podsetim, Nikol", prekide je Franćeska brzo, takođe na italijanskom, "da i ti imaš tajni koje ne bi želela da se otkriju."
<BR>&nbsp;&nbsp;&nbsp;&nbsp;&nbsp;Dr Braun je prazno piljio u dve žene. Nije razumeo ni reč u poslednjoj izmeni replika i zbunila ga je očigledna napetost. "Dakle, Dejvide", reče Franćeska tutorskim glasom, "pričao si nam o raspoloženju Zemlje. Misliš li da će nam narediti da pođemo kući? Ili ćemo samo prekinuti ovaj izlazak?"
<BR>&nbsp;&nbsp;&nbsp;&nbsp;&nbsp;"Izvršni odbor VEV je sazvao posebno zasedanje kasnije ove nedelje", odgovori on uz zbunjeno oklevanje. "Dr Maksvel trenutno pretpostavlja da će nam biti naloženo da napustimo projekat."
<BR>&nbsp;&nbsp;&nbsp;&nbsp;&nbsp;"To bi bilo tipično preterivanje grupe vladinih zvaničnika čija je osnovna namera da smanje dodatne rizike. Prvi put u istoriji odgovarajuće pripremljena ljudska bića istražuju unutrašnjost letelice koju je izgradila druga inteligencija. Pa ipak, na Zemlji političari nastavljaju da se ponašaju kao da se ništa neobično nije desilo. Nesposobni su za vizije. To je neverovatno."
<BR>&nbsp;&nbsp;&nbsp;&nbsp;&nbsp;Nikol de Žardan nije slušala ostatak Franćeskinog razgovora sa dr Braunom. Um joj je i dalje bio usredsređen na raniji razgovor. Mora biti da veruje da imam dokaze o drogama u Borzovu, reče Nikol sebi. Nema drugog mogućeg objašnjenja za pretnju.
<BR>&nbsp;&nbsp;&nbsp;&nbsp;&nbsp;Kada su stigli do ruba leda, Franćeska je provela deset minuta u postavljanju robotske kamere i zvučne opreme za snimak koji je prikazivao njih troje kako se pripremaju da "istražuju tuđinski grad" ne bi li našli svog nestalog kolegu. Nikolini protesti dr Braunu o traćenju vremena prođoše neopaženi. Međutim, činjenicu da je ozlojeđena učinila je očiglednom time što je odbila da učestvuje u video sekvenci. Dok je Franćeska dovršavala pripreme, Nikol se uspela na obližnje stepenište i počela da proučava grad oblakodera. Iza i ispod nje, Nikol je čula Franćesku kako ističe dramatičnost trenutka pred milionima gledalaca na Zemlji.
<BR>&nbsp;&nbsp;&nbsp;&nbsp;&nbsp;"Stojim ovde na rubovima tajanstvenog ostrvskog grada Njujorka. To je veoma blizu tačke na kojoj smo dr Takagiši, kosmonaut Vejkfild i ja ranije ove nedelje čuli neobične zvuke. Imamo razloga da verujemo da je Njujork bio profesorovo odredište kada se sinoć uputio iz logora Beta na usamljeno i neovlašćeno istraživanje...
<BR>&nbsp;&nbsp;&nbsp;&nbsp;&nbsp;Šta se dogodilo sa profesorom? Zbog čega ne odgovara na pozive na kompaku? Juče smo bili svedoci užasne tragedije kada je novinar Redži Vilson, rizikujući sopstveni život da spase ovog reportera, ostao zarobljen u roveru i kada nije mogao da izbegne moćne kandže rakolikih biota. Da li je slična sudbina zadesila našeg stručnjaka za Ramu? Da li su vanzemaljska bića koja su izgradila ovu neverovatnu letelicu pre mnogo eona možda stvorila složenu zamku napravljenu da uhvati i na kraju uništi sve bezazlene posetioce? Ne možemo znati za sigurno. Ali mi..."
<BR>&nbsp;&nbsp;&nbsp;&nbsp;&nbsp;Sa osmatračnice na vrhu zida Nikol je pokušavala da ne obraća pažnju na Franćesku i da zamisli u kom je pravcu dr Takagiši mogao otići. Proverila je karte u džepnom kompjuteru. Svakako je otišao prema tačnom geometrijskom središtu grada, zaključi ona. Bio je siguran da postoji neko značenje u geometriji.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
