<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Nestor Belton zatvori knjigu i odgurnu je na drugu stranu stola, što dalje od sebe. Onda obori glavu i skupi šake u pesnice, da protrlja svoje umorne oči.
<BR>&nbsp;&nbsp;&nbsp;&nbsp;&nbsp;Sutra su ispiti, pomisli on, i trebalo bi malo da odspavam. Ali još toliko toga mu je ostalo da ponovi; ako ništa drugo, mora bar letimično da pređe preko stranica teksta.
<BR>&nbsp;&nbsp;&nbsp;&nbsp;&nbsp;Ovi ispiti su važni. Od onih koji budu postigli najbolje rezultate, izabraće se studenti kojima će biti dozvoljeno da uđu u Školu za savetnike. Otkad zna za sebe, želeo je da bude savetnik. Sada je to postalo značajnije nego ikad ranije, jer su se na svakom uglu mogle čuti glasine da će za samo nekoliko godina besmrtnost postati stvarnost, da je neko u Centru večnost konačno rešio problem, i da je sada potrebno samo da se usavrše neophodne tehnike.
<BR>&nbsp;&nbsp;&nbsp;&nbsp;&nbsp;Kada besmrtnost postane moguća, počeće oživljavanja, i odredi savetnika će prionuti na posao. Godinama su oni držani po strani, mnogi su ceo život proveli u čekanju, bez pravog posla, i sada su i sami bili smešteni u komore, i čekali oživljavanje.
<BR>&nbsp;&nbsp;&nbsp;&nbsp;&nbsp;Savetnici i tehničari za oživljavanje - dve grupe ljudi, hiljade njih, koji su držani u pripravnosti, i sve ove godine iščekivali dan kada će se horde mrtvih povratiti u život. Dve grupe koje su obučavane o trošku Centra večnost, i koje su plaćane iako ništa nisu radile, jer nije još bilo šta da se radi.
<BR>&nbsp;&nbsp;&nbsp;&nbsp;&nbsp;Ali spremni, uvek spremni: jedni sa ogromnim brojem praznih zgrada, pripremljenih za dan kada će biti potrebne, drugi s velikim skladištima hrane, koju su konvertori pravili i čuvali za Dan oživljavanja.
<BR>&nbsp;&nbsp;&nbsp;&nbsp;&nbsp;Centar večnost, reče Nestor Belton sebi, mislio je na sve, sve je isplanirao, kao što samo posvećena organizacija, sa posvećenim i nesebičnim ljudima na čelu, može isplanirati. Skoro dve stotine godina Centar se brine o mrtvima, on je čuvar nade čovečanstva, arhitekta budućeg života.
<BR>&nbsp;&nbsp;&nbsp;&nbsp;&nbsp;On ustade sa stolice i priđe jedinom prozoru u svom studentskom sobičku. Napolju je bled mesec, poluprikriven paperjastim oblacima, obasjavao pejzaž dvorišta spavaonice. A daleko, na severozapadu, dizala se masivna zgrada Centra večnost.
<BR>&nbsp;&nbsp;&nbsp;&nbsp;&nbsp;Imao je sreće, reče on sebi po hiljaditi put, da dobije baš sobu s pogledom na Centar. To mu je davalo nadahnuće i blagoslov. Trebalo je da samo pogleda kroz prozor, i znao bi za šta radi, znao bi da učestvuje u poduhvatu koji će posle milion godina (iako su neki govorili da je u pitanju i više od milion godina) krunisati čovekovo dugo, sporo puzanje od nesvesne primarne tvari.
<BR>&nbsp;&nbsp;&nbsp;&nbsp;&nbsp;Večni život, reče Nestor Belton sebi, to znači da umiranja nema, život će se nastavljati i nastavljati u večno mladom telu. Konačno će biti vremena da se intelekt čovekov razvije do svojih krajnjih granica. Da se stekne mudrost bez starenja. Biće vremena za svaki posao koji um može da zamisli. Komponovati značajnu muziku, pisati značajne knjige, konačno naslikati platna koja su umetnici oduvek pokušavali da naslikaju, ali uglavnom neuspešno, stići do zvezda, istraživati svemir, dokraja shvatiti atom i kosmos, gledati kako ponosno uzdignute planine nestaju i nove se rađaju, kako reke presušuju i nove nastaju, i onda, za nekih deset milijardi godina, kada plamena smrt snađe ovaj Sunčev sistem, ljudi će otići u druge sisteme, daleko u dubinama svemira.
<BR>&nbsp;&nbsp;&nbsp;&nbsp;&nbsp;Nestor Belton obgrli svoj uski grudni koš tankim rukama.
<BR>&nbsp;&nbsp;&nbsp;&nbsp;&nbsp;Ovo je vreme za život, pomisli.
<BR>&nbsp;&nbsp;&nbsp;&nbsp;&nbsp;S užasom se seti onih davnih dana kad su ljudi umirali, i to je bilo konačno, kada nije bilo ni pomisli na drugi život, izuzev tankih i neuverljivih obećanja srednjovekovne vere, koja je od sebe pokušavala da stvori nauku.
<BR>&nbsp;&nbsp;&nbsp;&nbsp;&nbsp;Svi ti jadni mrtvi ljudi - koji su umrli gotovo sasvim uvereni da ta smrt nije samo privremena, za koje smrt jeste predstavljala kraj i ništavilo, koji su se plašili uprkos svojoj veri što bi se, kad bi se povela reč o tome, povlačila i bacala u neki mračni ugao njihovih umova - nisu o smrti ni želeli da razmišljaju, nisu mogli podneti da misle o njoj.
<BR>&nbsp;&nbsp;&nbsp;&nbsp;&nbsp;Vetar je poigravao na strehi, i stvarao usamljeni zvuk. Senke u dvorištu su se činile bestelesnim. Udaljena belina Centra večnost predstavljala je magličasto svetlo nasuprot mračnom nebu. Kao da, pomisli on, dolazi zora. Mora da se tako, s vremena na vreme, reče on sebi, rad činio ljudima iz Centra - kao hod ka zori. Ali s padovima i razočaranjima koji su dolazili kad bi se konačni cilj učinio na dohvatu ruke. Ali sad, sudeći po onome što je mogao da zaključi na osnovu glasina koje su kružile, zora (ne lažna, ovaj put) konačno je na vidiku, čovek će za neku godinu doći do cilja, do onoga što se nalazilo i u prvoj niti života, rođenoj u primarnim morima.
<BR>&nbsp;&nbsp;&nbsp;&nbsp;&nbsp;I on, Nestor Belton će, uz malo sreće, učestvovati u svemu tome. On i drugi savetnici će, posle oživljavanja, voditi neophodne procese rehabilitacije, tako da omoguće oživljenima da se uklope u današnje društvo.
<BR>&nbsp;&nbsp;&nbsp;&nbsp;&nbsp;Ali za takav posao čovek mora mnogo toga znati, mora biti, između ostaloga, i izvrstan istoričar, s posebnim poznavanjem istorije poslednja dva veka.
<BR>&nbsp;&nbsp;&nbsp;&nbsp;&nbsp;Šest dugih godina učenja do toga cilja - ako sutra dobro prođe na ispitima.
<BR>&nbsp;&nbsp;&nbsp;&nbsp;&nbsp;On još jednom pogleda u magličastu belinu Centra večnost i vrati se knjigama.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
