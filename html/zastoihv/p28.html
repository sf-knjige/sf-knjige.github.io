<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Zaobišao je Čikago s juga. U jednom trenutku je razaznao daljinom zamagljene kule i zgrade koje su se dizale pored nižeg dela jezera. Sada je bio zapadno od grada i kretao se ka severu, još uvek koristeći samo uske, vijugave, drevne puteve. S vremena na vreme poneki bi iščezao ili postao neprohodan, pa je morao da se okreće i vraća, da potraži drugi primitivni, travom obrasli autoput koji je vodio u istom pravcu.
<BR>&nbsp;&nbsp;&nbsp;&nbsp;&nbsp;Tako je bilo sve vreme otkako je krenuo s istočne obale, i nije bogzna kako napredovao. Iako nije ni bilo razloga za žurbu. Nije bilo razloga, govorio je sebi sve vreme, da bilo gde stigne. Nije imao određen cilj; onaj koji je odabrao bio je sentimentalan san u kome ne može biti ni pravog značenja ni smisla. Uteha i identitet koji je na izgled sadržao, bili su samo obmana; kada dođe do farme, videće da je i ona prazna i pusta kao i sva zemlja oko ovog puta. Ali, iako svestan svega toga, išao je ka njoj pokretan nekim unutrašnjim nagonom koji nije uspevao da shvati.
<BR>&nbsp;&nbsp;&nbsp;&nbsp;&nbsp;Sretao je malo ljudi. U predelima kroz koje je putovao, nije bilo mnogo stanovnika. S vremena na vreme naišao bi na 'život u prirodi' - kampovanje bi bila bolja reč - u nekoj od mnogobrojnih napuštenih farmi. Povremeno bi prošao i kroz kakvo seoce, još uvek nastanjeno, s po nekoliko porodica koje su tu ostale tvrdoglavo odbijajući da doprinesu tom skoro potpunom preseljenju u velike urbane centre; oni su sad stajali kao jezgra čovečanstva, okruženi prazninom i mestima koja su propadala, a nekad su ih naselavale ljudske zajednice.
<BR>&nbsp;&nbsp;&nbsp;&nbsp;&nbsp;S vremena na vreme bi minuo stanice za osmatranje i spasavanje, sa spasilačkim kolima i helikopterima spremnim da u tren oka pojure i povrate telo, kad monitor u zgradi otkrije prestanak signala iz odašiljača i javi da je srce prestalo da kuca, davši tačne koordinate mesta nesreće.
<BR>&nbsp;&nbsp;&nbsp;&nbsp;&nbsp;U ovim krajevima, pomisli Frost, mora da nema mnogo posla za stanice kao što je ova, jer zbog male i raštrkane populacije meseci mogu da prođu bez ijedne smrti u kvadrantu dodeljenom stanici. Ali i u onim kvadrantima gde dugo vremena nema nikakvog signala, sem povremenog prolaska, stanice su održavane za slučaj da se u toj oblasti ipak ugasi neki život.
<BR>&nbsp;&nbsp;&nbsp;&nbsp;&nbsp;Jer, uprkos svemu što se može reći za njega, uprkos glasinama i pokudama, Centar večnost je među ljudima održavao veru u sebe, održavao tradiciju službe, koja je imala jasno određen cilj, jer je za to i bila stvorena. Tako je, reče Frost sebi, ispunjen ponosom, i moralo biti. Jer vera jeste jedan od najčvršćih temelja na kome se društvo može zasnovati.
<BR>&nbsp;&nbsp;&nbsp;&nbsp;&nbsp;Putevi kojima se kretao nisu dopuštali da dnevno prevali mnogo kilometara. Usporavalo ga je i to što je morao da pronalazi i hranu. Skuplao je borovnice i sakržljavog drveća koje se još držalo u starim voćnjacima, brao rano sazrelo voće. Dosta uspešno je pecao u brojnim potocima i u pokojoj većoj reci. Od snažne grane hikori oraha napravio je luk, od jasenovih prutova oblikovao je strele i sate provodio pokušavajući da nauči da koristi oružje koje je izradio. Ali luk i strela nisu vredeli vremena koje je utrošio na njihovo pravljenje. Nestručno napravljen, luk je bio krajnje neprecizan. Jedina divljač koju je ulovio uz pomoć njega, bio je stari detlić, tvrd i žilav, ali ipak meso, prvo koje je okusio posle mnogo nedelja.
<BR>&nbsp;&nbsp;&nbsp;&nbsp;&nbsp;Na jednoj napuštenoj farmi našao je lonče, prilično obijeno, ali još je držalo vodu. Nekoliko dana kasnije, pored bare je uhvatio kornjaču koja je odlutala od vode, zaklao ju je i stavio u lonče da se kuva. Nije bio baš siguran da mu se supa dopala, ali bila je to hrana, i to je bilo važno.
<BR>&nbsp;&nbsp;&nbsp;&nbsp;&nbsp;Počeo je da se opušta. Ne krijući se više, ne bežeći, kretao se dugom i vijugavom avenijom prijatnog vremena. Kad bi mu se dopalo mesto za kampovanje, ostao bi tu i nekoliko dana, odmarao se, pecao, plivao, brao voće i jeo. Pokušao je da nadimi nešto ribe koju je uhvatio, da bi načinio zalihe hrane za naredne dane. Eksperiment nije uspeo.
<BR>&nbsp;&nbsp;&nbsp;&nbsp;&nbsp;Nije više pazio na put iza sebe. Markus Eplton ga je, bez sumnje, još lovio, ali verovatno, govorio je on sebi, još nije saznao da mu je lovina napustila grad. Krađa kola mora da je odavno prijavljena, kola s kojima je zamenio tablice možda su pronađena, ali nije bilo načina da, bio je siguran u to, njega povežu sa svim tim. Otkrivanje i nalaženje ukradenih kola nije išlo lako, jer su sva kola isto izgledala, proizvodila ih je jedna kompanija, koja je odavno prestala da brine o dizajnu pošto nije bilo konkurencije a ni zahteva mušterija da se model menja svake godine, čak ni svakih deset-dvadeset godina.
<BR>&nbsp;&nbsp;&nbsp;&nbsp;&nbsp;Kola su bila standardna, napravljena po utvrđenim pravilima. Mala, da ne zauzimaju veliki prostor. Pokretana dugotrajnim baterijama - tiha, bez izduvnih gasova, spora, male težine. Kola koja odgovaraju gustom saobraćaju, prepunim ulicama, jer su uglavnom i korišćena samo za gradsku vožnju, i opremljena bezbednosnim napravama da zaštite vozače.
<BR>&nbsp;&nbsp;&nbsp;&nbsp;&nbsp;Sada se Čikago nalazio iza njega, išao je na sever. Jednoga dana došao je do jedne reke i tu je shvatio da tačno zna gde se nalazi. Stari gvozdeni most, crven od rđe, još uvek je premošćavao reku, na istoku su se nazirali sivi, ostareli ostaci napuštenog sela, a na zapadu, odmah pored mosta, drevna pruga provlačila se između reke i drvećem obraslih obronaka, s ivicama od krečnjaka.
<BR>&nbsp;&nbsp;&nbsp;&nbsp;&nbsp;Dvadeset milja, pomisli on, još samo dvadeset milja i kod kuće sam. Iako je, i u tim trenucima, znao da ovo mesto nije njegova kuća, i da nikad nije ni bilo. Bilo je samo poznato, mesto koje je nekad znao.
<BR>&nbsp;&nbsp;&nbsp;&nbsp;&nbsp;Okrenuo je kola nadesno i prešao reku, pa uzan par šina sa travom između, šiprag, grane tako niske da su udarale o auto.
<BR>&nbsp;&nbsp;&nbsp;&nbsp;&nbsp;Sto metara dalje šipraga i drveća više nije bilo a pred njim se otvori mali proplanak, koji je nekad verovatno bio kukuruzište ili pašnjak. Kad prođe proplanak, drveće i šiblje se još jednom sklopi oko njega. Onda pred njim, na uzbrdici, izroni nekoliko dotrajalih farmerskih građevina, među korovom i žbunjem.
<BR>&nbsp;&nbsp;&nbsp;&nbsp;&nbsp;Na sredini čistine, odmah pored puta, nalazio se kamp. Prljavi zakrpljeni šatori bili su poređani ukrug. Uske spirale dima dizale su se sa vatri za kuvanje. Tri ili četiri izlupana, zarđala automobila stajala su pored šatora sa životinjama - mora da su to konji, iako Frost u životu nije video konja. Bilo je i pasa i ljudi, i svi su se okrenuli ka njemu, neki su već počinjali da mu se približavaju, vičući nešto jedni drugima - piskutavi, trijumfalni uzvici.
<BR>&nbsp;&nbsp;&nbsp;&nbsp;&nbsp;U trenutku koji je bio potreban da se taj prizor uobliči u Frostovom umu, znao je na šta je nabasao - bila je to grupa Skitnica, jedno od onih čudnih i surovih plemena koja su naseljavala Divljinu, onaj mali procenat nezaposlenih i nezaposlivih koji su se godinama opirali svim pokušajima da se i za njih nađe mesto u društvu. Nije ih moglo biti mnogo; ali ovde je bila jedna od tih bandi, i on je naleteo pravo na nju!
<BR>&nbsp;&nbsp;&nbsp;&nbsp;&nbsp;On uspori, onda se predomisli i ubrza, niz put, dodajući gas u nadi da će pobeći grupi ljudi koja je već istrčavala iz kampa.
<BR>&nbsp;&nbsp;&nbsp;&nbsp;&nbsp;Za trenutak se učinilo da će uspeti - stigao je i prestigao najveću grupu. Gledajući kroz prozore video je njihova zapenušena lica, neobrijana, prljava, usta otvorena u kriku, usne podignute tako da su otkrivale zube.
<BR>&nbsp;&nbsp;&nbsp;&nbsp;&nbsp;Onda je odjednom talas jurišajućih tela udario u kola, naleteo na njih poput čoveka koji glavom udara u ogradu, kola na se opasno zaklimaše, truckajući se preko jarkova, i onda počeše da se naginju na stranu, dok su dva točka koja su još bila u dodiru sa tlom nastavila da pokreću kola. Još dok su se kola naginjala, masa vrištećih ljudi ih okruži i prevrnu.
<BR>&nbsp;&nbsp;&nbsp;&nbsp;&nbsp;Ona udariše u zemlju i zaklatiše se, podrhtavajući. Neko je otvorio vrata, ruke se pružiše unutra da izvuku Frosta. Onda ga baciše na zemlju. Polako, on se podiže na noge. Skitnice su ga okružile kao čopor vukova, ali s njihovih lica se izgubila surovost i sada su ga gledali s radoznalošću.
<BR>&nbsp;&nbsp;&nbsp;&nbsp;&nbsp;Čovek koji je stajao isrped ostalih, klimnu mu glavom. "To ti je bilo pametno", reče on, "da nam isporučiš kola. Bog nam je svedok da su nam trebala jedna. Naša stara jedva da se pokreću."
<BR>&nbsp;&nbsp;&nbsp;&nbsp;&nbsp;Frost ništa ne odgovori. Prešao je pogledom preko polukruga, video da se svi smeju, ili su veoma blizu smehu. Među muškarcima je bilo i dece, nekoliko malih dečaka koji su, stojeći u grupici, blenuli u njega.
<BR>&nbsp;&nbsp;&nbsp;&nbsp;&nbsp;"Konji mogu poslužiti", reče govorljivi, "ali nisu tako dobri kao kola. Nisu tako brzi i teško ih je održavati."
<BR>&nbsp;&nbsp;&nbsp;&nbsp;&nbsp;Frost je i dalje ćutao, uglavnom zato što nije znao šta bi mogao reći a da to bude bezopasno. Bilo mu je sasvim jasno da ovi ljudi nameravaju da zadrže kola i tu se ništa, shvatio je, ne može učiniti. Sad su se smejali svojoj sreći i njegovoj zbunjenosti, ali osetio je da bi u svakom trenutku, ako bi on rekao nešto pogrešno, mogli pobesneti.
<BR>&nbsp;&nbsp;&nbsp;&nbsp;&nbsp;"Tata", začu se visok dečački glas, "šta mu je to na čelu? Ima neki crveni znak. Šta je to?"
<BR>&nbsp;&nbsp;&nbsp;&nbsp;&nbsp;Zavlada tišina. Smeh umuknu. Lica se uozbiljiše.
<BR>&nbsp;&nbsp;&nbsp;&nbsp;&nbsp;"Izgnanik!" povika govorljivi. "Bože, pa on je izgnanik!"
<BR>&nbsp;&nbsp;&nbsp;&nbsp;&nbsp;Frost se okrete i potrča. Rukama se uhvati za gornji deo kola i jednim se zamahom prebaci preko njih. Nesigurno se dočeka na noge, prevrte se i vide kako rulja Skitnica obilazi kola. On poče ponovo da trči ali shvati da je u klopci. Reka je bila ispred njega a da skrene nije mogao - Skitnice su ga okružile. Opet su počeli da viču i da se smeju, ali ovaj put smeh je bio surov, piskutavo vrištanje histeričnih hijena.
<BR>&nbsp;&nbsp;&nbsp;&nbsp;&nbsp;Istoga trena pored njega zafijuka kamenje i poče da se zariva u zemlju, ili da se odbija od nje; on povi ramena da zaštiti glavu, ali jedan ga pogodi u obraz, udarac mu potrese celo telo i za trenutak mu se učinilo da mu glava otpada dok mu je bol sevao vilicom i lobanjom. Magla se podiže sa tla, zamuti mu vid, i on je padao kroz nju, ne osetivši kad se srušio; sad je bio na zemlji i ruke su ga grubo podizale i vukle.
<BR>&nbsp;&nbsp;&nbsp;&nbsp;&nbsp;Kroz maglu i dubok žagor glasova, jedan bikovski glas se jasno zaori nad ostalima. "Nemojte ga još bacati. Ima da se udavi ako ga bacimo s cipelama."
<BR>&nbsp;&nbsp;&nbsp;&nbsp;&nbsp;"Da", složi se drugi glas, "moramo mu dati šansu. Skinite mu te cipele."
<BR>&nbsp;&nbsp;&nbsp;&nbsp;&nbsp;Neko mu je cimao cipele, osetio je kako mu klize s nogu, pokušao je da vikne, ali izašlo je samo tiho mrmljanje.
<BR>&nbsp;&nbsp;&nbsp;&nbsp;&nbsp;"Pantalone će mu se natopiti vodom", povika čovek bikovskog glasa.
<BR>&nbsp;&nbsp;&nbsp;&nbsp;&nbsp;Drugi reče: "Oni momci iz spasilačke ga možda neće moći naći ako se udavi."
<BR>&nbsp;&nbsp;&nbsp;&nbsp;&nbsp;Frost se opirao, ali bilo ih je previše i otpor mu je bio uzaludan: skidali su mu pantalone, jaknu, košulju, i svu ostalu odeću.
<BR>&nbsp;&nbsp;&nbsp;&nbsp;&nbsp;Onda su ga uhvatila četiri čoveka, po jedan za svaku ruku i nogu, i neko je sa strane odbrojavao: "Jedan! Dva! Tri!"
<BR>&nbsp;&nbsp;&nbsp;&nbsp;&nbsp;Na svaki broj bi ga zaljuljali, na tri ga ispustiše, leteo je iznad reke, kao od majke rođen, i video kako reka juri ka njemu.
<BR>&nbsp;&nbsp;&nbsp;&nbsp;&nbsp;Udario je o vodu mlateći rukama i nogama, a ona ga je pogodila kao dupla pesnica. Potonuo je, koprcajući se, očajan i zbunjen, u hladno zeleno i plavo. Onda se podiže i izbi na površinu, radeći rukama i nogama, više instinktivno nego svesno, da bi se održao na površini. Nešto silno udari o njega, on podiže ruku da to odbije od sebe, oseti dodir drveta na koži. Obavio je ruku oko drveta a ono je nastavilo da pluta i da ga održava; on onda shvati da je to balvan koji pluta niz reku. Okrete se, položi obe ruke na njega, i pogleda iza sebe.
<BR>&nbsp;&nbsp;&nbsp;&nbsp;&nbsp;Na obali reke Skitnice su đipale i skakale u manijačnom ratnom plesu, dovikujući mu reči koje nije razumeo; jedan od njih sa visoko podignutom rukom mahnu njegovim pantalonama, kao da one predstavljaju neku vrstu skalpa.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
