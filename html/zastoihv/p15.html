<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Amos Hiklin dohvati još jednu kratku cepanicu i stavi je na vatru. Bila je to logorska vatrica, mala i uredna.
<BR>&nbsp;&nbsp;&nbsp;&nbsp;&nbsp;Večera je bila završena, tiganj i lonče za kafu oprani na obali mesecom uglačane reke, šaka peska poslužila je kao sapun. I sad je došlo vreme, dok se noć spuštala, da čovek sedne, nasloni se na stablo drveta i puši lulu, onako kako to treba da se radi: lagano, opušteno, puštajući misli da slobodno teku.
<BR>&nbsp;&nbsp;&nbsp;&nbsp;&nbsp;Iz šupljine drveta oglasio se mračnjak svojom večernjom pesmom, jednostavnim upitnim zvukom koji je imao nešto nezemaljsko u sebi. Na reci, riba je glasno pljesnula, iskočivši iz vode da ulovi insekta koji je sleteo na površinu.
<BR>&nbsp;&nbsp;&nbsp;&nbsp;&nbsp;Hiklin se pruži prema svojoj urednoj gomilici drveta za potpalu, uze još dva komada i pažljivo ih stavi na vatru. Onda ponovo sede pa izvadi iz džepa košulje lulu i vrećicu s duvanom.
<BR>&nbsp;&nbsp;&nbsp;&nbsp;&nbsp;Ovo je dobro, pomisli on, jun, prijatno vreme, mesečina se preliva rekom, stari mračnjak kucka u šupljini drveta, a ni komarci nisu toliko dosadni.
<BR>&nbsp;&nbsp;&nbsp;&nbsp;&nbsp;A, sutra, možda...
<BR>&nbsp;&nbsp;&nbsp;&nbsp;&nbsp;Rečno ostrvo je, pomisli on, sumanuto mesto za sakrivanje blaga. Nesigurno mesto za sakrivanje bilo čega vrednog, jer svaka budala zna šta se s ostrvom može dogoditi.
<BR>&nbsp;&nbsp;&nbsp;&nbsp;&nbsp;Ipak, na neki otkačeni način sve se slagalo. Čovek koji je u bekstvu, koji je zamalo uhvaćen, mora da sakrije stvari bilo gde, ili na bilo koji način. Prednost je bila u tome što je ovo jedno od poslednjih mesta na kome bi ga tražili. Ta ostrva bila su tek nešto više od naslage peska obrasle niskim žbunjem. Mogu opstati godinama, ili nestati tokom jedne noći - ovo je prevrtljiva reka, sa promenljivim strujama.
<BR>&nbsp;&nbsp;&nbsp;&nbsp;&nbsp;Možda je sve zaista Sizifov posao, pomisli Hiklin, ali ulozi su veliki a on nije ništa gubio sem, možda, godine dana. Godina dana prema, onako odoka, milion dolara.
<BR>&nbsp;&nbsp;&nbsp;&nbsp;&nbsp;Žad, pomisli on. Kakva glupava stvar za krađu!
<BR>&nbsp;&nbsp;&nbsp;&nbsp;&nbsp;Onoga dana kada je ukraden, bilo je malo šanse da ga se otarasi - jedinstveni predmeti iz muzeja, koje bi svako prepoznao.
<BR>&nbsp;&nbsp;&nbsp;&nbsp;&nbsp;Možda Stiven Farnes nije ni hteo da ih proda. Možda se tako zaljubio u njihovu lepotu da ih je hteo samo za sebe. Nakon godina rada u muzeju možda se u njegovom uvrnutom umu razvila ideja da takva lepota ne bi trebalo da trpi svakodnevno izlaganje pogledima ljudi koji je ne razumeju.
<BR>&nbsp;&nbsp;&nbsp;&nbsp;&nbsp;Zamalo je uspeo. Da ga onaj klinac nije prepoznao u zabačenoj kafani na putu, onoga dana pre skoro dve stotine godina, izvukao bi se. Mada se, na neki način, on i jeste izvukao - nisu ga uhapsili, proživeo je život, a stari, sedi, senilni starac nekako je preživljavao obavljavajući krajnje sumnjive poslove u zabitima Nju Orleansa.
<BR>&nbsp;&nbsp;&nbsp;&nbsp;&nbsp;Hiklin je sad sedeo u noći, s nogama ispruženim pravo preda se, i lagano pućkao lulu dok je svetlost logorske vatre poigravala na njegovom licu.
<BR>&nbsp;&nbsp;&nbsp;&nbsp;&nbsp;Divljina puna zveri, pomisli on. Sva ova zemlja, obrađivana vekovima, ponovo prepuštena divljini. Jer - od zemlje više nije bilo koristi, bila je samo prostor za stanovanje; potomci ljudi koji su nekad živeli od zemlje, sad su se nalazili u velikim metropolama, stisnuti u svojim sobama i stanovima, živeći u divljini ljudskih kaveza. Cela istočna obala postala je more ljudi; Čikago, megalopolis oko jezera Mičigen, koji se prostire na severu sve do Zelenog zaliva i zauzima dobar deo njegove istočne obale, i još nekoliko centara s takvom populacijom, velika ostrva zgnječenog čovečanstva, koje je nastavljalo da se umnožava.
<BR>&nbsp;&nbsp;&nbsp;&nbsp;&nbsp;A on evo ovde, pomisli, čovek izvan svega toga, jedan od retkih ljudi izvan svega toga. Međutim, i njega pokreću isti motivi i ista pohlepa kao i sve one milijarde drugih ljudi. Iako je postojala razlika. On je bio kockar a oni su dirinčili celog svog bednog života.
<BR>&nbsp;&nbsp;&nbsp;&nbsp;&nbsp;Kocka, pomisli on. Sve ovo bi moglo biti samo kocka. Ali pismo napisano na samrtničkoj postelji i neuredna, nažvrljana mapa su, uprkos svem romantičarskom duhu, imali i nešto što ga je uverilo da je sve pravo. Istraživanje dokumenata otkrilo mu je činjenice iz života Stivena Farnesa. Nije bilo sumnje da je upravo on čovek koji je, 1972, iz muzeja u kome je radio ukrao zbirku nakita od žada, koja je vredela čitavo bogatstvo.
<BR>&nbsp;&nbsp;&nbsp;&nbsp;&nbsp;Negde, na jednom od ostrva u ovom delu reke, to blago leži zakopano, izvanredne umetnine zapakovane u papir i položene u staruučelične akten-tašnu.
<BR>&nbsp;&nbsp;&nbsp;&nbsp;&nbsp;'...Ne želim da bude zauvek izgubljeno, i zato sve ovo stavljam na papir i molim se da ćete to pronaći uz pomoć moga opisa.'
<BR>&nbsp;&nbsp;&nbsp;&nbsp;&nbsp;Pismo namenjeno, tako i naslovljeno, istom onom muzeju iz koga je zbirka ukradena, ali nikad poslato - možda nije imao prilike da ga pošalje, možda niko nije hteo da ga pošalje umesto njega, možda nije imao marke za kovertu a smrt se opasno približavala. Nikad poslato, ali spakovano, sa svom ostalom njegovom imovinom, u iznošenu akten-tašnu, možda istu kao ona u kojoj se zbirka nalazi.
<BR>&nbsp;&nbsp;&nbsp;&nbsp;&nbsp;A akten-tašna - gde je ona ležala, sakrivena i zaboravljena, od starčeve smrti? Kojim je čudnim putevima stigla na tu aukciju, da bi tog kišnog popodneva bila izložena sa mnogim drugim svaštarijama? Zašto je niko nije otvorio da vidi šta sadrži? Ili je neko ipak otvorio i pomislio da je to samo gomila đubreta, bez ikakve stvarne vrednosti?
<BR>&nbsp;&nbsp;&nbsp;&nbsp;&nbsp;Mirno kišno popodne, nije ga zanimalo ništa drugo do da potraži zaklon od kiše. I luda, neobjašnjiva, dečačka potreba koja ga je naterala da ponudi četvrt dolara za akten-tašnu, tek onako. Nije bilo drugih ponuda. Sedeći sad ovako i pušeći, Hiklin se seti kako je za trenutak pomislio da će biti najbolje ako torbu negde spusti i ode, ako je se otarasi pretvarajući se da je rasejan. Ali, opet ga je neki neobjašnjivi poriv naterao da je odnese u svoju sobu i te večeri je, nemajući šta drugo da radi, ispitao njen sadržaj, i našao pismo, i ono je probudilo njegovu radoznalost - nije poverovao u njega ali se ipak potrudio da otkrije ko je bio Stiven Farnes.
<BR>&nbsp;&nbsp;&nbsp;&nbsp;&nbsp;I evo ga sad, pored reke, s logorskom vatrom i mračnjakovom tužbalicom koja odzvanja iz šupljine drveta - jedini čovek na svetu koji zna (otprilike, istina) gde je zakopan ukradeni žad. Možda, posle toliko vremena, jedan od malobrojnih ljudi koji uopšte zna za pljačku.
<BR>&nbsp;&nbsp;&nbsp;&nbsp;&nbsp;Čak i sad, reče on sebi, žad se verovatno ne može bezbedno prodati na tržištu. Još uvek ima dokumenata o krađi, i muzej verovatno postoji. Ali za petsto godina od sada, za hiljadu godina od sada, moći će da se proda bez bojazni. Do tada će krađa biti sasvim zaboravljena, ili tako duboko zakopana u drevnim dosijeima da je neće biti moguće odande iskopati.
<BR>&nbsp;&nbsp;&nbsp;&nbsp;&nbsp;Kad bi samo našao, reče on sebi, to bi bila dovoljna ušteđevina za drugi život. Dijamanti, pomisli on, ili rubini ne bi vredeli truda. Ali žad je nešto drugo. On će zadržati svoju vrednost kao i sva ostala umetnička dela. Konvertori mogu proizvoditi dijamante na kilo, kao što bi verovatno mogli uraditi i sa žadom, na tone, ako treba. Ali skulpture od žada i slike ne mogu se proizvoditi. Umetnine će zadržati svoju vrednost, možda će im vrednost čak i skočiti. Jer konvertori mogu proizvoditi neobrađenu materiju, bilo kakvu materiju, ali ne mogu kopirati umetnikovu veštinu.
<BR>&nbsp;&nbsp;&nbsp;&nbsp;&nbsp;Čovek, reče on sebi, mora pažljivo da bira šta će ostaviti za Dan oživljavanja.
<BR>&nbsp;&nbsp;&nbsp;&nbsp;&nbsp;Duvan je izgoreo i lula je pravila grgotave zvuke dok ju je sisao. Izvadio je zato iz usta i udari njome nekoliko puta o đon čizme, da istrese pepeo.
<BR>&nbsp;&nbsp;&nbsp;&nbsp;&nbsp;Sutra ujutru će se ribe uhvatiti na udice koje je postavio, a još imai brašna i drugih namirnica za tanjir palačinki. On ustade i pođe ka kanuu da uzme ćebad.
<BR>&nbsp;&nbsp;&nbsp;&nbsp;&nbsp;Jedna poštena dremka, obilan doručak i potraga se nastavlja - potraga za peščanim ostrvom s jednim krajem u obliku udice i dva bora na tom istom kraju, gotovo na obali. Iako, znao je, oblik peska mogao se izmeniti, ili biti potpuno zbrisan. Jedinu nadu polagao je u ta dva bora, ako su preživela.
<BR>&nbsp;&nbsp;&nbsp;&nbsp;&nbsp;Stajao je na ivici vode i pogledao gore u nebo. Nijedan oblak nije skrivao sjaj zvezda, a mesec, skoro pun, nalazio se malo iznad istočnih grebena. Udahnuo je vazduh, bio je čist i svež, sa blagim nagoveštajem hladnoće u sebi. Sutra će, reče on sebi, biti još jedan savršen dan.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
