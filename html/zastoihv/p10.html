<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Frost se umorno pope stepenicama i otključa vrata svoje sobe. Zatvorio je vrata i okačio šešir na čiviluk, srušio se u staru, izlizanu stolicu i prešao pogledom preko sobe.
<BR>&nbsp;&nbsp;&nbsp;&nbsp;&nbsp;I, po prvi put u životu, on primeti svu njenu bedu i prljavštinu.
<BR>&nbsp;&nbsp;&nbsp;&nbsp;&nbsp;Krevet je stajao u jednom uglu; u drugom se nalazio mali štednjak i ormarčić u kome je stajala hrana. Jeftin tepih prepun rupa bezuspešno je pokušavao da prikrije go pod. Mali sto je stajao pored jednog usamljenog prozora - tu je jeo i pisao. Zatim nekoliko stolica, uzan sto s ladicama i otvoren ormar, u kome je držao odeću. To je bilo sve.
<BR>&nbsp;&nbsp;&nbsp;&nbsp;&nbsp;Tako mi živimo, pomisli on. Ne samo ja, već milijarde drugih. Ne zato što želimo tako da živimo, ne zato što nam se tako dopada. Već zato što je ovaj jadni način života, ovo siromaštvo - cena za drugi život, cena, možda, besmrtnosti.
<BR>&nbsp;&nbsp;&nbsp;&nbsp;&nbsp;Sedeo je, uronjen u gorčinu, obnevideo od očaja i bola.
<BR>&nbsp;&nbsp;&nbsp;&nbsp;&nbsp;Četvrt miliona dolara, pomisli on, i morao je da ih odbije. Ne, priznade sebi, zato što mu je to bilo ispod časti, ne iz poštenja, već iz straha. Iz straha da je sve samo pažljivo smišljena zamka Markusa Epltona.
<BR>&nbsp;&nbsp;&nbsp;&nbsp;&nbsp;Džo Gibons, reče on sebi, jeste bio prijatelj i odan radnik, ali i Džo se mogao kupiti ako je suma bila dovoljno velika. Sve nas, pomisli on s gorkim ukusom istine u ustima, moguće je kupiti. Nije bilo čoveka na svetu koji nije bio za prodaju.
<BR>&nbsp;&nbsp;&nbsp;&nbsp;&nbsp;I sve to, pomisli, zbog cene koju moramo platiti za taj drugi život; štednja, cepidlačenje i jad - time ga plaćamo.
<BR>&nbsp;&nbsp;&nbsp;&nbsp;&nbsp;Sve je počelo pre manje od dva veka - 1964, s čovekom koji se zvao Etinger. Zašto, upitao se Etinger, čovek mora da umre? Umire danas od raka a lek će se pronaći možda već za deset godina? Umire od starosti, a starost je samo oboljenje koje će se, može biti, već u idućem veku moći izlečiti.
<BR>&nbsp;&nbsp;&nbsp;&nbsp;&nbsp;To je smešno, tvrdio je Etinger. A velika je i šteta, gubitak i varka. Nema razloga da smrt postoji. A ima i načina da se pobedi.
<BR>&nbsp;&nbsp;&nbsp;&nbsp;&nbsp;Ljudi su tako razmišljali i pre Etingera, ali on je prvi rekao: Uradimo nešto - sada!
<BR>&nbsp;&nbsp;&nbsp;&nbsp;&nbsp;Razvijmo tehnologiju da se čovek koji je umro može zamrznuti i sačuvati do dana kad njegovo izlečenje postane moguće. Onda ih oživimo, lišimo se nezgodne starosti, izlečimo rak, popravimo oslabljeno srce i dajmo im svima drugu šansu za život.
<BR>&nbsp;&nbsp;&nbsp;&nbsp;&nbsp;Zamisao je napredovala polako, svi sem nekolicine su je ignorisali, u televizijskim emisijama su je ismevali, pisci su se idejom pozabavili dosta nemarno, ne želeći da budu prozvani ludacima.
<BR>&nbsp;&nbsp;&nbsp;&nbsp;&nbsp;Polako, ipak, zamisao je napredovala. Potom je počela da raste nezaustavljivo: nekolicina posvećenih ljudi radila je danju i noću, obavljna su neophodna istraživanja, razvijana neophodna tehnologija, podizane instalacije i stvarana organizacija koja će se brinuti o svemu.
<BR>&nbsp;&nbsp;&nbsp;&nbsp;&nbsp;Godine su prolazile i ideja se postepeno usadila u mozgove ljudi ... smrt može biti pobeđena, smrt nije kraj, ne samo duhovni već i fizički drugi život jeste moguć. On postoji za one koji ga žele, to više nije kockanje sa sudbinom već ozbiljan predlog sa dobrim izgledima za uspeh.
<BR>&nbsp;&nbsp;&nbsp;&nbsp;&nbsp;Ipak, mnogo vremena je proteklo pre nego što se iko usudio da javno kaže da planiraju da to koriste, jer je u javnosti sve još uvek važilo za ludost. Ali, kako su godine prolazile, sve više i više ugovora je sačinjavano, a kada bi potpisnici bili na samrti, službenici bi ih zamrzavali, da sačekaju dan oživljavanja.
<BR>&nbsp;&nbsp;&nbsp;&nbsp;&nbsp;I svi zamrznuti ostavljali su svoju teško zarađenu životnu ušteđevinu Korporaciji, koja je nastala praktično ni iz čega, da je koristi i čuva do dana kada će vlasnici biti oživljeni.
<BR>&nbsp;&nbsp;&nbsp;&nbsp;&nbsp;U Vašingtonu je održana sednica Kongresa da se zauzme stav o tom pitanju, na kojoj ništa nije odlučeno, i Skupština je zasedala, ali jednako bezuspešno. Pokret je još smatran za ludost mada nije zabranjivan. Nije se suviše isticao, nije se politički nametao javnosti, nije propovedao nekakve gluposti. I dok je sve više postajao predmet privatnih razgovora i javnog interesovanja, zvanično je zanemarivan, verovatno zato što zvaničnici nisu znali kako da se postave prema njemu. Ili možda zato što je bio, kao nekad NLO-i, previše kontroverzan da bi se o njemu moglo bezbedno razgovarati.
<BR>&nbsp;&nbsp;&nbsp;&nbsp;&nbsp;Kada i kako se to dogodilo, ili šta je doprinelo tome, niko tačno ne zna tek - jednog dana postalo je očigledno da je mali pokret iz 1964, sada poznat kao Centar večnost, postao najveća organizacija od postanka sveta.
<BR>&nbsp;&nbsp;&nbsp;&nbsp;&nbsp;Velika na mnogo načina. Velika po uticaju koji je imala na ljude, koji su sad čvrsto verovali ne samo u ideju Centra već i u sposobnost Centra da sprovede tu ideju dokraja. Velika po poverenju koje je uživala, sa milionima zamrznutih tela što su čekala na oživljavanje. I, možda najvažnije, velika po svojim prihodima i investicijama.
<BR>&nbsp;&nbsp;&nbsp;&nbsp;&nbsp;Jer svi ti milioni zamrznutih ljudi ostavili su svoju ušteđevinu Centru. I jednoga jutra svet se probudio da otkrije da je Centar večnost najveći deoničar na svetu, i da je u mnogim slučajevima preuzeo potpunu kontrolu nad velikim industrijskim kompleksima.
<BR>&nbsp;&nbsp;&nbsp;&nbsp;&nbsp;Vlade sveta (sve vlade) konačno su, prekasno, shvatile da su nemoćne da bilo šta preduzmu u vezi s Centrom večnost, ako su, naravno, uopšte i htele da bilo šta preduzmu. Jer ispitivati njegov rad, ograničavati ga na bilo koji način, nije značilo samo jurišati na njegov dobro utvrđen finansijski položaj, već i jurišati na probuđeno interesovanje masa.
<BR>&nbsp;&nbsp;&nbsp;&nbsp;&nbsp;I tako, niko ništa nije preduzimao i Centar večnost postajao je sve moćniji, i sve neranjiviji. Danas, pomisli Frost, on predstavlja vladu sveta, finansijsku instituciju sveta i - jedinu nadu sveta.
<BR>&nbsp;&nbsp;&nbsp;&nbsp;&nbsp;Ali ta se nada skupo plaćala - nada koja je od ljudi načinila sebične škrtice.
<BR>&nbsp;&nbsp;&nbsp;&nbsp;&nbsp;Nije uzeo šolju mleka - šolju mleka koju je želeo, šolju mleka koju je njegovo telo tražilo - za ručkom. A taj ručak su predstavljala dva tanka sendviča iz papirne kese. I sve zato što je morao da svake nedelje odvoji dobar deo plate na kupovinu akcija Centra, da bi se, tokom onih dugih godina kad će ležati zamrznut, akcije uvećavale i donosile pare. Živeo je u ovoj bednoj sobi, jeo je jeftinu hranu, i nikad se nije oženio.
<BR>&nbsp;&nbsp;&nbsp;&nbsp;&nbsp;Ali je zato broj njegovih akcija rastao iz nedelje u nedelju, i ceo život mu se okretao oko knjižice koja je pokazivala koliko akcija poseduje.
<BR>&nbsp;&nbsp;&nbsp;&nbsp;&nbsp;A ovoga popodneva, priseti se, bio je spreman da proda Centar večnost, i svoj položaj u njemu, za četvrt miliona dolara - više novca no što može da zaradi za ceo život. Bio je spreman, čak i voljan, da uzme novac, i onda, ako je neophodno, da namerno potraži smrt.
<BR>&nbsp;&nbsp;&nbsp;&nbsp;&nbsp;Jedina stvar koja ga je sprečavala bio je strah da je sve to zamka.
<BR>&nbsp;&nbsp;&nbsp;&nbsp;&nbsp;Da li je bila zamka? pitao se.
<BR>&nbsp;&nbsp;&nbsp;&nbsp;&nbsp;Ako je bila, zašto je uopšte postavljena? Zašto je Markus Eplton najednom postao njegov neprijatelj?
<BR>&nbsp;&nbsp;&nbsp;&nbsp;&nbsp;Onaj nestali papirić? A ako i jeste zbog toga, zašto je taj papirić toliko važan, toliko važan da on mora biti diskreditovan pre no što i pokuša da ga upotrebi.
<BR>&nbsp;&nbsp;&nbsp;&nbsp;&nbsp;Ako je papirić bio toliko važan i na neki način optuživao neke ljude, oni će očekivati da će ga on što pre iskoristiti za sopstvene ciljeve. Jer to bi i oni uradili. To bi svako uradio - uradio bi bilo šta samo da se dođe do tog jednog dolara povišice, da se dobije bolji položaj koji će doneti taj jedan dolar.
<BR>&nbsp;&nbsp;&nbsp;&nbsp;&nbsp;Stavio je papirić u sto, i danas, kad ga je potražio, nije ga bilo. A ako su uzeli papirić natrag, zašto...
<BR>&nbsp;&nbsp;&nbsp;&nbsp;&nbsp;Ali, čekaj malo. Da li je papirić zaista stavio u sto? Ili ga je spustio u džep?
<BR>&nbsp;&nbsp;&nbsp;&nbsp;&nbsp;On se još dublje zavali u stolicu i pokuša da se priseti. Ali nije mogao dokraja da obnovi događaj. Možda ga je stavio u džep umesto u sto. Ili ga je možda bacio u kantu za smeće. Nije bio siguran.
<BR>&nbsp;&nbsp;&nbsp;&nbsp;&nbsp;Ako ga je stavio u džep, možda je još tamo. Možda je još uvek u džepu njegovog drugog odela, iako je u to teško poverovati pošto ga je očistio i ispeglao pre samo nedelju ili dve, i pažljivo ga spremio u ormar. Kada je to završio, ispraznio je džepove i stavi sav njihov sadržaj u jednu od ladica, da bi ga posle razvrstao.
<BR>&nbsp;&nbsp;&nbsp;&nbsp;&nbsp;Ako je to uradio, možda još uvek ima sve papire. U ladici stola.
<BR>&nbsp;&nbsp;&nbsp;&nbsp;&nbsp;A ako ima i taj papirić, još ga može upotrebiti. Možda je to moglo biti oružje protiv Epltona i Lejna.
<BR>&nbsp;&nbsp;&nbsp;&nbsp;&nbsp;Podigao se sa stolice i pošao ka ladicama. Izvukao je prvu; unutra se nalazila zgužvana gomila papirića koju je izvadio iz odela.
<BR>&nbsp;&nbsp;&nbsp;&nbsp;&nbsp;Zgrabio ih je i počeo da pretura po njima, dahćući od uzbuđenja.
<BR>&nbsp;&nbsp;&nbsp;&nbsp;&nbsp;Neko kratko zakuca na vrata, i on se okrete, uplašen. Niko mu nije kucao na vrata. Niko mu i nije dolazio u posete.
<BR>&nbsp;&nbsp;&nbsp;&nbsp;&nbsp;On ugura papiriće u unutrašnji džep odela i zatvori ladicu.
<BR>&nbsp;&nbsp;&nbsp;&nbsp;&nbsp;Osoba pred vratima ponovo zakuca, ovaj put glasnije i upornije.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
