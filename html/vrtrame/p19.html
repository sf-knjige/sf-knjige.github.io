<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;"Majko, oče, probudite se. Hoću da razgovaram sa vama."
<BR>&nbsp;&nbsp;&nbsp;&nbsp;&nbsp;Nikol je sanjala. Hodala je kroz šumu iza njihove porodične vile u Bovoau. Bilo je proleće i cveće je izgledalo veličanstveno. Prošlo je nekoliko sekundi pre no što je shvatila da Simona sedi na njihovom krevetu.
<BR>&nbsp;&nbsp;&nbsp;&nbsp;&nbsp;Ričard se pridiže i poljubi kćer u čelo. "Šta je, dušo?" upita on.
<BR>&nbsp;&nbsp;&nbsp;&nbsp;&nbsp;"Čika Majkl i ja smo zajedno molili jutros i mogu vam reći da je on bio veoma ojađen." Simonine vedre oči polako su prelazile sa jednog roditelja na drugog. "Ispričao mi je sve o vašem jučerašnjem razgovoru sa Orlom."
<BR>&nbsp;&nbsp;&nbsp;&nbsp;&nbsp;Nikol se naglo uspravi u krevetu, a Simona produži: "Imala sam čitav sat da pažljivo porazmislim o svemu. Znam da sam samo trinaestogodišnja devojčica, ali verujem da imam rešenje za to... ovaj... pitanje odbira, rešenje koje će sve u porodici usrećiti."
<BR>&nbsp;&nbsp;&nbsp;&nbsp;&nbsp;"Moja draga Simona", prekide je Nikol, pružajući ruku prema svojoj kćeri, "nisi ti odgovorna za rešavanje..."
<BR>&nbsp;&nbsp;&nbsp;&nbsp;&nbsp;"Ne, majko", upade joj u reč Simona na svoj ljubak način. "Molim te, saslušaj me. Moje rešenje podrazumeva nešto što niko od vas odraslih nije čak ni uzeo u razmatranje. To je moglo da dođe samo sa moje strane. I to je očigledno najbolji plan za sve nas.
<BR>&nbsp;&nbsp;&nbsp;&nbsp;&nbsp;Sad i Ričard nabra veđe. "O čemu govoriš?" upita on.
<BR>&nbsp;&nbsp;&nbsp;&nbsp;&nbsp;Simona duboko udahnu. "Želim da ostanem u Čvorištu sa čika Majklom. Postaću njegova žena, tako da ćemo nas dvoje biti Orlov 'reproduktivni par'. Niko drugi ne mora da ostane, ali bismo Majkl i ja bili srećni da zadržimo Bendžija sa nama."
<BR>&nbsp;&nbsp;&nbsp;&nbsp;&nbsp;"Štaaa?" viknu Ričard. Bio je zgranut. "Čika Majklu je sedamdeset jedna godina! Ti nemaš još ni četrnaest. To je protivno zdravom razumu, smešno..." Iznenada je zamukao.
<BR>&nbsp;&nbsp;&nbsp;&nbsp;&nbsp;Zrela, mlada žena, kako je to tog časa pomislila njena majka, samo se osmehnu: "Protivnije zdravom razumu od Orla?" uzvrati ona. "Smešnije od činjenice da smo prevalili osam svetlosnih godina od Zemlje radi sastanka sa ovim džinovskim trouglom inteligencije koji će sada da pošalje neke od nas u suprotnom smeru?"
<BR>&nbsp;&nbsp;&nbsp;&nbsp;&nbsp;Nikol je promatrala Simonu sa strahopoštovanjem i divljenjem. Nije rekla ništa, već je samo pružila ruke i čvrsto je zagrlila. Oči joj se obliše suzama. "U redu je, majko", reče Simona kada je zagrljaj popustio. "Pošto se oporavite od prvog šoka, shvatićete da je ovo što predlažem daleko najbolje rešenje. Ako ti i otac krenete na put natrag - a mislim da bi trebalo tako da bude - onda ili Keti ili ja valja da ostanemo ovde u Čvorištu radi sparivanja sa Patrikom, Bendžijem ili čika Majklom. Jedina kombinacija koja je genetski opravdana jeste Keti ili ja sa čika Majklom. Razmotrila sam sve mogućnosti. Majkl i ja smo veoma bliski. Delimo istu religiju. Ako ostanemo i venčamo se, svako od ostale dece ima slobodu izbora. Oni mogu bilo da ostanu ovde sa nama ili da se vrate u Sunčev sistem sa tobom i tatom."
<BR>&nbsp;&nbsp;&nbsp;&nbsp;&nbsp;Simona položi ruku na očevo rame. "Tata, znam da će ovo na mnogo načina biti teže za tebe nego za mamu. Još nisam spomenula svoju zamisao čika Majklu. On me ni u kom slučaju nije naveo na nju. Ukoliko mi ti i majka ne date blagoslov, onda od toga nema ništa. Majklu će biti teško da prihvati takav brak čak i ako vi nemate ništa protiv."
<BR>&nbsp;&nbsp;&nbsp;&nbsp;&nbsp;Ričard zavrte glavom. "Čudesna si ti, Simona." Zagrlio ju je. "Molim te, dozvoli nam da malo razmislimo o svemu. Obećaj mi da nećeš nikome prozboriti ni reč o tome dok majka i ja ne dobijemo priliku da razgovaramo."
<BR>&nbsp;&nbsp;&nbsp;&nbsp;&nbsp;"Obećavam", uzvrati Simona. "Mnogo vam hvala oboma. Volim vas", dodade ona kada se našla na vratima njihove spavaće sobe.
<BR>&nbsp;&nbsp;&nbsp;&nbsp;&nbsp;Okrenula se i pošla niz osvetljeni hodnik. Njena dugačka crna kosa dosezala je gotovo do pojasa. Postala si žena, pomisli Nikol, posmatrajući Simonin graciozan hod. I ne samo u fizičkom smislu. Mnogo si zrelija od svojih godina. Nikol je zamislila Majkla i Simonu kao muža i ženu i bila je iznenađena kada u tome nije pronašla ništa neprihvatljivo. Uzimajući u obzir sve, reče Nikol u sebi, shvatajući da će Majkl O'Tul, kada prebrodi prve otpore, biti veoma srećan čovek, tvoja je ideja možda najmanje nezadovoljavajuća u našoj teškoj situaciji.
<BR>
<BR>&nbsp;&nbsp;&nbsp;&nbsp;&nbsp;Simona nije odustala od svoje namere ni kada se Majkl oštro usprotivio onome što je nazvao "predloženim mučeništvom". Ona mu je objasnila da je njena udaja za njega jedino moguće rešenje, imajući u vidu da su Keti i on, prema zajedničkoj proceni, neuklopljive ličnosti, te da je u svakom slučaju Keti još devojčica, najmanje dve i po godine udaljena od seksualne zrelosti. Da li bi on više voleo da se ona uda za svoju polubraću i počini incest? Ne, ne, odgovorio je.
<BR>&nbsp;&nbsp;&nbsp;&nbsp;&nbsp;Majkl je popustio kada je uvideo da nema drugog prihvatljivog rešenja i da ni Ričard ni Nikol nisu stavili nijednu ozbiljnu primedbu na račun tog braka. Ričard je, doduše, zaodenuo svoj pristanak u frazu "pod ovim neobičnim okolnostima", ali Majkl je mogao da kaže da je Simonin otac barem delimično prihvatio zamisao da se njegova trinaestogodišnja kćerka udaje za čoveka koji bi po godinama mogao da joj bude deda.
<BR>&nbsp;&nbsp;&nbsp;&nbsp;&nbsp;Do kraja te nedelje odlučeno je, uz učešće dece, da će Keti, Patrik i mala Eli krenuti put Sunčevog sistema na Rami sa Ričardom i Nikol. Patrik nije bio voljan da se odvaja od oca, ali Majkl O'Tul je na blag način objasnio svom šestogodišnjem sinu da će verovatno imati "zanimljiviji i bogatiji" život ako ostane sa većim delom porodice. Preostao je Bendži. Divnom dečku, hronološki starom osam godina, ali mentalno ekvivalentnom prosečnom trogodišnjaku, rečeno je da je dobrodošao kako na Rami tako i u Čvorištu. On jedva da je mogao da pojmi šta će se dogoditi sa porodicom i bilo je izvesno da nije spreman da brzo donese jednu takvu odluku. Ta odluka ga je plašila i zbunjivala; postao je prilično rastrojen i pao je u duboku potištenost. Stoga je porodica odložila razgovor o Bendžijevoj sudbini na neodređeno vreme.
<BR>
<BR>&nbsp;&nbsp;&nbsp;&nbsp;&nbsp;"Bićemo odsutni dan i po, možda dva", reče Orao Majklu i deci. "Rama je u postupku preuslovljavanja u našim postrojenjima, udaljenim oko deset hiljada kilometara odavde."
<BR>&nbsp;&nbsp;&nbsp;&nbsp;&nbsp;"Ali i ja hoću da idem", reče Keti razdražljivo. "Pored toga, imam neke dobre ideje za zemaljski modul."
<BR>&nbsp;&nbsp;&nbsp;&nbsp;&nbsp;"Uključićemo te u kasnijima fazama postupka", Ričard je uveravao Keti. "Dizajnerski centar je odmah ovde pored nas, u sali za konferencije."
<BR>&nbsp;&nbsp;&nbsp;&nbsp;&nbsp;Ričard i Nikol su se konačno pozdravili sa porodicom i pridružili se Orlu u hodniku. Obukli su svoja specijalna odela i prešli u zajednički prostor sektora. Nikol je primetila da je Ričard uzbuđen. "Ti zaista voliš pustolovine, zar ne, dragi?" reče ona.
<BR>&nbsp;&nbsp;&nbsp;&nbsp;&nbsp;On potvrdno klimnu. "Mislim da je Gete rekao da sve što ljudsko biće želi može da bude podeljeno u četiri vrste: ljubav, pustolovina, moć i slava. Naše ličnosti su oblikovane prema tome koliko od svake vrste želimo. Što se mene tiče, pustolovina je oduvek bila numero uno."
<BR>&nbsp;&nbsp;&nbsp;&nbsp;&nbsp;Nikol je bila zamišljena dok su sa Orlom ulazili u kola. Poklopac se zaklopi iznad njih, tako da ponovo nisu mogli da vide ništa na svom putu do transportnog centra. Avantura je i meni veoma važna, pomisli Nikol. A dok sam bila mlada devojka, slava je zauzimala najviše mesto. Osmehnula se. Ali sada je to van svake sumnje ljubav... bilo bi nam dosadno kada se ne bismo menjali.
<BR>
<BR>&nbsp;&nbsp;&nbsp;&nbsp;&nbsp;Putovali su u šatlu, istom kao što je bio onaj koji ih je prvobitno dovezao u Čvorište. Orao je sedeo napred, a Ričard i Nikol pozadi. Prizor iza njih, sazdan od loptastih modula, transpoprtnih hodnika i celokupnog osvetljenog trougla, beše krajnje izuzetan.
<BR>&nbsp;&nbsp;&nbsp;&nbsp;&nbsp;Kretali su se u pravcu Sirijusa, dominantnog nebeskog tela u prostoru koji je okruživao Čvorište. Velika, mlada, bela zvezde sijala je u daljini. Izgledala je približno jednako velika kao njihovo matično Sunce posmatrano sa asteroidnog pojaca.
<BR>&nbsp;&nbsp;&nbsp;&nbsp;&nbsp;"Kako je došlo do toga da izaberete baš ovo mesto za Čvorište?" upita Ričard Orla posle sat letenja.
<BR>&nbsp;&nbsp;&nbsp;&nbsp;&nbsp;"Šta hoćete time da kažete?" odgovori ovaj pitanjem.
<BR>&nbsp;&nbsp;&nbsp;&nbsp;&nbsp;"Zašto baš ovde, u Sirijusovom sistemu, a ne na nekom drugom mestu?"
<BR>&nbsp;&nbsp;&nbsp;&nbsp;&nbsp;Orao se nasmeja. "Ova lokacije je samo privremena", uzvrati on. "Selimo se čim Rama uzleti."
<BR>&nbsp;&nbsp;&nbsp;&nbsp;&nbsp;Ričard je bio zbunjen. "Hoćete da kažete da se čitavo Čvorište kreće?" Okrenuo se i pogledao prema trouglu koji je sve slabije svetleo u daljini. "Gde mu je mlazni pogon?"
<BR>&nbsp;&nbsp;&nbsp;&nbsp;&nbsp;"Postoje mala mlazna postrojenja u svakom modulu, ali ona se koriste samo u vanrednim, hitnim slučajevima. Prevoz između privremenih lokacija izvodi se pomoću sredstava koje vi nazivate tegljači - oni se pričvršćuju za pristaništa na bokovima sfera i obezbeđuju praktično celokupnu brzinu za promenu putanje."
<BR>&nbsp;&nbsp;&nbsp;&nbsp;&nbsp;Nikol pomisli na Majkla i Simonu i postade zabrinuta. "A gde će Čvorište otići?" upita ona.
<BR>&nbsp;&nbsp;&nbsp;&nbsp;&nbsp;"To verovatno još nije tačno određeno", odgovori Orao neodređeno." U svakom slučaju, uvek je posredi stohastička funkcija, već prema tome kako različite aktivnosti napreduju." Zastao je načas, a onda nastavio: "Čim se naš posao na određenom mestu obavi, čitav sklop - Čvorište, Hangar i Pristanište - premešta se na drugo područje interesa.
<BR>&nbsp;&nbsp;&nbsp;&nbsp;&nbsp;Ričard i Nikol se ćutke zagledaše na zadnjem sedištu. Imali su teškoća da pojme razmere o kojima im je Orao govorio. Čitavo Čvorište se kreće! Teško je bilo poverovati u to. Ričard odluči da promeni predmet razgovora.
<BR>&nbsp;&nbsp;&nbsp;&nbsp;&nbsp;"Kakva je vaša definicija vrste kadre da putuje svemirom?" upita on Orla.
<BR>&nbsp;&nbsp;&nbsp;&nbsp;&nbsp;"Ona koja se usudila da, bilo samostalno ili preko robotskih surogata, iziđe iz osetljive atmosfere svoje matične planete. Ukoliko ta planeta nema atmosferu, ili ako vrsta uopšte nema matičnu planetu, onda je definicija znatno složenija."
<BR>&nbsp;&nbsp;&nbsp;&nbsp;&nbsp;"Hoćete da kažete da postoje inteligentna stvorenja koja su se razvila u vakuumu? Kako je to moguće?"
<BR>&nbsp;&nbsp;&nbsp;&nbsp;&nbsp;"Vi ste jedan atmosferski šovinist", odgovori Orao. "Kao i sva bića, vi ograničavate načine u kojima život može da se izrazi na sredinu sličnu vašoj."
<BR>&nbsp;&nbsp;&nbsp;&nbsp;&nbsp;"Koliko vrsta svemirskih putnika ima u našoj Galaksiji?" upita Ričard nešto kasnije.
<BR>&nbsp;&nbsp;&nbsp;&nbsp;&nbsp;"To je jedan od ciljeva našeg projekta - da tačno odgovorimo na to pitanje. Setite se, ima više od sto milijardi zvezda u Mlečnom Putu. Nešto više od četvrtine zvezda okružuju planetni sistemi. Ukoliko samo jedna od svakih milion zvezda sa planetama jeste dom nekoj vrsti svemirskih putnika, to znači da imamo dvadeset pet hiljada vrsta svemirskih putnika samo u našoj Galaksiji."
<BR>&nbsp;&nbsp;&nbsp;&nbsp;&nbsp;Orao se okrenuo u sedištu i pogledao Ričarda i Nikol. "Procenjeni broj svemirskih putnika u ovoj Galaksiji, kao i gustina svemirskih putnika u bilo kojoj određenoj zoni, spada u informacije III nivoa. Ali mogu vam reći jednu stvar. Postoje Zone Životne Gustine u ovoj Galaksiji gde je prosečan broj svemirskih putnika veći od jednog na hiljadu zvezda."
<BR>&nbsp;&nbsp;&nbsp;&nbsp;&nbsp;Ričard zviznu. "To je ošamućujuće", reče on Nikol uzbuđeno. "To znači da je lokalno evoluciono čudo čiji smo mi izdanci zapravo uobičajen obrazac u Vaseljeni. Mi smo, doduše, jedinstveni, jer proces koji je nas proizveo nigde više ne može da se u dlaku tačno ponovi. Ali karakteristika koja je istinski posebna za našu vrstu, to jest naša sposobnost da oblikujemo vlastiti svet i shvatimo kako njega tako i mesto gde se uklapamo u celokupan poredak stvari, ta sposobnost mora da pripada i hiljadama drugih stvorenja! Jer bez te sposobnosti oni ne bi mogli da postanu svemirski putnici."
<BR>&nbsp;&nbsp;&nbsp;&nbsp;&nbsp;Nikol je bila šokirana. Prisetila se sličnog trenutka, pre mnogo godina kada se zatekla sa Ričardom u fotografskoj sobi oktopaučke jazbine u Rami. Tada se upinjala da sagleda neizmernost Vaseljene u pojmovima potpunog informacionog sadržaja. Sada je opet shvatila da čitava zbirka znanja u ljudskom području, sve što je i jedan član ljudske vrste ikada naučio ili doživeo, nije više od jednog zrna peska na ogromnoj plaži koja predstavlja sve što je ikad bilo poznato svim živim bićima u Vaseljeni.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
