<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Nikol se nagla preko umivaonika i zagledala se u svoje lice u ogledalu. Prevukla je prste preko bora ispod očiju i poravnala sede šiške. Još malo pa si starica, reče ona sebi. Potom se osmehnula. "Starim, starim, ubrzo ću da odem u zapećak", reče ona sebi naglas.
<BR>&nbsp;&nbsp;&nbsp;&nbsp;&nbsp;Nikol se nasmeja i okrenu se da bi mogla da vidi kako izgleda otpozadi. Svetlozelena haljina koju je nameravala da nosi na Elinom venčanju tesno joj je prijanjala uz telo koje je još bilo vitko i atletsko i posle svih ovih godina. Nije loše, pomisli Nikol sa odobravanjem. Važno je da se Eli ne oseća nelagodno.
<BR>&nbsp;&nbsp;&nbsp;&nbsp;&nbsp;Na kraju stola pokraj njenog kreveta počivale su dve fotografije Ženevjev i njenog supruga Francuza koje joj je dao Kendži Vatanabe. Vrativši se u spavaću sobu, Nikol uze fotografije i stade da ih promatra. Nisam mogla da prisustvujem tvom venčanju, Ženevjev, prođe joj iznenada kroz glavu uz osećanje duboke tuge. Nikada nisam upoznala tvog muža. Hrvajući se sa svojim osećanjima, Nikol brzim koracima pređe na drugu stranu spavaće sobe. Zurila je gotovo minut u fotografiju Simone i Majkla O'Tula, snimljenu na dan njihovog venčanja u Čvorištu. A napustila sam te samo nedelju dana posle tvog venčanja... Bila si tako mlada, Simona, reče u sebi Nikol, Ali na mnogo načina bila si daleko zrelija od Eli...
<BR>&nbsp;&nbsp;&nbsp;&nbsp;&nbsp;Nije dopustila sebi da dovrši ovu misao. Sećanje na Simonu i Ženevjev donosilo joj je previše bola. Bilo je zdravije usredsrediti se na sadašnjost. Nikol hotimice poseže rukom i dohvati sliku Eli koja je visila na zidu pored fotografija njene braće i sestara. Ti si, dakle, treća moja kćer koju udajem, pomisli Nikol. Zvuči neverovatno. Život se ponekad prebrzo zbiva. Sećanje na Eli blesnu kroz Nikolinu svest. Ponovo je videla tu stidljivu malu bebu pored sebe u beloj sobi Rame II, Elino zaprepašćeno lišce dok su se u šatlu primicali Čvorištu, njene mladalačke crte u trenutku buđenja iz dugog sna i konačno Elinu zrelu odlučnost i hrabrost da govori ispred građana Novog Edena u odbranu programa dr Tarnera. Bilo je to moćno emocionalno putovanje kroz prošlost.
<BR>&nbsp;&nbsp;&nbsp;&nbsp;&nbsp;Nikol vrati Elinu sliku na mesto i poče da se razodeva. Samo što je okačila haljinu u plakar, kad začu čudan zvuk, kao da je neko plakao, ali na samoj granici čujnosti. Šta je to bilo? zapita se ona. Nekoliko sekundi je nepomično sedela, ali nije čula nikakvu drugu buku. Kada je, međutim, ustala, odjednom je obuze čudnovato osećanje da su i Ženevjev i Simona u sobi sa njom. Nikol se hitro okrete, ali nigde nije bilo nikoga.
<BR>&nbsp;&nbsp;&nbsp;&nbsp;&nbsp;Šta se događa sa mnom? upita se ona. Jesam li se preradila? Da li me je ova kombinacija Martinezovog slučaja i venčanja gurnula preko ivice? Ili je to samo još jedna u nizu mojih psihičkih epizoda?
<BR>&nbsp;&nbsp;&nbsp;&nbsp;&nbsp;Nikol pokuša da se smiri, dišući sporo i duboko. Nije, međutim, bila u stanju da se otrese osećaja da se Ženevjev i Simona stvarno nalaze u sobi sa njom. Njihovo prisustvo pored nje bilo je tako opipljivo, da je morala da se suzdržava kako ne bi počela da razgovara sa njima.
<BR>&nbsp;&nbsp;&nbsp;&nbsp;&nbsp;Razgovetno je pamtila razgovor koji je vodila sa Simonom pre njene udaje za Majkla O'Tula. Možda su zbog toga ovde, pomisli Nikol. Došle su da me podsete da sam, prezauzeta, zaboravila da razgovaram sa Eli pre venčanja. Nikol se nervozno nasmeja, ali trnci u levoj ruci nisu prestajali.
<BR>&nbsp;&nbsp;&nbsp;&nbsp;&nbsp;Oprostite mi, duše moje, obrati se Nikol obema Elinim fotografijama i duhovima Ženevjev i Simone u sobi. Obećavam vam da ću sutra...
<BR>&nbsp;&nbsp;&nbsp;&nbsp;&nbsp;Ovog puta vrisak beše sasvim razgovetan. Nikol se sledi, a adrenalin pojuri kroz njen krvotok. U sledećoj sekundi već je trčala kroz kuću prema radnoj sobi gde je Ričard radio.
<BR>&nbsp;&nbsp;&nbsp;&nbsp;&nbsp;"Ričarde", reče ona još pre nego što je stigla do vrata radne sobe, "jesi li čuo..."
<BR>&nbsp;&nbsp;&nbsp;&nbsp;&nbsp;Nikol zamuče usred rečenice. Radna soba bila je pravi haos. Ričard je ležao na podu, okružen sa dva monitora i gužvom elektronske opreme. U jednoj ruci držao je malog robota, princa Hala, a u drugoj onaj dragoceni portabl kompjuter. Tri biota - dve Garsije i delimično rastavljen Ajnštajn - nadvijala su se nad njim.
<BR>&nbsp;&nbsp;&nbsp;&nbsp;&nbsp;"Hej, zdravo, draga", reče Ričard nonšalantno. "Šta radiš ovde. Mislio sam da si već zaspala."
<BR>&nbsp;&nbsp;&nbsp;&nbsp;&nbsp;"Ričarde, sigurna sam da sam čula krik avijana. Pre samo jedan minut. Bio je blizu", Nikol je oklevala, premišljajući da li da mu kaže nešto o poseti Ženevjev i Simone.
<BR>&nbsp;&nbsp;&nbsp;&nbsp;&nbsp;Ričard nabra veđe. "Ništa nisam čuo", odgovori on. "Da li je neko od vas čuo nešto?" upitao je biote. Svi oni zavrteše glavama, uklučujući i Ajnštajna, čije su grudi bile širom rastvorene i sa četiri kabla priključene na monitore na podu.
<BR>&nbsp;&nbsp;&nbsp;&nbsp;&nbsp;"Znam da sam nešto čula", istrajavala je Nikol. Zaćutala je na tren. Je li ovo još jedan znak konačnog stresa? - pitala se. Prešla je zatim pogledom po haosu pred sobom. "Uzgred, dragi, šta to radiš?"
<BR>&nbsp;&nbsp;&nbsp;&nbsp;&nbsp;"Ovo?" reče Ričard uz neodređeno odmahivanje ruke. "Oh, ništa naročito. Još jedan od mojih malih projekata."
<BR>&nbsp;&nbsp;&nbsp;&nbsp;&nbsp;"Ričarde Vejkfild", reče ona hitro, "ne govoriš mi istinu. Ova zbrka na podu ne može da bude 'ništa naročito' - malo se bolje nas dvoje poznajemo. A sada mi reci u čemu je tajna..."
<BR>&nbsp;&nbsp;&nbsp;&nbsp;&nbsp;Ričard je promenio sliku na ekranima sva tri aktivna monitora, a onda je energično zavrteo glavom. "Ne sviđa mi se ovo", promumla on. "Nimalo." Podigao je pogled prema Nikol. "Da li si kojim slučajem videla moje nedavne fajlove sa podacima, uskladištene u centralnom superkompjuteru? Makar nehotice?"
<BR>&nbsp;&nbsp;&nbsp;&nbsp;&nbsp;"Ne, naravno da ne. Ne znam čak ni tvoj ulazni kod... Ali nisam te to pitala..."
<BR>&nbsp;&nbsp;&nbsp;&nbsp;&nbsp;"Neko jeste...", Ričard uključi rutinu dijagnostičkog obezbeđenja i osmotri jedan od monitora. "Najmanje pet puta u poslednje tri nedelje... Sigurna si da nisi ti?"
<BR>&nbsp;&nbsp;&nbsp;&nbsp;&nbsp;"Jesam, Ričarde", odvrati Nikol povišenim glasom. "Ali ti i dalje nastojiš da promeniš predmet razgovora... Želim da mi kažeš o čemu je reč."
<BR>&nbsp;&nbsp;&nbsp;&nbsp;&nbsp;Ričard položi princa Hala na pod ispred sebe i podiže oči ka Nikol. "Nisam još spreman da ti kažem, draga", reče on posle nekoliko trenutaka oklevanja. "Molim te, daj mi nekoliko dana."
<BR>&nbsp;&nbsp;&nbsp;&nbsp;&nbsp;Nikol beše zbunjena. Posle nekog vremena, međutim, njeno lice se ozari. "U redu, dragi, ako je posredi venčani poklon za Eli, onda ću rado sačekati..."
<BR>&nbsp;&nbsp;&nbsp;&nbsp;&nbsp;Ričard se vratio svom radu. Nikol klonu na jedinu stolicu u sobi koja nije bila zatrpana. Posmatrajući supruga, shvatila je koliko je umorna. Ubedila je sebe da je zamor bio taj koji je uslovio da uobrazi onaj krik.
<BR>&nbsp;&nbsp;&nbsp;&nbsp;&nbsp;"Dragi", ponovo se javi Nikol tihim glasom minut ili dva kasnije.
<BR>&nbsp;&nbsp;&nbsp;&nbsp;&nbsp;"Da", odgovori on, gledajući je sa poda.
<BR>&nbsp;&nbsp;&nbsp;&nbsp;&nbsp;"Da li se ikada pitaš šta se stvarno događa ovde u Novom Edenu? Hoću da kažem, zašto su nas tvorci Rame ostavili potpuno same? Većina kolonista živi svoj život, jedva svesna činjenice da putujemo u međuzvezdanom svemirskom brodu koji su sazdali vanzemaljci. Kako je to moguće? Zbog čega se Orao ili neka jednako čudesna manifestacija te superiorne tehnologije iznenada ne pojavi? Onda bi možda naši mali problemi..."
<BR>&nbsp;&nbsp;&nbsp;&nbsp;&nbsp;Nikol zamuče kada se Ričard najednom nasmeja. "Šta je?" reče ona.
<BR>&nbsp;&nbsp;&nbsp;&nbsp;&nbsp;"To me podseća na razgovor koji sam jednom vodio sa Majklom O'Tulom. Bio je nezadovoljan što nisam slepo hteo da prihvatim očevidna svedočenja apostola. Tada mi je rekao da je Bog trebalo da zna da smo mi vrsta nevernih Toma i da je trebalo da organizuje učestale povratke vaskrsnutog Hrista."
<BR>&nbsp;&nbsp;&nbsp;&nbsp;&nbsp;"Ali to je bila potpuno različita situacija", pobuni se Nikol.
<BR>&nbsp;&nbsp;&nbsp;&nbsp;&nbsp;"Da li je?" uzvrati Ričard. "Ono što su rani hrišćani izvestili o Isusu nije bilo ništa teže prihvatljivo od našeg opisa Čvorišta i dugog, vremenski rastegnutog putovanja relativističkim brzinama... Ostalim kolonistima mnogo je lagodnije da veruju kako je ovaj svemirski brod sagradila MSA radi nekog eksperimenta. Malo je onih koji dovoljno dobro poznaju nauku da bi znali da je Rama izvan naših tehnoloških mogućnosti."
<BR>&nbsp;&nbsp;&nbsp;&nbsp;&nbsp;Nikol je ćutala nekoliko trenutaka. "Postoji li nešto što bismo mogli da učinimo da ih ubedimo..."
<BR>&nbsp;&nbsp;&nbsp;&nbsp;&nbsp;Prekinulo ju je trostruko zujanje koje je označavalo da je telefonski poziv hitan. Nikol se, spotičući se, domože telefona i podiže slušalicu. Na monitoru iskrsnu zabrinuto lice Maksa Paketa.
<BR>&nbsp;&nbsp;&nbsp;&nbsp;&nbsp;"Imamo opasnu situaciju ovde napolju u zatvorskom krugu", reče on. "Razularena gomila, sedamdeset do osamdeset ljudi, uglavnom iz Hakonea. Hoće da se dočepaju Martineza. Već su dokusurili dva biota-Garsija i napali još tri. Sudija Miškin pokušava da ih urazumi, ali to je veoma gadna rulja. Izgleda da je Mariko Kobajaši izvršila samoubistvo pre dva sata. Ovde je čitava njena porodica, uljučujući i njenog oca..."
<BR>
<BR>&nbsp;&nbsp;&nbsp;&nbsp;&nbsp;Za manje od minut Nikol se ponovo obukla. Ričard je uzaludno nastojao da je odgovori. "Bila je to moja odluka", reče ona dok je uzjahivala bicikl. "Moje je da se pozabavim i posledicama."
<BR>&nbsp;&nbsp;&nbsp;&nbsp;&nbsp;Spustila se niz ulicu do glavne biciklističe staze, a onda je stala da okreće pedale kao mahnita. Pri punoj brzini mogla je da stigne do upravnog centra za četiri-pet minuta, dakle, za manje od pola vremena koliko bi joj trebalo vozom u ovo doba noći. Kendži je pogrešio, pomisli Nikol. Trebalo je da jutros održimo konferenciju za štampu. Imala bih priliku da objasnim svoju odluku. Bezmalo stotinu kolonista okupilo se na glavnom trgu Središnjeg grada. Vrzmali su se ispred zatvorskog kruga Novog Edena u kome je Pedro Martinez bio zatvoren još od prvog dana kada je optužen za silovanje Mariko Kobajaši. Sudija Miškin je stajao na vrhu stepeništa ispred zatvorskog kompleksa. Obraćao se razljućenoj gomili preko megafona. Dvadeset biota, uglavnom Garsija sa po dva Linkolna i Tiasoa u grupi, napravilo je špalir ispred sudije Miškina i sprečavalo rulju da se popne stepenicama i dosegne sudiju.
<BR>&nbsp;&nbsp;&nbsp;&nbsp;&nbsp;"Slušajte, ljudi", govorio je sedekosi Rus, "ako je Pedro Martinez zaista kriv, onda će biti i osuđen. Ali naš ustav mu jemči pošten proces..."
<BR>&nbsp;&nbsp;&nbsp;&nbsp;&nbsp;"Umukni, starče", povika neko iz gomile. "Hoćemo Martineza", reče jedan drugi glas.
<BR>&nbsp;&nbsp;&nbsp;&nbsp;&nbsp;S leve strane, ispred pozorišta, šest mladih Orijentalaca dovršavalo je improvizovana vešala. Gomila je počela da kliče kada je jedan od njih privezao debelo uže sa omčom prebačenom preko poprečne grede. Jedan glomazan Japanac, u svojim ranim dvadesetim, progurao se u prve redove mase. "Skloni nam se sa puta, starče", rekao je. "I odvedi te mehaničke glupake sa sobom. S tobom nemamo ništa. Ovde smo da obezbedimo pravdu za porodici Kobajaši."
<BR>&nbsp;&nbsp;&nbsp;&nbsp;&nbsp;"Setite se Mariko", povika jedna mlada žena. Začuo se zvuk lomljave kada je jedan riđokosi mladić udario jednu od Garsija po licu svojom palicom za bezbol. Garsija, uništenih očiju i lica izobličenog do neprepoznavanja, nije uzvratila niti je napustila svoje mesto u kordonu.
<BR>&nbsp;&nbsp;&nbsp;&nbsp;&nbsp;"Bioti neće da se tuku sa vama", povika sudija Miškin u megafon. "Oni su programirani da budu miroljubivi. Nema nikakvog razloga da ih uništavate. To je besmisleno, suludo nasilje."
<BR>&nbsp;&nbsp;&nbsp;&nbsp;&nbsp;U tom času, dva čoveka dotrčaše na trg iz pravca Hakonea i pažnja gomile se u trenu okrete prema njima. Nepun minut kasnije razularena rulja stade da kliče na pojavu dva ogromna trupca; svaki trupac nosilo je po desetak mladih muškaraca. "Sada ćemo da uklonimo biote koji štite ubicu Martineza", reče mladi japanski predvodnik. "Ovo ti je poslednja prilika, starče. Skloni se ili ćeš i ti nastradati."
<BR>&nbsp;&nbsp;&nbsp;&nbsp;&nbsp;Mnogi iz gomile pritrčaše i zauzeše mesta oko trupaca koje su nameravali da upotrebe kao staromodne ovnove za probijanje zidova. U tom trenutku Nikol Vejkfild stiže na trg na svom biciklu.
<BR>&nbsp;&nbsp;&nbsp;&nbsp;&nbsp;Hitro je strčala, probila se kroz kordon i uzletela uz stepenice da bi stala pored sudije Miškina. "Hiro Kobajaši", povika ona u megafon pre nego što ju je gomila uopšte prepoznala. "Došla sam ovde da vam objasnim zbog čega neće biti suđenja sa porotom za Pedra Martineza. Hoćete li da priđete kako bih mogla da vas vidim?"
<BR>&nbsp;&nbsp;&nbsp;&nbsp;&nbsp;Stariji Kobajaši, koji je stajao na rubu trga, priđe sporim koracima i stade ispred Nikol.
<BR>&nbsp;&nbsp;&nbsp;&nbsp;&nbsp;"Kobajaši-san", obrati mu se Nikol na japanskom. "Strašno mi je žao zbog smrti vaše kćerke..."
<BR>&nbsp;&nbsp;&nbsp;&nbsp;&nbsp;"Licemerko", povika neko na engleskom i gomila se uskomeša.
<BR>&nbsp;&nbsp;&nbsp;&nbsp;&nbsp;"Kao roditelj", nastavi Nikol, "mogu da zamislim koliko je užasno doživeti smrt deteta...
<BR>&nbsp;&nbsp;&nbsp;&nbsp;&nbsp;A sada", reče ona, prebacivši se na engleski i obraćajući se gomili, "dopustite mi da objasnim svima vama svoju današnju odluku. Ustav našeg Novog Edena kaže da svaki građanin treba da ima 'pravičan sudski postupak'. U svim drugim slučajevima otkako je kolonija osnovana optužnice su vodile do suđenja sa porotom. U slučaju gospodina Martineza, međutim, zbog sveg ovog publiciteta, ubeđena sam da se ne bi mogla naći porota koja bi izvršila svoju dužnost bez predrasuda."
<BR>&nbsp;&nbsp;&nbsp;&nbsp;&nbsp;Hor zvižduka i protesta nakratko je prekinuo Nikol. "Naš ustav ne govori", nastavi ona, "šta bi trebalo da se uradi kako bi se obezbedio 'pravičan sudski postupak' ako se izuzme građanska porota. Ipak, naše sudije su izabrane da izvrašavaju zakon i obučene su da rešavaju slučajeve na osnovu podnetih dokaza. Iz tog razloga sam prenela optužnicu Martineza u nadležnost Specijalnog suda Novog Edena. Na tom mestu svi dokazi - od kojih neki nikada nisu izneseni u javnost - biće pažljivo izvagani."
<BR>&nbsp;&nbsp;&nbsp;&nbsp;&nbsp;"Ali svi mi znamo da je Martinez kriv", uzviknu izbezumljeni gospodin Kobajaši. "On je čak i sam priznao da je imao seks sa mojom kćerkom. Znamo, takođe, da je silovao jednu devojku u Nikaragvi, na Zemlji... Zbog čega ga štitite? Šta je sa pravdom za moju porodicu?"
<BR>&nbsp;&nbsp;&nbsp;&nbsp;&nbsp;"Zato što zakon..." zausti Nikol da odgovori, ali je gomila zagluši.
<BR>&nbsp;&nbsp;&nbsp;&nbsp;&nbsp;"Hoćemo Martineza. Hoćemo Martineza." Povici su bujali i ljudi sa trga ponovo dograbiše velike trupce koji su posle pojave Nikol bili privremeno odloženi na pločnik. Dok se rulja upinjala da uzdigne "ovnove za probijanje zidova", jedan od trupaca slučajno je udario u spomenik koji je označavao nebeski položaj Rame. Kugla prsnu, a delovi koji su označavali obližnje zvezde sručiše se na pločnik. Male žmirkave lampe koje su predstavljale samog Ramu rasprsnuše se u stotine komadića.
<BR>&nbsp;&nbsp;&nbsp;&nbsp;&nbsp;"Građani Novog Edena", povika Nikol u megafon, "saslušajte me. Ima nešto u vezi sa ovim slučajem što niko od vas ne zna. Ako biste me samo saslušali..."
<BR>&nbsp;&nbsp;&nbsp;&nbsp;&nbsp;"Ubite crnu kučku!", povika onaj riđokosi mladić koji je udario biota-Garsija bezbol palicom.
<BR>&nbsp;&nbsp;&nbsp;&nbsp;&nbsp;Nikol upilji u dečka usjaktale oči. "Šta si rekao?" zagrme ona.
<BR>&nbsp;&nbsp;&nbsp;&nbsp;&nbsp;Povici iznenada zamukoše. Mladić najednom ostade usamljen. Nervozno se osvrtao oko sebe i cerio se. "Ubite crnu kučku", ponovi on.
<BR>&nbsp;&nbsp;&nbsp;&nbsp;&nbsp;Nikol se u tren oka nađe u podnožju stepeništa. Gomila se razmicala dok je ona hrlila prema riđokosom mladiću. "Kaži to još jednom", reče ona, raširenih nozdrva kada se našla svega metar od svog suparnika.
<BR>&nbsp;&nbsp;&nbsp;&nbsp;&nbsp;"Ubite...", zausti on.
<BR>&nbsp;&nbsp;&nbsp;&nbsp;&nbsp;Žestoko ga je ošamarila po obrazu otvorenom šakom. Šamar je odjeknuo po utihnulom trgu. Nikol se naglo okrenu i uputi se prema stepenicama, ali je tada ruke ščepaše sa svih strana. Onaj zgranuti dečak stisnu pesnice...
<BR>&nbsp;&nbsp;&nbsp;&nbsp;&nbsp;U tom trenutku dva reska pucnja uzdrmaše trg. Dok su svi pokušavali da shvate šta se događa, još dva pucnja prasnuše u nebo iznad glava gomile. "To sam samo ja i moja kremenjača", reče Maks Paket u megafon. "A sada narode bud'te dobri i pustite gospođu sudiju da prođe... tako, to je već bolje... a onda kući i da se lepo raziđemo."
<BR>&nbsp;&nbsp;&nbsp;&nbsp;&nbsp;Nikol se oslobodi ruku koje su je držale, no gomila se nije razilazila. Maks uzdiže pušku, nanišani debeli čvor užete iznad omče na sklepanim vešalima i ponovo opali. Uže se rasprsnu u komadiće, a delići popadaše po gomili.
<BR>&nbsp;&nbsp;&nbsp;&nbsp;&nbsp;"Slušaj, narode", reče Maks. "Ja sam mnogo razdražljiviji od ovo dvoje sudija. I već znam da ću provesti izvesno vreme u ovom zatvoru zbog kršenja kolonijskog zakona o upotrebi oružja. Isto tako znam da đavolski ne bih voleo da upucam nekog od vas..."
<BR>&nbsp;&nbsp;&nbsp;&nbsp;&nbsp;Maks uperi pušku u masu. Svi nagonski ustuknuše. Maks opali na prazno iznad njihovih glava i od srca se nasmeja kada ljudi počeše da se razilaze sa trga.
<BR>
<BR>&nbsp;&nbsp;&nbsp;&nbsp;&nbsp;Nikol nije mogla da zaspi. Ona scena joj se neprekidno vrtela u svesti. Stalno je videla sebe kako ulazi u gomilu i šamara onog riđokosog mladića. Što me ne čini ništa boljim od njega, pomisli ona.
<BR>&nbsp;&nbsp;&nbsp;&nbsp;&nbsp;"Još si budna, zar ne?" reče Ričard.
<BR>&nbsp;&nbsp;&nbsp;&nbsp;&nbsp;"Mmmmmm."
<BR>&nbsp;&nbsp;&nbsp;&nbsp;&nbsp;"Jesi li dobro?"
<BR>&nbsp;&nbsp;&nbsp;&nbsp;&nbsp;Ćutala je neko vreme. "Ne, Ričarde..." odgovori Nikol. "Nisam... Krajnje sam ljuta na sebe zbog udaranja onog mladića."
<BR>&nbsp;&nbsp;&nbsp;&nbsp;&nbsp;"Hej, pusti to", reče on. "Prestani da se kinjiš... On to zaslužuje... Uvredio te je na najgori način... Takvi ljudi ne ne razumeju ništa drugo do nasilje."
<BR>&nbsp;&nbsp;&nbsp;&nbsp;&nbsp;Ričard pruži ruku i stade da trlja Nikolina leđa. "Moj Bože", reče on, "nikada te nisam video tako napetu... sva si u čvorovima od glave do pete."
<BR>&nbsp;&nbsp;&nbsp;&nbsp;&nbsp;"Zabrinuta sam", reče Nikol. Imam užasno osećanje da će se celo tkanje našeg života u Novom Edenu ubrzo raspresti... I da je sve što sam uradila ili radim potpuno beskorisno."
<BR>&nbsp;&nbsp;&nbsp;&nbsp;&nbsp;"Uradila si šta si mogla, draga... Moram da priznam da sam zapanjen time koliko si uporno pokušavala." Ričard je nastavljao da joj nežno masira leđa. "Ali ne smeš da zaboraviš da ovde imaš posla sa ljudskim bićima... Možeš ti njih da prebaciš na jedan drugi svet i da im ponudiš raj, ali oni ostaju ophrvani svojim strahovima, nesigurnostima i kulturnim predrasudama. Novi svet može da bude odista nov samo ako svi ljudi počnu sa potpuno praznom svešću, kao novi kompjuteri bez ikakvog softvera i bez ikakvog operativnog sistema, kao netaknuti potencijal."
<BR>&nbsp;&nbsp;&nbsp;&nbsp;&nbsp;Nikol se nekako osmehnu. "Nisi baš optimista, dragi."
<BR>&nbsp;&nbsp;&nbsp;&nbsp;&nbsp;"A zašto bih bio? Ništa od onoga što sam video ovde u Novom Edenu ili na Zemlji ne navodi me na pomisao da je čovečanstvo sposobno da postigne sklad sa samim sobom, a još manje sa drugin živim bićima. Povremeno se pojavljuju pojedinci, ili čak grupe, koje su u stanju da nadrastu osnovne genetske i nedostatke vrste, kao i one koje su uslovljene životnom sredinom... Ali takvi ljudi su čuda, a nikako pravilo."
<BR>&nbsp;&nbsp;&nbsp;&nbsp;&nbsp;"Ne slažem se sa tobom", reče Nikol tiho. "Tvoje gledanje je odviše beznadežno. Ja verujem da većina ljudi očajnički želi da postigne taj sklad. Mi naprosto ne znamo kako to da učinimo. Zbog toga nam je potrebno više obrazovanja. I više dobrih primera."
<BR>&nbsp;&nbsp;&nbsp;&nbsp;&nbsp;"Čak i taj riđokosi mladić? Veruješ li da bi se on obrazovanjem mogao izlečiti od svoje netrpeljivosti?"
<BR>&nbsp;&nbsp;&nbsp;&nbsp;&nbsp;"Moram tako da mislim, dragi", reče Nikol. "Inače... Plašim se da bih jednostavno odustala."
<BR>&nbsp;&nbsp;&nbsp;&nbsp;&nbsp;Ričard proizvede jedan zvuk između kašlja i smeha.
<BR>&nbsp;&nbsp;&nbsp;&nbsp;&nbsp;"Šta je sad?" upita Nikol.
<BR>&nbsp;&nbsp;&nbsp;&nbsp;&nbsp;"Samo sam se pitao", odvrati on, "da li je Sizif ikada sebe zavaravao tako što je verovao da se kamen sledeći put neće skotrljati niz brdo."
<BR>&nbsp;&nbsp;&nbsp;&nbsp;&nbsp;Nikol se osmehnu. "On je morao da veruje da postoje neki izgledi da će kamen ostati na vrhu, inače ne bi toliko naporno radio... Barem ja tako mislim."
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
