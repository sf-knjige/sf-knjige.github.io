<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;"Bićete na dužnosti zapovednika dok sam ja unutra", reče zapovednik Makmilan svom zameniku, zgodnom, mladom, ruskom inženjeru Dmitriju Uljanovu. "Pod svim okolnostima, vaša prevashodna odgovornost jeste bezbednost putnika i posade. Ako čujete ili vidite bilo šta preteće ili čak sumnjivo, palite motore i uklanjajte Pintu dalje od Rame."
<BR>&nbsp;&nbsp;&nbsp;&nbsp;&nbsp;Tog jutra bila je predviđena prva misija ulaženja sa Pinte u unutrašnjost Rame. Svemirska letelica sa Zemlje pristala je prethodnog dana uz jedan od kružnih krajeva ogromnog cilindričnog svemirskog broda. Pinta se parkirala odmah pored spoljašnjeg zaptivača, na približno istom mestu kao i ranije ekspedicije na Ramu 2130. i 2200. godine.
<BR>&nbsp;&nbsp;&nbsp;&nbsp;&nbsp;Učestvujući u pripremama prvog ulaženja, Kendži Vatanabe je prethodne večeri ukratko upoznao izviđačku ekipu sa geografijom prve dve Rame. Kada je završio svoje izlaganje, priđe mu njegov prijatelj Maks Paket.
<BR>&nbsp;&nbsp;&nbsp;&nbsp;&nbsp;"Misliš li da će naš Rama izgledati kao one slike koje si nam pokazao?" upita Maks.
<BR>&nbsp;&nbsp;&nbsp;&nbsp;&nbsp;"Ne tačno", odgovori Kendži. "Očekujem izvesne promene. Seti se da je na snimku rečeno da je negde unutar Rame sazdan zemaljski modul. Ipak, s obzirom na to da je spoljašnjost letelice istovetna prvim dvema, smatram da ni unutra neće biti baš sve izmenjeno."
<BR>&nbsp;&nbsp;&nbsp;&nbsp;&nbsp;Maks je delovao pometeno. "Sve je ovo daleko od moje moći poimanja", reče on vrteći glavom. "Uz put", dodade nekoliko sekundi docnije, "jesi li siguran da nisi odgovoran što sam se i ja našao u izviđačkom timu?"
<BR>&nbsp;&nbsp;&nbsp;&nbsp;&nbsp;"Kao što sam ti rekao po podne", odgovori Kendži, "niko od nas na Pinti nije ništa imao sa odabiranjem izviđača. Svih šesnaest članova odabrale su MSA i MOA na Zemlji."
<BR>&nbsp;&nbsp;&nbsp;&nbsp;&nbsp;"Ali zašto su me opremili ovim prokletim arsenalom? Imam najmoderniju lasersku mašinku, granate sa vlastitim navođenjem, čak i komplet mina za masovno uništavanje. Posedujem više vatrene moći sada nego za vreme invazije mirotvornih snaga na Belize."
<BR>&nbsp;&nbsp;&nbsp;&nbsp;&nbsp;Kendži se osmehnu. "Zapovenik Makmilan, kao i mnogi članovi vojnog osoblja i štaba SAV-a, još veruju da je čitava ova rabota neka vrsta klopke. Ti si u ovoj izviđačkoj operaciji označen kao 'vojnik'. Moje lično uverenje jeste da ti nijedno od tih oružja neće biti neophodno."
<BR>&nbsp;&nbsp;&nbsp;&nbsp;&nbsp;Maks je i narednog jutra još gunđao kada je Makmilan postavljao Dmitrija Uljanova za zapovednika Pinte da bi lično predvodio izviđačku ekipu u Ramu. Iako je bio bez težine, vojna oprema koju je nosio okačenu u spoljašnji deo svemirkog odela beše glomazna i ozbiljno mu je ograničavala slobodu kretanja. "Pa, ovo je smešno", mumlao je sebi u bradu. "Ja sam farmer, a ne prokleti komandos."
<BR>&nbsp;&nbsp;&nbsp;&nbsp;&nbsp;Prvo iznenađenje usledilo je samo nekoliko minuta pošto su izviđači sa Pinte kročili s one strane spoljašnjeg zaptivača. Sledeći kratku stazu niz jedan širok hodnik, grupa je stigla do kružne prostorije odakle su kretala tri tunela koja su vodila u unutrašnjost tuđinskog svemirskog broda. Dva tunela bila su blokirana mnogostrukim metalnim kapijama. Zapovednik Makmilan pozva Kendžija, želeći da se posavetuje s njim.
<BR>&nbsp;&nbsp;&nbsp;&nbsp;&nbsp;"Ovo je sasvim drugačiji raspored", reče Kendži kao odgovor na zapovednikova pitanja. "Možemo slobodno da bacimo naše mape."
<BR>&nbsp;&nbsp;&nbsp;&nbsp;&nbsp;"Onda pretpostavljam da bi trebalo da produžimo niz neblokirani tunel?" upita Makmilan.
<BR>&nbsp;&nbsp;&nbsp;&nbsp;&nbsp;"To je u vašem delokrugu", uzvrati Kendži, "ali ja ne vidim nikakav izbor: ili to ili da se vratimo na Pintu."
<BR>&nbsp;&nbsp;&nbsp;&nbsp;&nbsp;Šesnaestorica muškaraca u svemirskim odelima mukotrpno se probijala kroz otvoren tunel. Svakih nekoliko minuta lansirali su svetleće rakete u pomrčinu ispred sebe kako bi videli kuda idu. Kada su zašli nekih pet stotina metara unutar Rame, dve male prilike iznenada se pomoliše na drugom kraju tunela. Svaki od četiri vojnika, kao i zapovednik Makmilan, hitro izvukoše dvoglede.
<BR>&nbsp;&nbsp;&nbsp;&nbsp;&nbsp;"Idu prema nama", reče uzbuđeno jedan od izviđača.
<BR>&nbsp;&nbsp;&nbsp;&nbsp;&nbsp;"Neka sam proklet", reče Maks Paket, dok su mu žmarci putovali niz kičmu, "pa to je Abraham Linkoln!"
<BR>&nbsp;&nbsp;&nbsp;&nbsp;&nbsp;"I jedna žena", reče drugi, "u nekoj vrsti uniforme."
<BR>&nbsp;&nbsp;&nbsp;&nbsp;&nbsp;"Pripremi se za paljbu", naredi Makmilan.
<BR>&nbsp;&nbsp;&nbsp;&nbsp;&nbsp;Četvorica vojnika izbiše na čelo grupe i klekoše sa cevima uperenim ka izlazu iz tunela. "Stoj", povika Makmilan kada su se one dve prilike primakle na oko dvesta metara od izviđačkog tima.
<BR>&nbsp;&nbsp;&nbsp;&nbsp;&nbsp;Abraham Linkoln i Benita Garsija se zaustaviše. "Recite vaše namere", začuše kako viče zapovednik.
<BR>&nbsp;&nbsp;&nbsp;&nbsp;&nbsp;"Ovde smo da vam poželimo dobrodošlicu", reče Abraham Linkoln jakim, dubokim glasom.
<BR>&nbsp;&nbsp;&nbsp;&nbsp;&nbsp;"I da vas odvedemo u Novi Eden", dodade Benita Garsija.
<BR>&nbsp;&nbsp;&nbsp;&nbsp;&nbsp;Zapovednik Makmilan beše potpuno zbunjen. Nije znao šta bi preduzeo. I dok je oklevao, ostali iz izviđačkog odreda razgovarali su među sobom.
<BR>&nbsp;&nbsp;&nbsp;&nbsp;&nbsp;"To je Abraham Linkoln koji se vratio kao duh", reče Amerikanac Teri Šnajder.
<BR>&nbsp;&nbsp;&nbsp;&nbsp;&nbsp;"Ona druga je Benita Garsija - jednom sam video njen kip u Meksiko Sitiju."
<BR>&nbsp;&nbsp;&nbsp;&nbsp;&nbsp;"Brišimo odavde. Ovo mesto mi uteruje strah u kosti."
<BR>&nbsp;&nbsp;&nbsp;&nbsp;&nbsp;"Šta bi duhovi mogli da rade na orbiti oko Marsa?"
<BR>&nbsp;&nbsp;&nbsp;&nbsp;&nbsp;"Izvinite, zapovedniče", reče Kendži posle dužeg prekida zgranutom Makmilanu. "Šta nameravate sada da uradite?"
<BR>&nbsp;&nbsp;&nbsp;&nbsp;&nbsp;Škotlanđanin se okrete prema japanskom stručnjaku za Ramu. "Teško je, naravno, doneti odluku o ispravnom narednom koraku", reče on. "Hoću da kažem, ono dvoje izgledaju prilično bezazleno, ali setimo se trojanskog konja. Ha!... Pa, Vatanabe, šta vi predlažete?"
<BR>&nbsp;&nbsp;&nbsp;&nbsp;&nbsp;"Zašto ne krenete napred, možda sami, ili možda čak sa jednim od vojnika da biste razgovarali sa njima. Onda ćemo znati..."
<BR>&nbsp;&nbsp;&nbsp;&nbsp;&nbsp;"To je svakako hrabro od vas, Vatanabe, ali ne i neopohodno. Ne, mislim da ćemo svi krenuti napred. Oprezno, dabome. Ostavićemo dva čoveka pozadi da izveste u slučaju da nas zakači kakvo zračno oružje ili tako nešto."
<BR>&nbsp;&nbsp;&nbsp;&nbsp;&nbsp;Zapovednik uključi svoj radio. "Zameniče Uljanov, ovde Makmilan. Suočili smo se sa dva bića određene vrste. Oni su ili ljudi ili maskirani u ljude. Jedno izgleda kao Abraham Linkoln, a drugo kao čuvena meksikanska kosmonautkinja... Šta je, Dmitri?... Da, ispravno beležiš. Linkoln i Garsija. Susreli smo Linkolna i Garsiju u tunelu unutar Rame. Možeš o tome da izvestiš ostale... A sada ću ostaviti Šnajdera i Fincija ovde dok mi ostali krećemo u susret tuđinima."
<BR>&nbsp;&nbsp;&nbsp;&nbsp;&nbsp;Dve prilike se nisu pomerale dok su se četrnaestorica istraživača približavala. Vojnici su se raširili u borbeni položaj ispred grupe spremni da ospu paljbu na prvi znak neke neprilike.
<BR>&nbsp;&nbsp;&nbsp;&nbsp;&nbsp;"Dobro došli u Ramu", reče Abraham Linkoln kada je prvi izviđač prišao na svega dvadeset metara razdaljine. "Ovde smo da vas ispratimo do vaših novih domova."
<BR>&nbsp;&nbsp;&nbsp;&nbsp;&nbsp;Zapovednik Makmilan nije odmah odgovorio. Tišinu je razbio neukrotivi Maks Paket. "Jeste li vi duhovi?" povika on. "Hoću da kažem, jeste li vi stvarno Abraham Linkoln?"
<BR>&nbsp;&nbsp;&nbsp;&nbsp;&nbsp;"Naravno da nisam", odgovori Linkoln suvoparnim glasom. "I Benita Garsija i ja smo ljudski bioti. U Novom Edenu suočićete se sa pet kategorija ljudskih biota, pri čemu je svaka sazdana sa posebnim sposobnostima da oslobodi ljude od teških svakodnevnih zadataka. Područje moje stručnosti jeste činovnički i pravnički rad, računovodstvo, knjigovodstvo i održavanje kuća, uprava stambenim objektima i kancelarijama, kao i drugi organizacioni zadaci."
<BR>&nbsp;&nbsp;&nbsp;&nbsp;&nbsp;Maks je ostao zaprepašćen. Ne poštujući naređenje svog zapovednika da "odstupi", prišao je Linkolnu na nekoliko centimetara razdaljine. "Ovo je neki jebeni robot", promrmljao je sebi u bradu. Zaboravivši na svaku moguću opasnost, Maks je pružio ruku i položio prste na Linkolnovo lice, najpre dodirujući kožu oko nosa, a zatim i pipajući pramenove dugačke crne brade. "Neverovatno", reče on glasno. "Krajnje neverovatno."
<BR>&nbsp;&nbsp;&nbsp;&nbsp;&nbsp;"Izrađeni smo uz veliku brigu za svaku pojedinost", reče u tom trenutku Linkoln. "Koža nam je u hemijskom pogledu slična vašoj, a oči dejstvuju na, u osnovi, istim optičkim načelima kao i vaše, ali mi nismo dinamička, stalno obnavljajuća stvorenja kao vi. Naše podsisteme tehničari moraju da održavaju, a pokatkad i da zamenjuju."
<BR>&nbsp;&nbsp;&nbsp;&nbsp;&nbsp;Maksov smeo poduhvat razbio je svu napetost. Do tog časa, ceo izviđački odred, uključujući zapovednika Makmilana, pipkao je i ispitivao dva biota. Tokom čitavog tog isprobavanja Linkoln i Garsija su odgovarali na pitanja o svom sklopu i opremi. Jednog časa Kendži je opazio da se Maks Paket odvojio od ostatka izviđačkog odreda i seo po strani, oslonjen o zid tunela.
<BR>&nbsp;&nbsp;&nbsp;&nbsp;&nbsp;Kendži priđe svom prijatelju. "U čemu je stvar, Makse?" upita on.
<BR>&nbsp;&nbsp;&nbsp;&nbsp;&nbsp;Maks zavrte glavom. "Kakva vrsta genija je mogla da proizvede nešto nalik na ovo dvoje? To je potpuno zastrašujuće. Ćutao je nekoliko sekundi. "Možda sam ja čudan, ali ova dva bi...ota plaše me više nego ovaj ogromni cilindar."
<BR>
<BR>&nbsp;&nbsp;&nbsp;&nbsp;&nbsp;Linkoln i Garsija koračali su sa izviđačkim odredom ka onome što je ličilo na kraj tunela. Kroz nekoliko sekundi jedna vrata se otvoriše u zidu i bioti pokazaše ljudima da uđu unutra. Odgovarajući na Makmilanova pitanja, bioti objasniše ljudima da im predstoji ulazak u "prevozno sredstvo" koje će ih prevesti do ulaza u zemaljski modul.
<BR>&nbsp;&nbsp;&nbsp;&nbsp;&nbsp;Makmilan je preneo ono što su bioti govorili Dmitriju Uljanovu na Pintu i poručio svom ruskom zameniku da "odmagli" ukoliko se oni ne budu javili najkasnije kroz četrdeset osam časova.
<BR>&nbsp;&nbsp;&nbsp;&nbsp;&nbsp;Vožnja podzemnom železnicom bila je zapanjujuća. Maksa Paketa je podsetila na džinovski tobogan sa Državnog vašara u Dalasu, u Teksasu. Vozilo u obliku metka hitalo je duž zatvorene, savijene putanje koja se spuštala celim putem od severnog kraja Rame u obliku zdele do Središnje ravnice ispod njega. Izvan te cevi, koja je bila presvučena u neku vrstu teške providne plastike, Kendži i ostali mogli su da vide neizmernu mrežu lestvica i stepenica koje su premošćavale istu teritoriju kojom su se i oni kretali. Ali oni nisu imali priliku da vide neuporedive prizore o kojima su izvestili prethodni istraživači Rame - njihov pogled na jug bio je preprečen izuzetno visokim zidom metalizirano sive boje.
<BR>&nbsp;&nbsp;&nbsp;&nbsp;&nbsp;Vožnja je potrajala manje od pet minuta. Okončala se u jednom zatvorenom krugu koji je potpuno opasivao zemaljski modul. Kada su Pintini izviđači izišli iz voza, beztežinsko stanje u kome su živeli otkako su krenuli sa Zemlje iznenada je nestalo. Gravitacija je bila blizu normale. "Atmosfera u ovom hodniku, kao i atmosfera u Novom Edenu, ista je kao na vašoj matičnoj planeti", reče biot-Linkoln. "Ali nije u području sa vaše leve strane, izvan zidova koji štite vaš habitat."
<BR>&nbsp;&nbsp;&nbsp;&nbsp;&nbsp;Krug koji je obuhvatao Novi Eden bio je mutno osvetljen, tako da kolonisti nisu bili pripremljeni za sunčevu svetlost koja ih je pozdravila kada su se ogromna vrata otvorila i oni ušli u novi svet. U kratkoj šetnji do obližnje železničke stanice nosili su svoje skafandre u rukama. Prošli su pored praznih zgrada sa obe strane staze - malih građevina koje su mogle da budu kuće ili prodavnice, kao i pored jedne veće ("koja treba da bude osnovna škola", obavestila ih je Benita Garsija) tačno naspram same stanice.
<BR>&nbsp;&nbsp;&nbsp;&nbsp;&nbsp;Kada su stigli, voz ih je čekao. Sjajna podzemna vozila, sa udobnim sedištima i pokaznom tablom koja je stalno pružala tekuće podatke, brzo su ih prevezla do centra Novog Edena, gde ih je, prema rečima biota-Linkolna, očekivalo "podrobno upućivanje". Voz je najpre projezdio pored prelepog, kristalno čistog jezera ("Šekspirovo jezero", rekla je Benita Garsija), a zatim skrenuo nalevo, ustremivši se prema svetlosivim zidovima koji su ograđivali koloniju. Tokom poslednjeg dela vožnje jedna velika, goletna planina uzdizala se u predelu sa desne strane voza.
<BR>&nbsp;&nbsp;&nbsp;&nbsp;&nbsp;Za vreme vožnje cela izviđačka družina sa Pinte bila je vrlo ćutljiva. Istini za volju, osećali su se potpuno obeznanjeni. Čak ni stvaralačka uobrazilja Kendžija Vatanabea nikada nije izmaštala ono što se ukazivalo njihovim očima. Sve je to bilo preveliko, mnogo veličanstvenije nego što su zamišljali.
<BR>&nbsp;&nbsp;&nbsp;&nbsp;&nbsp;Središnji grad, u kome su neimari Novog Edena smestili sve glavne zgrade, predstavljao je konačan šok. Članovi ekipe ćutke su stajali i snebivljivo se osvrtali po nizovima velikih i zamamnih građevina koje su tvorile srce kolonije. Činjenica da su zgrade još bile prazne samo je doprinosila mističnom svojstvu celokupnog doživljaja. Kendži Vatanabe i Maks Paket bejahu poslednja dva čoveka koja su ušla u zdanje gde je trebalo da se održi predavanje.
<BR>&nbsp;&nbsp;&nbsp;&nbsp;&nbsp;"Šta misliš?" upita Kendži Maksa dok su stajali na vrhu stepeništa upravne zgrade i nadgledali zasenjujući kompleks oko sebe.
<BR>&nbsp;&nbsp;&nbsp;&nbsp;&nbsp;"Ne mogu da mislim", odgovori Maks sa primesom strahopoštovanja u glasu. "Čitavo ovo mesto protivi se razmišljanju. To je raj, Alisina zemlja čuda i sve bajke mog detinjstva umotane u jedan paket. Stalno se štipam da bih bio siguran da ne sanjam.
<BR>
<BR>&nbsp;&nbsp;&nbsp;&nbsp;&nbsp;"Na ekranu ispred vas", reče biot-Linkoln, "vidi se opšta mapa Novog Edena. Svako od vas će dobiti pun komplet mapa, uključujući sve puteve i zgrade u koloniji. Mi smo ovde, u Središnjem gradu, koji je zamišljen kao upravni centar Novog Edena. Stambeni kvartovi sagrađeni su, zajedno sa prodavnicama, malim kancelarijama i školama, u četiri ugla pravougaonika koga okružuje spoljašnji zid. Kako će krštenje ova četiri grada biti prepušteno žiteljima, danas ćemo ih oslovljavati sa Severoistočno, Severozapadno, Jugoistočno i Jugozapadno selo. Čineći to, uvažavamo konvenciju koju su prihvatili raniji istraživači Rame; oni su, naime, kraj Rame na koji ste i vi sleteli označavali kao severni kraj...
<BR>&nbsp;&nbsp;&nbsp;&nbsp;&nbsp;Svaka od četiri strane Novog Edena ima po jednu određenu geografsku funkciju. Slatkovodno jezero duž južne ivice kolonije, kao što ste već obavešteni, zove se Šekspirovo jezero. Većina riba i vodenog života koje ste doneli sa sobom živeće ovde, iako neki od primeraka mogu da budu savršeno smešteni i u dve reke koje utiču u Šekspirovo jezero sa planine Olimp, ovde na istočnoj strani kolonije i iz Šervudske šume na zapadnoj strani...
<BR>&nbsp;&nbsp;&nbsp;&nbsp;&nbsp;U sadašnjem trenutku padine planine Olimp i sva područja Šervudske šume, kao i seoski parkovi i zeleni pojasevi širom kolonije prekriveni su finom rešetkom od sredstava za razmenu gasova ili SRG-a, kako ih mi zovemo. Ti sićušni mehanizmi služe samo jednoj svrsi - da pretvaraju ugljen-dioksid u kiseonik. U izvesnom veoma stvarnom smislu oni su mehaničke biljke. Oni treba da budu zamenjeni stvarnim biljkama koje ste vi doneli sa Zemlje...
<BR>&nbsp;&nbsp;&nbsp;&nbsp;&nbsp;Severna strana kolonije, između sela, predviđena je za poljoprivredu. Poljoprivredne zgrade podignute su ovde, duž puteva koji povezuju dva severna grada. Većinu vaše hrane uzgajaćete na ovom području. Računajući zalihe hrane koje ste poneli sa sobom i sintetičku hranu uskladištenu u visokim silosima na tri stotine metara severno od ove zgrade, trebalo bi da budete u stanju da ishranite dve hiljade ljudi barem godinu dana, a možda i osamnaest meseci ukoliko bi se gubici sveli na minimum. Posle toga sve zavisi od vas. Ne treba ni spominjati da će ratarstvo, uključujući i akvakulturu, predviđeno za istočnu obalu Šekspirovog jezera, biti značajan činilac vašeg života u Novom Edenu..."
<BR>&nbsp;&nbsp;&nbsp;&nbsp;&nbsp;Kendži je doživeo ovo predavanje kao ispijanje vode iz vatrogasnog creva. Tokom devedeset minuta biot-Linkoln je saopštavao informacije velikom gustinom i brzinom, izbegavajući sva pitanja tako što je ponavljao "da je to izvan baze mog znanja", ili upućivanjem na brojeve stranica i paragrafa u Osnovnom vodiču za Novi Eden koji je uručio slušaocima. Na kraju je napravljen predah u izlaganju i svi su se preselili u susednu prostoriju gde je posluženo piće koje je imalo ukus koka-kole.
<BR>&nbsp;&nbsp;&nbsp;&nbsp;&nbsp;"Huu", izusti Teri Šnajder brišući obrvu, "jesam li ja jedini koji se zasitio?"
<BR>&nbsp;&nbsp;&nbsp;&nbsp;&nbsp;"Sranje, Šnajdere", odvrati Maks Paket sa vragolastim osmehom. "Nećeš valjda da kažeš da si inferioran u odnosu na tog prokletog robota? On đavolski sigurno nije umoran. Kladim se da može da predaje vasceli dan."
<BR>&nbsp;&nbsp;&nbsp;&nbsp;&nbsp;"A možda i celu nedelju", glasno je razmišljao Kendži Vatanabe. "Pitam se kako često ih servisiraju. Kompanija mog oca pravi robote, od kojih su neki veoma složeni, ali ništa kao ovo. Sadržaj informacija u tom Linkolnu mora da je astronomski..."
<BR>&nbsp;&nbsp;&nbsp;&nbsp;&nbsp;"Predavanje će se nastaviti za pet minuta", objavi Linkoln. "Molim vas, požurite."
<BR>
<BR>&nbsp;&nbsp;&nbsp;&nbsp;&nbsp;Tokom druge polovine predavanja slušaocima su predstavljene i objašnjene različite vrste biota u Novom Edenu. Na osnovu nedavnih proučavanja prethodnih ekspedicija na Ramu, kolonisti su bili spremni na stonoge, rakove i buldožere. Pet kategorija ljudskih biota, međutim, izazvalo je emocionalniju reakciju.
<BR>&nbsp;&nbsp;&nbsp;&nbsp;&nbsp;"Naši planeri odlučili su", saopštio im je Linkoln, "da ograniče telesne izglede ljudskih biota kako se ne bi dogodilo da neko od vas zameni nas za nekoga od vas. Ja sam vam već nabrojao moje osnovne funkcije - svi drugi Linkolni, od kojih nam se trojica upravo pridružuju, programirani su na istovetan način. Barem prvobitno. Mi smo, međutim, sposobni za izvestan nizak nivo učenja koji će omogućiti našim bazama podataka da se razlikuju u skladu sa razvijanjem određenog tipa korišćenja."
<BR>&nbsp;&nbsp;&nbsp;&nbsp;&nbsp;"Kako da razlikujemo jednog Linkolna od drugog?" zapita jedan začuđeni član izviđačkog odreda kada su tri nova Linkolna počela da kruže po prostoriji.
<BR>&nbsp;&nbsp;&nbsp;&nbsp;&nbsp;"Svaki od nas ima identifikacioni broj, ugraviran kako ovde, na ramenu, tako i ovde, na levoj strani zadnjice. Isti sistem je primenjen i kod ostalih kategorija ljudskih biota. Ja sam, na primer, Linkoln 004. Trojica koja su baš sad ušli jesu 009, 024 i 071."
<BR>&nbsp;&nbsp;&nbsp;&nbsp;&nbsp;Kada su bioti-Linkolni napustili salu za predavanja, zamenilo ih je pet Benita Garsija. Jedna od Garsija opisala je specijalnosti svoje kategorije - policijska i vatrogasna zaštita, poljoprivreda, sanitarije, prevoz, rukovanje poštom - a onda je odgovorila na nekoloko pitanja pre no što su se sve povukle.
<BR>&nbsp;&nbsp;&nbsp;&nbsp;&nbsp;Sledeći su bili bioti-Ajnštajni. Izviđači su prsnuli u smeh kada su četiri Ajnštajna, sva četvorica razbarušene, neuredne, sedokose replike naučnog genija iz dvadesetog veka, zajedno ušetala u sobu. Ajnštajni su objasnili da su oni inženjeri i naučnici u koloniji. Njihova prevashodna funkcija, vitalna, koja je obuhvatala mnoge dužnosti, bila je da "osiguraju zadovoljavajući rad kolonijske infrastrukture", uključujući, dakako, čitavu vojsku biota.
<BR>&nbsp;&nbsp;&nbsp;&nbsp;&nbsp;Jedna grupa visokih, kao ugalj crnih ženskih biota predstavila je sebe kao Tiasoe, specijaliste u zdravstvenoj zaštiti. One će biti budući lekari, bolničarke, zdravstvene službenice, osobe koje će obezbeđivatu dečju negu kada roditelji nisu na raspolaganju. Taman se epizoda sa predstavljanjem Tiasoa okončala, kada u sobu uđe jedan vižljast orijentalni biot sa prodornim očima. Sa sobom je nosio liru i elektronski slikarski stalak. Predstavio se kao Jasunari Kavabata pre nego što je odsvirao divan, kratak komad na liri.
<BR>&nbsp;&nbsp;&nbsp;&nbsp;&nbsp;"Mi, Kavabate, kreativni smo umetnici", reče on jednostavno. "Mi smo muzičari, glumci, slikari, kipari, pisci, a ponekad i fotografi i kinematografi. Malobrojni smo, ali veoma značajni za kvalitet života u Novom Edenu."
<BR>&nbsp;&nbsp;&nbsp;&nbsp;&nbsp;Kada je službeno predavanje bilo najzad završeno, izviđačima je poslužena izvanredna večera u velikoj dvorani. Oko dvadeset biota pridružilo se gostima na skupu, iako, naravno, oni nisu ništa jeli. Simulirana pečena patka bila je zapanjujuće verodostojna, a čak su i vina mogla da prođu inspekciju kod svih, osim kod najvrsnijih oenologa na Zemlji.
<BR>&nbsp;&nbsp;&nbsp;&nbsp;&nbsp;Kasnije te večeri, kada su se ljudi pomalo svikli na društvo biota i stalno ih zasipali pitanjima, u otvorenom dovratku se pojavila jedna usamljena ženska prilika. U prvi mah niko je nije primetio. Ali soba se brzo utišala kada je Kendži Vatanabe skočio sa svog sedišta i približio se pridošlici raširenih ruku.
<BR>&nbsp;&nbsp;&nbsp;&nbsp;&nbsp;"Dr d'Žarden, pretpostavljam", rekao je sa osmehom.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
