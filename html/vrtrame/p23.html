<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"Dobro jutro", reče Simona sa blagim osmehom. Ostatak porodice već je sedeo za stolom, doručkujući, kada su ona i Majkl ušli držeći se za ruke.
<BR>&nbsp;&nbsp;&nbsp;&nbsp;&nbsp;"Dobro jut...ro", odgovori Bendži. Usta su mu bila puna tosta sa maslacem i džemom. On ustade sa stolice, polako obiđe oko stola i zagrli omiljenu sestru.
<BR>&nbsp;&nbsp;&nbsp;&nbsp;&nbsp;Patrik je već čekao na red. "Hoćeš li da mi pomogneš u matematici danas?" upita on Simonu. "Majka kaže da sada kada se vraćamo treba da ozbiljno prionem na učenje."
<BR>&nbsp;&nbsp;&nbsp;&nbsp;&nbsp;Majkl i Simona sedoše za sto pošto su se dečaci vratili na svoja mesta. Simona pruži ruku prema lončetu sa kafom. U jednom pogledu bila je ista majka. Nije funkcionisala kako treba izjutra dok ne bi popila kafu.
<BR>&nbsp;&nbsp;&nbsp;&nbsp;&nbsp;"Pa, je li medeni mesec najzad okončan?" upita Keti u svom uobičajenom nepristojnom maniru. "Konačno, prošle su tri noći i dva dana. Mora da ste preslušali i poslednji komad klasične muzike iz baze podataka."
<BR>&nbsp;&nbsp;&nbsp;&nbsp;&nbsp;Majkl se nežno nasmeja. "Da, Keti", reče on, osmehujući se toplo Simoni. "Skinuli smo znak 'Ne uznemiravaj' sa vrata. Želimo da učinimo koliko možemo da vam pomognemo u pakovanju za putovanje."
<BR>&nbsp;&nbsp;&nbsp;&nbsp;&nbsp;"Mi smo, u stvari, u prilično dobrom stanju", reče Nikol, oduševljena što vidi da su Majkl i njena kćerka i posle duže izdvojenosti tako dobro raspoloženi. Nisam morala da brinem, pomisli ona brzo. U izvesnom smislu Simona je odraslija od mene.
<BR>&nbsp;&nbsp;&nbsp;&nbsp;&nbsp;"Voleo bih da nam Orao kaže nešto određenije o našem povratku", požali se Ričard. "Ne izjašnjava se koliko će to potrajati i da li ćemo prespavati ceo let."
<BR>&nbsp;&nbsp;&nbsp;&nbsp;&nbsp;"Veli da ne zna sigurno", podseti Nikol svog supruga. "Postoje 'nekontrolisane' varijable koje za posledici mogu imati mnogo različitih scenarija."
<BR>&nbsp;&nbsp;&nbsp;&nbsp;&nbsp;"Uvek mu veruješ", ljutnu se Ričard. "Ti si najlakovernija..."
<BR>&nbsp;&nbsp;&nbsp;&nbsp;&nbsp;Zvono na vratima prekide njihov razgovor. Keti ode da otvori i kroz nekoliko trenutaka vrati se sa Orlom. "Nadam se da vas nisam omeo u doručku", izvini se ptica-čovek, "ali danas treba mnogo toga da uradimo. Biće neophodno da gospođa Vejkfild pođe sa mnom."
<BR>&nbsp;&nbsp;&nbsp;&nbsp;&nbsp;Nikol popi poslednji gutljaj kafe i začuđeno pogleda Orla. "Sama?" reče ona. Bila je svesna neodređenog straha u sebi. Nikada u ovih šesnaest meseci u Čvorištu nije napustila apartman sama sa Orlom.
<BR>&nbsp;&nbsp;&nbsp;&nbsp;&nbsp;"Da", odgovori Orao. "Poći ćete sami sa mnom. Ovo je naročiti zadatak koji samo vi možete da obavite."
<BR>&nbsp;&nbsp;&nbsp;&nbsp;&nbsp;"Imam li deset minuta da se spremim?"
<BR>&nbsp;&nbsp;&nbsp;&nbsp;&nbsp;"Svakako", odgovori Orao.
<BR>&nbsp;&nbsp;&nbsp;&nbsp;&nbsp;Dok je Nikol bila odsutna, Ričard je zasuo Orla pitanjima. "U redu", reče Ričard u jednom trenutku. "Razumem da ste na osnovu onih testova uvereni da sada bezbedno možemo da prespavamo razdoblja ubrzanja i usporavanja. Ali šta ćemo za vreme običnog leta? Da li ćemo da biti budni ili ćemo spavati?"
<BR>&nbsp;&nbsp;&nbsp;&nbsp;&nbsp;"Uglavnom ćete spavati", odgovori Orao, "jer na taj način usporavamo vaš proces starenja i obezbeđujemo vam dobro zdravlje. Ali u tom planu ima mnogo neodređenosti. Možda će biti neophodno da vas budimo u više navrata tokom putovanja."
<BR>&nbsp;&nbsp;&nbsp;&nbsp;&nbsp;"Zašto nam to niste ranije rekli?"
<BR>&nbsp;&nbsp;&nbsp;&nbsp;&nbsp;"Zato što još nije bilo odlučeno. Scenario za vašu misiju prilično je složen i osnovni plan je tek nedavno određen."
<BR>&nbsp;&nbsp;&nbsp;&nbsp;&nbsp;"Ja ne želim da moj proces starenja bude 'usporen'", reče Keti. "Želim da budem odrasla žena kada sretnemo druge ljude sa Zemlje."
<BR>&nbsp;&nbsp;&nbsp;&nbsp;&nbsp;"Kao što sam juče rekao vašim roditeljima", Orao se obrati Keti, "važno je da posedujemo sposobnost da usporimo proces starenja dok vi i vaša porodica spavate. Ne znamo tačno kada ćete se vratiti u vaš Sunčev sistem. Ako treba da spavate pedeset godina, na primer..."
<BR>&nbsp;&nbsp;&nbsp;&nbsp;&nbsp;"Štaaa?" Ričard ga prekide sav zgranut. "Otkud sad pedeset godina? Ovamo smo dospeli za dvanaest ili trinaest. Zbog čega bismo..."
<BR>&nbsp;&nbsp;&nbsp;&nbsp;&nbsp;Nikol uđe iz druge sobe. "Šta sam ja to čula o pedeset godina? Zašto toliko dugo? Idemo li najpre na neko drugo mesto?"
<BR>&nbsp;&nbsp;&nbsp;&nbsp;&nbsp;"Očigledno", reče Ričard. Bio je ljut. "Zašto nam to nije rečeno pre nego što smo izvršili izbor putnika. Možda bismo drugačije postupili... Moj Bože, ako je potrebno pedeset godina, Nikol i ja ćemo biti sto godina stari!"
<BR>&nbsp;&nbsp;&nbsp;&nbsp;&nbsp;"Ne, nećete", odgovori Orao ravnim glasom. "Procenjujemo da ćete vi i gospođa Vejkfild stariti svega jednu godinu na svakih pet ili šest u stanju odloženog oživljavanja. Za decu odnos će biti bliži jednoj godini u dve, barem dok ne prestanu da rastu. Nismo skloni da previše petljamo sa hormonima rasta. A, pored toga, pedeset godina je gornja granica, ono što bi jedan ljudski inženjer nazvao brojem tri sigme."
<BR>&nbsp;&nbsp;&nbsp;&nbsp;&nbsp;"Sada sam tek potpuno pometena", reče Keti, prilazeći i gledajući Orla pravo u oči. "Koliko ću ja biti stara kada susretnem neko ljudsko biće koje nije deo moje porodice?"
<BR>&nbsp;&nbsp;&nbsp;&nbsp;&nbsp;"Ne mogu tačno da odgovorim na to pitanje, jer su umešane određene statističke neizvesnosti", odgovori njihov tuđinski kolega. "Ali vaše telo trebalo bi da se razvije do nivoa ekvivalentnog ranim dvadesetim godinama. To je u najmanju ruku najverovatniji odgovor." Orao dade znak Nikol. "To bi bilo sve što imam da kažem. Imam posla sa vašom majkom. Trebalo bi da se vratimo večeras pre večere."
<BR>&nbsp;&nbsp;&nbsp;&nbsp;&nbsp;"Kao i obično", progunđa Ričard, "nije nam gotovo ništa rečeno. Ponekad zažalim što smo bili toliko predusretljivi."
<BR>&nbsp;&nbsp;&nbsp;&nbsp;&nbsp;"Mogli ste da budete i mnogo teži", primeti Orao dok su on i Nikol napuštali sobu, "i, da budem iskren, naša predviđanja, zasnovana na podacima posmatranja, nagoveštavala su slabiju saradnju nego što smo je imali. Na kraju, doduše, ne bi bilo nikakve bitne razlike u ishodu. Na ovaj način je za vas bilo prijatnije."
<BR>&nbsp;&nbsp;&nbsp;&nbsp;&nbsp;"Do viđenja", reče Nikol.
<BR>&nbsp;&nbsp;&nbsp;&nbsp;&nbsp;"Do vi...đenja", uzvrati Bendži, mašući majci i pošto su se vrata već zatvorila.
<BR>
<BR>&nbsp;&nbsp;&nbsp;&nbsp;&nbsp;Bio je to dugačak dokument. Nikol je procenila da joj je potrebno najmanje deset, a možda i petnaest minuta da pročita čitav tekst na glas.
<BR>&nbsp;&nbsp;&nbsp;&nbsp;&nbsp;"Jeste li pri kraju proučavanja?" ponovo je zapita Orao. "Voleli bismo da počenemo snimanje, kako vi to nazivate, što je pre moguće."
<BR>&nbsp;&nbsp;&nbsp;&nbsp;&nbsp;"Objasnite mi još jednom šta će se dogoditi sa ovim snimkom kada ga napravim", zahtevala je Nikol.
<BR>&nbsp;&nbsp;&nbsp;&nbsp;&nbsp;"Emitovaćemo ga prema Zemlji nekoliko godina pre nego što vi stignete u vaš Sunčev sistem. To daje vašim sunarodnicima, ljudskim bićima, dovoljno vremena da odgovore."
<BR>&nbsp;&nbsp;&nbsp;&nbsp;&nbsp;"Kako možete da budete sigurni da će ga oni primiti?"
<BR>&nbsp;&nbsp;&nbsp;&nbsp;&nbsp;"Zatražili smo da nam pošalju jednostavan povratni signal kojim se potvrđuje da je prijem izvršen."
<BR>&nbsp;&nbsp;&nbsp;&nbsp;&nbsp;"A šta ako nikada ne primite njihov povratni signal?"
<BR>&nbsp;&nbsp;&nbsp;&nbsp;&nbsp;"Zbog toga i imamo plan za nepredviđene okolnosti."
<BR>&nbsp;&nbsp;&nbsp;&nbsp;&nbsp;Nikol se javiše ozbiljne bojazni u pogledu moralne opravdanosti čitanje ove poruke. Zapitala je da li bi mogla da razmotri dokument sa Ričardom i Majklom.
<BR>&nbsp;&nbsp;&nbsp;&nbsp;&nbsp;"Šta je to što vas toliko brine?" upita Orao.
<BR>&nbsp;&nbsp;&nbsp;&nbsp;&nbsp;"Sve", odgovori Nikol. "Naprosto, čini mi se da nije u redu. Osećam se kao da me iskorišćavate za vašu svrhu - a budući da ne znam tačno koja je vaša svrha, bojim se da ne ispadnem izdajnik ljudskog roda."
<BR>&nbsp;&nbsp;&nbsp;&nbsp;&nbsp;Orao je doneo Nikol čašu vode i seo pored nje u tuđinskom studiju. "Hajde da logično porazmislimo o tome", reče on. "Jasno smo vam stavili do znanja da je naš osnovi naum da prikupljamo informacije o vrstama koje putuju svemirom u ovoj Galaksiji. Je li tako?"
<BR>&nbsp;&nbsp;&nbsp;&nbsp;&nbsp;Nikol klimnu.
<BR>&nbsp;&nbsp;&nbsp;&nbsp;&nbsp;"Takođe smo sazdali habitat unutar Rame za dve hiljade Zemljana i uz to šaljemo vas i vašu porodicu nazad da okupite te ljude za jedno posmatračko putovanje. Sve što činite tim snimkom jeste obaveštavanje Zemlje da smo na putu prema njima i da dve hiljade članova vaše vrste, zajedno sa temeljnim artefaktima vaše kulture, treba da se sretnu sa nama na Marsovoj orbiti. Šta ima tu loše?"
<BR>&nbsp;&nbsp;&nbsp;&nbsp;&nbsp;"Tekst ovog dokumenta", usprotivi se Nikol, pokazujući na elektornsku beležnicu koju joj je Orao dao, "krajnje je neodređen. Nigde, na primer, ne dajem ni nagoveštaj o tome šta će biti konačna sudbina svih tih ljudskih bića - već samo da će biti 'zbrinuti' i 'posmatrani' za vreme neke vrste putovanja. Isto tako se nigde ne spominje zbog čega se ljudi proučavaju, niti se kaže išta o Čvorištu i inteligenciji koja kontroliše celu stvar. Uz to, ton je jasno preteći. Poručujem ljudima na Zemlji koji treba da prime ovu emisiju da će se, ako kontingent ljudi ne krene u susret Rami na Marsovoj orbiti, svemirski brod primaći bliže Zemlji i 'dobaviti svoje primerke na manje organizovan način'. To je nedvosmisleno neprijateljski stav."
<BR>&nbsp;&nbsp;&nbsp;&nbsp;&nbsp;"Možete da unesete svoje primedbe, ako hoćete, pod uslovom da ne menjate osnovnu nameru", uzvrati Orao. "Ali trebalo bi da znate da imamo veliko iskustvo sa ovim tipom komuniciranja. Sa vrstama sličnim vašoj uvek smo bili uspešniji kada poruka nije bila previše određena."
<BR>&nbsp;&nbsp;&nbsp;&nbsp;&nbsp;"Ali zašto mi ne dopuštate da odnesem dokument u apartman? Tamo bih mogla da ga razmotrim sa Ričardom i Majklom, te da ga zajednički doteramo kako bismo malo ublažili ton."
<BR>&nbsp;&nbsp;&nbsp;&nbsp;&nbsp;"Zato što snimak morate da pripremite danas", odvrati Orao tvrdoglavo. "Otvoreni smo za raspravu o preinačenjima sadržaja i radićemo sa vama dok to bude neophodno. Ali ova stvar mora da se dovrši pre nego što se vratite vašoj porodici."
<BR>&nbsp;&nbsp;&nbsp;&nbsp;&nbsp;Glas je zvučao prijateljski, ali značenje je bilo apsolutno jasno. Nemam izbora, pomisli Nikol. Naređno mi je da napravim taj video. Nekoliko sekundi netremice je posmatrala stvorenje koje sedelo do nje. Ovaj Orao samo je jedna mašina, reče Nikol sebi, osećajući kako joj srdžba buja. On samo sprovodi programirana uputstva... nemam šta sa njim da se svađam.
<BR>&nbsp;&nbsp;&nbsp;&nbsp;&nbsp;"Ne", reče ona najednom, iznenadivši i samu sebe. Odmahnula je glavom. "Neću to da učinim."
<BR>&nbsp;&nbsp;&nbsp;&nbsp;&nbsp;Orao nije bio spreman za ovakav Nikolin odgovor. Zavladala je duga tišina. Uprkos emocionalnoj pometnji, Nikol je bila opčinjena svojim saradnikom. Šta se događa sa njim sada? pitala se. Da li se nove, složene, logičke petlje uspostavljaju u njegovom ekvivalentu mozga? Ili možda prima signale ko zna odakle?
<BR>&nbsp;&nbsp;&nbsp;&nbsp;&nbsp;Posle dugog vremena Orao ustade. "Pa", reče on, "ovo je prilično iznenađenje... Nikako nismo očekivali da ćete odbiti da načinite snimak."
<BR>&nbsp;&nbsp;&nbsp;&nbsp;&nbsp;"Onda niste obraćali pažnju na ono što sam govorila... Osećam kao da me vi, ili onaj koji vama naređuje, koristite... i smišljeno mi kazujete što je manje moguće... Ako želite da uradim nešto za vas, barem bi trebalo da odgovorite na neka od mojih pitanja."
<BR>&nbsp;&nbsp;&nbsp;&nbsp;&nbsp;"Šta je to što biste tačno hteli da znate?"
<BR>&nbsp;&nbsp;&nbsp;&nbsp;&nbsp;"Već sam vam rekla", odvrati Nikol, ispoljavajući nestrpljivost. "Šta se, do đavola, događa na ovom mestu? Ko ste ili šta ste vi? Zbog čega želite da nas posmatrate?... I kada smo već kod toga, kako bi bilo da mi date dobro objašnjenje o tome zašto od nas zahtevate da vam ostavimo "reproduktivan par" ovde? Nikada mi se nije dopadala ideja o rasturanju moje porodice - trebalo je mnogo odlučnije da se usprotivim u početku. Ako je vaša tehnologija toliko divotna da može da stvori nešto kao što je ovo neverovatno Čvorište, zbog čega ne možete jednostavno da uzmete ljudsko jaje i malo sperme..."
<BR>&nbsp;&nbsp;&nbsp;&nbsp;&nbsp;"Smirite se, gospođo Vejkfild", reče Orao. "Nikada ranije nisam vas video toliko uzrujanu. Ja sam vas ocenio kao najstabilnijeg pojedinca u vašoj grupi."
<BR>&nbsp;&nbsp;&nbsp;&nbsp;&nbsp;I kao najpopustljiviju, kladim se, pomisli Nikol. Čekala je da joj se bes slegne. Negde u tom bizarnom mozgu nesumnjivo dejstvuje kvantitativna procena verovatnoće da ću pokorno slediti naređenja... pa, prevarila sam te ovog puta...
<BR>&nbsp;&nbsp;&nbsp;&nbsp;&nbsp;"Slušajte, gospodine Orle", reče Nikol nekoliko sekundi kasnije, "ja nisam glupa. Znam ko ovde komanduje. Jedino smatram da mi, ljudska bića, zaslužujemo odnos sa više poštovanja. Naša pitanja sasvim su opravdana."
<BR>&nbsp;&nbsp;&nbsp;&nbsp;&nbsp;"I ako mi odgovorimo na njih tako da budete zadovoljni?"
<BR>&nbsp;&nbsp;&nbsp;&nbsp;&nbsp;"Pažljivo me posmatrate više od godinu dana," reče Nikol. Osmehnula se. "Da li sam ikada bila potpuno nerazborita?"
<BR>
<BR>&nbsp;&nbsp;&nbsp;&nbsp;&nbsp;"Kuda idemo?" upita Nikol.
<BR>&nbsp;&nbsp;&nbsp;&nbsp;&nbsp;"Na kratak izlet", odgovori Orao. "Možda će to biti najbolji način da iziđemo nakraj sa vašim nedoumicama."
<BR>&nbsp;&nbsp;&nbsp;&nbsp;&nbsp;Čudno vozilo bilo je malo i loptasto, tek dovoljno da primi Orla i Nikol. Čitava prednja polulopta beše providna. Iza tog prozora na strani gde je sedeo tuđinski čovek-ptica nalazila se mala kontrolna ploča. Za vreme leta Orao je pokatkad doticao ploču, ali se uglavnom činilo da letelica samostalno dejstvuje.
<BR>&nbsp;&nbsp;&nbsp;&nbsp;&nbsp;Samo nekoliko sekundi pošto su seli, ta lopta je zviznula niz dugačak hodnik, a zatim je kroz veliki niz dvostrukih vrata uletela u potpuno crnilo. Nikol zinu od čuda. Osećala se kao da pluta u svemiru.
<BR>&nbsp;&nbsp;&nbsp;&nbsp;&nbsp;"Svaki od tri kuglasta modula Čvorišta", reče Orao, dok se Nikol uzaludno upinjala da vidi bilo šta, "ima šuplje središte. Sada smo ušli u prolaz koji vodi do jezgra modula Stanovanja."
<BR>&nbsp;&nbsp;&nbsp;&nbsp;&nbsp;Nepun minut kasnije neka udaljena svetla pojaviše se ispred njihove male letelice. Ubrzo potom vozilo izniknu iz crnog prolaza i uđe u neizmerno šuplje jezgro. Sfera se zatrese i okrenu, uputivši se prema pomrčini, podalje od mnogih svetala, tamo gde mora da se nalazila unutrašnjost glavnog tela modula za Stanovanje. Nikol beše potpuno dezorijentisana.
<BR>&nbsp;&nbsp;&nbsp;&nbsp;&nbsp;"Posmatramo sve što se događa sa svim vrstama kojima pružamo gostoprimstvo kako privremeno tako i stalno", reče Orao. "Kao što ste naslutili, imamo na stotine sredstava za nadziranje unutar vašeg apartmana. Ali svi vaši zidovi takođe su i jednostrano ogledalo - iz ovog dela jezgra možemo da posmatramo vaše aktivnosti iz šire perspektive."
<BR>&nbsp;&nbsp;&nbsp;&nbsp;&nbsp;Nikol se svikla na čudesa u Čvorištu, ali novi prizori oko nje bili su još čudesniji. Desetine, a možda i stotine sićušnih, žmirkavih svetala vrzmala su se po ogromnoj tami jezgra. Ličila su na grupu raspršenih svitaca u tamnoj letnjoj noći. Neka od tih svetala lebdela su u blizini zidova, druga se se polako kretala preko praznine. Neka su bila toliko udaljena da je izgledalo da miruju.
<BR>&nbsp;&nbsp;&nbsp;&nbsp;&nbsp;"Ovde nam se nalazi i glavni centar za održavanje", reče Orao, pokazujući ispred njih na gust skup svetala u daljini. "Iz ovog jezgra može se veoma brzo stići do svakog elementa modula, u slučaju inženjerijskih ili kakvih drugih problema."
<BR>&nbsp;&nbsp;&nbsp;&nbsp;&nbsp;"Šta se zbiva tamo?" upita Nikol, lupnuvši prstom po prozoru. Nekoliko stotina milja nadesno jedna grupa letelica mirovala je odmah do velikog, osvetljenog odeljka modula za Stanovanje.
<BR>&nbsp;&nbsp;&nbsp;&nbsp;&nbsp;"To je naročita posmatračka seansa", odgovori Orao, "u kojoj se koriste naši najusavršeniji daljinski senzorski monitori. U tamošnjim apartmanima obitava jedna neobična vrsta, sa odlikama koje nikada ranije nismo zabeležili u ovom delu Galaksije. Mnogi njeni primerci umiru, a mi ne možemo da utvrdimo zbog čega. Pokušavamo da dokonamo kako da ih spasemo."
<BR>&nbsp;&nbsp;&nbsp;&nbsp;&nbsp;"Ne ide, dakle, uvek sve onako kako ste planirali?"
<BR>&nbsp;&nbsp;&nbsp;&nbsp;&nbsp;"Ne", odgovori Orao. U odblesku svetlosti učinilo se da se ptica nasmejala. "Zato i imamo toliko mnogo planova za nepredviđene okolnosti."
<BR>&nbsp;&nbsp;&nbsp;&nbsp;&nbsp;"Šta biste uradili da nijedno ljudsko biće nije pokušalo da sazna nešto više o Rami?" upita iznenada Nikol.
<BR>&nbsp;&nbsp;&nbsp;&nbsp;&nbsp;"Imamo alternativne načine postizanja istih ciljeva", uzvrati Orao neodređeno.
<BR>&nbsp;&nbsp;&nbsp;&nbsp;&nbsp;Vozilo je ubrzalo duž putanje u obliku tetive u poptunom mraku. Uskoro im se jedna slična kugla, malo veća od njihove, približila sa leve strane. "Da li biste želeli da se sretnete sa članom jedne vrste čiji je nivo razvoja približno jednak vašem?" upita Orao. Dotakao je kontrolnu ploču i unutrašnjost njihove letelice obasja meka svetlost.
<BR>&nbsp;&nbsp;&nbsp;&nbsp;&nbsp;Pre nego što je Nikol uspela da odgovori, ono drugo vozilo već se našlo pored njih. I ono je imalo providnu prednju poluloptu. To vozilo beše ispunjeno bezbojnom tečnošću u kojoj su plivala dva stvorenja. Izgledala su kao velike jegulje sa kapama, a kretala su se vijugajući kroz tečnost. Nikol je procenila da su ta stvorenja bila tri metra dugačka i dvadeset centimetara debela. Crna kapa koja se za vreme kretanja širila kao krilo imala je u punom rasponu jedan metar.
<BR>&nbsp;&nbsp;&nbsp;&nbsp;&nbsp;"Stvorenje na desnoj strani, bez obojenih oznaka", reče Orao, "jeste sistem veštačke inteligencije. Njegova uloga slična je mojoj, budući da deluje kao domaćin za vodene vrste. Drugo biće je svemirskih putnik sa jednog drugog sveta."
<BR>&nbsp;&nbsp;&nbsp;&nbsp;&nbsp;Nikol je zurila u tuđina. Tesno je obavilo kapu oko svog zelenkastog tela i gotovo nepomično sedelo u tečnosti. Stvorenje je zauzelo položaj potkovice, pri čemu su oba kraja njegovog tela bila okrenuta prema Nikol. Sijaset mehurića izbi iz jednog od njegova dva kraja.
<BR>&nbsp;&nbsp;&nbsp;&nbsp;&nbsp;"Kaže 'zdravo, kako ste'", reče Orao.
<BR>&nbsp;&nbsp;&nbsp;&nbsp;&nbsp;"Otkud znate to?" upita Nikol, ne skidajući oči sa one bizarne stvari. Njegova dva kraja, jedan svetlocrven, a drugi siv, sada su obmotavala jedan drugog. Oba su bila pritisnuta na prozor letelice.
<BR>&nbsp;&nbsp;&nbsp;&nbsp;&nbsp;"Moj kolega iz drugog vozila prevodi, a zatim mi dojavljuje... Želite li da odgovorite?"
<BR>&nbsp;&nbsp;&nbsp;&nbsp;&nbsp;Glava joj je bila prazna. Šta da kažem? - pomisli ona dok je očima lutala po neobičnim naborima i izbočinama na tuđinovim ekstremitetima. Bilo je pola tuceta posebnih crta na svakom kraju, uključujući tu i dva para belih proreza na crvenom "licu". Nijedno od obeležja nije ličilo na išta što je Nikol ikada videla na Zemlji. Ćutke je posmatrala, prisećajući se mnogih razgovora koje su ona, Ričard i Majkl vodili o tome koja će pitanja postaviti ako ikada budu u prilici da neposredno komuniciraju sa inteligentnim vanzemaljcima. Ali nikada nismo zamišljali ovakvu situaciju, pomisli Nikol.
<BR>&nbsp;&nbsp;&nbsp;&nbsp;&nbsp;Novi mehurići zasuše prozor nasuprot njoj. "Naša zavičajna planeta nastala je pre pet milijardi godina", reče Orao, prevodeći. "Naše binarne zvezde stabilizovale su se milijardu godina posle toga. Naš sistem ima četrnaest glavnih planeta, od kojih su se na dva razvile neke vrste života. Na našoj okeanskoj planeti postoje tri inteligentne vrste, ali mi smo jedini svemirski putnici. Započeli smo istraživanje svemira pre više od dve hiljade godina."
<BR>&nbsp;&nbsp;&nbsp;&nbsp;&nbsp;Sada se Nikol već osećala nelagodno zbog svog ćutanja. "Zdravo... zdravo", reče ona oklevajući. "Zadovoljstvo mi je što smo se sreli... Naša vrsta je započela istraživanje svemira tek pre trista godina. Mi smo jedini visoko inteligentni organizmi na planeti čije su dve trećine prekrivene vodom. Toplota i svetlost dolaze nam od jedne, stabilne, žute zvezde. Naša evolucija započela je u vodi, pre tri ili četiri milijarde godina, ali sada živimo na kopnu..."
<BR>&nbsp;&nbsp;&nbsp;&nbsp;&nbsp;Nikol zastade. Ono drugo biće, sa krajevima još približenim jedan drugom, sada je prinelo čitavo svoje telo prozoru, tako da su pojedinosti njegovog fizičkog sklopa mogli jasnije da se vide. Nikol je shvatila. Uspravila se odmah do prozora i lagano obrnula. Zatim je ispružila ruke mrdajući prstima. Uslediše novi mehurići.
<BR>&nbsp;&nbsp;&nbsp;&nbsp;&nbsp;"Imate li alternativnu manifestaciju?" prevede Orao nekoliko sekundi kasnije.
<BR>&nbsp;&nbsp;&nbsp;&nbsp;&nbsp;"Ne razumem", odgovori Nikol. Gost Čvorišta iz druge sfere ponovio joj je poruku koristeći telesne pokrete uz mehuriće.
<BR>&nbsp;&nbsp;&nbsp;&nbsp;&nbsp;"Mi imamo dve manifestacije", objasni tuđin. "Moji potomci imaće dodatke, ne mnogo različite od vaših, a obitavaće uglavnom na okeanskom dnu, gradeći naše kuće, fabrike i svemirske brodove. Oni će zauzvrat proizvesti sledeće pokolenje koje izgleda kao ja."
<BR>&nbsp;&nbsp;&nbsp;&nbsp;&nbsp;"Ne, ne", odgovori konačno Nikol. "Mi imamo jednu jedinu manifestaciju. Naša deca uvek liče na svoje roditelje."
<BR>&nbsp;&nbsp;&nbsp;&nbsp;&nbsp;Razgovor je trajao još pet minuta. Dva svemirska putnika razgovarala su uglavnom o biologiji. Na tuđina je ostavio utisak naročito podatak o širokom toplotnom rasponu u kome ljudi mogu uspešno da borave. On je rekao Nikol da članovi njegove vrste nisu sposobni da prežive ako je ambijentalna temperatura okružujuće tečnosti izvan prilično uskog raspona.
<BR>&nbsp;&nbsp;&nbsp;&nbsp;&nbsp;Nikol je bila očarana opisom vodene planete čija je površina bezmalo potpuno bila prekrivena ogromnim prostirkama fotosintetičkih organizama. Jegulje sa kapama, ili već kako su se zvali, živele se u prostoru odmah ispod ovih mirijada organizama, koristeći fotosintetičare praktično za sve - kao hranu, građevinski materijal, pa čak i kao pomoćno sredstvo u reprodukciji.
<BR>&nbsp;&nbsp;&nbsp;&nbsp;&nbsp;Na kraju je Orao saopštio Nikol da je vreme za odlazak. Ona mahnu tuđinu koji je još počivao priljubljen za prozor. On uzvrati poslednjim rasprskavanjem mehurića, a zatim razveza svoje krajeve. Nekoliko sekundi kasnije razdaljina između dve kapsule bila je već više stotina metara.
<BR>&nbsp;&nbsp;&nbsp;&nbsp;&nbsp;U njihovu kuglu ponovo se vratio mrak. Orao je ćutao. Nikol je bila ushićena. Um joj je nastavio da juri, i dalje oblikujući pitanja za tuđinsko stvorenje koja bi obezbedila bolju informaciju. Imate li porodice? pomisli ona. I ako imate, na koji način neslična bića žive zajedno? Možete li da opštite sa žiteljima dna koji su vaša deca?
<BR>&nbsp;&nbsp;&nbsp;&nbsp;&nbsp;Jedna druga vrsta pitanja prodrla je u Nikolin tok svesti i ona iznenada oseti blagu razočaranost samom sobom. Mnogo sam bila suvoparna, previše naučna, pomisli. Trebalo je da pitam o Bogu, životu posle smrti, čak i o etici.
<BR>&nbsp;&nbsp;&nbsp;&nbsp;&nbsp;"Bilo bi sasvim nemoguće voditi ono što vi zovete filozofskim razgovorom", primeti Orao nekoliko trenutaka pošto je Nikol izrazila nezadovoljstvo zbog tema o kojima je pričala sa tuđinom. "Nije bilo nikakvog zajedničkog osnova za takvu razmenu mišljenja. Sve dok svako od vas ne upozna nekoliko osnovnih činjenica o drugom, ne postoje uslovi za raspravu o vrednostima i drugim temeljnim pitanjima."
<BR>&nbsp;&nbsp;&nbsp;&nbsp;&nbsp;Pa ipak, premišljala se Nikol, mogla sam da pokušam. Ko zna? Možda taj tuđin u obliku potkovice ima neke odgovore...
<BR>&nbsp;&nbsp;&nbsp;&nbsp;&nbsp;Iz razmišljanja ju je trgao zvuk ljudskih glasova. Dok je upućivala upitan pogled Orlu, sfera se obrnula za čitav krug i Nikol vide da oni lebde svega nekoliko metara od njenih stambenih prostorija.
<BR>&nbsp;&nbsp;&nbsp;&nbsp;&nbsp;U spavaćoj sobi koju su delili Majkl i Simona gorelo je svetlo. "Je li to Bendži?" začu Nikol kako njena kćer šapuće svom novopečenom suprugu.
<BR>&nbsp;&nbsp;&nbsp;&nbsp;&nbsp;"Mislim da jeste", uzvrati Majkl.
<BR>&nbsp;&nbsp;&nbsp;&nbsp;&nbsp;Nikol je mirno posmatrala Simonu kako ustaje iz keveta, navlači haljinu i odlazi u hodnik. Kada je upalila svetlo u dnevnoj sobi, Simona ugleda svog retardiranog mlađeg brata sklupčanog na sofi.
<BR>&nbsp;&nbsp;&nbsp;&nbsp;&nbsp;"Šta radiš ovde, Bendži?" upita Simona nežno. "Trebalo je da si u krevetu - vrlo je kasno." Primetila je bratovljevu namrgođenost.
<BR>&nbsp;&nbsp;&nbsp;&nbsp;&nbsp;"Ne mogu da zaspim", odgovori Bendži s mukom. "Zabrinut sam za ma...mu."
<BR>&nbsp;&nbsp;&nbsp;&nbsp;&nbsp;"Ona će uskoro doći", reče Simona umirujuće. "Uskoro će doći."
<BR>&nbsp;&nbsp;&nbsp;&nbsp;&nbsp;Nikol oseti kako joj knedla zastaje u grlu, a nekoliko suza orosiše joj oči. Pogledala je Orla, a zatim osvetljeni apartman ispred sebe i konačno vozila-svice u daljini iznad svoje glave. Duboko je udahnula vazduh. "U redu", reče Nikol, "spremna sam da napravimo taj snimak."
<BR>
<BR>&nbsp;&nbsp;&nbsp;&nbsp;&nbsp;"Zavidim ti", reče Ričard. "Stvarno. Dao bih obe ruke za razgovor sa tim stvorenjem."
<BR>&nbsp;&nbsp;&nbsp;&nbsp;&nbsp;"Bilo je nestvarno", odvrati Nikol. "Čak i sada teško mi je da poverujem da se to odista dogodilo... Jednako je zapanjujuće da je Orao na neki način znao kako ću ja reagovati na sve."
<BR>&nbsp;&nbsp;&nbsp;&nbsp;&nbsp;"Samo je nagađao. On uistinu nije očekivao da će tako lako rešiti svoj problem sa tobom. Nisi uspela ni da mu iznudiš odgovor o njihovoj potrebi za reproduktivnim parom..."
<BR>&nbsp;&nbsp;&nbsp;&nbsp;&nbsp;"Jesam", odgovori Nikol pomalo odbrambenim tonom. "Objasnio mi je da je čovekova embriologija tako začuđujuće složen proces da čak ni oni nisu u stanju da odrede ulogu koju igra jedna ljudska majka pre nego što makar jednom vide kako fetus sazreva i razvija se."
<BR>&nbsp;&nbsp;&nbsp;&nbsp;&nbsp;"Oprosti, draga", reče Ričard brzo. "Nisam hteo da kažem da si imala bilo kakav izbor..."
<BR>&nbsp;&nbsp;&nbsp;&nbsp;&nbsp;"Osećala sam kao da barem pokušavaju da iziđu u susret mojim primedbama." Nikol uzdahnu. "Možda ja sebe zavaravam. Posle svega, na kraju sam napravila taj snimak, tačno onako kako su planirali.
<BR>&nbsp;&nbsp;&nbsp;&nbsp;&nbsp;Ričard obgrli Nikol. "Kao što rekoh, zaista nisi imala izbora, draga. Nemoj biti nemilosrdna prema sebi."
<BR>&nbsp;&nbsp;&nbsp;&nbsp;&nbsp;Nikol poljubi Ričarda i sede u krevetu. "Ali šta ako oni uzimaju ove podatke samo da bi pripremili jednu uspešnu invaziju, ili nešto slično tome?"
<BR>&nbsp;&nbsp;&nbsp;&nbsp;&nbsp;"O svemu tome razgovarali smo ranije", odgovori Ričard. "Njihove tehnološke mogućnosti toliko su savršene da bi oni mogli da zauzmu Zemlju dok lupiš dlanom o dlan da im je to cilj. I sam Orao je istakao da bi, da su invazija i potčinjavanje njihovi ciljevi, to mogli da ostvare uz mnogo manje istančane postupke."
<BR>&nbsp;&nbsp;&nbsp;&nbsp;&nbsp;"Ko je sada ovde lakoveran?", upita Nikol uz jedva primetan osmeh.
<BR>&nbsp;&nbsp;&nbsp;&nbsp;&nbsp;"Nisam lakoveran. Samo sam realan. Uveren sam da sveukupna dobrobit ljudske vrste nije značajan činilac na listi prioriteta inteligencije Čvorišta. Ali mislim da bi trebalo da prestaneš da brineš kako si ispala saučesnik u zločinu sa tim snimkom. Orao je u pravu. Najverovatnije da si 'proces dobavljanja' učinila manje teškim i za stanovnike Zemlje."
<BR>&nbsp;&nbsp;&nbsp;&nbsp;&nbsp;Nekoliko minuta su ćutali. "Dragi", reče najzad Nikol. "Zbog čega misliš da ne idemo pravo prema Zemlji?"
<BR>&nbsp;&nbsp;&nbsp;&nbsp;&nbsp;"Pretpostavljam da najpre moramo još negde da se zaustavimo. Verovatno da pokupimo neku drugu vrstu koja se nalazi u istoj fazi projekta kao i mi."
<BR>&nbsp;&nbsp;&nbsp;&nbsp;&nbsp;"I oni će živeti u onom drugom modulu unutar Rame?"
<BR>&nbsp;&nbsp;&nbsp;&nbsp;&nbsp;"Tako barem nagađam", odgovori Ričard.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
