<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;...i, dragi Gospode, daj mi snage da usrećim ovu divnu mladu devu koju uzimam za ženu. Dozvoli nam da podelimo Tvoj dar ljubavi i dopusti nam da zajedno rastemo u našem poznavanju Tebe... Tražim ove stvari u ime Tvog sina, koga si Ti poslao na Zemlju da prenese Tvoju ljubav i izleči nas od naših greha. Amin."
<BR>&nbsp;&nbsp;&nbsp;&nbsp;&nbsp;Majkl O'Tul, sedamdeset jednu godinu star, razdvoji šake i otvori oči. Sedeo je na klupi u svojoj spavaćoj sobi. Još samo dva sata, pomisli on, do venčanja sa Simonom. Majkl pređe pogledom preko Hristove slike i male biste svetog Mikaela od Siene koje su stajale ispred njega na stolu. A onda, kasnije večeras, posle obeda koji je u isti mah venčana gozba za nas i rođendanska večera za Nikol, držaću tog anđela u naručju. Nije mogao da spreči iskrsnuće sledeće misli. Dragi Gospode, molim ti se, ne dopusti da je razočaram.
<BR>&nbsp;&nbsp;&nbsp;&nbsp;&nbsp;O'Tul poseže u sto i izvadi malu Bibliju. Bila je to jedina prava knjiga koju je posedovao. Sve ostalo štivo koje je čitao nalazilo se u obliku malih kocki podataka koje bi umetao u elektronsku beležnicu. Ova Biblija imala je posebno značenje za njega. Bila je memento života koji je provodio na jednoj planeti daleko odavde.
<BR>&nbsp;&nbsp;&nbsp;&nbsp;&nbsp;Tokom njegovog dečaštva i adolescencije ta Biblija svuda je išla sa njim. Čim je prevrnuo malu, crnu knjigu u rukama, svest mu preplaviše uspomene. Prva sećanja sezala su u doba kada je bio još dečkić, šest ili sedam godina star. Otac je došao u njegovu spavaću sobu. Majkl je igrao bezbol na svom personalnom računaru i kao da je bio zatečen - uvek bi se uznemirio kada bi ga njegov ozbiljni otac zatekao kako se igra.
<BR>&nbsp;&nbsp;&nbsp;&nbsp;&nbsp;"Majkl", reče mu otac, "Želim da ti dam jedan poklon. Tvoju ličnu Bibliju. To je prava knjiga - od onih koje čitaš okrećući stranice. Stavili smo tvoje ime na korice."
<BR>&nbsp;&nbsp;&nbsp;&nbsp;&nbsp;Otac mu je pružio knjigu i Majkl ju je prihvatio uz tiho "hvala". Korice su bile od kože i prijatne na dodir. "U tom delu", nastavi njegov otac, "nalaze se neka od najboljih učenja do kojih je ljudski rod ikada došao. Čitaj ga pažljivo. Čitaj ga često. I ravnaj svoj život prema njegovoj mudrosti."
<BR>&nbsp;&nbsp;&nbsp;&nbsp;&nbsp;Te noći stavio sam Bibliju pod jastuk, prisećao se Majkl. I ona je ostala tamo. Tokom celog detinjstva. Čak i za vreme srednje škole. Sećao se podvaljivanja kada je njegov školski tim osvojio gradsko prvenstvo u bezbolu i otišao u Springfild na državni turnir. Majkl je poneo Bibliju sa sobom, ali nije želeo da je njegovi drugovi iz tima vide. Nije priličilo srednjoškolskom atleti da nosi Bibliju, a mladi Majkl O'Tul još nije bio dovoljno samosvestan da bi prevazišao strah od podsmeha svojih sadruga. Stoga je načinio posebnu pregradu za Bibliju u torbi za sportsku opremu i tamo smestio knjigu, zavivši je prethodno u nepromočivu omotnicu. U hotelskoj sobi u Springfildu sačekao je da mu cimer ode da se okupa, a onda je izvadio Bibliju iz skrovišta i stavio je ispod jastuka.
<BR>&nbsp;&nbsp;&nbsp;&nbsp;&nbsp;Nosio sam je čak i na medeni mesec. Ketlin je bila tako uviđavna. Kao što je uvek u svemu bila. Kratak blesak sećanja jarkog sunca i belog peska ispred njihovog bungalova na Kajmanskim ostrvima smesta je prizvao moćno osećanje gubitka. Kako si, Ketlin? Majkl izreče glasno. Gde te je život odneo? Mogao je da je vidi u oku svoje svesti kako se šeta po mrkim pločama njihovog dvorišta u Komonveltskoj aveniji u Bostonu. Naš unuk Mat sada je već sigurno tinejdžer, pomisli on. Ima li ih još? Koliko ukupno?
<BR>&nbsp;&nbsp;&nbsp;&nbsp;&nbsp;Bol u srcu je rastao dok je zamišljao svoju porodicu - Ketlin, kćer Kolin, sina Stivena i sve unučiće - okupljene oko dugačkog stola za Božićne praznike bez njega. U njegovoj mentalnoj slici napolju na aveniji padao je blag sneg. Pretpostavljam da Stiven sada izgovara porodičnu molitvu, pade mu na um. On je uvek bio najreligiozniji među decom.
<BR>&nbsp;&nbsp;&nbsp;&nbsp;&nbsp;O'Tul zavrte glavom, vraćajući se u sadašnjost, i otvori prvu stranu Biblije. Divan rukopis reči "miljokaz" pomoli se pri vrhu tog lista. Ispod toga beše ispisano svega osam redova, hronika najznačajnijih događaja u njegovom životu.
<BR>
<BR>&nbsp;&nbsp;&nbsp;&nbsp;&nbsp;13.07.67. Oženio Ketlin Merfi u Bostonu, Masačusets
<BR>&nbsp;&nbsp;&nbsp;&nbsp;&nbsp;30.01.69. Rođenje sina Tomasa Merfija O'Tula, u Bostonu
<BR>&nbsp;&nbsp;&nbsp;&nbsp;&nbsp;13.04.70. Rođenje kćerke Kolin Gejvin O'Tul, u Bostonu
<BR>&nbsp;&nbsp;&nbsp;&nbsp;&nbsp;27.12.71. Rođenje sina Stivena Muli O'Tula, u Bostonu
<BR>&nbsp;&nbsp;&nbsp;&nbsp;&nbsp;14.02.92. Smrt Tomasa Merfija O'Tula u Pasadeni, Kalifornija
<BR>
<BR>&nbsp;&nbsp;&nbsp;&nbsp;&nbsp;Majklove oči zaustaviše se ovde, na smrti njegovog prvorođenog sina i brzo se ispuniše suzama. Živo se sećao tog užasnog dana Svetog Valentina pre mnogo godina. Izveo je Ketlin na večeru u divan restoran sa morskom hranom u bostonskoj luci. Bili su pri kraju jela kada su prvi put čuli vesti. "Oprostite što kasnim sa dezertom", izvinio se mlad čovek koji ih je služio. "Posmatrao sam vesti u baru. Upravo se dogodio razoran zemljotres u južnoj Kaliforniji."
<BR>&nbsp;&nbsp;&nbsp;&nbsp;&nbsp;Smesta ih je ophrvao strah. Tomi, njihov ponos i njihova radost, dobio je stipendiju za studije fizike na Kalifornijskom tehničkom univerzitetu pošto je diplomirao kao pitomac Svetog krsta. O'Tulovi su ostavili jelo i odjurili u bar. Tamo su saznali da se zemljotres dogodio u 17.45 po pacifičkom vremenu. Džinovska raselina Svetog Andreje rascepila se blizu Kejžon Pasa i jadni ljudi, kola, zgrade - sve u krugu od sto milja od epicentra bili su razbacani po Zemlji kao nesrećni brodovi na moru za vreme orkana.
<BR>&nbsp;&nbsp;&nbsp;&nbsp;&nbsp;Majkl i Ketlin slušali su vesti cele noći, naizmenično se nadajući i strahujući, dok su se polako pomaljale razmere najveće nacionalne nesreće u dvadeset drugom veku. Zemljotres je bio zastrašujućih 8,2 Rihterove skale. Dvadeset miliona ljudi ostalo je bez vode, elektriciteta, prevoza i komunikacija. Petnaest metara duboke razjapine u Zemlji progutale su čitave prodajne centre. Svi putevi su praktično postali neprohodni. Šteta je bila veća i rasprostranjenija nego da je metropolosko područje Los Anđelesa pogodilo nekoliko nuklearnih bombi.
<BR>&nbsp;&nbsp;&nbsp;&nbsp;&nbsp;Rano ujutro, još pre zore, Federalna uprava za hitne poslove objavila je telefonski broj radi dobijanja informacija o nastradalima. Ketlin O'Tul dala je mašini za poruke sve podatke koje je znala - adresu i telefonski broj Tomijevog stana, ime i adresu meksikanskog restorana gde je radio za džeparac, kao i adresu i telefon njegove devojke.
<BR>&nbsp;&nbsp;&nbsp;&nbsp;&nbsp;Čekali smo ceo dan do večeri, sećao se Majkl. A onda je nazvala Čeril. Nekako je uspela da se doveze do roditeljske kuće u pouveju.
<BR>&nbsp;&nbsp;&nbsp;&nbsp;&nbsp;"Restoran se srušio, gospodine O'Tul", rekla je Čeril kroz suze. "A onda ga je zahvatila vatra. Razgovarala sam sa jednim od kelnera, jedinim koji je preživeo jer se zatekao u bašti kada je zemljotres počeo. Tomi je radio u rejonu najbližem kuhinji..."
<BR>&nbsp;&nbsp;&nbsp;&nbsp;&nbsp;Majkl O'Tul duboko uzdahnu. Ovo je pogrešno, reče on samom sebi, boreći se da istisne bolna sećanja na sinovljevu smrt iz svesti. Ovo je pogrešno, ponovi on. Ovo je vreme za radost, a ne za tugu. Zarad Simone ne smem sada da mislim na Tomija.
<BR>&nbsp;&nbsp;&nbsp;&nbsp;&nbsp;Zaklopio je Bibliju i obrisao oči. Ustao je od stola i otišao u kupatilo. Najpre se polako i oprezno obrijao, a zatim je ušao pod vruć tuš.
<BR>&nbsp;&nbsp;&nbsp;&nbsp;&nbsp;Petnaest minuta kasnije, kada je ponovo otvorio Bibliju, ovog puta sa olovkom u ruci, Majkl O'Tul je već egzorcirao demone sinovljeve smrti. Krasnopisom je dodao nove redove na stranici miljokaza. Zatim se pažljivo zagledao u četiri sveže linije.
<BR>
<BR>&nbsp;&nbsp;&nbsp;&nbsp;&nbsp;31.10.97. Rođenje unuka Metjua Arnolda Rinaldija u Toledu, Ohajo
<BR>&nbsp;&nbsp;&nbsp;&nbsp;&nbsp;27.08.06. Rođenje sina Bendžamina Rajana O'Tula, u Rami
<BR>&nbsp;&nbsp;&nbsp;&nbsp;&nbsp;07.03.08. Rođenje sina Patrika Erina O'Tula, u Rami
<BR>&nbsp;&nbsp;&nbsp;&nbsp;&nbsp;06.01.l4. Venčanje sa Simonom Tiaso Vejkfild
<BR>
<BR>&nbsp;&nbsp;&nbsp;&nbsp;&nbsp;Star si ti čovek, O'Tule, reče on samom sebi, posmatrajući proređenu sedu kosu u ogledalu. Nekoliko minuta ranije sklopio je Bibliju i vratio se u kupatilo da se još jednom očešlja. Prestar da bi se još jednom ženio. Pamtio je svoje prvo venčanje, pre četrdeset šest godina. Kosa mi je bila gusta i plava tada, prisećao se. Ketlin je bila prelepa. Služba je bila veličanstvena. Zaplakao sam od sreće istog trenutka kada sam je video u pobočnoj crkvenoj lađi.
<BR>&nbsp;&nbsp;&nbsp;&nbsp;&nbsp;Prizor sa Ketlin u venčanoj haljini, pod ruku sa ocem na drugom kraju broda katedrale, pretopio se u jedno drugo sećanje na nju, takođe obliveno suzama. U ovoj drugoj slici suze su pripadale njegovoj ženi. Sedela je pored njega u porodičnoj sobi u Kejp Kenediju kada je kucnuo čas da se ukrca na let LEO-3 i pridruži se posadi misije "Njutn". "Budi obazriv", rekla mu je u iznenađujuće emocionalnom oproštaju. Zagrlili su se. "Toliko sam ponosna na tebe, dragi", prošaputala mu je u uvo. "I volim te veoma mnogo."
<BR>&nbsp;&nbsp;&nbsp;&nbsp;&nbsp;"Zato što te veoma mnogo volim " takođe je rekla Simona kada ju je Majkl upitao da li stvarno, stvarno, želi da se uda za njega i ako je tako - zašto. Blaga slika Simone prodirala je u njegovu svest dok je istovremeno sećanje na konačno opraštanje sa Ketlin lagano bledelo. Ti si tako nevina i bezazlena, Simona, razmišljao je Majkl o svojoj mladoj budućoj nevesti. Na Zemlji još ne bi počela ni da izlaziš sa momcima. Još bi bila smatrana devojčicom.
<BR>&nbsp;&nbsp;&nbsp;&nbsp;&nbsp;Trinaest godina u Rami blesnuše kroz njegovu svest u jednom trenu. Majkl se najpre spomenuo bitke za Simonino rođenje, uključujući tu i slavan trenutak kada je ona konačno zaplakala, a on je nežno položio na majčin stomak. Sledeća slika prikazivala je veoma mladu Simonu, ozbiljnu devojčicu od oko šest godina, kako predano proučava veronauku pod njegovim usrdnim tutorstvom. U narednoj slici Simona je preskakala konopac sa Keti i pevala vesele pesmice. Poslednja leteća slika predstavljala je jednu scenu porodice na pikniku pored Clindričnog mora u Rami. Tamo je bila Simona, stojeći ponosno pored Bendžija, kao da je njegov anđeo-čuvar.
<BR>&nbsp;&nbsp;&nbsp;&nbsp;&nbsp;Već je bila mlada žena kada smo stigli u Čvorište, pomisli general O'Tul, dok mu se svest pomerala ka ne tako davnim nizovima slika. Krajnje pobožna, strpljiva i nesebična sa mlađom decom. I niko nikada nije mogao da zasmeje Bendžija kao Simona.
<BR>&nbsp;&nbsp;&nbsp;&nbsp;&nbsp;U svim tim slikama Simone postojao je jedan zajednički imenitelj. U Majklovoj svesti sve su se one kupale u neobičnoj ljubavi koju je osećao za svoju devojčicu-nevestu. Nije to bila vrsta ljubavi koju muškarac normalno oseća za ženu koju namerava da oženi - bilo je to više kao obožavanje. Ali bila je to, ipak, ljubav, i ta ljubav je skovala moćnu vezu između ovog neverovatnog para.
<BR>&nbsp;&nbsp;&nbsp;&nbsp;&nbsp;Ja sam veliki srećković, pomisli Majkl, doterujući odeću. Bog je hteo da mi pokaže svoja čudesa na mnogo načina.
<BR>
<BR>&nbsp;&nbsp;&nbsp;&nbsp;&nbsp;U Glavnoj odaji na drugom kraju apartmana Nikol je pomagala Simoni oko haljine. Nije to bila venčanica u klasičnom smislu, ali bila je bela i puna malih traka preko ramena. Svakako da nije spadala u neobaveznu nošnju kakvu je čitava porodica navikla da nosi u svojoj svakodnevnici.
<BR>&nbsp;&nbsp;&nbsp;&nbsp;&nbsp;Nikol brižljivo zadenu češalj u kćerkinu dugačku, crnu kosu i osmotri Simonu u ogledalu. "Izgledaš divno", reče Nikol.
<BR>&nbsp;&nbsp;&nbsp;&nbsp;&nbsp;Bacila je pogled na časovnik. Imali su još deset minuta. Simona je bila potpuno spremna; trebalo je još samo da obuje cipele. Dobro. Sada možemo da razgovaramo, prođe Nikol kroz glavu. "Draga", započe ona glasom koji joj je, na vlastito iznenađenje, zapinjao u grlu.
<BR>&nbsp;&nbsp;&nbsp;&nbsp;&nbsp;"Šta je, majko?" upita Simona blago. Sedela je na krevetu pored majke, pažljivo obuvajući crne cipele.
<BR>&nbsp;&nbsp;&nbsp;&nbsp;&nbsp;"Kada smo prošle nedelje razgovarale o seksu", započe Nikol ponovo, "bilo je više pitanja o kojima nismo govorile." Simona podiže pogled prema majci. Njena pažnja beše tako potpuna da je Nikol u trenutku zaboravila šta je htela da kaže. "Jesi li pročitala one knjige koje sam ti dala...?" najzad je promucala.
<BR>&nbsp;&nbsp;&nbsp;&nbsp;&nbsp;Simonina nabrana veđa otkrivala je začuđenost. "Da, naravno", odgovori ona. "Juče smo pričale o tome."
<BR>&nbsp;&nbsp;&nbsp;&nbsp;&nbsp;Nikol uze kćerkine ruke u svoje. "Majkl je divan čovek", reče ona. "Ljubazan, obziran, pun ljubavi - ali je stariji. A kada je muškarac stariji..."
<BR>&nbsp;&nbsp;&nbsp;&nbsp;&nbsp;"Nisam sigurna da li ti sledim misao, majko", blago je prekide Simona. "Mislila sam da ima nešto što si želela da mi kažeš o seksu."
<BR>&nbsp;&nbsp;&nbsp;&nbsp;&nbsp;"Pokušavam da ti kažem", reče Nikol, pošto je duboko udahnula vazduh, "da će možda biti potrebno da budeš strpljiva i nežna sa Majklom u krevetu. Možda neće da uspe od prve."
<BR>&nbsp;&nbsp;&nbsp;&nbsp;&nbsp;Simona ju je netremice gledala nekoliko sekundi. "Slutila sam to", reče ona tiho, "kako iz tvoje nervoze kada je reč o seksu, tako i iz neke neizrečene zabrinutosti koju sam pročitala na Majklovom licu. Ne brini, majko, ne gajim nerazumna očekivanja. Kao prvo, mi se ne venčavamo zbog želje za seksualnim zadovoljstvom. A budući da ja nemam nikakvog iskustva, ako se izuzme povremeno držanje za ruke tokom ove nedelje, kakvo god zadovoljstvo da osetim biće mi novo i stoga divno."
<BR>&nbsp;&nbsp;&nbsp;&nbsp;&nbsp;Nikol se nasmeši svojoj čudesno zreloj trinaestogodišnjoj kćeri. "Ti si dragulj", reče ona, dok su joj oči blistale od suza.
<BR>&nbsp;&nbsp;&nbsp;&nbsp;&nbsp;"Hvala ti", uzvrati Simona, grleći svoju majku. "Zapamti", dodade, "moje venčanje sa Majklom je sa Božjim blagoslovom. S kakvim god problemom da se suočimo, pozvaćemo Boga u pomoć. Biće sve u redu."
<BR>&nbsp;&nbsp;&nbsp;&nbsp;&nbsp;Iznenadan bol u srcu probode Nikol. Još jedna nedelja, reče glas unutar nje, i ti više nikada nećeš videti ovu voljenu devojku. Nastavila je da grli Simonu sve dok Ričard ne zakuca na vrata i dojavi im da su svi spremni za početak ceremonije.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
