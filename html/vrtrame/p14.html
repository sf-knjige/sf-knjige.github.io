<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;30. jun 2213.
<BR>&nbsp;&nbsp;&nbsp;&nbsp;&nbsp;Svi smo bili previše uzbuđeni da bismo spavali prošle noći. Izuzev Bendžija, Bog ga blagoslovio, koji naprosto nije mogao da shvati ono što smo mu govorili. Simona je više puta pokušala da mu objasni da se naš dom nalazi unutar džinovske cilindrične svemirske letelice - čak mu je na crnom ekranu pokazala različite izglede Rame viđene preko spoljašnjih senzora - ali čitava zamisao mu i dalje izmiče.
<BR>&nbsp;&nbsp;&nbsp;&nbsp;&nbsp;Kada se juče oglasio zvižduk, Ričard, Majkl i ja smo se nekoliko sekundi samo zgledali. Prošlo je toliko vremena od kada smo ga poslednji put čuli. A onda smo svi počeli da govorimo u glas. Deca, uključujući i malu Eli, bila su puna pitanja jer su očigledno osetila naše uzbuđenje. Sve osmoro smo smesta pohitali na površinu. Ričard i Keti otrčali su do mora, ne sačekavši ostatak porodice. Simona je hodala sa Bendžijem, Majkl sa Patrikom. Ja sam nosila Eli, budući da njene nožice jednostavno nisu bile u stanju toliko brzo da koračaju.
<BR>&nbsp;&nbsp;&nbsp;&nbsp;&nbsp;Keti je kiptala od oduševljenja kada je dojurila da nas presretne. "Dođite, dođite", reče ona, hvatajući Simonu za ruku. "Morate to da vidite. Očaravajuće je. Boje su fantastične."
<BR>&nbsp;&nbsp;&nbsp;&nbsp;&nbsp;I doista su bile. Dugini lukovi svetlosti praštali su od roga do roga, ispunjavajući ramansku noć zastrašujućim prikazama. Bendži je otvorenih usta zurio prema jugu. Posle mnogo sekundi osmehnuo se i okrenuo prema Simoni "To je le...po", izusti on polako, ponosan što je upotrebio tu reč.
<BR>&nbsp;&nbsp;&nbsp;&nbsp;&nbsp;"I jeste, Bendži", odgovori Simona. "Veoma lepo."
<BR>&nbsp;&nbsp;&nbsp;&nbsp;&nbsp;"Ve...oma le...po", ponovi Bendži, vraćajući pogled na igru svetlosti.
<BR>&nbsp;&nbsp;&nbsp;&nbsp;&nbsp;Niko među nama nije mnogo govorio za vreme same predstave. Ali pošto smo se vratili u sklonište, neprekidan razgovor trajao je satima. Naravno, neko je morao sve da objasni deci. Jedino je Simona bila rođena u vreme poslednjeg manevra, a i ona je tada bila samo beba. Ričard se poduhvatio ovog zadatka. Onaj zvižduk i "lajt-šou" uistinu su ga napunili energijom - sinoć je više ličio na sebe no ikad otkako se vratio - i dok je pripovedao sve što je znao o zvižducima, "lajt-šou" i ramanskim manevrima bio je u isti mah informativan i zabavan.
<BR>&nbsp;&nbsp;&nbsp;&nbsp;&nbsp;"Misliš li da će se oktopauci vratiti u Njujork?" upita ga Keti puna iščekivanja.
<BR>&nbsp;&nbsp;&nbsp;&nbsp;&nbsp;"Ne znam", reče Ričard. "Ali sigurno je da je to moguće."
<BR>&nbsp;&nbsp;&nbsp;&nbsp;&nbsp;Sledećih petnaest minuta Keti je provela pričajući svima po hiljaditi put o svom susretu sa oktopaukom pre četiri godine. Kao i obično, ulepšala je i uveličala neke pojedinosti, posebno solo deonicu pustolovine pre nego što me je ugledala u muzeju.
<BR>&nbsp;&nbsp;&nbsp;&nbsp;&nbsp;Patrik obožava tu priču. On stalno traži od Keti da mu je ponavlja. "Bila sam tamo", pripovedala je Keti sinoć, "ležeći na stomaku sa glavom koja je virila preko ivice džinovskog okruglog cilindra što se spuštao u crnu pomrčinu. Srebrnasti šiljci štrčali su iz strana tog cilindra i mogla sam da vidim kako bleskaju u mutnoj svetlosti. 'Hej', povikala sam 'ima li koga dole?'
<BR>&nbsp;&nbsp;&nbsp;&nbsp;&nbsp;Začula sam zvuk koji je podsećao na povlačenje metalnih četaka praćen cviljenjem. Svetla iza mene se upališe. Na dnu onog cilindra jedna crna stvar sa okruglom glavom i osam pipaljki crne i zlataste boje počela je da se penje uz šiljke. Pipaljke su se obavijale oko šiljaka dok se ta stvar brzo penjala u mom pravcu.
<BR>&nbsp;&nbsp;&nbsp;&nbsp;&nbsp;"Ok...to...pauk", prozbori Bendži.
<BR>&nbsp;&nbsp;&nbsp;&nbsp;&nbsp;Kada je Keti završila svoju priču, Ričard je saopštio deci da će kroz četiri dana pod verovatno početi da se trese. Naglasio je da sve treba da bude brižljivo pričvršćeno za tlo i da svako od nas treba da bude spreman za naredni niz seansi u tanku za zaštitu od ubrzanja. Majkl je istakao da će nam biti potrebna barem jedna nova kutija za dečije igračke, kao i više kutija za smeštaj naših stvari. Tokom godina nagomilali smo toliko raznog "đubreta" da će obezbeđivanje i smeštanje svega toga predstavljati mamutski zadatak u sledećih nekoliko dana.
<BR>&nbsp;&nbsp;&nbsp;&nbsp;&nbsp;Kada smo Ričard i ja legli u postelju, razgovarali smo više od sat držeći se za ruke. U jednom trenutku rekla sam mu da se nadam kako predstojeći manevar označava početak kraja našeg putovanja u Rami.
<BR>&nbsp;&nbsp;&nbsp;&nbsp;&nbsp;"Nada večno izvire u ljudskim grudima. Čovek nikada drugo ne želi do da bude blagosloven", odgovori on. Seo je za trenutak i pogledao me. Oči su mu svetlucale u polumraku. "Aleksandar Poup", reče on. Zatim se nasmejao. "Kladim se da mu nikad nije palo na pamet da će ga neko citirati trideset triliona kilometara daleko od Zemlje."
<BR>&nbsp;&nbsp;&nbsp;&nbsp;&nbsp;"Izgledaš bolje, dragi", rekoh, prodrmavši mu ruku.
<BR>&nbsp;&nbsp;&nbsp;&nbsp;&nbsp;Obrve mu se nabraše. "U ovom času sve mi izgleda jasno. Ali ne znam kada će se magla ponovo spustiti. To može da se desi svakog sekunda. A ja još ne mogu da se setim ničega osim tanušnih obrisa onoga što mi se događalo za vreme tri godine koliko sam bio odsutan.
<BR>&nbsp;&nbsp;&nbsp;&nbsp;&nbsp;Ponovo se spustio na dušek. "Šta će se, po tvom mišljenju, dogoditi?" upitah.
<BR>&nbsp;&nbsp;&nbsp;&nbsp;&nbsp;"Predviđam da ćemo imati manevar", odgovori on. "I nadam se da će on biti veliki. Veoma brzo se približavamo Sirijusu i biće neophodno da naglo usporavamo ukoliko je naša meta negde u Sirijusovom sistemu." Posegao je i uhvatio me za ruku. "Zbog tebe", reče on, "a posebno zbog dece, nadam se da ovo nije lažna uzbuna."
<BR>
<BR>&nbsp;&nbsp;&nbsp;&nbsp;&nbsp;8. juli 2213.
<BR>&nbsp;&nbsp;&nbsp;&nbsp;&nbsp;Manevar je započeo pre četiri dana, tačno prema predviđanju, čim se treći i završni "lajt-šou" okončao. Nismo videli niti čuli nijednog aviana ili oktopauka. Prošle su, dakle, četiri godine otkako smo videli poslednjeg tuđina. Keti je bila veoma razočarana. Ona je želela da bude svedok povratka svih oktopauka u Njujork.
<BR>&nbsp;&nbsp;&nbsp;&nbsp;&nbsp;Juče je par bogomoljki-biota sišao u naše sklonište i odmah otišao do tanka za zaštitu od ubrzanja. Nosili su jedan veliki kontejner, koji je sadržavao pet novih mrežastih ležaljki (Simoni je, naravno, sada neophodan veći) i sve šlemove. Posmatrali smo ih sa pristojne razdaljine dok su montirali ležaljke i proveravali sistem tanka. Deca su bila očarana. Ova kratka poseta bogomoljki potvrdila je da nam predstoji značajna promena u brzini kretanja.
<BR>&nbsp;&nbsp;&nbsp;&nbsp;&nbsp;Ričard je očigledno bio u pravu kada je pretpostavio da postoji veza između glavnog pogonskog sistema i ukupne termalne kontrole u Rami. Na površini temperatura je već počela da opada. Predviđajući dug manevar, proveli smo dosta vremena za tastaturom naručujući zimsku odeću za decu.
<BR>&nbsp;&nbsp;&nbsp;&nbsp;&nbsp;Stalno drmusanje ponovo je rastrojilo kolotečinu našeg života. Deci je to isprva bilo zabavno, ali su ubrzo počela da se žale. Što se mene tiče, uzdam se da smo sada blizu našeg konačnog odredišta. U poređenju sa Majklovim molitvama da će "Božja volja biti ispunjena", moje su nesumnjivo sebičnije i određenije.
<BR>
<BR>&nbsp;&nbsp;&nbsp;&nbsp;&nbsp;1. septembar 2213.
<BR>&nbsp;&nbsp;&nbsp;&nbsp;&nbsp;Izvesno je da se nešto novo dešava. U poslednjih deset dana, pošto smo završili seanse u tanku i okončali manevar, približavamo se usamljenom izvoru svetlosti smeštenom na oko trideset astronomskih jedinica od zvezde Sirijus. Ričard je na briljantan način preustrojio senzorsku listu i crni ekran tako da je onaj izvor neprekidno stožerna tačka na našem monitoru, bez obzira na to na koji ga način pojedini ramanski teleskop osmatra.
<BR>&nbsp;&nbsp;&nbsp;&nbsp;&nbsp;Pre dve noći uspeli smo da razaznamo neke odrednice tog objekta. Razmatrali smo mogućnost da je to jedna naseljena planeta i Ričard je brzo izračunao toplotni uticaj Sirijusa na takvu planetu čija je razdaljina grubo odgovara udaljenosti Neptuna od našeg Sunca. I mada je Sirijus mnogo veći, svetliji i vreliji od Sunca, Ričard je zaključio da je naš raj, ukoliko je to odista Ramino odredište, ipak veoma hladna planeta. Sinoć smo jasnije mogli da vidimo naš cilj. To je jedno izduženo telo (Ričard veli da usled toga ne može da bude planeta - sve što je "tih razmera" i pritom nesferično "mora da bude veštakog porekla"), oblikovano kao cigara, sa dva reda svetlosti duž vrha i dna. Budući da ne znamo tačno koliko je udaljeno, ne možemo da znamo ni njegove razmere. Ipak, Ričard je izveo neka "gatanja" zasnovana na brzini našeg približavanja i smatra da je ta cigara otprilike sto pedeset kilometara dugačka i pedeset kilometara široka.
<BR>&nbsp;&nbsp;&nbsp;&nbsp;&nbsp;Čitava porodica sedi u našoj glavnoj sobi i pilji u monitor. Jutro nam je donelo još jedno iznenađenje. Keti je uočila dve druge letelice u blizini našeg cilja. Prošle nedelje Ričard ju je naučio kako da menja ramanske senzore pomoću inputa crnog ekrana i dok smo mi razgovarali ona je aktivirala udaljeni radarski senzor koji smo prvi put upotrebili pre trinaest godina da bismo identifikovali nuklearne projektile koji su dolazili od Zemlje. Predmet u obliku cigare pojavio se na rubu radarskog vidokruga. Počivajući tačno ispred te cigare, nerazaznatljive od nje u širokom vidnom polju, žmirkale su druge dve tačke. Ukoliko je džinovska "cigara" odista naše odredište, onda je verovatno da ćemo imati pratnju do njega.
<BR>
<BR>&nbsp;&nbsp;&nbsp;&nbsp;&nbsp;8. septembar 2213.
<BR>&nbsp;&nbsp;&nbsp;&nbsp;&nbsp;Nema načina da na odgovarajući način opišem zaprepašćujuće događaje u poslednjih pet dana. Jezik ne poseduje te superlative prideva koji bi dočarali ono što smo videli i iskusili. Čak je Majkl primetio da bi i raj pobledeo u poređenju sa čudima kojima smo bili očevici.
<BR>&nbsp;&nbsp;&nbsp;&nbsp;&nbsp;U ovom času naša porodica nalazi se na palubi malog šatla bez pilota, ne većeg od nekog gradskog autobusa na Zemlji, koji nas velikom brzinom prevozi od pristanišne stanice do nekog nepoznatog odredišta. Cigaroliko pristanište još je vidljivo, iako jedva, kroz zasvođeni prozor na stražnjem delu letelice. Na desnoj strani naš dom u poslednjih trinaest godina, cilindrični svemirski brod zvan Rama, kreće se u unekoliko različitom pravcu od našeg. On se otisnuo od pristaništa nekoliko sati posle nas, osvetljen na površini kao božićno drvce, a sada smo udaljeni od njega nekih dve stotine kilometara.
<BR>&nbsp;&nbsp;&nbsp;&nbsp;&nbsp;Pre četiri dana i jedanaest sati naš ramanski brod zaustavio se, u relativnom smislu, kod pristaništa. Bili smo treće vozilo u čudesnom redu. Ispred nas čekala je jedna rotirajuća morska zvezda, otprilike deset puta manja od Rame, a ispred nje jedan džinovski točak sa glavčinom i paocima, koji su ušli u pristanište nekoliko sati pošto smo se mi zaustavili.
<BR>&nbsp;&nbsp;&nbsp;&nbsp;&nbsp;Ispostavilo se da je pristanište šuplje. Kada se džinovski točak pomerio u središte pristaništa, pokretna postolja i druga odgovarajuća pomagala razvila su se iz unutrašnjosti stanice da bi presrela letelicu i pričvrstila je na njeno mesto. Potom je svita naročitih vozila sastavljena od tri neobična oblika (jedno je nalikovalo balonu, drugo mehuru, a treće tuš-kabini na Zemlji) iz stanice ušla u točak. Premda nismo mogli da vidimo šta se događa unutar točka, primetili smo kako se ona naročita vozila, jedno za drugim, pojavljuju u čudnim razmacima tokom sledeća dva dana. Svako od tih vozila presretao je po jedan šatl, sličan ovom na kome sada letimo, ali veći od njega. Ti šatlovi bili su parkirani na zamračenoj strani pristaništa i stavljani su u pokret otprilike trideset minuta pre spajanja.
<BR>&nbsp;&nbsp;&nbsp;&nbsp;&nbsp;Istog časa kada bi šatlovi bili natovareni, redovno su poletali u pravcu suprotnom od našeg reda. Posle otprilike jednog sata pošto se poslednje vozilo pomolilo iz točka i poslednji šatl uzleteo, mnogi delovi mehaničke opreme pričvršćene za točak bili su ponovo uvučeni, a veliki kružni svemirski brod i sam je lagano počeo da se udaljava od pristaništa.
<BR>&nbsp;&nbsp;&nbsp;&nbsp;&nbsp;Ona morska zvezda ispred nas već je, u međuvremenu, ušla u pristanište i bila je podvrgnuta radu jednog drugog kompleta pokretnih postolja i pomagala, kada se glasan zvižduk oglasio na površini Rame. Za zviždukom je usledio "lajt-šou" u Južnoj zdeli. Ova predstava je, međutim, bila potpuno različita od one koju smo pre viđali. Veliki rog beše zvezda nove predstave. U blizini njegovog vrha oblikovali su se krugovi boja koji su zatim polako odjedrili prema severu, krećući se duž osnovne ose Rame. Ti prstenovi bejahu ogromni. Ričard je proračunao da su imali barem kilometar u prečniku, sa debljinom prstena od četrdeset metara.
<BR>&nbsp;&nbsp;&nbsp;&nbsp;&nbsp;Mrkla ramanska noć beše osvetljena sa osam takvih prstenova istovremeno. Poredak je ostao isti - crveni, narandžasti, žuti, zeleni, plavi, smeđi, ružičasti i ljubičasti - sa tri ponavljanja. Kada bi se jedan prsten slomio i nestao u blizini relejne stanice Alfa kod Severne zdele Rame, novi prsten iste boje vaskrsnuo bi blizu vrha Velikog roga.
<BR>&nbsp;&nbsp;&nbsp;&nbsp;&nbsp;Stajali smo kao omađijani, otvorenih usta i posmatrali prizor. Odmah pošto je poslednji prsten iščezao iz trećeg snopa, dogodila se još jedna opsenjujuća stvar. Na Rami su se upalila sva svetla! Ramanska noć započela je samo tri sata ranije - tokom trinaest godina, razdoblja noći i dana izmenjivala su se u preciznom ritmu. Sada se to, odjedanput, promenilo. Ali nije ostalo samo na svetlima. Začula se i muzika; barem bih ja to nazvala muzikom. Zvučalo je kao zvonjava milion majušnih zvona koja je dopirala neznano odakle.
<BR>&nbsp;&nbsp;&nbsp;&nbsp;&nbsp;Nijedno od nas nije se pomaklo ko zna koliko dugo. A onda je Ričard, koji je imao najbolji dvogled, uočio nešto što nam se približavalo. "To su aviani", povika on, skočivši i pokazujući ka nebu. "Upravo sam se setio nečeg. Posetio sam ih u njihovom novom domu na severu za vreme moje odiseje."
<BR>&nbsp;&nbsp;&nbsp;&nbsp;&nbsp;Jedno po jedno, svako od nas je virnulo kroz njegov dvogled. Isprva nije bilo sigurno da li ih je Ričard ispravno prepoznao, ali kada su prišli bliže, pedeset ili šezdeset mrlja rastvorilo se u velika pticolika stvorenja koje smo zvali aviani. Leteli su pravo prema Njujorku. Pola avaiana lebdelo je na nebu, na možda tri stotine metara iznad našeg skloništa, dok je druga polovina sletala na površinu.
<BR>&nbsp;&nbsp;&nbsp;&nbsp;&nbsp;"Dođi, tata", povika Keti. "Hajdemo."
<BR>&nbsp;&nbsp;&nbsp;&nbsp;&nbsp;Pre nego što sam uspela da se usprotivim, otac i kćer su potrčali. Posmatrala sam kako Keti juri. Već je veoma brza. U oku svoje svesti mogla sam da vidim majčin graciozni trk preko trave u parku Šili-Mazarena - Keti je sasvim sigurno nasledila poneku crtu od porodice svoje majke, iako je po svemu ostalom preispoljna očeva kćerka.
<BR>&nbsp;&nbsp;&nbsp;&nbsp;&nbsp;Simona i Bendži već su se uputili ka našem skloništu. Patrika su zabrinjavali aviani. "Hoće li oni da povrede tatu i Keti", zapitao je.
<BR>&nbsp;&nbsp;&nbsp;&nbsp;&nbsp;Nasmešila sam se svom lepuškastom petogodišnjaku. "Ne, dušo", odgovorih, "ne, ako budu obazrivi." Majkl, Patrik, Eli i ja vratili smo se u sklonište da gledamo šta se događa sa onom morskom zvezdom u pristaništu.
<BR>&nbsp;&nbsp;&nbsp;&nbsp;&nbsp;Nismo mogli mnogo da vidimo jer su se svi ulazi u morsku zvezdu nalazili na suprotnoj strani, dalje od ramanskih kamera. Nagađali smo, ipak, da se tamo odigrava istovar, jer je naposletku pet šatlova uzletelo u pravcu neke nove lokacije. Postupak sa morskom zvezdom obavljen je veoma brzo. Ona je napustila pristanište pre nego što su se Ričard i Keti vratili.
<BR>&nbsp;&nbsp;&nbsp;&nbsp;&nbsp;"Počnite da se pakujete", reče Ričard bez daha čim je stigao. "Idemo. Idemo."
<BR>&nbsp;&nbsp;&nbsp;&nbsp;&nbsp;"Trebalo je da ih vidite", obrati se Keti Simoni gotovo istovremeno. "Ogromni su. I ružni. Spustili su se u svoju jazbinu..."
<BR>&nbsp;&nbsp;&nbsp;&nbsp;&nbsp;"Aviani su se vratili da uzmu neke važne stvari iz svoje jazbine", prekide je Ričard. "Možda su to svojevrsni suveniri. U svakom slučaju, sve se uklapa. Odlazimo odavde."
<BR>&nbsp;&nbsp;&nbsp;&nbsp;&nbsp;Dok sam jurila kao bez glave da popakujem neophodne stvari u kutije, ljutila sam se na sebe što nisam pravovremeno predvidela razvoj događaja. Posmatrali smo i točak i zvezdu kako se "istovaruju" u pristaništu. Nije mi, međutim, palo na pamet da smo i mi sami "tovar" koji će biti istovaren iz Rame.
<BR>&nbsp;&nbsp;&nbsp;&nbsp;&nbsp;Bilo je nemoguće odlučiti šta da se spakuje. Živeli smo u ovih šest soba (uljučujući tu i dve koje smo pretvorili u skladišta) trinaest godina. Verovatno da smo u proseku pet puta dnevno naručivali nešto od Ramanaca. Istina, većina predmeta odavno je odbačena, ali ipak... Ne znamo kuda idemo. Kako da znamo šta da ponesemo?
<BR>&nbsp;&nbsp;&nbsp;&nbsp;&nbsp;"Imaš li predstavu šta će nam se dogoditi?" upitala sam Ričarda.
<BR>&nbsp;&nbsp;&nbsp;&nbsp;&nbsp;Moj suprug je bio potpuno odsutan, mozgajući oko toga kako da ponese svoj kabasti kompjuter. "Naša istorija, naša nauka - sve što je ostalo od našeg znanja nalazi se ovde", reče on, pokazujući u pometnji na kompjuter, "šta ako se to nepovratno izgubi?"
<BR>&nbsp;&nbsp;&nbsp;&nbsp;&nbsp;Računar je sve u svemu težio svega osam kilograma. Rekla sam mu da bismo svi mogli da mu pomognemo u nošenju samo da najpre spakujemo odeću, lične stvarčice i nešto provijanta.
<BR>&nbsp;&nbsp;&nbsp;&nbsp;&nbsp;"Imaš li predstavu kuda idemo", ponovila sam pitanje.
<BR>&nbsp;&nbsp;&nbsp;&nbsp;&nbsp;Ričard sleže ramenima. "Ni najmanju", odgovori on. "Ali gde god da je to, kladim se da će biti zapanjujuće."
<BR>&nbsp;&nbsp;&nbsp;&nbsp;&nbsp;Keti uđe u našu sobu. Držala je malu vreću, a oči su joj igrale od poleta. "Ja sam se već spakovala", reče ona. "Mogu li da odem gore i tamo vas sačekam?"
<BR>&nbsp;&nbsp;&nbsp;&nbsp;&nbsp;Otac joj nije stigao ni da potvrdno klimne glavom, a ona je već zaglavila na vrata. Zavrtela sam glavom, uputivši Ričardu prekoran pogled, a zatim sam otišla niz hodnik da pomognem Simoni oko ostale dece. Čin pakovanja stvari za dečake bio je prava muka. Bendži se ponašao ćudljivo i zbunjeno. Čak je i Patrik bio razdražljiv. Samo što smo Simona i ja završile (nemoguće je bilo obaviti posao dok nismo uspavale dečake), a Ričard i Keti se vratiše odozgo.
<BR>&nbsp;&nbsp;&nbsp;&nbsp;&nbsp;"Naše prevozno sredstvo je stiglo", reče Ričard mirno, susprežući uzbuđenje.
<BR>&nbsp;&nbsp;&nbsp;&nbsp;&nbsp;"Parkirano je na ledu", dodade Keti, svlačeći debelu jaknu i rukavice.
<BR>&nbsp;&nbsp;&nbsp;&nbsp;&nbsp;"Kako znate da je za nas?" upita Majkl. On je banuo u sobu nekoliko trenutaka posle Ričarda i Keti.
<BR>&nbsp;&nbsp;&nbsp;&nbsp;&nbsp;"Ima sedam sedišta i prostor za naš prtljag", reče moja desetogodišnja kćerka. "Za koga drugog bi moglo biti?"
<BR>&nbsp;&nbsp;&nbsp;&nbsp;&nbsp;"Za koga", ponovih mehanički, nastojeći da razmotrim ovu najnoviju vest. Osećala sam se kao da sam četiri uzastopna dana pila iz vatrogasnog creva.
<BR>&nbsp;&nbsp;&nbsp;&nbsp;&nbsp;"Jeste li videli neke oktopauke?" upita Patrik.
<BR>&nbsp;&nbsp;&nbsp;&nbsp;&nbsp;"Okto...pa..uci", ponovo Bendži pomno.
<BR>&nbsp;&nbsp;&nbsp;&nbsp;&nbsp;"Ne", odgovori Keti, "ali smo videli mamutske avione, potpuno ravne, sa raširenim krilima. Preleteli su iznad naših glava, iz pravca juga. Verujemo da ti ravni avioni prenose oktose, zar ne, tata?"
<BR>&nbsp;&nbsp;&nbsp;&nbsp;&nbsp;Ričard klimnu glavom.
<BR>&nbsp;&nbsp;&nbsp;&nbsp;&nbsp;Duboko sam udahnula. "U redu", rekoh. "Skupljajte prnje. Idemo. Ponesite najpre torbe. Ričard, Majkl i ja ćemo se vratiti po kompjuter."
<BR>&nbsp;&nbsp;&nbsp;&nbsp;&nbsp;Sat docnije svi smo bili u letelici. Poslednji put smo se popeli stepenicama koje su vodile iz našeg skloništa. Ričard je pritisnuo žmirkavo crveno dugme i naš ramanski helikopter (nazivam ga tako jer se podigao okomito u vazduh, iako nije imao obrtne elise) uzdiže se sa tla.
<BR>&nbsp;&nbsp;&nbsp;&nbsp;&nbsp;U prvih pet minuta naš let beše spor i okomit. Kada smo se našli blizu Ramine ose, gde nije bilo gravitacije i veoma malo atmosfere, letelica je lebdela dva ili tri minuta i za to vreme promenila svoj spoljašnji oblik.
<BR>&nbsp;&nbsp;&nbsp;&nbsp;&nbsp;Bio je to veličanstven poslednji pogled na Ramu. Mnogo kilometara ispod, naše ostrvo-dom izgledalo je kao sivomrka krpica usred zaleđenog mora koje je opasivalo džinovski cilindar. Nikada ranije nisam mogla jasnije da vidim rogove na jugu. Te zadivljujuće dugačke konstrukcije, poduprte masivnim potpornjima većim od kakvih gradića na Zemlji, bejahu sve uperene pravo na sever.
<BR>&nbsp;&nbsp;&nbsp;&nbsp;&nbsp;Obuzela me je silna seta kada se naša letelica ponovo pokrenula. Najposle, Rama je bila moj dom trinaest godina. Ovde sam rodila petoro dece. I sazrela sam, sećam se da sam govorila sebi, i možda konačno izrastam u osobu kakva sam oduvek želela da budem.
<BR>&nbsp;&nbsp;&nbsp;&nbsp;&nbsp;Nije bilo puno vremena da se jadikuje nad onim što je prošlo. Čim je promena spoljašnjeg oblika obavljena, naše vozilo je projurilo duž središnje ose do Severne glavčine za nekoliko minuta. Za manje od sata svi smo se bezbedno smestili u ovaj šatl. Napustili smo Ramu. Znam da se nikada nećemo vratiti na nju. Otrla sam suze sa očiju kada se naš šatl odlepio od pristaništa.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
