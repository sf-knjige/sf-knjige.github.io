<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Eli je bila očarana porculanskim figurama. Uzela je jednu, devojčicu odevenu u svetloplavi baletski kostim i okrenula je u rukama. "Pogledaj je, Bendži", rekla je svom bratu. "Neko je ovo napravio - sasvim sam."
<BR>&nbsp;&nbsp;&nbsp;&nbsp;&nbsp;"To je, zapravo, kopija", reče španski prodavac, "ali jedan umetnik načinio je originalan oblik od koga je napravljen ovaj kompjuterski otisak. Postupak reprodukcije danas je toliko tačan da čak i stručnjaci sa mukom razlikuju original od kopija."
<BR>&nbsp;&nbsp;&nbsp;&nbsp;&nbsp;"I vi ste sve ove doneli sa Zemlje?" Eli mahnu rukom prema stotinama figurica na stolu i u malim, staklenim sanducima.
<BR>&nbsp;&nbsp;&nbsp;&nbsp;&nbsp;"Da", reče gospodin Muriljo ponosito. "Mada sam u Sevilji radio u opštinskoj službi - građevinske dozvole i takva vrsta stvari - moja žena i ja smo držali jednu malu radnju. Zaljubili smo se u porculansku umetnost pre oko deset godina i od tog vremena postali smo strasni kolekcionari."
<BR>&nbsp;&nbsp;&nbsp;&nbsp;&nbsp;Gospođa Muriljo, i sama u kasnim četrdesetim, iskrsnu iz stražnje sobe gde je još raspakivala robu. "Odlučili smo", reče ona, "još pre nego što smo saznali da smo odabrani za koloniste, da ponesemo celu zbirku, bez obzira na ograničenja u zapremini prtljaga koji su važila za Ninju."
<BR>&nbsp;&nbsp;&nbsp;&nbsp;&nbsp;Bendži je držao igračicu na svega nekoliko centimetara od očiju. "Le...po", reče on uz širok osmeh.
<BR>&nbsp;&nbsp;&nbsp;&nbsp;&nbsp;"Hvala", odgovori gospodin Muriljo. "Gajili smo nade da ćemo osnovati društvo kolekcionara u koloniji 'Louel'", dodade on. "Troje, četvoro drugih putnika na Ninji takođe je donelo ovamo različite komade."
<BR>&nbsp;&nbsp;&nbsp;&nbsp;&nbsp;"Možemo li da ih pogledamo?" upita Eli. "Bićemo obazrivi."
<BR>&nbsp;&nbsp;&nbsp;&nbsp;&nbsp;"Samo izvolite", reče gospođa Muriljo. "Kada se konačno svi nasele, prodaćemo ili trampiti neke od predmeta - naravno, duplikate. Za sada oni su samo izloženi za gledanje i uživanje."
<BR>&nbsp;&nbsp;&nbsp;&nbsp;&nbsp;Dok su Eli i Bendži razgledali porculanske tvorevine, u radnju uđe još nekoliko ljudi. Muriljovi su otvorili radnju nekoliko dana ranije. Prodavali su sveće, ljupke salvete i ostale manje ukrase za kuću.
<BR>&nbsp;&nbsp;&nbsp;&nbsp;&nbsp;"Vidim da nisi gubio vreme, Karlose", obrati se nekoliko minuta kasnije gospodinu Murilju jedan krupan Amerikanac. Iz njegovog pozdrava beše očigledno da su se znali sa zajedničkog putovanja u Ninji.
<BR>&nbsp;&nbsp;&nbsp;&nbsp;&nbsp;"Nama je bilo lakše, Trevise", reče gospodin Muriljo. "Nemamo porodicu i za život nam ne treba mnogo prostora."
<BR>&nbsp;&nbsp;&nbsp;&nbsp;&nbsp;"Mi se još ni u kuću nismo smestili", požali se Trevis. "Sigurno je da ćemo živeti u ovom selu, ali Čelzi i dečurlija ne mogu da nađu kuću po svom ukusu... Čelzi još gunđa zbog celog aranžmana. Ona ni sad ne veruje da nam je MSA rekla istinu."
<BR>&nbsp;&nbsp;&nbsp;&nbsp;&nbsp;"Priznajem da je krajnje teško prihvatiti da su ovu svemirsku stanicu tuđini sagradili samo da bi nas posmatrali... Bilo bi neuporedivo lakše poverovati u priču MSA kada bi postojale slike tog Čvorišta. Ali zbog čega bi nas lagali?"
<BR>&nbsp;&nbsp;&nbsp;&nbsp;&nbsp;"Lagali su i pre. Niko nije ni spomenuo ovo mesto do na dan pre susreta... Čelzi smatra da smo mi deo svemirskog eksperimenta koji vrši MSA. Veli da ćemo neko vreme provesti ovde, a zatim biti prebačeni na površinu Marsa, kako bi se mogla upoređivati dva tipa kolonija."
<BR>&nbsp;&nbsp;&nbsp;&nbsp;&nbsp;Gospodin Muriljo se nasmeja. "Vidim da se Čelzi nije promenila otkako smo napustili Ninju." Zatim se uozbiljio. "Znaš, i ja i Huanita imamo izvesne sumnje, pogotovo sada kada je prva nedelja minula, a niko nije video ni traga od nekog tuđina. Proveli smo dva puna dana tumarajući okolo, razgovarajući sa drugim ljudima - preduzeli smo istragu na svoju ruku. Na kraju smo zaključili da je priča MSA, po svoj prilici, istinita. Pre svega, odviše je protivna zdravom razumu da bi bila laž. Drugo, ta Vejkfildova je veoma ubedljiva. Na otvorenom sastanku sa njom dva sata je odgovarala na pitanja, pri čemu ni ja ni Huanita nismo otkrili ni najmanju nedoslednost.."
<BR>&nbsp;&nbsp;&nbsp;&nbsp;&nbsp;"Teško mi je da zamislim da iko može da spava dvanaest godina", reče Trevis, vrteći glavom.
<BR>&nbsp;&nbsp;&nbsp;&nbsp;&nbsp;"Naravno. I nama je to isto tako izgledalo. No, otišli smo do onog somnarijuma u kome je porodica Vejkfild navodno spavala. Sve je bilo tačno onako kako je Nikol opisala na pomenutom sastanku. Sama zgrada je zapravo ogromna. U njoj ima dovoljno ležaja i prostorija da se smesti celokupna kolonija, ako to bude neophodno... Ne vidim zašto bi MSA sagradila tako džinovsko postrojenje samo da bi poduprla eventualnu laž."
<BR>&nbsp;&nbsp;&nbsp;&nbsp;&nbsp;"Možda si u pravu."
<BR>&nbsp;&nbsp;&nbsp;&nbsp;&nbsp;"Bilo kako bilo, mi smo odlučili da iskoristimo sve što možemo. Barem za neko vreme. A na životne uslove odista nemamo razloga da se požalimo. Stambene prostorije su prvoklasne. Huanita i ja čak imamo vlastitog Linkolna koji nam pomaže kako kod kuće tako i oko radnje."
<BR>&nbsp;&nbsp;&nbsp;&nbsp;&nbsp;Eli je pažljivo slušala razgovor. Zapamtila je šta joj je majka rekla prethodne večeri kada ju je pitala da li ona i Bendži smeju da odu da se prošetaju po selu. "Zašto da ne, dušo", rekla joj je Nikol, "ali ako vas iko prepozna kao Vejkfildove i počne da vas ispituje, ne ulazite u razgovor sa takvima. Budite učtivi, a onda se vratite kući što pre možete. Gospodin Makmilan ne želi da u ovom času razgovaramo o našim iskustvima bilo s kim osim sa osobljem MSA."
<BR>&nbsp;&nbsp;&nbsp;&nbsp;&nbsp;Dok se Eli divila porculanskim figurama i napeto prisluškivala razgovor između gospodina Murilja i čoveka po imenu Trevis, Bendži je odlutao na svoju ruku. Kada je Eli shvatila da nije pored nje, uhvatila ju je panika.
<BR>&nbsp;&nbsp;&nbsp;&nbsp;&nbsp;"U šta to zuriš, burazeru?" začu Eli grub muški glas na drugom kraju radnje.
<BR>&nbsp;&nbsp;&nbsp;&nbsp;&nbsp;"Njena kosa je ve...oma le...pa", odgovori Bendži. Stajao je na prolazu, sprečavajući onog muškarca i njegovu ženu da prođu napred. Osmehnuo se i pružio ruku prema ženinoj veličanstvenoj, dugačkoj plavoj kosi. "Smem li da je dotaknem?" upitao je.
<BR>&nbsp;&nbsp;&nbsp;&nbsp;&nbsp;"Jesi li lud?... Naravno da ne smeš... A sada se gubi..."
<BR>&nbsp;&nbsp;&nbsp;&nbsp;&nbsp;"Džejsone, mislim da je on retardiran", reče žena tiho, hvatajući muža za ruku pre nego što je ovaj mogao da odgurne Bendžija.
<BR>&nbsp;&nbsp;&nbsp;&nbsp;&nbsp;U tom trenutku Eli pritrča bratu. Shvatila je da je onaj čovek ljut, ali nije znala šta da uradi. Blago je dodirnula Bendžija po ramenu. "Gledaj, Eli", uzviknu on, nejasno izgovarajući reči u uzbuđenju, "pogledaj tu le..pu žu..tu kosu."
<BR>&nbsp;&nbsp;&nbsp;&nbsp;&nbsp;"Je li ovaj krele vaš prijatelj?" upita onaj visok čovek Eli.
<BR>&nbsp;&nbsp;&nbsp;&nbsp;&nbsp;"Bendži je moj brat", odgovori Eli s mukom.
<BR>&nbsp;&nbsp;&nbsp;&nbsp;&nbsp;"Pa, uklonite ga odavde... Dosađuje mojoj ženi."
<BR>&nbsp;&nbsp;&nbsp;&nbsp;&nbsp;"Gospodine", reče Eli kada je skupila malo hrabrosti, "moj brat nije mislio ništa loše. Nikada ranije nije video plavu kosu izbliza."
<BR>&nbsp;&nbsp;&nbsp;&nbsp;&nbsp;Lice onog muškarca zbrčkalo se od ljutine i začuđenosti. "Štaaa?", uzviknu on. Pogledao je svoju ženu. "Šta je sa vama dvoma? Jedan je dilkan, a ova druga..."
<BR>&nbsp;&nbsp;&nbsp;&nbsp;&nbsp;"Da niste vi deca Vejkfildovih?", prekide ih jedan prijatan glas iza Eli.
<BR>&nbsp;&nbsp;&nbsp;&nbsp;&nbsp;Zbunjena, Eli se okrete. Gospođa Muriljo istupi i stade između dece i para došljaka. Ona i njen suprug zatvorili su radnju čim su čuli povišene glasove. "Da, gospođo", reče Eli blagim glasom. "Jesmo."
<BR>&nbsp;&nbsp;&nbsp;&nbsp;&nbsp;"Hoćete li da kažete da su ovo dvoje deca onih koji su došli iz svemira?" upita čovek po imenu Džejson.
<BR>&nbsp;&nbsp;&nbsp;&nbsp;&nbsp;Eli je uspela da brzo izvuče Bendžija iz radnje. "Strašno nam je žao", reče Eli pre nego što su ona i Bendži otišli. "Nismo nameravali da vam stvorimo bilo kakve teškoće."
<BR>&nbsp;&nbsp;&nbsp;&nbsp;&nbsp;"Ludaci!" začu Eli kako je neko uzviknuo pre nego što su se vrata zatvorila iza njih.
<BR>
<BR>&nbsp;&nbsp;&nbsp;&nbsp;&nbsp;Bio je to još jedan iscrpljujući dan. Nikol je bila vrlo umorna. Stajala je ispred ogledala i dovršavala umivanje. "Eli i Bendži su imali nekakvo neprijatno iskustvo dole u selu", reče Ričard iz spavaće sobe. "Neće baš mnogo da mi pričaju o tome."
<BR>&nbsp;&nbsp;&nbsp;&nbsp;&nbsp;Nikol je provela trinaest dugih sati pomažući u zbrinjavanju putnika sa Ninje. Bez obzira na to koliko su teško ona, Kendži Vatanabe i drugi radili, činilo se da niko nikada nije bio zadovoljan i uvek je ostajalo još zadataka koje je trebalo obaviti. Mnogi kolonistima reagovali su razdražljivo kada je Nikol pokušala da im objasni postupke koje je MSA propisala za doznačavanje hrane, stambenih prostorija i radnih mesta.
<BR>&nbsp;&nbsp;&nbsp;&nbsp;&nbsp;Premnogo dana provela je bez dovoljno spavanja. Nikol se zagleda u vrećice ispod očiju. Ali moramo da završimo posao sa ovom grupom pre no što stigne Santa Marija, reče ona sebi. S njima će biti daleko teže.
<BR>&nbsp;&nbsp;&nbsp;&nbsp;&nbsp;Nikol obrisa lice peškirom i pređe u spavaću sobu, gde je Ričard sedeo u pidžami. "Kakav ti je bio dan?" upita ona.
<BR>&nbsp;&nbsp;&nbsp;&nbsp;&nbsp;"Nije loš... Prilično zanimljiv, u stvari... Polako ali sigurno inženjeri se navikavaju na Ajnštajne." Zastao je. "Jesi li čula šta sam rekao o Eli i Bendžiju?"
<BR>&nbsp;&nbsp;&nbsp;&nbsp;&nbsp;Nikol uzdahnu. Iz tona Ričardovog glasa shvatila je njegovu pravu poruku. Uprkos umoru, izišla je iz spavaće sobe i uputila se niz hodnik.
<BR>&nbsp;&nbsp;&nbsp;&nbsp;&nbsp;Eli je već spavala, ali Bendži je bio još budan u sobi koju je delio sa Patrikom. Nikol sede pored Bendžija i uze ga za ruku "Zdraa...vo, ma...ma", reče dečak.
<BR>&nbsp;&nbsp;&nbsp;&nbsp;&nbsp;"Čika Ričard mi je pomenuo da ste Eli i ti išli u selo po podne", reče Nikol najstarijem sinu.
<BR>&nbsp;&nbsp;&nbsp;&nbsp;&nbsp;Izraz bola počivao je nekoliko sekundi na dečakovom licu, a onda ga nestade. "Da, ma...ma", reče on.
<BR>&nbsp;&nbsp;&nbsp;&nbsp;&nbsp;"Eli mi je kazala da su ih prepoznali i da ih je jedan od novih kolonista izgrdio", reče Patrik sa suprotnog kraja sobe.
<BR>&nbsp;&nbsp;&nbsp;&nbsp;&nbsp;"Je li to tačno, dušo?" upita Nikol Bendžija, i dalje ga držeći za ruku.
<BR>&nbsp;&nbsp;&nbsp;&nbsp;&nbsp;Dečak načini jedva primetan potvrdan klimaj, a onda se ćutke zagleda u majku. "Šta je to krele, ma...ma?" upita iznenada, a oči mu se ispuniše suzama.
<BR>&nbsp;&nbsp;&nbsp;&nbsp;&nbsp;Nikol obavi ruke oko Bendžija. "Da li te je neko nazvao kreletom danas?" upita ona blago.
<BR>&nbsp;&nbsp;&nbsp;&nbsp;&nbsp;Bendži klimnu. "Ta reč zapravo nema određeno značenje", odgovori Nikol. "Svakom ko je različit ili možda nepoželjan može da se desi da ga nazovu tim imenom." Ponovo je pomilovala Bendžija. "Ljudi koriste takva imena kada ne razmišljaju. Ko god da te je tako nazvao, bio je verovatno zbunjen, ili uznemiren nekim događajima u svom životu, pa te je naprosto uvredio zato što te nije razumeo... Jesi li uradio nešto što bi ga povredilo?"
<BR>&nbsp;&nbsp;&nbsp;&nbsp;&nbsp;"Ne, ma...ma. Samo sam mu rekao da mi se sviđa žuta kosa one že...ne."
<BR>&nbsp;&nbsp;&nbsp;&nbsp;&nbsp;Bilo je potrebno nekoliko minuta da Nikol shvati bit onoga što se dogodilo u radnji sa porculanom. Kada je uvidela da je sa Bendžijem sve u redu, Nikol pređe do drugog kraja sobe da i Patriku poželi laku noć. "A šta je sa tobom?" reče ona. "Da li je tvoj dan bio u redu?"
<BR>&nbsp;&nbsp;&nbsp;&nbsp;&nbsp;"Uglavnom", reče Patrik. "Doživeo sam samo jednu nevolju - dole u parku." Pokušao je da se osmehne. "Neki od novih dečaka igrali su košarku i pozvali su me da im se pridružim... Bio sam potpuno beznadežan. Nekoliko njih mi se smejalo."
<BR>&nbsp;&nbsp;&nbsp;&nbsp;&nbsp;Nikol nežno zagrli Patrika. Patrik je jak, reče Nikol u sebi kada je izišla u hodnik, vraćajući se u spavaću sobu. Ali čak i njemu je potrebna podrška. Duboko je udahnula. Da li radim pravu stvar? zapitala se po ko zna koji put od kada je duboko zabasala u sve vidove planiranja kolonije. Osećam se toliko odgovorna za sve ovde. Želim da Novi Eden zaživi na pravi način... Ali mojoj deci je još potreban deo mog vremena... Hoću li ikada postići pravu ravnotežmu?
<BR>&nbsp;&nbsp;&nbsp;&nbsp;&nbsp;Ričard je još bio budan kada se Nikol ugnezdila pored njega. Ispričala mu je Bendžijev doživljaj. "Žao mi je što nisam mogao da im pomognem", reče Ričard. "Ima nekih stvari koje samo majka..."
<BR>&nbsp;&nbsp;&nbsp;&nbsp;&nbsp;Nikol je bila toliko iscrpljena da je zaspala pre nego što je Ričard završio rečenicu. Čvrsto joj je stegao rame. "Nikol", reče on, "postoji još nešto o čemu moramo da razgovaramo. Na žalost, to ne može da pričeka - možda ujutro nećemo imati vremena."
<BR>&nbsp;&nbsp;&nbsp;&nbsp;&nbsp;Obrnula se i upitno pogledala Ričarda. "U pitanju je Keti", reče on. "Stvarno mi je potrebna tvoja pomoć... Sutra uveče je još jedna od onih igranki za upoznavanje mladeži - sećaš se da smo prošle nedelje rekli Keti da može da ide tamo, ali samo pod uslovom da je Patrik sa njom i da se vrati kući u pristojno vreme... Pa, večeras sam je zatekao kako stoji ispred ogledala u svojoj novoj haljini. Bila je veoma kratka i previše je otkrivala. Kada sam je zapitao za haljinu, a zatim rekao da mi ne izgleda odgovarajuća za jednu neobaveznu igranku, ona se razbesnela. Optužila me je da je 'uhodim', a potom mi je skresala da sam 'beznadežna neznalica' kada je u pitanju moda."
<BR>&nbsp;&nbsp;&nbsp;&nbsp;&nbsp;"Šta si joj ti rekao?"
<BR>&nbsp;&nbsp;&nbsp;&nbsp;&nbsp;"Ukorio sam je. Hladno me je pogledala, ništa ne govoreći. Nekoliko minuta kasnije otišla je iz kuće, ne rekavši ni reč. Ostala deca i ja večerali smo bez nje... Keti se vratila kući svega trideset minuta pre tebe. Bazdila je na cigarete i pivo. Kada sam pokušao da razgovaram sa njom, samo mi je odrusila 'ne gnjavi me', a zatim otišla u svoju sobu i zalupila vrata."
<BR>&nbsp;&nbsp;&nbsp;&nbsp;&nbsp;Toga sam se bojala, pomisli Nikol, ležeći ćutke pored Ričarda. Svi predznaci su bili tu još od ranog detinjstva. Keti je sjajna, ali je u isti mah sebična i plahovita... "Nameravao sam da joj kažem da ne može da ide na igranku večeras", govorio je Ričard, "ali sam onda shvatio da je po normalnim merilima ona odrastao čovek. Konačno, registraciona karta u Upravnom uredu određuje njen uzrast na dvadeset četiri godine. Ne možemo više da se ophodimo prema njoj kao prema detetu."
<BR>&nbsp;&nbsp;&nbsp;&nbsp;&nbsp;Ali u emocionalnom pogledu možda je tek u četrnaestoj, pomisli Nikol, meškoljeći se, dok je Ričard navodio sve teškoće koje su ih snašle sa Keti otkako su prvi ljudi počeli da dolaze u Ramu. Ništa joj nije važno osim pustolovina i uzbuđenja.
<BR>&nbsp;&nbsp;&nbsp;&nbsp;&nbsp;Nikol se setila dana koji je provela sa Keti u bolnici. Bilo je to jednu sedmicu pre nego što će stići kolonisti sa Ninje. Keti je bila očarana svom onom složenom medicinskom opremom i pokazala je iskreno zanimanje za način na koji ona radi. Kada joj je Nikol, međutim, napomenula da bi mogla da radi u bolnici dok se ne otvori univerzitet, mlada žena se samo nasmejala. "Šališ se?" odvratila joj je kćerka. "Ne mogu da zamislim ništa dosadnije. Posebno kada ovde bude na stotine novih ljudi sa kojima se treba upoznati."
<BR>&nbsp;&nbsp;&nbsp;&nbsp;&nbsp;Ni Ričard ni ja tu ne možemo mnogo da uradimo, reče Nikol u sebi sa uzdahom. Možemo da patimo za Keti i da joj dajemo svoju ljubav, ali ona je već odlučila da sve naše znanje i iskustvo nisu bitni.
<BR>&nbsp;&nbsp;&nbsp;&nbsp;&nbsp;U spavaćoj sobi vladao je muk. "Sutra ću porazgovarati sa Keti o toj haljini", reče ona, "ali sumnjam da će od toga biti mnogo vajde."
<BR>
<BR>&nbsp;&nbsp;&nbsp;&nbsp;&nbsp;Patrik je sedeo sam na stolici na rasklapanje pored zida školske gimnastičke sale. Srknuo je sodu i bacio pogled na sat baš kada je muzika sporog ritma prestala, a desetak parova koji su igrali na podijumu zaustavilo se. Keti i Olaf Larsen, visoki Šveđanin čiji je otac bio član osoblja zapovednika Makmilana, izmeniše kratak poljubac pre nego što su se, držeći se za ruke, uputili u pravcu Patrika.
<BR>&nbsp;&nbsp;&nbsp;&nbsp;&nbsp;"Olaf i ja idemo napolje da popušimo koju cigaretu i popijemo čašicu viskija", reče Keti kada su stigli do Patrika. "Zašto ne pođeš sa nama?"
<BR>&nbsp;&nbsp;&nbsp;&nbsp;&nbsp;"Već kasnimo, Keti", odgovori Patrik. "Obećali smo da ćemo se vratiti kući do dvanaest i trideset."
<BR>&nbsp;&nbsp;&nbsp;&nbsp;&nbsp;Šveđanin umirujuće potapša Patrika po leđima. "Hajde, dečko", reče on. "Opusti se. Tvoja sestra i ja lepo se provodimo."
<BR>&nbsp;&nbsp;&nbsp;&nbsp;&nbsp;Olaf je već bio pijan. Njegovo lepuškasto lice rumenelo se od pijančenja i igranja. Pokazao je prstom preko prostorije. "Vidiš onu crvenokosu devojku u beloj haljini sa velikim sisama? Ime joj je Bet i vruća je roba. Celu noć čeka da je pozoveš na igru. Hoćeš li da te upoznam s njom?"
<BR>&nbsp;&nbsp;&nbsp;&nbsp;&nbsp;Patrik zavrte glavom. "Slušaj, Keti", reče on. "Želim da pođem. Sedeo sam ovde strpljivo..."
<BR>&nbsp;&nbsp;&nbsp;&nbsp;&nbsp;"Još pola sata, mali brate", prekide ga Keti. "Izaći ću napolje za trenutak, a onda ću se vratiti na još nekoliko plesova. Posle toga idemo. Jel' u redu?"
<BR>&nbsp;&nbsp;&nbsp;&nbsp;&nbsp;Poljubila je Patrika u obraz i krenula prema vratima sa Olafom. Iz ozvučenja u sali pokuljaše zvuci brze muzike. Patrik je kao očaran posmatrao mlade parove koji su se vrteli u ritmu teškog bita. "Ne igraš?" upita ga jedan mlad čovek koji je hodao po rubu podijuma za igru.
<BR>&nbsp;&nbsp;&nbsp;&nbsp;&nbsp;"Ne", reče Patrik. "Nikada nisam probao."
<BR>&nbsp;&nbsp;&nbsp;&nbsp;&nbsp;Mladić začuđeno pogleda Patrika. A onda se zaustavi i nasmeši. "Pa naravno", reče, "ti si jedan od Vejkfildovih... Zdravo, ja se zovem Brajan Volš. Iz Viskonsina sam, središnjeg dela Sjedinjenih Država. Moji roditelji biće zaduženi za organizovanje univerziteta."
<BR>&nbsp;&nbsp;&nbsp;&nbsp;&nbsp;Otkako su došli na igranku pre nekoliko sati Patrik ni sa kim nije izmenio više od nekoliko reči, osim sa Keti. Rado je pružio ruku Brajanu Volšu i nekoliko minuta potom prijateljski ćaskao s njim. Brajan, koji je u vreme kada je njegova porodica odabrana za koloniju "Louel" bio na pola puta do završetka studija iz kompjuterskog inženjeringa, imao je dvadeset godina. Bio je jedinac. Pokazivao je izuzetnu radoznalost za iskustvo svog drugara.
<BR>&nbsp;&nbsp;&nbsp;&nbsp;&nbsp;"Reci mi", obrati se on Patriku kada su se malo zbližili, "da li stvarno to mesto zvano Čvorište? Ili je posredi deo neke tandara-mandara priče koju je MSA izmislila?"
<BR>&nbsp;&nbsp;&nbsp;&nbsp;&nbsp;"Ne", reče Patrik, zaboravljajući da ne bi trebalo da raspravlja o tim stvarima. "Čvorište postoji. Moj otac kaže da je to vanzemaljska stanica za procesovanje."
<BR>&nbsp;&nbsp;&nbsp;&nbsp;&nbsp;Brajan se malko nasmeja. "Znači, negde blizu Sirijusa nalazi se džinovski trougao koji je sagradila neka nepoznata supervrsta? A svrha mu je da njoj pomogne u proučavanju drugih bića koja putuju svemirom? Huuu. To je najfantastičnija bajka koju sam ikada čuo. U stvari, gotovo sve što je tvoja majka rekla na onom otvorenom sastanku bilo je neverovatno. Moram, međutim, priznati da postojanje ove svemirske stanice i tehnološki nivo robota čine njenu priču prihvatljivijom."
<BR>&nbsp;&nbsp;&nbsp;&nbsp;&nbsp;"Sve što je moja majka rekla gola je istina", uzvrati Patrik. "A neke od najnevoravtnijih priča hotimično je izostavila. Ona je, na primer, vodila razgovor sa kapuljastom jeguljom koja govori pomoću mehurića. Takođe..." Patrik umuče, setivši se Nikolinog upozorenja.
<BR>&nbsp;&nbsp;&nbsp;&nbsp;&nbsp;Brajan je zevao u neverici. "Kapuljasta jegulja?" ponovi on. "Kako je mogla da zna šta joj je govorila?"
<BR>&nbsp;&nbsp;&nbsp;&nbsp;&nbsp;Patrik pogleda na sat. "Izvini, Brajane", reče on najednom, "ali ovde sam sa sestrom i trebalo bi da je nađem..."
<BR>&nbsp;&nbsp;&nbsp;&nbsp;&nbsp;"Je li to ona u maloj crvenoj suknji skrojenoj stvarno kratko?"
<BR>&nbsp;&nbsp;&nbsp;&nbsp;&nbsp;Patrik klimnu. Brajan položi ruku na rame svog novog prijatelja. "Dozvoli mi da ti dam jedan savet", reče on. "Neko bi trebalo da porazgovara sa tvojom sestrom. Način na koji se naokolo mota sa momcima stvara utisak da je laka ženska."
<BR>&nbsp;&nbsp;&nbsp;&nbsp;&nbsp;"Ali to je samo Keti", odgovori Patrik odbrambeno. "Nikada nije bila ni sa kim osim sa nama u porodici."
<BR>&nbsp;&nbsp;&nbsp;&nbsp;&nbsp;"Oprosti", reče Brajan, slegnuvši ramenima. "To ionako nije moj posao... Slušaj, kako bi bilo da me ponekad zovneš? Veoma sam uživao u našem razgovoru."
<BR>&nbsp;&nbsp;&nbsp;&nbsp;&nbsp;Patrik se pozdravi sa Brajanom i krenu prema vratima. Gde je Keti? Zašto se nije vratila u salu?
<BR>&nbsp;&nbsp;&nbsp;&nbsp;&nbsp;Čim je izišao, začuo je glasan smeh. Keti je stajala na igralištu sa trojicom muškaraca, od kojih je jedan bio Olaf Larsen. Svi su pušili, smejali se i pili iz boce koja je išla iz ruke u ruku.
<BR>&nbsp;&nbsp;&nbsp;&nbsp;&nbsp;"I, dakle, koji položaj najviše voliš?" upita crnpurast mlad čovek sa brkovima.
<BR>&nbsp;&nbsp;&nbsp;&nbsp;&nbsp;"Oh, najviše volim da sam odozgo", reče Keti, smejući se. Potegla je iz boce. "Na taj način mogu da kontrolišem celu stvar."
<BR>&nbsp;&nbsp;&nbsp;&nbsp;&nbsp;"Ne zvuči loše", odgovori čovek čije je ime bilo Endrju. On se zakikota i položi ruku na njeno međunožje. Keti je odgurnu i dalje se smejući. Nekoliko sekundi kasnije opazila je Patrika koji se približavao.
<BR>&nbsp;&nbsp;&nbsp;&nbsp;&nbsp;"Dođi ovamo, mali brate", povika Keti. "Ovo sranje što pijemo pravi je dinamit."
<BR>&nbsp;&nbsp;&nbsp;&nbsp;&nbsp;Tri muškarca koja su okružavala Keti malo se odmakoše od nje kada je Patrik prišao blizu. Iako je još bio prilično žgoljav i nerazvijen, njegova visina je u mutnoj svetlosti stvarala utisak krupnog stasa.
<BR>&nbsp;&nbsp;&nbsp;&nbsp;&nbsp;"Keti, ja sad idem kući", reče Patrik kada joj je prišao, odbijajući u isti mah bocu, "a mislim da bi i ti trebalo da pođeš sa mnom."
<BR>&nbsp;&nbsp;&nbsp;&nbsp;&nbsp;Endrju se nasmeja. "E, moj Larsene, kakve ti cure dovodiš", reče on sarkastično, "sa bratom tinejdžerom kao pratnjom."
<BR>&nbsp;&nbsp;&nbsp;&nbsp;&nbsp;Ketine oči napuniše se besom. Potegla je još jedan gutljaj iz boce i dodala je Olafu. Zatim je dograbila Endrjua i divlje ga poljubila, pripijajući svoje telo uz njegovo.
<BR>&nbsp;&nbsp;&nbsp;&nbsp;&nbsp;Patriku beše neprijatno. Olaf i treći čovek su podvriskivali i zviždali dok je Endrju uzvraćao Keti poljubac. Posle bezmalo jednog minuta Keti se otrgnula. "Hajdemo sada, Patriče", reče ona sa osmehom. Oči su joj i dalje bile prikovane za muškarca sa kojim se ljubila. "Mislim da je bilo dosta za jedno veče."
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
