<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Njihov šatl zasutavio se na nekoliko stotina kilometara od Hangara. Postrojenje je imalo neobičan oblik. Bilo je potpuno ravno na dnu, ali sa zaobljenim stranama i vrhom. Sve tri fabrike u Hangaru - po jedna na svakom kraju i treća u sredini - gledano spolja podsećale su na geodetske kupole. One su se uzdizale šezdeset ili sedamdeset kilometara iznad građevine. Između fabrika krov je bio znatno niži, svega osam ili deset kilometara iznad ravne površine, tako da je ukupan izgled Hangara odgovarao utisku koji bi se stekao pri susretu sa trogrbom kamilom, ako je takav stvor ikada postojao.
<BR>&nbsp;&nbsp;&nbsp;&nbsp;&nbsp;Orao, Nikol i Ričard zaustavili su se da bi posmatrali letelicu u obliku morske zvezde koja je, po Orlovim rečima, bila preuređena i sada već spremna za naredno putovanje. Morska zvezda se pomolila iz leve grbe, a onda je to vozilo, malo u poređenju sa Hangarom ili Ramom, ali ipak deset kilometara dugačko od središta do kraja kraka, počelo da se obrće čim se odvojilo od Hangara. Dok je šatl čekao parkiran nekih petnaest kilometara dalje, morska zvezda je povećala stopu obrtanja na deset okretaja u minuti. Istog trenutka kada se stopa obrtanja ustalila, morska zvezda se munjevitom brzinom uputila nalevo.
<BR>&nbsp;&nbsp;&nbsp;&nbsp;&nbsp;"Ostaje, dakle, samo Rama iz ovog kompleta", reče Orao. "Džinovski točak koji je bio prvi u vašem redu na Pristaništu otišao je pre četiri meseca. Na njemu su izvršene samo manje popravke."
<BR>&nbsp;&nbsp;&nbsp;&nbsp;&nbsp;Ričard je poželeo da postavi jedno pitanje, ali se suzdržao. Već je tokom leta od Čvorišta shvatio da je Orao spreman da im dobrovoljno pruži praktično sve informacije za koje je imao dopuštenje da ih podeli. "Rama je bio pravi izazov", nastavi Orao. "I još nismo sigurni kada će posao biti okončan."
<BR>&nbsp;&nbsp;&nbsp;&nbsp;&nbsp;Šatl se približio desnoj kupoli Hangara i svetla počeše da se pale na prednjoj strani kupole, na mestu koje odgovara brojki "pet" na časovniku. Posle pažljivijeg razgledanja, Ričard i Nikol opaziše da su se jedna mala vrata otvorila. "Biće vam potrebna vaša odela", reče Orao. "Bio bi veliki inženjerijski podvig - sazdati ovako ogromno mesto sa promenjljivim uslovima sredine."
<BR>&nbsp;&nbsp;&nbsp;&nbsp;&nbsp;Nikol i Ričard su se odevali dok je šatl pristajao uz sidrište veoma slično onom u njihovom transportnom centru.
<BR>&nbsp;&nbsp;&nbsp;&nbsp;&nbsp;"Možete li da me dobro čujete?" upita Orao, proveravajući komunikacioni sistem.
<BR>&nbsp;&nbsp;&nbsp;&nbsp;&nbsp;"Rodžer", odgovori Ričard iz svog šlema. On i Nikol se pogledaše i nasmejaše, prisetivši se svojih dana kao kosmonauta misije "Njutn".
<BR>&nbsp;&nbsp;&nbsp;&nbsp;&nbsp;Orao ih povede duž dugačkog i širokog hodnika. Na kraju su skrenuli desno kroz jedna vrata i izbili na široki ispust, deset kilometara iznad fabričkog poda koji je bio veći od bilo čega što se dalo zamisliti. Nikol oseti kako joj klecaju kolena dok je netremice gledala u divovski bezdan. Uprkos bestežinskom stanju, talasi vrtoglavice poduhvatiše i Ričarda i Nikol. Oboje su se okrenuli u istom trenutku. Upiljili su se jedno u drugo, pokušavajući da pojme ono što su upravo videli.
<BR>&nbsp;&nbsp;&nbsp;&nbsp;&nbsp;"Dobar vidik, zar ne", primeti Orao.
<BR>&nbsp;&nbsp;&nbsp;&nbsp;&nbsp;Kakvo kolosalno potcenjivanje, pomisli Nikol. Veoma sporo, ponovo je spustila oči na prizor koji je izazivao strahopoštovanje. Ovog puta držala se obema rukama za ogradu da ne bi izgubila ravnotežu.
<BR>&nbsp;&nbsp;&nbsp;&nbsp;&nbsp;Fabrika ispod njih sadržavala je kompletan Severni polucilindar Rame, od pristanišnog kraja gde su spustili "Njutna" i ušli unutra, pa sve do kraja Središnje ravnice na obalama Cilindričnog mora. Nije bilo nikakvog mora i nikakvog ramanskog grada u Njujorku, ali je zato u ovoj jednoj zatvorenoj fabrici bilo isto onoliko nekretnina koliko u čitavoj američkoj državi Roud Ajlend.
<BR>&nbsp;&nbsp;&nbsp;&nbsp;&nbsp;Krater i zdela severnog kraja Rame još su bili nedirnuti, uključujući tu i spoljašnju školjku. Ovi segmenti Rame prostirali su se desno od Ričarda, Nikol i Orla, tačnije iza njih s obzirom na to da su oni stajali na platformi. Ispred njih, na ogradi je bilo montirano desetak teleskopa, svaki sa različitom žižnom dubinom, kroz koje su njih troje mogli da vide bliske im lestvice i stepenice, nalik na tri rebra kišobrana, kao i trideset hiljada stepenika za spuštanje (ili penjanje) do Središnje ravnice Rame.
<BR>&nbsp;&nbsp;&nbsp;&nbsp;&nbsp;Ostatak Severnog polucilindra beše rastavljen i otvoren. Ležao je ispod njih u delovima koji nisu bili neposredno povezani sa zdelom ili međusobno, ali su ipak u odnosu na susedne sektore stajali u pravilnom poretku. Svaki deo je, po gruboj proceni, imao između šest do osam kvadratnih kilometara, a ivice su im se, zahvaljujući zakrivljenosti, jasno izdizale od poda.
<BR>&nbsp;&nbsp;&nbsp;&nbsp;&nbsp;"Lakše je obaviti grube radove pri ovakvom sklopu", objasni Orao. "Jednom kada sklopimo cilindar, teže je uneti ili izneti svu opremu."
<BR>&nbsp;&nbsp;&nbsp;&nbsp;&nbsp;Ričard i Nikol su mogli kroz teleskope da vide da dve različite oblasti u Središnjoj ravnici kipte od aktivnosti. Nisu se usuđivali ni da počnu da broje silesiju robota koji su se kretali tamo-amo u fabrici ispod njih, niti su u mnogim slučajevima mogli tačno da odrede šta se dole uopšte radi. Bio je to inženjerijski poduhvat takvih razmera da o njemu ljudska bića nisu mogla ni da sanjaju.
<BR>&nbsp;&nbsp;&nbsp;&nbsp;&nbsp;"Doveo sam vas najpre ovde da biste imali uvid u celinu posla", reče Orao. "Kasnije ćemo otići dole, gde ćete moći da vidite više pojedinosti."
<BR>&nbsp;&nbsp;&nbsp;&nbsp;&nbsp;Ričard i Nikol su ga gledali sa zaprepašćenjem. Orao se nasmeja i nastavi. "Ako pažljivo pogledate i u svesti sklopite sve delove, shvatićete da su dva velika područja Središnje ravnice, jedan blizu Cilindričnog mora i drugi koji je pokrivao prostor gotovo do kraja stepeništa, potpuno uklonjeni. Tu se odigravaju svi novi konstrukcioni radovi. Između ta dva prostora Rama izgleda tačno onako kako je izgledala kada ste je vi napustili. Ovde je primenjeno opšte načelo inženjerijskog posla - menjamo samo ona područja koja će biti korišćena u našoj narednoj misiji."
<BR>&nbsp;&nbsp;&nbsp;&nbsp;&nbsp;Ričard se ozari. "Da li nam saopštavate da se ovaj svemirski brod koristi stalno iznova? I da se za svaku misiju izvode samo neophodne izmene?
<BR>&nbsp;&nbsp;&nbsp;&nbsp;&nbsp;Orao klimnu.
<BR>&nbsp;&nbsp;&nbsp;&nbsp;&nbsp;"Onda je onaj konglomerat nebodera koji smo zvali Njujork mogao da bude sagrađen za neku mnogo raniju misiju i naprosto ostavljen tamo zato što nikakva izmena nije bila neophodna?"
<BR>&nbsp;&nbsp;&nbsp;&nbsp;&nbsp;Orao nije rekao ništa kao odgovor na Ričardovo retoričko pitanje. Pokazivao je na severni predeo Središnje ravnice. "Tamo će biti vaš habitat. Upravo smo završili infrastrukturu, ono što biste vi nazvali 'korisnim prostorom', uključujući vodu, električnu struju, kanalizaciju i vrhunsku kontrolu uslova sredine. Ima još mogućnosti za preudešavanje planova. Zbog toga smo vas i doveli ovamo."
<BR>&nbsp;&nbsp;&nbsp;&nbsp;&nbsp;"Šta predstavlja ona sićušna kupolasta zgrada južno od raščišćenog područja?" upita Ričard. Njega je još zbunjivala pomisao da je Njujork bio relikvija, ostatak sa nekog ranijeg Raminog putovanja.
<BR>&nbsp;&nbsp;&nbsp;&nbsp;&nbsp;"To je kontrolni centar", odgovori Orao. "Oprema koja upravlja vašim habitatom biće sameštena tamo. Obično je kontrolni centar skriven ispod prostora za stanovanje u školjki Rame, ali u vašem slučaju konstruktori su odlučili da ga postave na Ravnicu."
<BR>&nbsp;&nbsp;&nbsp;&nbsp;&nbsp;"Kakvo je ono prostrano područje tamo?" reče Nikol, pokazujući prema raščišćenom predelu severno od mesta gde bi Cilindrično more trebalo da se nađe ukoliko Rama bude u potpunosti povratio pređašnji izgled.
<BR>&nbsp;&nbsp;&nbsp;&nbsp;&nbsp;"Nije mi dozvoljeno da vam kažem čemu to treba da posluži", odgovori Orao. "U stvari, iznenađen sam što mi je uopšte dopušteno da vam pokažem da to postoji. Obično naši putnici povratnici ne znaju ništa o svojstvima svog vozila izvan vlastitog habitata. Osnovni plan, zapravo, podrazumeva da svaka vrsta ostane unutar svog modula."
<BR>&nbsp;&nbsp;&nbsp;&nbsp;&nbsp;"Pogledaj onaj toranj ili kulu u središtu", obrati se Nikol Ričardu, skrećući njegovu pažnju na drugo područje. "Mora da je najmanje dva kilometra visok."
<BR>&nbsp;&nbsp;&nbsp;&nbsp;&nbsp;"A oblikovan je kao uštipak. Hoću da kažem da je šupalj u središtu."
<BR>&nbsp;&nbsp;&nbsp;&nbsp;&nbsp;Mogli su da vide da su radovi na spoljašnjim zidovima onoga što je verovatno predstavljalo neki drugi habitat već dobrano poodmakli. Ništa od unutrašnjosti nije bilo vidljivo sa poda fabrike.
<BR>&nbsp;&nbsp;&nbsp;&nbsp;&nbsp;"Možete li da nam date makar nagoveštaj o tome ko ili šta će živeti tamo? upita Nikol.
<BR>&nbsp;&nbsp;&nbsp;&nbsp;&nbsp;"Hajdemo", reče Orao oštro, vrteći glavom. "Vreme je da se spustimo.
<BR>&nbsp;&nbsp;&nbsp;&nbsp;&nbsp;Ričard i Nikol nerado se odvojiše od svojih teleskopa, baciše još jedan pogled na opšti izgled svog habitata (koji ni izdaleka nije bio u završnoj fazi izgradnje kao onaj drugi) i krenuše za Orlom natrag u hodnik. Posle pet minuta hodanja stigli su do onoga za šta im je Orao rekao da je lift.
<BR>&nbsp;&nbsp;&nbsp;&nbsp;&nbsp;"Morate veoma pažljivo da se zakopčate u ova sedišta", reče njihov vodič. "Ovo je prilično žustra vožnja."
<BR>&nbsp;&nbsp;&nbsp;&nbsp;&nbsp;Ubrzanje u njihovoj bizarnoj ovalnoj kapsuli bilo je silovito. Za manje od dva minuta započelo je usporavanje koje je bilo jednako naglo. Stigli su na pod fabrike. "Ova stvar putuje brzinom od tri stotine kilometara na sat?" upita Ričard pošto je brzo izračunao u glavi.
<BR>&nbsp;&nbsp;&nbsp;&nbsp;&nbsp;"Ukoliko ne žuri", odgovori Orao.
<BR>&nbsp;&nbsp;&nbsp;&nbsp;&nbsp;Ričard i Nikol sledili su ga do poda fabrike. Bila je neizmerna. U mnogo pogleda delovala je upečatljivije i od samog Rame, budući da je gotovo polovina gigantskog svemirskog broda ležala na podu oko njih. Oboje su se setili neodoljivih osećanja koja su ih obuzimala dok su se vozili stolicama-liftovima u Rami i gledali preko Cilindričnog mora prema tajanstvenim rogovima u Južnoj zdeli. Ta osećanja strahopoštovanja i užasnutosti vaskrsnuše, a sada su bila čak i pojačana dok su posmatrali kako se mahnite aktivnost zbivaju oko i iznad njih u fabrici.
<BR>&nbsp;&nbsp;&nbsp;&nbsp;&nbsp;Iz lifta su izišli u prizemlju, odmah izvan jednog dela njihovog habitata. Ispred njih je ležala školjka Rame. Proračunavali su njenu debljinu hodajući od izlaza iz lifta. "Debela je oko dve stotine metara", reče Ričard Nikol, odgovarajući na pitanje koje ih je golicalo od prvih dana na Rami.
<BR>&nbsp;&nbsp;&nbsp;&nbsp;&nbsp;"Šta će biti ispod našeg habitata, u školjci?" upita Nikol.
<BR>&nbsp;&nbsp;&nbsp;&nbsp;&nbsp;Orao uzdiže tri od svoja četiri prsta, dajući na znanje da su ponovo tražili podatak iz Nivoa III. Oba ljudska bića se nasmejaše.
<BR>&nbsp;&nbsp;&nbsp;&nbsp;&nbsp;"Hoćete li i vi sa nama?" upita Nikol Orla nekoliko sekundi kasnije.
<BR>&nbsp;&nbsp;&nbsp;&nbsp;&nbsp;"Natrag u vaš Sunčev sistem... Ne, ne mogu", odgovori on. "Ali priznajem da bi to bilo zanimljivo."
<BR>&nbsp;&nbsp;&nbsp;&nbsp;&nbsp;Orao ih odvede do jednog područja u kome je sve prštalo od rada. Nekoliko desetina robota radilo je na velikoj, cilindričnoj strukturi visokoj oko šezdeset metara. "Ovo je glavna jedinica za recikliranje tečnosti", reče Orao. "Sve tečnosti koje odlaze u odvodne cevi i kanalizaciju u vašem habitatu na kraju dolaze ovamo. Prečišćena voda pumpa se natrag u koloniju, a ostatak hemikalija se zadržava za druge moguće upotrebe. Ova jedinica biće zapečaćena i neprobojna. Tu je primenjena tehnologija koja je daleko iznad vašeg nivoa razvoja."
<BR>&nbsp;&nbsp;&nbsp;&nbsp;&nbsp;Orao ih je zatim poveo uz lestvice koje su vodile u sam habitat. Bila je to iscrpljujuća tura. U svakom sektoru Orao ih je upoznao sa glavnim crtama tog posebnog dela, a onda je, bez ikakvog predaha, nalagao jednom robotu da ih preveze do sledećeg, susednog sektora.
<BR>&nbsp;&nbsp;&nbsp;&nbsp;&nbsp;"Šta tačno želite da mi uradimo ovde?" zapita Nikol posle nekoliko sati, baš kada se Orao spremao da ih povede u obilazak još jednog dela njihove buduće kuće.
<BR>&nbsp;&nbsp;&nbsp;&nbsp;&nbsp;"Ništa osobito", odgovori Orao. "Ovo će biti vaša jedina poseta samom Rami. Želeli smo da steknete osećaj za veličinu vašeg habitata, verujući da bi vam to moglo pomoći u postupku daljeg konstruisanja. U modulu Stanovanja imamo model koji je dvadeset puta manji od originala - sav ostali naš rad biće obavljen tamo." Pogledao je Ričarda i Nikol. "Možemo da krenemo odavde kad god vam je volja."
<BR>&nbsp;&nbsp;&nbsp;&nbsp;&nbsp;Nikol sede na jednu sivu metalnu kutiju i obazre se oko sebe. Broj i raznolikost robota bili su dovoljni da joj se zavrti u glavi. Bila je ošamućena od trenutka kada su izišli na onaj balkon fabrike, a sada je osećala ukočenost. Pružila je ruku Ričardu.
<BR>&nbsp;&nbsp;&nbsp;&nbsp;&nbsp;"Znam da bi trebalo da proučavam ovo što gledam, ali ništa više od toga nema smisla. Potpuno sam zasićena."
<BR>&nbsp;&nbsp;&nbsp;&nbsp;&nbsp;"I ja", priznade Ričard. "Nikada ne bih pomislio da je moguće da postoji nešto što je upečatljivije i veličanstvenije od Rame, ali ova fabrika to sigurno jeste."
<BR>&nbsp;&nbsp;&nbsp;&nbsp;&nbsp;"Jesi li se zapitao, budući da smo sada ovde", reče Nikol, "kako je tek morala izgledati fabrika koja je napravila ovo mesto? Ili još više - zamisli liniju sklapanja Čvorišta."
<BR>&nbsp;&nbsp;&nbsp;&nbsp;&nbsp;Ričard se nasmeja. "Mogli bismo na taj način da idemo beskrajno unazad. Ako je Čvorište odista mašina, kao što izgleda da jeste, onda je ona mašina višeg reda od Rame. Rama je verovatno konstruisan ovde. Njega, nagađam, kontroliše Čvorište. Ali ko je stvorio i ko kontroliše Čvorište? Da li je to bilo neko stvorenje poput nas, proizvod biološke evolucije? I da li to još postoji, u bilo kom smislu koji mi možemo da razumemo, ili se preobrazilo u neku drugu vrstu entiteta koji se zadovoljava dopuštanjem da se njegov uticaj oseti kroz postojanje ovih neverovatnih mašina koje je stvorilo."
<BR>&nbsp;&nbsp;&nbsp;&nbsp;&nbsp;Ričard sede pored svoje žene. "Ovo je previše čak i za mene. Mislim da mi je dosta... Hajdemo nazad kod dece."
<BR>&nbsp;&nbsp;&nbsp;&nbsp;&nbsp;Nikol se naže i poljubi ga. "Ti si veoma pametan čovek, Ričarde Vejkfild", reče ona. "Znaš da je to jedan od razloga zbog koga te volim."
<BR>&nbsp;&nbsp;&nbsp;&nbsp;&nbsp;Jedan veliki robot koji je podsećao na viljušku kotrljao se prema njima noseći neke urolane metalne ploče. Ričard još jednom zavrte glavom u neverici. "Hvala ti, draga", reče posle kraćeg ćutanja. "Znaš da i ja tebe volim."
<BR>&nbsp;&nbsp;&nbsp;&nbsp;&nbsp;Zajedno su ustali i dali znak Orlu da su spremni za pokret.
<BR>
<BR>&nbsp;&nbsp;&nbsp;&nbsp;&nbsp;Sledeće noći, ležeči i postelji u modula Stanovanja, Ričard i Nikol bili su budni, premda je prošlo trideset minuta otkako su vodili ljubav. "Šta je, dragi?" upita Nikol. "Nešto nije u redu?"
<BR>&nbsp;&nbsp;&nbsp;&nbsp;&nbsp;"Danas sam imao još jednu maglenu fazu", reče Ričard. "Trajala je skoro tri sata."
<BR>&nbsp;&nbsp;&nbsp;&nbsp;&nbsp;"Gospode", uzviknu Nikol. Ona se uspravi i sede. "Jesi li sada sasvim u redu? Da donesem skener i pogledam mogu li šta da vidim iz tvoje biometrije?"
<BR>&nbsp;&nbsp;&nbsp;&nbsp;&nbsp;"Ne", odgovori Ričard, odmahujući glavom. "Moje magline nikada nisu bile zabeležene na tvojoj mašini. Ali ova me je zaista uznemirila. Shvatio sam koliko sam onesposobljen za vreme njihovog trajanja. Jedva da uopšte uspevam da funkcionišem, a još manje sam sposoban da pomognem tebi ili deci u bilo kakvom kritičnom trenutku. Plaše me."
<BR>&nbsp;&nbsp;&nbsp;&nbsp;&nbsp;"Da li se sećaš šta je prouzrokovalo današnju?"
<BR>&nbsp;&nbsp;&nbsp;&nbsp;&nbsp;"Nesumnjivo. Kao i uvek. Razmišljao sam o našem izletu u Hangar, a naročito o onom drugom habitatu. Nehotice sam počeo da se prisećam nekolikih nepovezanih prizora iz svoje odiseje, a onda se najednom spustila magla. I to potpuna. Nisam siguran da bih i tebe uspeo da prepoznam tokom prvih pet minuta njenog trajanja."
<BR>&nbsp;&nbsp;&nbsp;&nbsp;&nbsp;"Žao mi je, dragi", reče Nikol.
<BR>&nbsp;&nbsp;&nbsp;&nbsp;&nbsp;"Imam osećaj kao da neko nadzire moje misli. A kada dosegnem izvesne delove pamćenja, tada dolazi bam!. Dobijam neku vrstu upozorenja."
<BR>&nbsp;&nbsp;&nbsp;&nbsp;&nbsp;Ričard i Nikol su ćutali skoro minut.
<BR>&nbsp;&nbsp;&nbsp;&nbsp;&nbsp;"Kada zatvorim oči", reče Nikol, "još vidim sve one robote kako špartaju po unutrašnjosti Rame."
<BR>&nbsp;&nbsp;&nbsp;&nbsp;&nbsp;"I ja."
<BR>&nbsp;&nbsp;&nbsp;&nbsp;&nbsp;"Pa ipak, i dalje teško mogu da poverujem da je to bio stvarni prizor, a ne nešto što sam sanjala ili videla u bioskopu." Nikol se osmehnu. "Živeli smo krajnje neverovatan život ovih poslednjih četrnaest godina, zar ne?"
<BR>&nbsp;&nbsp;&nbsp;&nbsp;&nbsp;"Sasvim", reče Ričard, okrenuvši se na stranu u svoj uobičajeni položaj za spavanje. "A ko zna? Možda je tek pred nama najzanimljiviji deo."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
