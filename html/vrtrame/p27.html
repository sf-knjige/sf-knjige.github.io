<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Nai Buatong je ustala pred zoru. Još je bio mrak. Skliznula je u pamučnu haljinu bez rukava, zaustavila se nakratko da se pokloni svom ličnom Budi u porodičnoj "kapelici" do dnevne sobe, a onda je otvorila ulazna vrata ne uznemirivši nijednog drugog člana porodice. Letnji vazduh bio je blag. U povetarcu je mogla da oseti mirise cveća pomešane sa tajlandskim začinima - neko je u susedstvu već spremao doručak.
<BR>&nbsp;&nbsp;&nbsp;&nbsp;&nbsp;Njene sandale nisu proizvodile zvuke na mekoj zemljanoj ulici. Nai je hodala sporo, okrećući glavu sa desne na levu stranu, dok su joj oči upijale sve poznate senke koje će ubrzo postati samo sećanja. Moj poslednji dan, pomisli ona. Konačno je stigao.
<BR>&nbsp;&nbsp;&nbsp;&nbsp;&nbsp;Posle nekoliko minuta skrenula je desno na popločanu ulicu koja je vodila do malog lampanškog poslovnog centra. Povremeno bi minuo pokoji biciklista, ali jutro je bilo uglavnom mirno. Nijedna radnja još nije bila otvorena.
<BR>&nbsp;&nbsp;&nbsp;&nbsp;&nbsp;Dok je prilazila hramu, Nai je prošla pored dva budistička kaluđera, po jednog na obe strane puta. Obojica su bila odevena u uobičajenu šafransku odoru i nosila su velike metalne urne. Oni su tražili svoj doručak, baš kao što su radili svakodnevno širom Tajlanda, računajući na velikodušnost građana Lampana. Jedna žena se pomoli u dovratku prodavnice odmah ispred Nai i spusti malo hrane u kaluđerovu urnu. Nije bila izmenjena nijedna reč, a po izrazu kaluđerovog lica nije se moglo zaključiti da je svestan ovog darivanja.
<BR>&nbsp;&nbsp;&nbsp;&nbsp;&nbsp;Oni ništa ne poseduju, razmišljala je Nai. Čak ni odeću na svojim leđima. Pa ipak su srećni. Brzo je izrekla osnovno načelo: "Uzrok patnje je želja" - i prisetila se neverovatnog bogatstva porodice svog novog supruga u okrugu Higašijama na rubu Kjota u Japanu. Kendži kaže da njegova majka ima sve osim mira. To joj izmiče jer ne može da ga kupi.
<BR>&nbsp;&nbsp;&nbsp;&nbsp;&nbsp;Za trenutak, ova sećanje na veliku kuću Vetanabesa ispuni joj svest, zasenjujući sliku prostog tajlandskog druma po kome je hodala. Nai je bila očarana bogatstvom palate u Kjotu. Ali to nije bilo prijateljsko mesto za nju. Odmah je postalo očigledno da Kendžijevi roditelji gledaju na nju kao na uljeza, inferiornu strankinju koja se udala za njihovog sina bez njihovog blagoslova. Nisu oni bili neljubazni, već samo hladni. Secirali su je pitanjima o porodici i obrazovnju, pitanjima koja su postavljana sa bezosećajnom i logičkom preciznošću. Kendži je kasnije utešio Nai, podvlačeći da njegova porodica neće biti sa njima na Marsu.
<BR>&nbsp;&nbsp;&nbsp;&nbsp;&nbsp;Zaustavila se u lampanškoj ulici i uputila pogled prema hramu kraljice Čamatevi. Bilo je to Naino omiljeno mesto u gradu, verovatno najomiljenije mesto na čitavom Tajlandu. Delovi hrama bili su stari hiljadu pet stotina godina; njegovi ćutljivi kameni stražari videli su istoriju toliko drugačiju od sadašnjosti kao da se ona događala na nekoj drugoj planeti.
<BR>&nbsp;&nbsp;&nbsp;&nbsp;&nbsp;Nai pređe ulicu i stade u dvorištu tik unutar hramskih zidova. Jutro je bilo neobično bistro. Odmah iznad najvišeg čedija starog tajlandskog hrama jak zrak svetlosti sinu u tamnom jutarnjem nebu. Nai shvati da je to svetlo Mars, njeno sledeće odredište. Kontrapunkt beše savršen. Za svih dvadeset šest godina svog života (sa izuzetkom četiri godine koje je provela na univerzitetu Čiang Mai) ovaj grad Lampan bio je njen dom. U roku od šest nedelja naći će se na palubi divovskog svemirskog broda koji će je odneti do njenih životnih prostora u sledećih pet godina, u svemirsku koloniju na crvenoj planeti.
<BR>&nbsp;&nbsp;&nbsp;&nbsp;&nbsp;Nai sede u lotosov položaj u uglu dvorišta i upilji se u to svetlo na nebu. Kakvo uklapanje, pomisli ona, da me Mars ovog jutra posmatra. Započela je ritmičko disanje koje je bilo uvod u njenu jutarnju meditaciju. Ali dok se pripremala za mir i spokoj koji su je obično pripravljali za predstojeći dan, Nai u sebi prepoznade mnoga moćna i nerazrešena osećanja.
<BR>&nbsp;&nbsp;&nbsp;&nbsp;&nbsp;Najpre moram da promislim, reče u sebi Nai, odlučujući da privremeno odloži početak meditacije, o ovom mom poslednjem danu kod kuće. Moram da sklopim mir sa događajima koji su potpuno promenili moj život.
<BR>
<BR>&nbsp;&nbsp;&nbsp;&nbsp;&nbsp;Jedanaest meseci ranije Nai Buatong sedela je na istovetnom mestu, sa svojim lekcijama francuskog i engleskog u kockama uredno spakovanim u putnoj torbi. Nameravala je da pripremi gradivo za nastupajuću školsku godinu, uverena da će biti zanimljivija i energičnija kao učitelj jezika u srednjoj školi.
<BR>&nbsp;&nbsp;&nbsp;&nbsp;&nbsp;Pre nego što je započela da razrađuje plan predavanja tog sudbonosnog dana prethodne godine, Nai je pročitala dnevne novine iz Čiang Maia. Umetnuvši kocku u čitač, brzo je preletala pogledom preko stranica, čitajući jedva nešto više od naslova. Na poslednjoj stranici jedno obaveštenje, napisano na engleskom, privuklo joj je pažnju.
<BR>
<BR>&nbsp;&nbsp;&nbsp;&nbsp;&nbsp;DOKTORI, BOLNIČARKE, NASTAVNICI, RATARI!
<BR>&nbsp;&nbsp;&nbsp;&nbsp;&nbsp;Da li ste pustolovnog duha, da li govorite više jezika, da li ste zdravi?
<BR>&nbsp;&nbsp;&nbsp;&nbsp;&nbsp;Medjunarodna svemirska agencija (MSA) priprema veliku ekspediciju za rekolonizaciju Marsa. Izuzetni pojedinci navedenih zanimanja traže se za petogodišnji angažman u koloniji. Razgovori sa kandidatima održaće se u Čiang Maiu, 23. avgusta 2244. Plata i povlastice izvanredni. Molbe se mogu podneti preko Tai Telepošte, na broj 462-62-4930.
<BR>
<BR>&nbsp;&nbsp;&nbsp;&nbsp;&nbsp;Kada je podnela molbu MSA-i, Nai nije mislila da su joj izgledi naročito veliki. Bila je maltene uverena da neće proći prvo sito i da se stoga neće kvalifikovati za razgovor. Nai je bila zaista iznenađena kada je u svom elektronskom poštanskom sandučetu zatekla obaveštenje da je ipak odabrana za razgovor. U obaveštenju je, takođe, stajalo da bi ona, u skladu sa procedurom, trebalo da postavi eventualna pitanja lične prirode, i to najpre poštom, pre razgovora. MSA je naglasila da oni žele da razgovaraju samo sa onim kandidatima koji nameravaju da bez posebnih uslovao prihvate ponudu za rad i boravak u koloniji na Marsu ukoliko takve bude.
<BR>&nbsp;&nbsp;&nbsp;&nbsp;&nbsp;Nai je posredstvom telepošte poslala samo jedno pitanje. Da li bi značajan deo plate za vreme njenog rada na Marsu mogao da se uplaćuje na račun zemaljske banke? Dodala je još da je to bitan preduslov za njeno prihvatanje.
<BR>&nbsp;&nbsp;&nbsp;&nbsp;&nbsp;Posle deset dana stiglo je naredno obaveštenje. Bilo je vrlo sažeto. Da, stajalo je u toj poruci, deo njene zarade može se redovno slati u banku na Zemlji. Međutim, pisalo je dalje, Nai bi morala da bude potpuno određena u pogledu razdeobe tog novca - kakvu god odluku kolonista donese o tome, ona se ne može menjati pošto napusti Zemlju.
<BR>&nbsp;&nbsp;&nbsp;&nbsp;&nbsp;Budući da su troškovi života u Lampanu bili niski, plata koju je MSA nudio za mesto učitelja jezika u koloniji na Marsu bila je bezmalo dvostruko veća od svote neophodne za podmirivanje troškova života njene celokupne porodice. Mlada žena bila je opterećena bremenom odgovornosti. Ona je jedina zarađivala u petočlanoj porodici koju su sačinjavali njen otac invalid, majka i dve mlađe sestre.
<BR>&nbsp;&nbsp;&nbsp;&nbsp;&nbsp;Detinjstvo joj je bilo tegobno, ali njena porodica je uspela da preživljava tek nešto iznad granice siromaštva. Za vreme Naine poslednje godine na univerzitetu, međutim, snašla ih je nesreća. Prvo joj je otac doživeo moždani udar. Zatim je majka, koja nije imala nikakvog smisla za biznis, zanemarila savete porodice i prijatelje i pokušala samostalno da održi malu prodavnicu rukotvorina. U roku od godinu dana porodica je izgubila sve i Nai je bila primorana ne samo da upotrebi svoju ličnu ušteđevinu ne bi li obezbedila hranu i odeću za svoju porodicu, već i da napusti san o prevodilačkom poslu u velikoj izdavačkoj kući u Bangkoku.
<BR>&nbsp;&nbsp;&nbsp;&nbsp;&nbsp;Nai je predavala u školi tokom nedelje i radila kao turistički vodič preko vikenda. U subotu pre razgovora kod MSA Nai je vodila jednu grupu u Čiang Mai, trideset kilometara od svoje kuće. U njenoj grupi bilo je više Japanaca, među kojima se nalazio i jedan zgodan, pametan, mlad čovek u svojim ranim tridesetim godinama, koji je govorio engleski praktično bez akcenta. Ime mu je bilo Kendži Vatanabe. Veoma pažljivo je pratio sve što bi Nai rekla, postavljajući uvek inteligentna pitanja, i pri tom bio veoma ljubazan.
<BR>&nbsp;&nbsp;&nbsp;&nbsp;&nbsp;Pri kraju obilaska svetih budističkih mesta u području Čiang Maia grupa se povezla kablovskim kolima do planine Doi Sutep da poseti čuveni budistički hram na njenom vrhu. Većina turista bila je iscrpljena od celodnevne šetnje, ali ne i Kendži Vatanabe. Čovek je najpre navaljivao da se popnu dugačkim zmajevim stepeništem, poput budističkih hodočasnika, umesto da koriste žičaru od kablovskih kola do vrha. Zatim je postavljao pitanje za pitanjem dok je Tai objašnjavala divnu priču o osnivanju hrama. Konačno, kada su se spustili i Nai sela sama da popije čaj u prelepom restoranu u podnožju planine, Kendži se odvojio od ostalih turista u prodavnici suvenira i prišao njenom stolu.
<BR>&nbsp;&nbsp;&nbsp;&nbsp;&nbsp;"Kaw tode krap", reče on na izvrsnom tajlandskom, iznenadivši gospođicu Buatong, "mogu li da sednem? Imao bih još nekoliko pitanja."
<BR>&nbsp;&nbsp;&nbsp;&nbsp;&nbsp;"Khun pode pasa thai dai mai ka?" upita Nai još u šoku.
<BR>&nbsp;&nbsp;&nbsp;&nbsp;&nbsp;"Pohm kao jai pasa thai dai nitnoi", odgovori on, dajući joj do znanja da malo zna tajlandski jezik. "A vi? Anata wa nihon go hanashimasu ka?"
<BR>&nbsp;&nbsp;&nbsp;&nbsp;&nbsp;Nai odmahnu glavom. "Nihon go hanashimasen", osmehnu se ona. "Samo engleski, francuski i tai. Iako ponekad mogu da razumem običan japanski ako se govori voma polako."
<BR>&nbsp;&nbsp;&nbsp;&nbsp;&nbsp;"Bio sam očaran", reče Kendži na engleskom, pošto je seo prekoputa Nai, "muralima koji prikazuju osnivanje hrama na Doi Sutepu. Divno je to predanje - mešavina istorije i misticizma - ali kao istoričara zanimaju me dve stvari. Prvo, nije li taj časni kaluđer sa Sri Lanke znao, iz nekih religijskih izvora izvan kraljevstva Lane, da se u obližnjoj napuštenoj pagodi nalazi budistička relikvija? Čini mi se neverovatno da bi inače izlagao svoj ugled velikom riziku. I, drugo, deluje mi previše savršeno, suviše kao da život oponaša umetnost, da se taj beli slon koji je nosio relikviju slučajno popeo na Doi Sutep, a onda iščeznuo baš kada je dosegao vrh. Postoje li neki nebudistički izvori iz petnaestog veka koji podupiru tu priču?"
<BR>&nbsp;&nbsp;&nbsp;&nbsp;&nbsp;Nai je netremično posmatrala znatiželjnog gospodina Vatanabea nekoliko sekundi pre nego što je odgovorila.
<BR>&nbsp;&nbsp;&nbsp;&nbsp;&nbsp;"Gospodine", reče ona sa blagim osmehom, "u ove dve godine koliko vodim grupe po budističkim znamenitostima u ovom području niko mi nikad nije postavio nijedno od tih pitanja. Ja sama, dabome, ne znam odgovor na njih, ali ako ste zainteresovani, mogu vam dati ime profesora na univerzitetu u Čiang Maiu koji je izuzetno dobro upoznat sa budističkom istorijom kraljevstva Lan-na. On je stručnjak za čitavo to razdoblje, počev od kralja Mengraia...
<BR>&nbsp;&nbsp;&nbsp;&nbsp;&nbsp;Njihov razgovor prekinulo je obaveštenje da su kablovska kola spremna da prevezu putnike natrag u grad. Nai ustade sa sedišta, izvinjavajući se. Kendži se pridruži ostatku grupe. Dok ga je Nai posmatrala iz daljine, intenzitet njegovih očiju urezivao joj se u sećanje. Bile su neverovatne, razmišljala je. Nikada nisam videla tako jasne oči i tako pune radoznalosti.
<BR>&nbsp;&nbsp;&nbsp;&nbsp;&nbsp;Videla je te oči ponovo sledećeg ponedeljka ujutro kada je otišla u hotel Dusit Tani u Čiang Maiu na zakazani razgovor. Bila je zgranuta kada je ugledala Kendžija koji je sedeo iza stola sa službenim amblemom MSA na košulji. Nai je bila potpuno pometena. "Nisam video vaša dokumenta pre subote, inače bih išao sa drugom turističkom grupom."
<BR>&nbsp;&nbsp;&nbsp;&nbsp;&nbsp;Na kraju je razgovor prošao glatko. Kendži je bio pun hvale kako za njene izuzetne univerzitetske ocene, tako i za njen dobrovoljni rad u sirotištima u Lampanu i Čanga Maiu. Nai je pošteno priznala da nije uvek osećala "neodoljivu želju" za putovanjem po svemiru, ali budući da je u osnovi bila "pustolov po prirodi" i da bi joj taj položaj u MSA omogućio da se pobrine za izdržavanje porodice, priložila je molbu za posao na Marsu.
<BR>&nbsp;&nbsp;&nbsp;&nbsp;&nbsp;Pri kraju razgovora nastao je prekid. "Je li to sve?" upita Nai ljupko, ustajući sa stolice.
<BR>&nbsp;&nbsp;&nbsp;&nbsp;&nbsp;"Još jednu stvar, molim vas", reče Kendži Vatanabe, odjednom nekako nezgrapno. "Ovaj... da li dobro tumačite snove."
<BR>&nbsp;&nbsp;&nbsp;&nbsp;&nbsp;Nai se nasmeši i ponovo sede. "Da čujemo", reče ona.
<BR>&nbsp;&nbsp;&nbsp;&nbsp;&nbsp;Kendži duboko udahnu. "U subotu uveče sanjao sam da sam u džungli, negde u podnožju Doi Sutepa. Znam da sam bio tamo zato što sam mogao da vidim zlatni čedim na vrhu svog snovidnog polja. Jurio sam između drveća, pokušavajući da pronađem put, kada sam se suočio sa ogromnim pitonom koji je sedeo na širokoj grani pored moje glave.
<BR>&nbsp;&nbsp;&nbsp;&nbsp;&nbsp;'Gde si se uputio', upita me piton.
<BR>&nbsp;&nbsp;&nbsp;&nbsp;&nbsp;'Tražim svoju devojku', odgovorih.
<BR>&nbsp;&nbsp;&nbsp;&nbsp;&nbsp;'Ona je na vrhu ove planine', reče piton.
<BR>&nbsp;&nbsp;&nbsp;&nbsp;&nbsp;Istrčao sam iz džungle na sunčevu svetlost i pogledao prema vrhu Doi Sutepa. Tamo je stajala Keiko, ljubav iz mojih dečačkih dana, i mahala mi. Okrenuo sam se i potražio pogledom pitona.
<BR>&nbsp;&nbsp;&nbsp;&nbsp;&nbsp;'Pogledaj ponovo', reče on.
<BR>&nbsp;&nbsp;&nbsp;&nbsp;&nbsp;Kada sam drugi put pogledao prema vrhu planine, lice one žene se promenilo. To više nije bila Keiko - to ste bili vi koji ste mi mahali sa vrha Doi Sutepa".
<BR>&nbsp;&nbsp;&nbsp;&nbsp;&nbsp;Kendži je ćutao nekoliko sekundi. "Nikada nisam imao tako neobičan ili živ san. Pomislio sam da biste vi možda..."
<BR>&nbsp;&nbsp;&nbsp;&nbsp;&nbsp;Dok je Kendži kazivao svoju priču, Nai je stezalo nešto u guši. Znala je kako će izgledati završnica - da će ona, Nai Buatong, biti žena koja maše sa vrha planine - pre nego što je on završio pripovedanje. Nai se naže napred u stolici. "Gospodine Vatanabe", reče ona polako. "Nadam se da vas ovo što ću sada reći neće uvrediti ni na koji način..."
<BR>&nbsp;&nbsp;&nbsp;&nbsp;&nbsp;Nai je pričekala nekoliko sekundi. "Imamo jednu čuvenu tajlandsku poslovicu", reče ona najzad, izbegavajući njegov pogled, "koja glasi da ste, kada vam se zmija obrati u snu, pronašli muškarca ili ženu sa kojim (ili kojom) ćete se venčati."
<BR>
<BR>&nbsp;&nbsp;&nbsp;&nbsp;&nbsp;Posle šest nedelja primila sam obaveštenje, prisetila se Nai. I dalje je sedela u dvorištu pored hrama kraljice Čamatevi u Lampanu. Paket materijala iz MSA stigao je posle tri dana. Zajedno sa cvećem od Kendžija.
<BR>&nbsp;&nbsp;&nbsp;&nbsp;&nbsp;Kendži se lično pojavio u Lampanu narednog vikenda. "Oprostite što nisam nazvao ili se najavio na drugi način", izvinio se, "ali naprosto nije imalo smisla da insistiram na našem odnosu dok ne budem siguran da i vi idete na Mars."
<BR>&nbsp;&nbsp;&nbsp;&nbsp;&nbsp;Zaprosio ju je u nedelju po podne i Nai je brzo pristala. Venčali su se u Kjotu tri meseca kasnije. Vatanabesi su galantno platili put za Naine dve sestre i još tri tajlandske prijateljice do Japana kako bi prisustvovale venčanju. Njena majka, na žalost, nije mogla da pođe jer nije imao ko drugi da se brine o Nainom ocu.
<BR>
<BR>&nbsp;&nbsp;&nbsp;&nbsp;&nbsp;Pošto je brižljivo razmotrila nedavne promene u svom životu, Nai je konačno bila spremna da započne sa meditiranjem. Trideset minuta kasnije bila je sasvim vedra, srećna i puna očekivanja u pogledu nepoznatog života koji joj je predstojao. Sunce se u međuvremenu diglo i sada je bilo i drugih ljudi oko hrama. Lagano je obišla hram, trudeći se da uživa u poslednjim trenucima u svom zavičajnom selu.
<BR>&nbsp;&nbsp;&nbsp;&nbsp;&nbsp;Unutar glavnog viharna, pošto je ponudila i zapalila mirisni štapić pred oltarom, Nai je pažljivo osmotrila ploče sa slikama na zidovima koje su kazivale životnu priču o kraljici Čamatevi, njenoj jedinoj junakinji još od ranog detinjstva. U sedamnaestom veku mnoga plemena u području Lampana imala su različite kulture i često se nalazila u međusobnim ratovima. Sve što su imali zajedničko u toj epohi bilo je jedno predanje, jedan mit koji je govorio da će mlada kraljica doći sa juga, "na leđima ogromnih slonova" i ujediniti raznolika plemena u kraljevstvo Haripunčai.
<BR>&nbsp;&nbsp;&nbsp;&nbsp;&nbsp;Čamatevi je imala samo dvadeset tri godine kada ju je jedan stari vrač predstavio nekim izaslanicima sa severa kao buduću kraljicu Haripunčaia. Ona je bila mlada i prelepa princeza Mona, kmerskog naroda koji će kasnije sagraditi Angkor Vat. Čamatevi je, takođe, bila izuzetno inteligentna, rečju retka žena svoje ere i veoma omiljena na kraljevskom dvoru.
<BR>&nbsp;&nbsp;&nbsp;&nbsp;&nbsp;Moni su otuda bili zaprepašćeni kada je ona objavila da napušta život dokolice i obilja i kreće na sever, na mukotrpno šestomesečno putovanje preko sedam stotina kilometara planina, džungli i močvara. Kada je Čamatevi sa svojom svitom "na leđima ogromnih slonova" stigla u zelenu dolinu u kojoj leži Lampan, njeni budući podanici smesta su se manuli svojih lokalnih ratova i postavili lepu mladu kraljicu na tron. Vladala je pedeset godina u mudrosti i pravdi, podižući svoje kraljevstvo iz poptunog mraka u razdoblje društvenog napretka i procvata umetnosti.
<BR>&nbsp;&nbsp;&nbsp;&nbsp;&nbsp;Kada joj je bilo sedamdeset godina, Čamatevi je napustila presto, razdelivši svoje kraljevstvo na dva dela, s tim što je svakim delom vladao po jedan od njenih blizanaca. Kraljica je potom obznanila da će ostatak života posvetiti Bogu. Ušla je u budistički manastir i lišila se svega što je posedovala. Živela je jednostavnim, pobožnim životom u manastiru sve do svoje smrti u 99. godini. Tada se okončalo i zlatno doba Haripunčaia.
<BR>&nbsp;&nbsp;&nbsp;&nbsp;&nbsp;Na poslednjoj ploči u hramu prikazano je kako jednu asketsku i smežuranu ženu veličanstvena kočija odnosi u nirvanu. Jedna mlađa kraljica Čamatevi, koja zrači lepotom pored svog Bude, sedi iznad kočija u divoti nebesa. Nai Buatong Vatanabe, budući žitelj Marsa, klekla je u lampanškom hramu u Tajlandu i ponudila nemu molitvu duhu svoje junakinje iz daleke prošlosti.
<BR>&nbsp;&nbsp;&nbsp;&nbsp;&nbsp;Draga Čamatevi, reče ona. Pazila si me ovih dvadeset šest godina. Sada se spremam da krenem na jedno nepoznato mesto, baš kao što si i ti učinila kada si došla na sever da otkriješ Haripunčai. Vodi me svojom mudrošću i pronicljivošću sada kada krećem u taj novi i divan svet.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
