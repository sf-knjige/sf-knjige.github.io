<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;"Gospođo Vejkfild."
<BR>&nbsp;&nbsp;&nbsp;&nbsp;&nbsp;Glas kao da je dopirao iz daljine, velike daljine. Blago se prokrijumčario u njenu svest, ali je nije sasvim probudio.
<BR>&nbsp;&nbsp;&nbsp;&nbsp;&nbsp;"Gospođo Vejkfild."
<BR>&nbsp;&nbsp;&nbsp;&nbsp;&nbsp;Ovog puta bio je glasniji. Nikol pokuša da se seti gde se nalazi pre no što je otvorila oči. Pomerila je telo, a ona pena se smesta pokrenu i premesti kako bi joj obezbedila maksimalnu udobnost. Pamćenje joj je sporo počelo da šalje signale ostalom delu mozga. Novi Eden. U Rami. Nazad u Sunčev sistem, prisećala se. Je li ovo samo san?
<BR>&nbsp;&nbsp;&nbsp;&nbsp;&nbsp;Ona konačno otvori oči. Nekoliko sekundi imala je problema da izoštri pogled. Posle izvesnog vremena prilika koja se nadvijala nad nju poprimi jasne obrise. Bila je to njena majka, odevena u bolničarsku uniformu!
<BR>&nbsp;&nbsp;&nbsp;&nbsp;&nbsp;"Gospođo Vejkfild", reče taj glas. "Vreme je da se probudite i pripremite za sastanak."
<BR>&nbsp;&nbsp;&nbsp;&nbsp;&nbsp;Za trenutak Nikol se nalazila u šoku. Gde je to bila? Šta njena majka radi ovde? A onda se setila. Roboti, pomisli. Majka je jedna od pet vrsti čovekolikih robota. Robot Anavi Tiaso je specijalista za zdravlje i telesnu kondiciju.
<BR>&nbsp;&nbsp;&nbsp;&nbsp;&nbsp;Robotska ruka pomogla je Nikol da se pridigne i sedne na svoj ležaj. Soba se nije promenila tokom dugog vremena koje je prespavala. "Gde smo mi?" upita Nikol dok se pripremala da siđe sa ležaja.
<BR>&nbsp;&nbsp;&nbsp;&nbsp;&nbsp;"Dovršili smo glavni profil usporavanja i ušli u vaš Sunčev sistem", odgovori kao katran crna Anavi Tiaso. "Ulazak na orbitu Marsa predviđen je za šest meseci."
<BR>&nbsp;&nbsp;&nbsp;&nbsp;&nbsp;Reklo bi se da su joj mišići izgledali normalno. Pre nego što je napustila Čvorište, Orao joj je rekao da odeljci za spavanje sadrže naročite elektronske komponente koje ne samo da će joj redovno vežbati mišiće i ostale biološke sisteme da bi preudupredile atrofiju, već će takođe nadzirati zdravlje svih vitalnih organa. Nikol siđe niz stepenice. Kada se spustila na pod, proteže se.
<BR>&nbsp;&nbsp;&nbsp;&nbsp;&nbsp;"Kako se osećate?" upita je robot. Bila je to Anavi Tiaso 017. Njen broj se jasno isticao na desnom ramenu uniforme.
<BR>&nbsp;&nbsp;&nbsp;&nbsp;&nbsp;"Nije loše", odgovori Nikol. "Nije loše", ponovila je dok je pogledom ispitivala robota. Ričard i ona videli su sve prototipove pre nego što su otišli iz Čvorišta, ali samo je Benita Garsija bila u "radnom stanju" tokom one dve nedelje pre nego što su otišli na spavanje. Svi ostali roboti iz Novog Edena napravljeni su i testirani za vreme dugog puta. Stvarno izgleda baš kao majka, razmišljala je Nikol, diveći se tvorevini nepoznatog ramanskog umetnika. Uneli su sve izmene u prototip koje sam tražila.
<BR>&nbsp;&nbsp;&nbsp;&nbsp;&nbsp;Iz daljine je začula korake koji su im se približavali. Nikol se okrenu. Prilazila im je druga Anavi Tiaso, takođe odevena u belu uniformu bolničarke. "Broj 009 je isto tako opunomoćena da pomogne u postupku inicijalizacije", reče robot Tiaso koja je stajala pored nje.
<BR>&nbsp;&nbsp;&nbsp;&nbsp;&nbsp;"Ko ju je opunomoćio?" upita Nikol, upinjući se da se seti razgovora sa Orlom o postupku buđenja.
<BR>&nbsp;&nbsp;&nbsp;&nbsp;&nbsp;"Programirani plan misije", odgovori 017. "Kada svi vi ljudi budete probuđeni i bodri, preuzimaćemo sva uputstva od vas."
<BR>&nbsp;&nbsp;&nbsp;&nbsp;&nbsp;Ričard se mnogo brže probudio, ali je prilično trapavo silazio niz kratke lestve. Bilo je neophodno da ga dve Tiaso pridrže da ne padne. Po izrazu lica moglo mu se razabrati koliko je radostan što vidi svoju ženu. Posle dugotrajnog zagrljaja i poljupca, promatrao je Nikol nekoliko sekundi. "Ne izgledaš ništa lošije od goreg", reče on u šali. "Sede u tvojoj kosi su se raširile, ali ima još zdravih ostrva crnog u izolovanim tačkama."
<BR>&nbsp;&nbsp;&nbsp;&nbsp;&nbsp;Nikol se nasmeši. Bilo je sjajno ponovo razgovarati sa Ričardom.
<BR>&nbsp;&nbsp;&nbsp;&nbsp;&nbsp;"Uz put", upita on trenutak kasnije, "koliko dugo smo proveli u ovim ludim kovčezima?"
<BR>&nbsp;&nbsp;&nbsp;&nbsp;&nbsp;Nikol sleže ramenima. "Ne znam", odgovori ona. "Još nisam pitala. Prva stvar koju sam uradila bila je da tebe probudim."
<BR>&nbsp;&nbsp;&nbsp;&nbsp;&nbsp;Ričard se okrete prema dva robota Tiaso. "Da li vi vrle dame znate koliko je prošlo otkako smo napustili Čvorište?"
<BR>&nbsp;&nbsp;&nbsp;&nbsp;&nbsp;"Spavali ste devetnaest godina putničkog vremena", odgovori Tiaso 009.
<BR>&nbsp;&nbsp;&nbsp;&nbsp;&nbsp;"Šta znači to putničko vreme?" upita Nikol.
<BR>&nbsp;&nbsp;&nbsp;&nbsp;&nbsp;Ričard se osmehnu. "To je relativistički izraz, draga. Vreme ništa ne znači ako nemaš referencijalni okvir. Unutar Rame prošlo je devetnaest godina, ali te godine odnose se samo..."
<BR>&nbsp;&nbsp;&nbsp;&nbsp;&nbsp;"Nemoj da se trudiš", prekide ga Nikol. "Nisam prespavala sve ovo vreme da bih se probudila zarad predavanja o relativnosti. Možeš to da mi objasniš i kasnije, za večerom. U međuvremenu, imamo važnija posla. Kojim redosledom treba da budimo decu?"
<BR>&nbsp;&nbsp;&nbsp;&nbsp;&nbsp;"Imam jedan drugi predlog", odgovor Ričard posle nekoliko trenutaka oklevanja. "Znam da žudiš da vidiš decu. Ja takođe žudim za tim. Ali zašto da ih ne pustimo da otspavaju još malo? To im sigurno neće nauditi... A ti i ja imamo toliko toga da razmotrimo. Možemo da započenemo pripreme za sastanak, da smislimo šta ćemo da učinimo u pogledu obrazovanja dece, možda čak i da odvojimo trenutak-dva da se ponovo bolje upoznamo..."
<BR>&nbsp;&nbsp;&nbsp;&nbsp;&nbsp;Nikola je uistinu bila nestrpljiva da porazgovara sa decom, ali je logički deo njene svesti shvatao da ima smisla u Ričardovom predlogu. Porodica je razvila tek rudimentaran plan o tome šta će se raditi kada se svi probude, prevashodno zbog toga što je u igri bilo previše neizvesnosti koje su onemogaćavale određivanje tačnih uslova u kojima će se deca probuditi...
<BR>&nbsp;&nbsp;&nbsp;&nbsp;&nbsp;"U redu", reče Nikol posle dužeg razmišljanja. "sve dok sigurno znam da su svi kako treba..." Pogled joj je skrenuo prema prvoj Tiaso.
<BR>&nbsp;&nbsp;&nbsp;&nbsp;&nbsp;"Svi monitorski podaci govore da je svako od vaše dece preživelo razdoblje spavanja bez ikakvih značajnih nepravilnosti", reče biot.
<BR>&nbsp;&nbsp;&nbsp;&nbsp;&nbsp;Nikol se okrenu prema Ričardu i pažljivo se zagleda u njegovo lice. Malo je ostario, ali ne onoliko koliko je ona očekivala.
<BR>&nbsp;&nbsp;&nbsp;&nbsp;&nbsp;"Gde ti je brada?" bubnu ona iznenada, shvativši da mu je lice, začudo, sveže obrijano.
<BR>&nbsp;&nbsp;&nbsp;&nbsp;&nbsp;"Obrijale smo muškarce jutros dok su spavali", odgovori Tiaso 009. "Takođe smo ih potšišale i okupale - u skladu sa programiranim planom misije."
<BR>&nbsp;&nbsp;&nbsp;&nbsp;&nbsp;Muškarce? prođe Nikol kroz glavu. Za trenutak je osetila zbunjenost. Naravno, reče ona sebi. Bendži i Patrik su sada muškarci!
<BR>&nbsp;&nbsp;&nbsp;&nbsp;&nbsp;Uzela je Ričarda pod ruku i njih dvoje se brzim koracima uputiše prema Patrikovom ležaju. Lik koji je videla kroz prozorče beše neprepoznatljiv. Njen mali Patrik nije više bio dečak. Njegove crte su se znatno izdužile, a zaobljena fizionomija iščezla. Nikol je ćutke promatrala svog sina više od jednog minuta.
<BR>&nbsp;&nbsp;&nbsp;&nbsp;&nbsp;"Njegov ekvivalentni uzrast iznosi šesnaest ili sedamnaest godina", reče Tiaso 017, reagujući na Nikolin upitan pogled. "Gospodin Bendžamin O'Tul ostaje godinu i po stariji. Naravno, ovi uzasti su samo približni. Kao što vam je Orao objasnio pre vašeg odlaska iz Čvorišta, bili smo u stanju da unekoliko usporimo dejstvo ključnih enzima starenja kod svakog od vas - ali ne po istoj stopi kod svakog. Kada kažemo da je gospodin Patrik O'Tul sada star šesnaest ili sedamnaest godina, imamo u vidu pre svega njegov lični, unutrašnji biološki časovnik. Navedeni uzrast je neka vrsta preseka njegovog rasta, zrelosti i podsistema procesa starenja."
<BR>&nbsp;&nbsp;&nbsp;&nbsp;&nbsp;Nikol i Ričard su zastajali kod svakog ležaja i po nekoliko minuta promatrali svoju uspavanu decu. Nikol je više puta zavrtela glavom u neverici. "Gde su iščezle one moje bebice?" rekla je pošto je uvidela da je čak i malecka Eli izrasla u tinejdžerku tokom dugog putovanja.
<BR>&nbsp;&nbsp;&nbsp;&nbsp;&nbsp;"Znali smo da će se to dogoditi", primeti Ričard neosetljivim glasom, nimalo ne pomažući majci u Nikol da se izbori sa osećanjem gubitka koje je proživljavala.
<BR>&nbsp;&nbsp;&nbsp;&nbsp;&nbsp;"Jedno je znati to", reče Nikol. "Ali videti i iskusiti to, druga je stvar. Ovo nije slučaj tipične majke koja iznenada shvata da su joj dečaci i devojčice odrasli. Ono što se desilo našoj deci istinski je potresno. Njihov mentalni i društveni razvoj prekinut je za razdoblje jednako vremenu od deset ili dvanaest godina. Sada ćemo imati malu decu koja se kreću u telima odraslih ljudi. Kako možemo da ih pripremimo za susret sa drugim ljudima u roku od samo šest meseci?"
<BR>&nbsp;&nbsp;&nbsp;&nbsp;&nbsp;Nikol je bila obeshrabrena. Da li jedan njen deo nije verovao Orlu kada je ovaj opisao šta će se dogoditi sa njenom porodicom? Možda. Bio je to još jedan neverovatan događaj u životu koji se odavno nalazio izvan moći poimanja. Ali kao njihova majka, pomisli Nikol, imam toliko toga da uradim, a gotovo da uopšte nemam vremena. Zbog čega se nisam pripremila za sve ovo pre nego što smo krenuli iz Čvorišta?
<BR>&nbsp;&nbsp;&nbsp;&nbsp;&nbsp;I dok se Nikol borila sa snažnim nabojem osećanja izazvanim prizorom svoje naglo izrasle dece, Ričard je ćaskao sa dve Tiaso. One su lako odgovarale na sva njegova pitanja. Bio je pod jakim utiskom njihovih sposobnosti, kako fizičkih tako i mentalnih. "Da li svi vi imate takvo bogatstvo uskladišteno u memorijama?" zapitao je robote usred razgovora.
<BR>&nbsp;&nbsp;&nbsp;&nbsp;&nbsp;"Samo mi iz serije Tiaso raspolažemo podrobnim podacima o zdravstvenoj istoriji vaše porodice", odgovori 009. "Međutim, svi čovekoliki bioti imaju pristup širokom rasponu osnovnih podataka. Jedan deo tog znanja biće uklonjen posle prvog kontakta sa drugim ljudima. U tom času memorijska sredstva svih tipova biota biće delimično očišćena. Bilo koji događaj ili delić podataka koji pripada Orlu, Čvorištu, ili bilo kojoj situaciji koja se zbila pre nego što ste se vi probudili neće se zadržati u našoj bazi podataka pošto dođe do sastanka sa ostalim ljudskim bićima. Iz tog ranijeg razdoblja ostaće nam samo informacije o vašem ličnom zdravlju - a ti podaci biće uskladišteni u biotima iz serije Tiaso."
<BR>&nbsp;&nbsp;&nbsp;&nbsp;&nbsp;Nikol je upravo razmišljala o Čvorištu kada je robot izneo poslednju tvrdnju. "Jeste li još u kontaktu sa Orlom?" upita ona nenadano.
<BR>&nbsp;&nbsp;&nbsp;&nbsp;&nbsp;"Ne", odgovori ovog puta Tiaso 017. "Moglo bi se pretpostaviti da Orao ili makar neki predstavnik inteligencije Čvorišta povremeno nadzire našu misiju, ali kada Rama jednom napusti Hangar, obično prestaje svako komuniciranje. Vi, mi, Rama - mi smo samostalni sve dok se ne ispune ciljevi misije.
<BR>
<BR>&nbsp;&nbsp;&nbsp;&nbsp;&nbsp;Keti je stajala ispred velikog ogledala i proučavala svoje nago telo. Čak i posle mesec dana ono joj je bilo sasvim novo. Volela je da se pipa. Posebno joj se dopadalo da prelazi prstima preko grudi i posmatra kako joj bradavice bubre kao odgovor na podsticanje. Keti je još više volela da se ovako igra noću kada je ležala sama ispod čaršava. Onda je mogla svuda da se trlja sve dok joj talasi žmaraca ne bi preplavili telo, a ona poželela da zaplače od zadovoljstva.
<BR>&nbsp;&nbsp;&nbsp;&nbsp;&nbsp;Majka joj je objasnila taj fenomen, ali je izgledalo da joj ne prija kada je Keti pokrenula razgovor o tome drugi i treći put. "Masturbacija je veoma privatna stvar, dušo", rekla je Nikol tihim glasom jedne večeri pre obeda, "i o njoj se obično raspravlja, ukoliko se to uopšte čini, sa najprisnijim prijateljima."
<BR>&nbsp;&nbsp;&nbsp;&nbsp;&nbsp;Od Eli nije bilo vajde. Keti nikada nije primetila da njena sestra ispituje sebe; baš nijednom. Ona verovatno to i ne radi, pomisli Keti. A zasigurno ne želi da razgovara o tome.
<BR>&nbsp;&nbsp;&nbsp;&nbsp;&nbsp;"Jesi li završila tuširanje?" Keti je začula Elin glas iz susedne sobe. Svaka devojka je imala svoju sobu, ali su delile kupatilo.
<BR>&nbsp;&nbsp;&nbsp;&nbsp;&nbsp;"Jesam", povika Keti.
<BR>&nbsp;&nbsp;&nbsp;&nbsp;&nbsp;Eli uđe u kupatilo, delimično obavijena peškirom, i baci brz pogled na svoju sestru koja je potpuno gola stajala pred ogledalom. Mlađa devojka zausti da kaže nešto, ali onda promeni odluku i, odbacivši peškir, bodro uđe pod tuš.
<BR>&nbsp;&nbsp;&nbsp;&nbsp;&nbsp;Keti je posmatrala Eli kroz providna vrata. Najpre je odmerila Elino telo, a zatim pogledala sebe u ogledalu upoređujući svaku anatomsku crtu. Keti se više dopadalo sopstveno lice i boja kože - ona je bila daleko najbeloputiji član porodice, ne računajući oca - ali Eli je imala lepši stas.
<BR>
<BR>&nbsp;&nbsp;&nbsp;&nbsp;&nbsp;"Zbog čega imam tako dečačku figuru?" upita Keti Nikol jedne večeri pre dve nedelje pošto je završila čitanje kocke podataka koja je sadržavala neke veoma staromodne časopise.
<BR>&nbsp;&nbsp;&nbsp;&nbsp;&nbsp;"Ne mogu tačno da ti objasnim", odgovori Nikol, podigavši pogled sa onoga što je čitala. "Genetika je zadivljujuće složen predmet, mnogo složeniji nego što je Gregor Mendel prvobitno pomišljao."
<BR>&nbsp;&nbsp;&nbsp;&nbsp;&nbsp;Nikol se nasmeja samoj sebi, shvativši odmah da Keti ni u kom slučaju nije mogla da shvati ono što joj je upravo rekla. "Keti", produži ona u manje pedagoškom tonu, "svako dete jeste jedinstvena kombinacija osobina oba roditelja. Te osobine uskladištene su u molekulima zvanim geni. Postoje doslovce milijarde različitih načina na koje geni jednog para roditelja mogu da se izraze. Usled toga deca istih roditelja i nisu jednaka."
<BR>&nbsp;&nbsp;&nbsp;&nbsp;&nbsp;Keti nabra veđe. Očekivala je drugačiju vrstu odgovora. Nikol je u trenu shvatila. "Pored toga", dodade ona utešnim tonom, "tvoja figura uopšte se ne može nazvati dečačkom. 'Atletska' bi bila mnogo prikladnija reč."
<BR>&nbsp;&nbsp;&nbsp;&nbsp;&nbsp;"U svakom slučaju", primeti Keti, pokazujući na sestru koja je predano učila u uglu porodične sobe, "izvesno je da ne izgledam kao Eli. Njeno telo je stvarno privlačno - grudi su joj već veće i zaobljenije od mojih."
<BR>&nbsp;&nbsp;&nbsp;&nbsp;&nbsp;Nikol se spontano nasmeja. "Eli odista ima zgodnu figuru", reče ona. "Ali i tvoja je jednako dobra - samo što je drugačija." Nikol se posle ovih reči vratila čitanju, smatrajući da je razgovor okončan.
<BR>&nbsp;&nbsp;&nbsp;&nbsp;&nbsp;"U onim starim časopisima nisam zapazila mnogo žena sa mojom figurom", nastavi Keti posle kraćeg predaha. Držala je u ruci elektronsku beležnicu, ali Nikol više nije obraćala pažnju na nju. "Znaš, majko", reče joj tada kćer, "mislim da je Orao napravio neku vrstu greške u kontroli mog ležaja. Mislim da sam primila neke hormone koji su bili namenjeni Patriku ili Bendžiju."
<BR>&nbsp;&nbsp;&nbsp;&nbsp;&nbsp;"Keti, dušo", uzvrati Nikol, shvativši konačno da joj je kćer opsednuta svojim telom, "sasvim je sigurno da si postala ličnost u skladu sa programom koji su tvoji geni dobili začećem. Ti si divna, inteligentna, mlada žena. Bila bi srećnija ako bi provodila vreme u razmišljanju o svojim brojnim izvanrednim svojstvima umesto što pronalaziš nesavršenosti i žudiš da budeš neka druga osoba."
<BR>&nbsp;&nbsp;&nbsp;&nbsp;&nbsp;Otkako su se probudili, mnogi njihovi razgovori nosili su isti pečat. Keti se činilo da majka ne pokušava da je razume i da je sklona da joj drži predavanja i kritike. "U životu ima daleko važnijih stvari nego da se osećaš dobro", beše redovan refren koji je odzvanjao u Ketinim ušima. S druge strane, majčino hvaljenje Eli izgledalo joj je preterano. "Eli je tako dobar đak, iako je počela tako kasno. Eli je uvek spremna da pomogne i kada se to ne traži od nje, ili - što ne bi bila malo strpljivija sa Bendžijem, kao Eli?"
<BR>&nbsp;&nbsp;&nbsp;&nbsp;&nbsp;Najpre Simona, a sada Eli, reče Keti samoj sebi dok je ležala naga u krevetu kasno jedne noći. Prethodno su se ona i njena mlađa sestra posvađale, a majka je ukorila samo nju. Nikada nisam imala priliku sa majkom. Mi smo naprosto suviše različite. Najbolje bi bilo da prekinem pokušaje.
<BR>&nbsp;&nbsp;&nbsp;&nbsp;&nbsp;Prsti su joj lutali telom, podstičući želju, i Keti uzdahnu u očekivanju zadovoljstva. Barem, pomisli ona, ima nekih stvari u kojima mi majka nije potrebna.
<BR>
<BR>&nbsp;&nbsp;&nbsp;&nbsp;&nbsp;"Ričarde", reče Nikol jedne večeri u krevetu kada su se nalazili svega šest nedelja od Marsa.
<BR>&nbsp;&nbsp;&nbsp;&nbsp;&nbsp;"Mmmmm", promumla on. Već je gotovo bio zaspao.
<BR>&nbsp;&nbsp;&nbsp;&nbsp;&nbsp;"Zabrinuta sam za Keti", reče ona. "Zadovoljna sam kako ostala deca napreduju - posebno Bendži, Bog ga blagoslovio. Ali istinski sam zabrinuta za Keti.
<BR>&nbsp;&nbsp;&nbsp;&nbsp;&nbsp;"Šta te tačno muči?" upita Ričard pridižući se na lakat.
<BR>&nbsp;&nbsp;&nbsp;&nbsp;&nbsp;"Njeni stavovi, uglavnom. Keti je neverovatno egocentrična. Pored toga vrlo je plahovita i nestrpljiva sa ostalom decom, pa čak i s Patrikom koji je doslovce obožava. Stalno se prepire sa mnom, često kada su posredi potpune besmislice. I mislim da provodi previše vremena sama u svojoj sobi."
<BR>&nbsp;&nbsp;&nbsp;&nbsp;&nbsp;"Jednostavno joj je dosadno", odgovori Ričard. "Ne zaboravi, Nikol, ona je mlada žena u svojim ranim dvadesetim. Da je na Zemlji, izlazila bi sa momcima i sticala nezavisnost. Ovde zaista nema nikoga ko bi je za... A moraš da priznaš da se i mi ponekad prema njoj ophodimo kao da je dvanaestogodišnjakinja."
<BR>&nbsp;&nbsp;&nbsp;&nbsp;&nbsp;Nikol ne reče ništa. Ričard se naže i dotače joj ruku. "Oduvek smo znali da je Keti najnapetija od sve dece. Na žalost, ona puno liči na mene."
<BR>&nbsp;&nbsp;&nbsp;&nbsp;&nbsp;"Ali ti makar kanališeš svoju energiju u radu na vrednim projektima", reče Nikol. "Keti bi jednako mogla da bude destruktivna koliko i konstruktivna... Zaista, Ričarde, volela bih kada bi porazgovarao sa njom. Inače, bojim se da ćemo imati grdnih teškoća kada sretnemo druge ljude."
<BR>&nbsp;&nbsp;&nbsp;&nbsp;&nbsp;"Šta tražiš od mene da joj kažem?" odvrati Ričard posle kraćeg ćutanja. "Da život nije sazdan samo od uzbuđenja?... I zbog čega bi od nje tražio da se ne povlači u svoj izmaštani svet? Verovatno da je on zanimljiviji. Na nevolju, u sadašnjim okolnostima u Novom Edenu nema ničeg što bi moglo da zanima jednu mladu ženu.
<BR>&nbsp;&nbsp;&nbsp;&nbsp;&nbsp;"Nadala sam se da ćeš pokazati malo više razumevanja", uzvrati Nikol, pomalo povređena. "Potrebna mi je tvoja pomoć, Ričarde... a Keti ima bolji odnos sa tobom."
<BR>&nbsp;&nbsp;&nbsp;&nbsp;&nbsp;Ričard je ponovo zaćutao. "U redu", reče konačno nevoljnim tonom. Opružio se na leđa. "Povešću Keti na skijanje na vodi sutra - ona to voli - i zatražiću da barem bude obzirnija prema ostalim članovima porodice..."
<BR>
<BR>&nbsp;&nbsp;&nbsp;&nbsp;&nbsp;"Vrlo dobro. Odlično", reče Ričard, čitajući materijal iz Patrikove beležnice. Isključio je aparat i pogledao sina koji je pomalo nervozno sedeo na stolici preko puta oca. "Brzo si savladao algebru", nastavi Ričard. Nema sumnje, nadaren si za matematiku. Do časa kada budemo imali i druge ljude u Novom Edenu, bićeš bezmalo spreman za univerzitetske kurseve - barem u matematici i fizici."
<BR>&nbsp;&nbsp;&nbsp;&nbsp;&nbsp;"Ali Majka kaže da još zaostajem u engleskom", uzvrati Patrik. "Misli da su mi sastavi na nivou malog deteta."
<BR>&nbsp;&nbsp;&nbsp;&nbsp;&nbsp;Nikol je prisluškivala ovaj razgovor, te došeta iz kuhinje. "Patrik, dušo, Garsija 041 veli da pisanje ne uzimaš ozbiljno. Znam da ne možeš da naučiš sve preko noći, ali ja ne želim da se osećaš nelagodno kada sretnemo druge ljude."
<BR>&nbsp;&nbsp;&nbsp;&nbsp;&nbsp;"Ali više volim matematiku i nauku", usprotivi se Patrik. "Naš robot Ajnštajn kaže da bi mogao da me još bolje uputi u matematiku za tri ili četiri nedelje - kada ne bi bilo toliko drugih predmeta koji moraju da se bubaju."
<BR>&nbsp;&nbsp;&nbsp;&nbsp;&nbsp;Ulazna vrata iznenada se otvoriše i Keti i Eli uleteše unutra. Ketino lice bilo je ozareno i puno života. "Oprostite što kasnimo", reče ona, "ali imale smo veliki dan." Okrenula se prema Patriku. "Sama sam prevezla čamac preko Šekspirovog jezera. Ostavile smo Garsiju na obali."
<BR>&nbsp;&nbsp;&nbsp;&nbsp;&nbsp;Eli nije ni izbliza bila oduševljena kao njena sestra. U stvari, delovala je pomalo snuždeno. "Je li sve u redu, draga?" obrati joj se Nikol brižnim glasom, dok je Keti častila ostatak porodice pričama o njihovoj pustolovini na jezeru.
<BR>&nbsp;&nbsp;&nbsp;&nbsp;&nbsp;Eli klimnu, ali ne reče ništa.
<BR>&nbsp;&nbsp;&nbsp;&nbsp;&nbsp;"Najuzbudljivije od svega", uzbuđeno je pričala Keti, "bilo je presecanje naših vlastitih talasa pri punoj brzini. Bam-bam-bam - skakali smo od talasa do talasa. Povremeno mi se činilo da letimo."
<BR>&nbsp;&nbsp;&nbsp;&nbsp;&nbsp;"Ti čamci nisu igračke", primeti Nikol nekoliko trenutaka kasnije. Dala je znak svima da priđu stolu postavljenom za večeru. Bendži, koji je bio u kuhinji, štrpkajući salatu, poslednji sede za sto.
<BR>&nbsp;&nbsp;&nbsp;&nbsp;&nbsp;"Šta bi uradila da se čamac prevrnuo?" upita Nikol Keti kada su svi posedali.
<BR>&nbsp;&nbsp;&nbsp;&nbsp;&nbsp;"Garsije bi nas spasile", odgovori Keti kao iz topa. "Njih tri su nas posmatrale sa obale. Najposle, one i jesu tu zbog toga... Pored toga, nosile smo pojaseve za spasavanje, a ja ionako umem da plivam."
<BR>&nbsp;&nbsp;&nbsp;&nbsp;&nbsp;"Ali tvoja sestra ne ume", uzvrati Nikol brzo, sa prekorom u glasu. "A znaš vrlo dobro da bi bila užasnuta da se našla u jezeru."
<BR>&nbsp;&nbsp;&nbsp;&nbsp;&nbsp;Keti stade da se prepire, ali se Ričard umeša i promeni temu pre no što se sukob zaoštrio. Odista, u čitavoj porodici vladala je napetost. Rama je pre mesec dana ušao na orbitu oko Marsa, a još nije bilo nikakvog znaka da će kontingent sa Zemlje stići. Nikol je stalno zamišljala da će se njihov sastanak sa sunarodnicima-Zemljanima odigrati odmah po ulasku na Marsovu orbitu.
<BR>&nbsp;&nbsp;&nbsp;&nbsp;&nbsp;"Posle večere porodica je otišla u dvorište do Ričardove male opservatorije da gleda Mars. Opservatorija je imala pristup svim Raminim spoljašnjim senzorima (ali nijednom u unutrašnjosti izvan Novog Edena - Orao je bio krajnje nepopustljiv u tom pogledu za vreme rasprave o planu) i omogućavala je divotan teleskopski pogled na Crvenu planetu svakog marsovskog dana u određeno vreme. Bendži je posebno voleo ove opservatorijske seanse sa Ričardom. Ponosno je pokazivao vulkane u Tarzijskoj regiji, veliki kanjon zvan Valis Marineris i područje Krize gde je prvi svemirski brod "Viking" sleteo pre više od dvesta godina. Upravo se spremala prašinska oluja južno od stanice Mač, stožeru velike Marsovske kolonije koja je bila napuštena tokom grozničavih dana posle Velikog haosa. Ričard je procenio da bi prašina mogla da se raširi preko cele planete, budući da je baš sada bila sezona globalnih oluja.
<BR>&nbsp;&nbsp;&nbsp;&nbsp;&nbsp;"Šta će se dogoditi ako se Zemljani ne pojave?" zapita Keti za vreme jednog predaha u osmatranju Marsa. "I, majko, molim te da nam ovog puta daš neposredan odgovor. Najposle, mi više nismo deca."
<BR>&nbsp;&nbsp;&nbsp;&nbsp;&nbsp;Nikol pređe preko izazivačkog tona u Ketinom pitanju. "Ako se dobro sećam, osnovni plan nam nalaže da čekamo šest meseci ovde na Marsovoj orbiti", odgovori ona. "Ako u tom razdoblju ne dođe do sastanka, Rama će se uputiti ka Zemlji." Ćutala je nekoliko sekundi. "Ni ja ni vaš otac ne znamo šta bi usledilo posle toga. Orao nam je rekao da ćemo, ako bilo kakav plan za nepredviđene okolnosti stupi u dejstvo, biti obavešteni na vreme, i to u meri koju je neophodno da znamo."
<BR>&nbsp;&nbsp;&nbsp;&nbsp;&nbsp;Više od minuta niko ništa nije progovarao dok se slika Marsa iz drugog ugla pomaljala na džinovskom zidnom ekranu. "Gde je Zemlja?" upita najzad Bendži.
<BR>&nbsp;&nbsp;&nbsp;&nbsp;&nbsp;"To je ona planeta odmah iza Marsa, sledeća bliža Suncu", odgovori Ričard. "Sećaš se, pokazao sam ti je u rasporedu planeta na subrutini na mom kompjuteru."
<BR>&nbsp;&nbsp;&nbsp;&nbsp;&nbsp;"Nisam mislio na to", odgovori Bendži veoma polako. "Ja želim da vidim Zemlju."
<BR>&nbsp;&nbsp;&nbsp;&nbsp;&nbsp;Bio je to krajnje jednostavan zahtev. Ričardu nikad nije palo na pamet, iako je već bezbroj puta dovodio porodicu u opservatoriju, da bi decu mogla zanimati to jedva vidljivo plavo svetlo na noćnom nebu Marsa. "Sa ove razdaljine Zemlja nije posebno privlačna", reče Ričard, tražeći od svoje baze podataka da mu obezbedi odgovarajući senzorski izlaz. "U stvari, ona veoma liči na bilo koji svetli predmet, kao Sirijus, na primer."
<BR>&nbsp;&nbsp;&nbsp;&nbsp;&nbsp;Ričard nije bio u pravu. Kada je identifikovao Zemlju u određenom nebeskom sektoru, a zatim usredotočio sliku oko tog očito beznačajnog odbleska, sva deca su je gledala kao opčinjena.
<BR>&nbsp;&nbsp;&nbsp;&nbsp;&nbsp;To je njihova zavičajna planeta, sinu Nikol, iznenađenoj naglom promenom raspoloženja u sobi. Iako nikada nisu bila tamo. Slike Zemlje iz sećanja nahrupiše u njenu svest, te se i ona zagleda u sićušnu tačku u središtu ekrana. Postala je svesna duboke nostalgije unutar svog bića, žudnje da se vrati na tu blagoslovenu, okeansku planetu ispunjenu tolikim lepotama. Suze joj zacakliše u očima kada se približila svojoj deci i obavila ruke oko njih.
<BR>&nbsp;&nbsp;&nbsp;&nbsp;&nbsp;"Gdegod da idemo u ovoj bajoslovnoj Vaseljeni", reče ona tihim glasom, "sada i u budućnosti ta plava mrlja uvek će biti naš dom."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
