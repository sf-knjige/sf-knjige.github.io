<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Nikol je igrala. Njen partner u valceru bio je Henri. Bili su mladi i veoma zaljubljeni jedno u drugo. Divna muzika ispunjavala je prostranu dvoranu u kojoj se dvadeset parova okretalo u ritmu po uglačanom podu. Nikol je izgledala očaravajuće u svojoj dugačkoj beloj haljini. Henrijeve oči behu prikovane za nju. Držao ju je čvrsto oko struka, ali se ona na neki način osećala potpuno slobodna.
<BR>&nbsp;&nbsp;&nbsp;&nbsp;&nbsp;Njen otac bio je jedan od ljudi koji su stajali oko ivice igračkog podijuma. Oslanjao se na masivan stub koji se uzdizao gotovo šest metara do zasvođene tavanice. Mahao je i osmehivao se dok je Nikol plesala u naručju svog princa.
<BR>&nbsp;&nbsp;&nbsp;&nbsp;&nbsp;Činilo se da valcer traje večno. Kada se konačno završio, Henri je zadržao njene ruke u svojim i rekao Nikol da ima nešto veoma važno da je zapita. Baš u tom trenutku otac joj je dotakao leđa. "Nikol", prošaputao je, "moramo da krenemo. Vrlo je kasno."
<BR>&nbsp;&nbsp;&nbsp;&nbsp;&nbsp;Nikol je učinila reverans princu. Henri je nerado pustio njene ruke. "Sutra", reče on. "Razgovaraćemo sutra." Poslao joj je poljubac dok je napuštala podijum za igru.
<BR>&nbsp;&nbsp;&nbsp;&nbsp;&nbsp;Kada je Nikol izišla, napolju je zalazilo sunce. Kola njenog oca su čekala. Nekoliko trenutaka kasnije, dok su se vozili auto-putem pored Loare, bila je odevena u bluzu i džins. Sada je Nikol bila mlađa, možda četrnaestogodišnjakinja, a njen otac je vozio mnogo brže nego obično. "Ne smemo da zakasnimo", reče on. "Predstava počinje u osam sati."
<BR>&nbsp;&nbsp;&nbsp;&nbsp;&nbsp;Zamak d'Is pomolio se ispred njih. Zahvaljujući mnogim kulama i šiljcima, ovaj zamak je poslužio kao poprište za drevnu priču o Uspavanoj lepotici. Ležao je svega nekoliko kilometara niz reku od Bovoa i oduvek je bio jedno od očevih najomiljenijih mesta.
<BR>&nbsp;&nbsp;&nbsp;&nbsp;&nbsp;Bilo je veče sezonske inscenacije, kada je priča o Uspavanoj lepotici izvođena u dramatizaciji pred živom publikom. Pjer i Nikol su prisustvovali svake godine. Nikol bi svaki put očajnički žudela da Aurora izbegne smrtonosno vreteno koje će je baciti u dubok san. I svake godine prosipala je adolescentske suze kada bi poljubac zgodnog princa probudio lepoticu iz tog smrtolikog sna.
<BR>&nbsp;&nbsp;&nbsp;&nbsp;&nbsp;Predstava se završila, a publika otišla. Nikol se penjala kružnim stepenicama koje su vodile u kulu gde je, po priči, prava Uspavana lepotica klonula u komu. Tinejdžerka je trčala uz stepenice, smejući se, ostavljajući oca daleko za sobom.
<BR>&nbsp;&nbsp;&nbsp;&nbsp;&nbsp;Aurorina soba nalazila se naspram dugačkog ogledala. Nikol je zaustavljenog daha netremice posmatrala raskošan nameštaj. Krevet je imao nastrešnicu, a toaletni stočići bili su bogato ukrašeni. U sobi je sve bilo zastrto belom bojom. Veličansveno. Nikol se osvrte prema uspavanoj devojci i zinu od čuda. Pa to je bila ona, Nikol, ležeći u postelji u beloj haljini.
<BR>&nbsp;&nbsp;&nbsp;&nbsp;&nbsp;Srce joj je divlje zakucalo kada je čula kako se vrata otvaraju i koraci prilaze njenoj sobi. Oči su joj ostale zatvorene kada je prva aroma njegovog mentolskog daha doprla do njenih nozdrva. To je to, reče ona uzbuđeno sebi. Poljubio ju je nežno u usne. Nikol oseti kao da leti na najmekšem od svih oblaka. Svuda unaokolo čula se muzika. Ona otvori oči i ugleda Henrijevo nasmejano lice na svega nekoliko centimetara od svoga. Ispruži ruke prema njemu i on je ponovo poljubi, ovog puta sa strašću, onako kako muškarac ljubi ženu.
<BR>&nbsp;&nbsp;&nbsp;&nbsp;&nbsp;Nikol mu uzvrati poljubac, potpuno se predajući, dopuštajući da mu njen poljubac prenese da je sva njegova. Ali on se povuče. Njen posebni princ se namršti. On pokaza na njeno lice. Zatim stade polako da uzmiče prema vratima i iziđe iz sobe.
<BR>&nbsp;&nbsp;&nbsp;&nbsp;&nbsp;Počela je da plače kada jedan udaljen zvuk upade u njen san. Vrata su se otvarala, svetlo je ulazilo u sobu. Nikol zažmirka, a onda ponovo zatvori oči da ih zaštiti od svetlosti. Složen splet ultratankih, plastici sličnih žica, koje su joj bile pričvršćene za telo, automatski se namota u svoje kontejnere sa obe strane platnenog madraca na kome je spavala.
<BR>&nbsp;&nbsp;&nbsp;&nbsp;&nbsp;Nikol se budila veoma sporo. Malopređašnji san bio je izuzetno živ. Njeno osećanje nesreće nije iščezlo brzinom prestanka sna. Pokušala je da odagna očaj, podsećajući sebe da ništa od onoga što je sanjala nije stvarno.
<BR>&nbsp;&nbsp;&nbsp;&nbsp;&nbsp;"Nameravaš li da ležiš tu zauvek?" Njena kćerka Keti, čiji je krevet počivao pored njenog sa leve strane, već je ustala i sada se nadnosila nad nju.
<BR>&nbsp;&nbsp;&nbsp;&nbsp;&nbsp;Nikol se osmehnu. "Ne", reče ona, "ali priznajem da sam više nego ošamućena. Baš sam bila usred sna... Koliko sam dugo ovog puta spavala?"
<BR>&nbsp;&nbsp;&nbsp;&nbsp;&nbsp;"Dan manje od pet nedelja", odgovori Simona sa druge strane. Njena starija kćerka sedela je, nehajno sređujući svoju dugačku kosu koja joj je bila skupljena u punđu za vreme testa.
<BR>&nbsp;&nbsp;&nbsp;&nbsp;&nbsp;Nikol baci pogled na svoj sat, uveri se da je Simona rekla istinu, te i sama sede na krevet. Zevnula je. "Pa, kako se osećate", obrati se ona devojčicama.
<BR>&nbsp;&nbsp;&nbsp;&nbsp;&nbsp;"Puna sam snage", odgovori jedanaestogodišnja Keti sa osmehom na licu. "Želim da trčim, skačem, rvem se sa Patrikom... Nadam se da je ovo naše poslednje dugo spavanje."
<BR>&nbsp;&nbsp;&nbsp;&nbsp;&nbsp;"Orao je kazao da bi tako trebalo da bude", uzvrati Nikol. "Oni se nadaju da će sada imati dovoljno podataka." Osmehnula se. "Orao kaže da je nas žene teže razumeti - zbog burnih mesečnih varijacija u našim hormonima."
<BR>&nbsp;&nbsp;&nbsp;&nbsp;&nbsp;Nikol ustade, proteže se i poljubi Keti. Zatim se opusti i zagrli Simonu. Iako još nije navršila četrnaestu, Simona ju je gotovo dostigla u visini. Bila je to izrazito zgodna mlada žena, tamnomrkog lica i blagih, osećajnih očiju. Simona je uvek izgledala krotko i vedro, što je stajalo u izrazitoj suprotnosti sa Ketinim nemirom i nestrpljivošću.
<BR>&nbsp;&nbsp;&nbsp;&nbsp;&nbsp;"Zbog čega Eli nije došla sa nama na ovaj test?" upita Keti pomalo mrzovoljno. "I ona je devojčica, ali se čini da ona nikad ništa ne mora da uradi."
<BR>&nbsp;&nbsp;&nbsp;&nbsp;&nbsp;Nikol položi ruku oko Ketinih ramena i njih tri krenuše prema vratima i svetlosti. "Njoj su tek četiri godine i, po rečima Orla, Eli je premala da bi im pružila bilo koji od neophodnih kritičnih podataka."
<BR>&nbsp;&nbsp;&nbsp;&nbsp;&nbsp;U malom osvetljenom predsoblju, odmah izvan prostorije u kojoj su spavale pet nedelja, odenule su svoja tesna odela, providne šlemove i papuče koje su pričvršćavale njihova stopala za pod. Nikol brižljivo proveri dve devojčice pre no što je aktivirala spoljašnja vrata ovog odeljka. Nije morala da brine. Vrata se ne bi otvorila da ma koja od njih nije bila spremna za promenu okoline.
<BR>&nbsp;&nbsp;&nbsp;&nbsp;&nbsp;Da Nikol i njene kćerke nisu već nekoliko puta videle veliku sobu izvan njihovog kompleksa, zastale bi u čudu i verovatno bi zurile nekoliko minuta. Ispred njih se pružala odaja dugačka stotinu ili više metara i šezdeset metara široka. Tavanica iznad njihovih glava, ispunjena blokovima svetlosti, bila je visoka pet metara. Prostorija je podsećala na mešavinu bolničke operacione sale i poluautomatizovane jedinice kakve manufakture na Zemlji. Nije bilo nikakvih zidova ili paravana koji bi delili ovu prostoriju u odeljke, pa ipak je njen pravougaoni oblik bio jasno organizovan za različite zadatke. U prostoriji je bilo vrlo radno - roboti su ili analizirali podatke iz jednog niza testova ili su ih pripremali za naredne testove. Oko ruba prostorije nalazili su se kompleksi, slični onom u kome su Nikol, Simona i Keti spavale pet nedelja, i u kojima su vršeni "eksperimenti".
<BR>&nbsp;&nbsp;&nbsp;&nbsp;&nbsp;Keti priđe najbližem kompleksu sa leve strane. Bio je postavljen u ugao i prikačen za zid i tavanicu duž svojih okomitih osa. Jedan ekran smešten do metaliziranih vrata pokazivao je široku lepezu onoga što su po pretpostavci bili podaci ispisani nekim bizarnim začkoljičastim pismom.
<BR>&nbsp;&nbsp;&nbsp;&nbsp;&nbsp;"Zar nismo prošli put bile u ovome?" upita Keti, pokazavši na kompleks. "Nije li ovo mesto gde smo spavale na onoj čudnoj beloj peni i iskusile svo ono zadovoljstvo?"
<BR>&nbsp;&nbsp;&nbsp;&nbsp;&nbsp;Njeno pitanje bilo je preneseno do šlemova njene majke i sestre. Nikol i Simona klimnuše glavom, a zatim se pridružiše Keti u njenom promatranju nerazumljivog ekrana.
<BR>&nbsp;&nbsp;&nbsp;&nbsp;&nbsp;"Tvoj otac misli da oni pokušavaju da otkriju način koji bi nam omogućio da prespavamo čitavo razdoblje ubrzavanja u trajanju od više meseci", reče Nikol. "Orao niti potvrđuje, niti poriče ovu pretpostavku."
<BR>&nbsp;&nbsp;&nbsp;&nbsp;&nbsp;Iako su tri žene prošle četiri zasebna testa zajedno u ovoj laboratoriji, nijedna od njih nije opazila nikakav oblik života ili inteligencije osim desetak mehaničkih tuđina koji su ovde očigledno bili zaposleni. Ljudi su nazvali ova bića "blok-robotima", zbog toga što su, ako se izuzmu njihove cilindrične noge koje su im omogućavale da se kotrljaju po podu, ta stvorenja bila sazdana od pravougaonih čvrstih komada koji su izgledali kao blokovi kojim su se deca igrala na Zemlji.
<BR>&nbsp;&nbsp;&nbsp;&nbsp;&nbsp;"Zbog čega misliš da nećemo nikada videti nikog od Drugih?" upita sada Keti. "Hoću da kažem - ovde. Vidimo ih na sekundu ili dve u Cevi i to je sve. Mi znamo da su oni ovde - nismo mi jedini koje oni testiraju."
<BR>&nbsp;&nbsp;&nbsp;&nbsp;&nbsp;"Ovde su rokovi boravka strogo određeni", odgovori njena majka. "Očigledno je da nije predviđeno da vidimo Druge, osim u prolazu."
<BR>&nbsp;&nbsp;&nbsp;&nbsp;&nbsp;"Ali zašto? Orao bi morao..." navaljivala je Keti.
<BR>&nbsp;&nbsp;&nbsp;&nbsp;&nbsp;"Izvinite", prekide je Simona. "Ali mislim da Veliki blok dolazi da nas vidi.
<BR>&nbsp;&nbsp;&nbsp;&nbsp;&nbsp;Najveći među blok-robotima obično je ostajao u kvadratnom kontrolnom polju u središtu prostorije i nadzirao sve eksperimente koji su vršeni. U ovom trenutku on se kretao prema njima duž jedne od staza koje su oblikovale rešetkastu šaru u prostoriji. Keti je odšetala do sledećeg kompleksa nekih dvadeset metara dalje. Po aktivnom monitoru na njegovom spoljašnjem zidu mogla je da kaže da je unutra u toku neki eksperiment. Iznenada, ona prilično oštro lupi po metalu rukom u rukavici.
<BR>&nbsp;&nbsp;&nbsp;&nbsp;&nbsp;"Keti", povika Nikol.
<BR>&nbsp;&nbsp;&nbsp;&nbsp;&nbsp;"Prekini to", zvuk je gotovo istovremeno dopro od Velikog bloka. Nalazio se na oko pedeset metara udaljenosti i približavao se veoma brzo. "Ne smeš to da radiš", reče on na savršenom, ali nekako sterilnom engleskom.
<BR>&nbsp;&nbsp;&nbsp;&nbsp;&nbsp;"A šta ti misliš da uradiš povodom toga?" upita Keti prkosno, dok je Veliki blok, svih pet kvadratnih metara njega, zanemarujući Nikol i Simonu, stremio ka mladoj devojci. Nikol potrča da zaštiti kćer.
<BR>&nbsp;&nbsp;&nbsp;&nbsp;&nbsp;"Morate sada da odete", reče Veliki blok, nadnoseći se nad Nikol i Keti sa svega nekoliko metara razdaljine. "Vaš test je završen. Izlaz je tamo gde svetla bleskaju."
<BR>&nbsp;&nbsp;&nbsp;&nbsp;&nbsp;Nikol je čvrsto držala Ketinu ruka i devojčica je protiv volje pratila majku prema izlazu. "Ali šta bi oni uradili", upita Keti tvrdoglavo, "ako odlučimo da ostanemo ovde dok se drugi eksperiment ne završi? Ko zna? Možda je jedan od naših oktopauka baš sada unutra. Zbog čega nam nije dozvoljeno da sretnemo još nekog?"
<BR>&nbsp;&nbsp;&nbsp;&nbsp;&nbsp;"Orao je objasnio više puta", odgovori Nikol sa tragom ljutine u glasu, "da će nam za vreme 'ove faze' biti dozvoljeno 'viđenje' drugih bića, ali ne i bilo kakvi dodatni kontakti. Tvoj otac je u više navrata pitao zbog čega je to tako, a Orao mu je uvek odgovarao da ćemo otkriti kada kucne čas... I ja bih volela da pokušaš da ne budeš toliko nezgodna, mlada damo."
<BR>&nbsp;&nbsp;&nbsp;&nbsp;&nbsp;"Između zatvora i ovog ovde nema velike razlike", gunđala je Keti. "Imamo tek ograničenu slobodu. Pri tom, nikada ne dobijamo odgovore na istinski važna pitanja."
<BR>&nbsp;&nbsp;&nbsp;&nbsp;&nbsp;Stigle su u dugačak prolaz koji je povezivao transportni centar sa laboratorijom. Jedno malo vozilo koje je počivalo na rubu pokretnog pločnika čekalo ih je. Kada su posedale, poklopac tog vozila se spustio, a unutrašnja svetla se upalila. "Pre nego što zapitaš", reče Nikol skidajući šlem u trenutku kada je vozilo krenulo, "da ti kažem da nam nije dozvoljeno da gledamo napolje na ovom delu putu zbog toga što prolazimo kroz odeljak Inžinjerskog modula koji je izvan naših granica poimanja. Tvoj otac i čika Majkl postavili su sva ta tvoja pitanja posle prvog testa pri spavanju."
<BR>&nbsp;&nbsp;&nbsp;&nbsp;&nbsp;"Slažeš li se sa tatom", upita Simona pošto su nekoliko minuta putovali bez reči, "da smo podvrgnuti svim ovim testovima pri spavanju u sklopu pripreme za neku vrstu svemirskog putovanja?"
<BR>&nbsp;&nbsp;&nbsp;&nbsp;&nbsp;"To zvuči verovatno", odgovori Nikol. "Ali, naravno, ne možemo da budemo sigurni u to."
<BR>&nbsp;&nbsp;&nbsp;&nbsp;&nbsp;"A gde će da nas pošalju?" upita Keti.
<BR>&nbsp;&nbsp;&nbsp;&nbsp;&nbsp;"Pojma nemam", odgovori Nikol. "Orao je primetno izbegavao da nam odgovori na sva pitanja o našoj budućnosti."
<BR>&nbsp;&nbsp;&nbsp;&nbsp;&nbsp;Kola su se kretala brzinom od dvadeset kilometara na sat. Posle petnaest minuta vožnje zaustavila su se. "Poklopac" vozila uklonjen je čim su šlemovi ponovo propisno stavljeni na glave. Žene su izišle u glavni transportni centar Inžinjerskog modula. Centar je imao kružan oblik i bio je dvadeset metara visok. Pored šest pokretnih pločnika koji su vodili do lokacija unutar modula, centar je sadržavao dva velika višespratna zdanja odakle su polazile glatke cevi. Te cevi su prenosile opremu, robote i živa stvorenja između modula za Stanovanje, Inžinjering i Upravu, tri ogromna loptasta kompleksa koja su bila osnovni činioci Čvorišta.
<BR>&nbsp;&nbsp;&nbsp;&nbsp;&nbsp;Čim su se našle unutar stanice, Nikol i njene kćerke začuše jedan glas na prijemniku svojih šlemova. "Vaša cev biće na drugoj ravni. Uđite u lift sa vaše desne strane. Polazite za četiri minuta."
<BR>&nbsp;&nbsp;&nbsp;&nbsp;&nbsp;Keti je okretala glavu na sve četiri strane, razgledajući transportni centar. Mogla je da vidi police sa opremom, kola koja su čekala da ponesu putnike do odredišta u Inžinjerskom modulu, svetla, liftove i stanične platforme. Ali nije bilo ničeg pokretnog. Ni robota ni živih stvorenja.
<BR>&nbsp;&nbsp;&nbsp;&nbsp;&nbsp;"Šta bi se dogodilo", reče ona sestri i majci, "kada bismo odbile da pođemo gore? Stala je nasred stanice. "Onda bi se čitav vaš vozni red poremetio", povika ona prema visokoj tavanici.
<BR>&nbsp;&nbsp;&nbsp;&nbsp;&nbsp;"Okani se toga, Keti", reče Nikol nestrpljivo, "zar nisi izazvala dovoljno problema u laboratoriji?"
<BR>&nbsp;&nbsp;&nbsp;&nbsp;&nbsp;Keti nastavi da hoda. "Ali ja hoću da vidim nešto različito", jadikovala je. "Znam da ovo mesto nije uvek ovako prazno. Zašto nas drže izolovane? Kao da smo prljavi ili nedostojni na neki drugi način."
<BR>&nbsp;&nbsp;&nbsp;&nbsp;&nbsp;"Vaša cev polazi za dva minuta", upozori onaj bestelesni glas. "Druga ravan na desnoj strani."
<BR>&nbsp;&nbsp;&nbsp;&nbsp;&nbsp;"Nije li zapanjujuće da roboti i kontrolori mogu da komuniciraju sa svakom vrstom na njenom vlastitom jeziku", primeti Simona kada su stigle do lifta.
<BR>&nbsp;&nbsp;&nbsp;&nbsp;&nbsp;"Mislim da je to nastrano", odgovori Keti. "Volela bih barem jednom da vidim da onaj ili ono što kontroliše ovo mesto načini grešku. Sve ide tako glatko. Volela bih da nam se obrate na avianskom jeziku. Ili, kad sam već to spomenula, da prozbore avijanski avijanima."
<BR>&nbsp;&nbsp;&nbsp;&nbsp;&nbsp;Na drugoj ravni koračali su duž platforme nekih četrdeset metara dok nisu stigli do jednog providnog vozila, oblikovanog kao metak, sa razmerama koje bi odgovarale veoma velikom automobilu na Zemlji. Stajalo je parkirano, kao i uvek, na tračnicama na levoj strani središnjeg dela platforme. Bile su ukupno četiri uporedne pruge na platformi, po dve na svakoj strani središnjeg dela. Sve druge su trenutno stajale prazne.
<BR>&nbsp;&nbsp;&nbsp;&nbsp;&nbsp;Nikol se okrenula i pogledala preko transportnog centra. Na šezdeset stepeni oko kruga nalazila se još jedna istovetna stanica. Na toj strani cevi su vodile u Upravni modul. Simona je posmatrala svoju majku. "Jesi li ikada bila tamo?" upita ona.
<BR>&nbsp;&nbsp;&nbsp;&nbsp;&nbsp;"Ne", odgovori Nikol. "Ali kladim se da bi bilo zanimljivo. Tvoj otac kaže da posmatrano izbliza izgleda divno, neobično."
<BR>&nbsp;&nbsp;&nbsp;&nbsp;&nbsp;Ričard je naprosto morao da istraži, pomisli Nikol, sećajući se noći od pre skoro godinu dana kada se njen suprug otisnuo na "izlet" do Upravnog modula. Nikol se naježi. Izišla je u atrijum njihovog apartmana zajedno sa Ričardom i pokušala da ga odgovori dok je on oblačio svemirsko odelo. Smislio je kako da obmane monitor na vratima (sutradan je postavljen nov, potpuno siguran sistem) i jedva je čekao da baci jedan "nenadziran" pogled na okolinu.
<BR>&nbsp;&nbsp;&nbsp;&nbsp;&nbsp;Nikol je malo spavala te noći. Negde u cik zore njihova svetlosna ploča signalizirala je da se neko ili nešto nalazi u atrijumu. Kada je pogledala na monitor, tamo je stajao čudan čovek-ptica držeći njenog onesvešćenog muža u naručju. To je bio njihov prvi kontakt sa Orlom...
<BR>&nbsp;&nbsp;&nbsp;&nbsp;&nbsp;Trzaj cevi napred trenutno ih je pribio uz njihova sedišta i vratio Nikol u sadašnjost. Strelovito su izišli iz Inžinjerskog modula. Za manje od minut jurili su punom brzinom duž dugačkog, izuzetno uskog cilindra koji je spajao dva modula.
<BR>&nbsp;&nbsp;&nbsp;&nbsp;&nbsp;Središnja platforma i četiri pruge za cevi zauzimali su centralni deo dugačkog cilindra. S njihove desne strane, u velikoj daljini, svetlosti Upravnog modula blistale su naspram plave pozadine svemira. Keti izvadi svoj maleni dvogled. "Želim da budem spremna", reče ona. "Uvek prođu tako brzo."
<BR>&nbsp;&nbsp;&nbsp;&nbsp;&nbsp;Nekoliko minuta kasnije najavila je: "Dolazi!" - i tri žene se pribiše uz desnu stranu vozila. Sa velike razdaljine još jedna cev se približavala suprotnoj strani stanice. U sledećem trenu već je bila tu i ljudi nisu imali više od sekunde da bace pogled na putnike u vozilu koje je putovalo prema Inženjerijskom modulu.
<BR>&nbsp;&nbsp;&nbsp;&nbsp;&nbsp;"Uuh!" ote se Keti kada je cev projurila.
<BR>&nbsp;&nbsp;&nbsp;&nbsp;&nbsp;"Bila su dva različita tipa", reče Simona.
<BR>&nbsp;&nbsp;&nbsp;&nbsp;&nbsp;"Osam do deset stvorenja, sve zajedno."
<BR>&nbsp;&nbsp;&nbsp;&nbsp;&nbsp;"Jedna grupa je bila ružičasta, druga zlatasta. Obe uglavnom loptastog oblika."
<BR>&nbsp;&nbsp;&nbsp;&nbsp;&nbsp;"A one dugačke vlaknaste pipaljke, kao od leteće paučine. Šta misliš, majko, koliko su bili veliki?"
<BR>&nbsp;&nbsp;&nbsp;&nbsp;&nbsp;"Možda kojih šest metara u prečniku. Mnogo veći od nas."
<BR>&nbsp;&nbsp;&nbsp;&nbsp;&nbsp;"Uuh", ponovo će Keti. "To je zaista vredelo." U njenim očima naziralo se uzbuđenje. Ta devojka je volela osećanje adrenalina koji joj juri kroz sistem.
<BR>&nbsp;&nbsp;&nbsp;&nbsp;&nbsp;I ja ne prestajem da se zaprepašćujem, pomisli Nikol, nijednog trenutka tokom ovih trinaest meseci. Ali da li je ovo sve? Da li smo prevalili ovoliki put od Zemlje samo da bismo bili testirani? I zagolicani postojanjem bića sa drugih svetova? Ili možda ima neka druga, dublja svrha?
<BR>&nbsp;&nbsp;&nbsp;&nbsp;&nbsp;Za trenutak je vladala tišina u sve bržem vozilu. Nikol, koja je sedela u sredini, rukom je privukla svoje kćerke. "Vi znate da vas ja volim, zar ne?" reče ona.
<BR>&nbsp;&nbsp;&nbsp;&nbsp;&nbsp;"Da, majko", odgovori Simona. "I mi tebe volimo."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
