<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Jukiko je nosila crnu svilenu košulju, bele pantalone i crno-belu beretku. Prešla je preko dnevne sobe da bi porazgovarala sa svojim bratom. "Volela bih da i ti pođeš, Kendži", reče ona. "Biće to najveća demonstracija za mir koju je svet ikada video."
<BR>&nbsp;&nbsp;&nbsp;&nbsp;&nbsp;Kendži se osmehnu mlađoj sestri. "Voleo bih i ja, Juki", odgovori on. "Ali imam još samo dva dana pre polaska i želim da provedem to vreme sa majkom i ocem."
<BR>&nbsp;&nbsp;&nbsp;&nbsp;&nbsp;Njihova majka ušla je u sobu sa suprotne strane. Delovala je užurbano, kao i obično, i nosila je veliki kofer. "Sada je sve uredno spakovano", reče ona. "Ali ja još želim da ti promeniš odluku. Hirošima će biti prava ludnica. Asahi Šimbun kaže da očekuju milion posetilaca, od kojih je polovina iz inostranstva."
<BR>&nbsp;&nbsp;&nbsp;&nbsp;&nbsp;"Hvala ti, majko", reče Jukiko, preuzimajući kofer. "Kao što znaš, Satoko i ja bićemo u hotelu 'Princ' u Hirošimi. Nemoj da brineš. Javljaćemo se svakog jutra pre nego što aktivnosti započnu. Vraćam se kući u ponedeljak po podne."
<BR>&nbsp;&nbsp;&nbsp;&nbsp;&nbsp;Mlada žena otvori kofer i poseže u zaseban odeljak odakle izvadi dijamantsku narukvicu i prsten sa safirom. Stavila je oba nakita na ruku. "Ne misliš li da bi trebalo da ostaviš te stvari kod kuće?" dosađivala joj je majka. "Ne zaboravi, tamo će biti svi ti stranci. Tvoj nakit bi mogao da bude preveliko iskušenje za njih."
<BR>&nbsp;&nbsp;&nbsp;&nbsp;&nbsp;Jukiko se nasmeja na neobuzdan način koji je Kendži obožavao. "Majko", reče ona, "ti si takva zadušna baba. Jedino o čemu stalno razmišljaš jesu rđave stvari koje bi mogle da se dogode... Idem u Hirošimu zbog komemorativne proslave povodom tristote godišnjice bacanja prve atomske bombe. Tamo će biti naš premijer, kao i tri stotine članova Centralnog saveta SAV-a. Mnogi od najpoznatijih svetskih muzičara izvodiće program u večernjim časovima. Biće to ono što otac naziva obogaćujućim iskustvom - a sve o čemu ti razmišljaš jeste da će mi neko ukrasti nakit."
<BR>&nbsp;&nbsp;&nbsp;&nbsp;&nbsp;"U vreme moje mladosti bilo bi nečuveno da dve devojke koje još nisu završile univerzitet putuju same po Japanu bez pratnje..."
<BR>&nbsp;&nbsp;&nbsp;&nbsp;&nbsp;"Majko, o tome smo već razgovarale", prekide je Jukiko. "Meni su gotovo dvadeset dve godine. Sledeće godine, kada završim studije, otići ću od kuće da živim sama, možda čak i u drugu zemlju. Nisam više dete. A Satoko i ja smo savršeno sposobne da brinemo jedna o drugoj.
<BR>&nbsp;&nbsp;&nbsp;&nbsp;&nbsp;Jukiko pogleda na svoj časovnik. "Sada moram da pođem", reče ona. "Verovatno me već čeka na podzemnoj stanici."
<BR>&nbsp;&nbsp;&nbsp;&nbsp;&nbsp;Ljupko je prišla majci i udelila joj ovlašan poljubac. Zatim je podelila duži zagrljaj sa bratom.
<BR>&nbsp;&nbsp;&nbsp;&nbsp;&nbsp;"Budi dobro, ani-san", prošaputa mu u uvo. "Čuvaj sebe i svoju divnu ženu na Marsu. Svi smo veoma ponosni na tebe."
<BR>&nbsp;&nbsp;&nbsp;&nbsp;&nbsp;Kendži nikada nije naročito dobro upoznao svoju sestru. Bio je, konačno, skoro dvanaest godina stariji od nje. Juki je imala samo četiri godine kada je gospodin Vatanabe naimenovan za predsednika Američkog odeljenja Međunarodne robotike. Porodica se preselila peko Pacifka u predgrađe San Franciska. U to vreme Kendži nije poklanjao mnogo pažnje svojoj mlađoj sestri. U Kaliforniji ga je mnogo više zanimao njegov novi život, posebno pošto se upisao na univerzitet UCLA.
<BR>&nbsp;&nbsp;&nbsp;&nbsp;&nbsp;Stariji Vatanabesi i Jukiko vratili su se u Japan 2232. godine, ostavljajući Kendžija kao studenta druge godine na univerzitetu. Od tada je imao veoma malo dodira sa Jukiko. Tokom godišnjih poseta domu u Kjotu Kendži je uvek nameravao da provede malo vremena nasamo sa Jukiko, ali to se nikada nije dogodilo. Ili je ona bila odveć duboko zagnjurena u svoj život, ili bi im roditelji zakazali previše društvenih obaveza, ili sam Kendži nije imao dovoljno vremena.
<BR>&nbsp;&nbsp;&nbsp;&nbsp;&nbsp;Kendži je osećao neodređenu žalost dok je stajao u vratima i posmatrao kako Jukiko nestaje u daljini. Napuštam ovu planetu, pomisli on, a ipak nikada nisam našao vremena da se dobro upoznam sa rođenom sestrom.
<BR>&nbsp;&nbsp;&nbsp;&nbsp;&nbsp;Gospođa Vatanabe brbljala je jednolično iza njega, pričajući o tome kako joj je život bio promašaj jer nijedno od njene dece nema poštovanja prema njoj, te da još i odlaze. Sada će i njen jedini sin, koji se oženio Tajlanđankom samo da bi ih nasekirao, otići na Mars i ona ga neće videti više od pet godina. Što se srednje kćeri tiče, ona i njen muž bankar barem su joj podarili dva unučete, ali ta deca su bila jednako tupa i dosadna kao i njihovi roditelji...
<BR>&nbsp;&nbsp;&nbsp;&nbsp;&nbsp;"Kako je Fumiko?" prekide Kendži majku. "Da li ću imati priliku da vidim nju i svoje nećake pre nego što odem?"
<BR>&nbsp;&nbsp;&nbsp;&nbsp;&nbsp;"Dolaze sutra uveče iz Kobea na večeru", odgovori majka. "Iako uopšte ne znam šta da im spremim za jelo... Da li si znao da Tacuo i Fumiko čak nisu naučili decu da jedu štapićima? Možeš li to da zamisliš? Jedno japansko dete koje ne zna da koristi štapiće za jelo? Zar ništa nije sveto? Žrtvovali smo svoj identitet da bismo se obogatili. Govorila sam tvom ocu..."
<BR>&nbsp;&nbsp;&nbsp;&nbsp;&nbsp;Kendži se izvinio i pobegao od majčinog svađalačkog monologa, potraživši utočište u očevoj radnoj sobi. Uramljene fotografije visile su postrojene na zidu te sobe - arhiva ličnog i profesionalnog života jednog uspešnog čoveka. Za dve od tih slika Kendžija su vezivala posebne uspomene. Na jednoj od tih fotografija on i njegov otac držali su veliki trofej koji je lokalni klub dodelio pobednicima u godišnjem turniru u golfu za kombinaciju otac-sin. Na drugoj ozareni gopodin Vatanabe predavao je veliku medalju svom sinu kada je Kendži odneo prvu nagradu u takmičenju pitomaca svih srednjih škola Kjotoa.
<BR>&nbsp;&nbsp;&nbsp;&nbsp;&nbsp;Ono što je Kendži zaboravio dok nije ponovo video fotografije bilo je da je Tošio Nakamura, sin najboljeg prijatelja i poslovnog partnera njegovog oca, zauzeo drugo mesta u oba takmičenja. Na obe slike mladi Nakamura, gotovo za glavu viši od Kendžija, imao je napet, ljutito namršten izraz lica.
<BR>&nbsp;&nbsp;&nbsp;&nbsp;&nbsp;Bilo je to znatno pre svih njegovih problema, pomisli Kendži. Sećao se naslova, "Funkcioner iz Osake uhapšen", koji se pre četiri godine najavili optužnicu protiv Tošio Nakamure. U članku ispod ovog naslova stajalo je da je gospodin Nakamura, koji je u to vreme već bio potpredsednik hotelske grupe Tomazava, osumnjičen za veoma ozbiljne prestupe, počev od podmićivanja, preko podvođenja, do učešća u trgovini ljudskim robljem. U roku od četiri meseca Nakamura je osuđen i poslat na nekoliko godina u zatvor. Kendži je bio zapanjen. Šta se to, do đavola, dogodilo sa Nakamurom? pitao se mnogo puta tokom poslednjih godina.
<BR>&nbsp;&nbsp;&nbsp;&nbsp;&nbsp;Sećajući se svog takmaca iz mladićkih dana, osetio je snažno žaljenje za Keiko Murosavom, Nakamurinom ženom, prema kojoj je i Kendži gajio posebnu naklonost kada mu je bilo šesnaest godina u Kjotu. Kendži i Nakamura su se, zapravo, nadmetali za Keikinu ljubav bezmalo godinu dana. Kada je Keiko naposletku jasno stavila do znanja da joj je se Kendži više sviđa, mladi Nakamura je pobesneo. Čak je jednog jutra presreo Kendžija u blizini hrama Rioandži i fizički mu zapretio.
<BR>&nbsp;&nbsp;&nbsp;&nbsp;&nbsp;Mogao sam da se oženim Keikom, pomisli Kendži, da sam ostao u Japanu. Odlutao je pogledom kroz prozor u vrt obrastao u mahovinu. Napolju je padala kiša. Odjednom mu je iskrslo izuzetno oštro sećanja na jedan kišni dan u vreme njegove mladosti.
<BR>
<BR>&nbsp;&nbsp;&nbsp;&nbsp;&nbsp;Kendži je odmah otišao do njene kuće čim mu je otac saopštio vest. Šopenov koncert dopro mu je do ušiju čim je skrenuo u ulicu koja je vodila do njene kuće. Vrata je otvorila gospođa Murosava i osorno mu se obratila: "Keiko sada vežba, neće biti gotova još jedan sat."
<BR>&nbsp;&nbsp;&nbsp;&nbsp;&nbsp;"Molim vas, gospođo Murosava", zavapi šesnaestogodišnjak, "vrlo je važno."
<BR>&nbsp;&nbsp;&nbsp;&nbsp;&nbsp;Njena majka se spremala da zatvori vrata kada je Keiko ugledala Kendžija kroz prozor. Prestala je da svira i dojurila. Njen zraćeći osmeh slao je talase radosti mladom čoveku. "Zdravo, Kendži", reče ona. "Šta ima novo?"
<BR>&nbsp;&nbsp;&nbsp;&nbsp;&nbsp;"Nešto veoma važno", odgovori on tajanstveno. "Možeš li da iziđeš da se malo prošetamo?"
<BR>&nbsp;&nbsp;&nbsp;&nbsp;&nbsp;Gospođa Murosava je gunđala nešto o predstojećem resitalu, ali ju je Keiko ubedila da može sebi da dozvoli da preskoči jedan dan vežbanja. Devojka je zgrabila kišobran i pridružila se Kendžiju ispred kuće. Čim su se našli van vidokruga njene kuće, uzela ga je pod ruku kao što je uvek činila kada su šetali zajedno.
<BR>&nbsp;&nbsp;&nbsp;&nbsp;&nbsp;"Pa, dobri moj prijatelju", reče Keiko dok su sledili uobičajeni puteljak prema brdima iza njihovog okruga Kjotoa. "Šta je to što je tako veoma važno?"
<BR>&nbsp;&nbsp;&nbsp;&nbsp;&nbsp;"Ne želim da ti kažem sada", odgovori Kendži. "Ne ovde, u svakom slučaju. Sačekaću dok ne dođemo na pravo mesto."
<BR>&nbsp;&nbsp;&nbsp;&nbsp;&nbsp;Kendži i Keiko su se smejali i nevezano razgovarali idući ka Filozofovom šetalištu, jednoj lepoj stazi koja je krivudala nekoliko kilometara duž podnožja Istočnih brda. Stazu je proslavio Nišida Kitaro, filozof iz dvadesetog veka, koji je, prema pričama, šetao ovuda svakog jutra. Vodila je pored najpoznatijih znamenitosti Kjota, uključujući tu Ginkakuji (Srebrni paviljon) i Kendžiju lično najdraži stari budistički hram zvan Honen-In.
<BR>&nbsp;&nbsp;&nbsp;&nbsp;&nbsp;Pozadi i bočno od Honen-Ina ležalo je malo groblje sa oko sedamdeset ili osamdeset nadgrobnih ploča. Ranije te godine Kendži i Keiko su, istražujući za svoj račun, otkrili da su u groblju sahranjeni zemni ostaci nekih od najistaknutijih građana Kjota u dvadesetom veku, uključujući i proslavljenog romanopisca Juničiro Tanizakija i doktora-pesnika Ivao Macua. Posle ovog otkrića, Kendži i Keiko su se redovno sretali na groblju. Jednom, pošto su oboje pročitali Sestre Makioka, Tanizakijevo remek-delo o životu u Osaki u tridesetim godinama dvadesetog veka, veselo su raspavljali duže od sat - sedeći pokraj piščeve nadgrobne ploče - o tome na koju od sestara Keiko više liči.
<BR>&nbsp;&nbsp;&nbsp;&nbsp;&nbsp;Tog dana, kada je gospodin Vatanabe obavestio Kendžija da se porodica seli u Ameriku, kiša je već počela da pada pre nego što su Kendži i Keiko stigli do Honen-Ina. Tamo je Kendži skrenuo desno na malu stazu koja je vodila ka jednoj staroj kapiji sa krovom od ispletene trske. Kao što je Keiko očekivala, nisu ušli u hram, već se se umesto toga popeli stepenicama koje su vodile ka groblju. Ali Kendži se nije zaustavio kod Tanizakijevog groba. Popeo se još više, do jednog drugog groba.
<BR>&nbsp;&nbsp;&nbsp;&nbsp;&nbsp;"Ovde je sahranjen dr Ivao Macuo", reče Kendži, vadeći elektronsku beležnicu. "Pročitaćemo jednu njegovu pesmu."
<BR>&nbsp;&nbsp;&nbsp;&nbsp;&nbsp;Keiko sede pored prijatelja. Njih dvoje su se gnezdili ispod njenog kišobrana dok je Kendži čitao tri pesme. "Imam još jednu, poslednju", reče tada Kendži, "posebnu haiku iz pera našeg prijatelja dr Macua."
<BR>
<BR>&nbsp;&nbsp;&nbsp;&nbsp;&nbsp;Jednog dana u mesecu junu,
<BR>&nbsp;&nbsp;&nbsp;&nbsp;&nbsp;posle osvežavajuće porcije sladoleda
<BR>&nbsp;&nbsp;&nbsp;&nbsp;&nbsp;poželeli smo jedno drugom rastanak.
<BR>
<BR>&nbsp;&nbsp;&nbsp;&nbsp;&nbsp;Nekoliko sekundi sedeli su ćutke pošto je Kendži odrecitovao haiku iz glave po drugi put. Keiko se uznemiri, pa čak malo i uplaši kada je videla da ozbiljan izraz na Kendžijevom licu ne kopni. "Ta pesma govori o rastanku", reče ona blagim glasom. "Da li mi to govoriš da..."
<BR>&nbsp;&nbsp;&nbsp;&nbsp;&nbsp;"Ne mojim izborom, Keiko", prekide je Kendži. "Otac je dobio posao u Americi." Oklevao je nekoliko trenutaka. "Selimo se sledećeg meseca."
<BR>&nbsp;&nbsp;&nbsp;&nbsp;&nbsp;Kendži nikada nije video tako nesrećan izraz na Keikinom lepom licu. Kada je podigla oči prema njemu, one su bile užasno tužne i njemu se učini da će mu srce pući. Čvrsto ju je zagrlio na popodnevnoj kiši i oboje su zatim dugo plakali. Zakleo se tada da će voleti samo nju zauvek.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
