<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Bioti su potpuno sami vodili restoran sa hamburgerima u Središnjem gradu. Prometnim lokalom upravljali su Linkolni, a četiri Garsije usluživale su mušterije. Dva Ajnštajna pripremalo je hranu, a samo jedina Tiaso održavala je besprekornu čistoću velikog protora. Mesto je donosilo veliku dobit svom vlasniku, jer nikakvih troškova, ne računajući ulaganje u preuređenje zgrade i u sirovine, nije bilo.
<BR>&nbsp;&nbsp;&nbsp;&nbsp;&nbsp;Eli je uvek jela ovde četvrtkom uveče, kada je kao dobrovoljac radila u bolnici. Tog dana, koji je postao poznat kao dan Miškinove obznane, Eli se u restoranu sa hamburgerima pridružila njena nastavnica Eponina, sada bez trake na ramenu.
<BR>&nbsp;&nbsp;&nbsp;&nbsp;&nbsp;"Pitam se kako to da te nikada nisam videla u bolnici", reče Eponina, grickajući pržene krompiriće. "Šta uopšte tamo radiš?"
<BR>&nbsp;&nbsp;&nbsp;&nbsp;&nbsp;"Uglavnom razgovaram sa bolesnom decom", odgovori Eli. "Ima ih četvoro-petoro sa ozbiljnim bolestima - jedan mali dečko čak ima RV-41 - i oni se raduju posetama ljudi. Bioti-Tiaso veoma su delotvorni u vođenju bolničkih poslova i izvođenju svih mogućih postupaka, ali nemaju saosećanja."
<BR>&nbsp;&nbsp;&nbsp;&nbsp;&nbsp;"Ako ti ne smeta što te to pitam", reče Eponina, pošto je sažvakala i progutala zalogaj hamburgera, "zbog čega to radiš? Ti si mlada, lepa, zdrava. Mora da postoji na hiljade stvari koje bi radije činila."
<BR>&nbsp;&nbsp;&nbsp;&nbsp;&nbsp;"Zapravo, ne", uzvrati Eli. "Moja majka ima veoma snažan osećaj za zajednicu, kao što znaš, i ja se osećam vrednijom kada razgovaram sa decom." Oklevala je za trenutak. "Pored toga, veoma sam nespretna u društvu... Fizički imam devetnaest ili dvadeset godina, što je starost za srednju školu, ali s druge strane uopšte nemam društvenog iskustva." Eli pocrvene. "Jedna od mojih prijateljica iz škole rekla mi je da mladići misle da sam vanzemaljka."
<BR>&nbsp;&nbsp;&nbsp;&nbsp;&nbsp;Eponina se nasmeši svojoj štićenici. Čak bi i to bolje bilo nego imatii RV-41, pomisli ona. Ali mladi muškarci zaista mnogo propuštaju ako te obilaze.
<BR>&nbsp;&nbsp;&nbsp;&nbsp;&nbsp;Dve žene završiše večeru i napustiše mali restoran. Otpešačile su do glavnog trga Središnjeg grada. Nasred trga počivao je spomenik, približno valjkastog oblika, koji je bio otkriven na svetkovini upriličenoj povodom prvog Dana naseljavanja. Spomenik je bio visok dva i po metra. U valjku je u visini očiju visila providna kugla prečnika oko pedeset centimetara. Malo svetlo u središtu kugle predstavljalo je Sunce, ploča uporedna sa tlom bila je ravan ekliptike na kojoj su se nalazile Zemlja i ostale planete Sunčevog sistema, a svetla rasuta po kugli označavala su relativne položaje svih zvezda u krugu prečnika od dvadeset svetlosnih godina od Sunca.
<BR>&nbsp;&nbsp;&nbsp;&nbsp;&nbsp;Jedna osvetljena linija koja je povezivala Sunce i Sirijus obeležavala je stazu koju su Vejkfildovi prešli na svojoj odiseji do Čvorišta i od njega. Jedna druga malena linija svetlosti širila se od Sunčevog sistema duž putanje koju je sledio Rama III otkako je preuzeo ljudske koloniste na Marsovoj orbiti. Matična svemirska letelica, koja je bila predstavljena velikim, žmirkavim, crvenim svetlom, trenutno se nalazila u položaju na oko jedne trećine puta između Sunca i zvezde Tau Ceti.
<BR>&nbsp;&nbsp;&nbsp;&nbsp;&nbsp;"Shvatila sam da je ideja za ovaj spomenik potekla od tvog oca", reče Eponina kada su dve žene stale pored te nebeske sfere.
<BR>&nbsp;&nbsp;&nbsp;&nbsp;&nbsp;"Da", reče Eli. "Otac je zaista izuzetno kreativan kada su nauka i elektronika posredi."
<BR>&nbsp;&nbsp;&nbsp;&nbsp;&nbsp;Eponina je netremično posmatrala žmirkavo crveno svetlo. "Da li ga uopšte zabrinjava što idemo u drugom pravcu, a ne prema Sirijusu ili Čvorištu?"
<BR>&nbsp;&nbsp;&nbsp;&nbsp;&nbsp;Eli sleže ramenima. "Mislim da ne", reče ona. "Ne razgovaramo mnogo o tome... Jednom mi je rekao da niko od nas ionako nije sposoban da razume šta vanzemaljci rade."
<BR>&nbsp;&nbsp;&nbsp;&nbsp;&nbsp;Eponina se obazre po trgu. "Pogledaj sve ove ljude koji žure tamo-amo... Ja proveram naš položaj barem jednom nedeljno."
<BR>&nbsp;&nbsp;&nbsp;&nbsp;&nbsp;Iznenada je postala vrlo ozbiljna. "Od prvog časa kada su mi saopštili da imam RV-41 javila mi se jaka potreba da tačno znam gde sam u Vaseljeni... Pitam se da li je to deo mog straha od smrti."
<BR>&nbsp;&nbsp;&nbsp;&nbsp;&nbsp;Posle dugog ćutanja Eponina položi ruku na Elino rame. "Jesi li ikada pitala Orla o smrti?" reče ona.
<BR>&nbsp;&nbsp;&nbsp;&nbsp;&nbsp;"Nisam", odgovori Eli blago. "Imala sam svega četiri godine kada smo otišli iz Čvorišta. Nisam imala predstavu o smrti."
<BR>&nbsp;&nbsp;&nbsp;&nbsp;&nbsp;"Kada sam bila dete, i ja sam razmišljala kao dete..." reče Eponina sebi. Nasmejala se. "O čemu ste razgovarali sa Orlom?"
<BR>&nbsp;&nbsp;&nbsp;&nbsp;&nbsp;"Ne sećam se tačno", reče Eli. "Patrik mi je rekao da je Orao naročito voleo da nas gleda kako se igramo."
<BR>&nbsp;&nbsp;&nbsp;&nbsp;&nbsp;"Doista?" reče Eponina. "To je iznenađenje. Iz opisa tvoje majke pomislila bih da je Orao bio odviše ozbiljan da bi se zanimao za igru."
<BR>&nbsp;&nbsp;&nbsp;&nbsp;&nbsp;"Još mogu jasno da ga vidim u sećanju", reče Eli, "iako sam bila sasvim mala. A mogu da se setim i kako je zvučao."
<BR>&nbsp;&nbsp;&nbsp;&nbsp;&nbsp;"Jesi li ga ikada sanjala?" upita Eponina nekoliko sekundi kasnije.
<BR>&nbsp;&nbsp;&nbsp;&nbsp;&nbsp;"Oh, da. Mnogo puta. Jednom je stajao na vrhu ogromnog drveta, gledajući me sa oblaka."
<BR>&nbsp;&nbsp;&nbsp;&nbsp;&nbsp;Eponina se opet nasmeja. Zatim brzo pogleda na sat. "Oh, Bože", reče ona. "Kasnim na zakazan pregled. Kada treba da budeš u bolnici?"
<BR>&nbsp;&nbsp;&nbsp;&nbsp;&nbsp;"U sedam", reče Eli.
<BR>&nbsp;&nbsp;&nbsp;&nbsp;&nbsp;"Onda je bolje da krenemo."
<BR>
<BR>&nbsp;&nbsp;&nbsp;&nbsp;&nbsp;Kada se Eponina javila u kancelariju dr Tarnera na svoju dvonedeljnu proveru, dežurna Tiaso odvela ju je do laboratorije, uzela joj uzorke krvi i mokraće, a zatim ju je zamolila da sedne i sačeka. Biot je obavestio Eponinu da doktor "ima posla preko glave".
<BR>&nbsp;&nbsp;&nbsp;&nbsp;&nbsp;Jedan crnoputi muškarac oštrih očiju i prijateljskog osmeha takođe je sedeo u čekaonici. "Zdravo", reče on kada im se oči susretoše, "Moje ime je Amadou Diaba. Ja sam apotekar."
<BR>&nbsp;&nbsp;&nbsp;&nbsp;&nbsp;Eponina se predstavi, imajući utisak da je ovog čoveka već negde videla.
<BR>&nbsp;&nbsp;&nbsp;&nbsp;&nbsp;"Veliki dan, a?" upita čovek posle kraćeg ćutanja. "Kakvo olakšanje skinuti onu prokleti traku."
<BR>&nbsp;&nbsp;&nbsp;&nbsp;&nbsp;Eponina se sada setila Amadoua. Videla ga je jednom na grupnom sastanku bolesnika od RV-41. Neko je rekao Eponini da je Amadou stekao retrovirus putem transfuzije krvi u prvim danima kolonije. Koliko nas je ukupno? - pomisli Eponina. Devedeset troje? Ili devedeset četvoro? Od kojih je petoro zaradilo bolest putem transfuzije...
<BR>&nbsp;&nbsp;&nbsp;&nbsp;&nbsp;"Izgleda da velike vesti uvek idu ruku pod ruku", nastavio je Diaba. "Miškinova obznana izdata je svega nekoliko sati pre nego što su one nogate stvari prvi put viđene."
<BR>&nbsp;&nbsp;&nbsp;&nbsp;&nbsp;Eponina ga iznenađeno pogleda. "O čemu govorite?" upita ona.
<BR>&nbsp;&nbsp;&nbsp;&nbsp;&nbsp;"Još ništa niste čuli o nogonjama?" reče Amadou, prigušeno se smejući. "Gde ste, tako vam Boga, bili?"
<BR>&nbsp;&nbsp;&nbsp;&nbsp;&nbsp;Amadou je pričekao nekoliko sekundi pre nego što se dao u objašnjavanje. "Istraživački tim koji radi na onom drugom modulu poslednjih nekoliko dana bavio se proširivanjem bušotine. Danas su se iznenada suočili sa šest čudnih stvorenja koja su ispuzala iz rupe napravljene u zidu. Te nogonje, kako ih je nazvao televizijski reporter, očigledno žive u drugom modulu. Liče na dlakave loptice za golf pričvršćene na šest džinovskih člankovitih nogu i kreću se vrlo, vrlo brzo... Gamizale su više od sata između ljudi, biota i opreme. A onda su ponovo iščezle korz rupu.
<BR>&nbsp;&nbsp;&nbsp;&nbsp;&nbsp;Taman se Eponina spremala nešto da ga upita o tim nogonjama, kad dr Tarner iziđe iz svoje ordinacije. "Gospodine Diaba i gospođice Eponina", prozbori on. "Imam podrobne izveštaje o svakom od vas. Ko će biti prvi?"
<BR>&nbsp;&nbsp;&nbsp;&nbsp;&nbsp;Doktor je i dalje imao najveličanstvenije plave oči. "Gospodin Diaba je stigao pre mene", odgovori Eponina. "Stoga..."
<BR>&nbsp;&nbsp;&nbsp;&nbsp;&nbsp;"Dame uvek imaju prednost", prekide je Amadou. "Čak i u Novom Edenu."
<BR>&nbsp;&nbsp;&nbsp;&nbsp;&nbsp;Eponina uđe u ordinaciju dr Tarnera. "Dobro je dok guramo", reče joj doktor kada su se našli nasamo. "Nema sumnje da je virus u vašem sistemu, ali nema nikakvog znaka bilo kakvog pogoršanja stanja srčanog mišića. Ne znam tačno zašto, ali je sigurno da ova bolest brže napreduje kod jednih pacijenata nego kod drugih..."
<BR>&nbsp;&nbsp;&nbsp;&nbsp;&nbsp;Kako je to moguće, moj lepi doktore, pomisli Eponina, da tako pomno pratiš podatke o mom zdravlju, a da nikad nisi zapazio poglede koje ti šaljem sve ovo vreme?
<BR>&nbsp;&nbsp;&nbsp;&nbsp;&nbsp;"Držaćemo vas na redovnom sistemu imunološkog lečenja. To nema nikakve ozbiljne sporedne efekte, a možda je delimično zaslužno što ne možemo da opazimo nijedan dokaz razornog dejstva virusa... Kako se inače osećate?"
<BR>&nbsp;&nbsp;&nbsp;&nbsp;&nbsp;Zajedno su krenuli natrag prema čekaonici. Dr Tarner je upoznao Eponinu sa simptomima koji bi označili da se virus pomerio u drugu fazu svog razvoja. Dok su razgovarali, vrata se otvoriše i Eli Vejkfild uđe u sobu. U prvi mah dr Tarner je prenebregao njeno prisustvo, ali nekoliko časaka kasnije ispravio je očigledan propust.
<BR>&nbsp;&nbsp;&nbsp;&nbsp;&nbsp;"Mogu li vam pomoći, mlada damo?" upita on Eli.
<BR>&nbsp;&nbsp;&nbsp;&nbsp;&nbsp;"Došla sam da upitam nešto Eponinu", odgovori Eli pokajnički. "Ako vas uznemiravam, mogu da sačekam napolju."
<BR>&nbsp;&nbsp;&nbsp;&nbsp;&nbsp;Dr Tarner je zavrteo glavom, a onda je postao iznenađujuće rastrojen u poslednjim rečenicama upućenim Eponini. Isprva, ona nije shvatila šta se dogodilo. Ali kada je pošla sa Eli, opazila je da doktor guta očima njenu učenicu. Tri godine, prođe Eponini kroz glavu, žudela sam da vidim taj izraz u njegovim očima. Mislila sam da nije sposoban za to. A Eli, Bog je blagoslovio, uopšte ga nije ni primetila.
<BR>&nbsp;&nbsp;&nbsp;&nbsp;&nbsp;Bio je to dug i naporan dan. Eponina je osećala strašan umor hodajući od stanice do svog stana u Hakoneu. Emocionalno olakšanje koje je doživela posle skidanja one trake minulo je. Sada je bila malo utučena. Pored toga, borila se protiv osećanja ljubomore prema Eli Vejkfild.
<BR>&nbsp;&nbsp;&nbsp;&nbsp;&nbsp;Zaustavila se ispred svog stana. Široka crvena pruga na njenim vratima svakoga je opominjala da unutra živi nosilac RV-41. Još jednom se zahvalivši sudiji Miškinu, Eponina pažljivo odlepi traku. Na vratima je ostao jedva vidljiv trag. Prefarbaću ga sutra, promrmlja Eponina.
<BR>&nbsp;&nbsp;&nbsp;&nbsp;&nbsp;Kada se našla u stanu, sručila se na meku stolicu i posegla za cigaretama. Eponina je osetila plimu slutnje zadovoljstva dok je stavljala cigaretu u usta. Nikada ne pušim u školi pred učenicima, razmišljala je. Neću da im dajem loš primer. Pušim samo ovde, kod kuće, kada sam sama. Eponina jedva da je ikada izlazila uveče. Seljani Hakonea vrlo jasno su joj dali do znanja da je ne žele u svom društvu - dve zasebne delegacije tražile su od nje da napusti selo, a mnoge ružne poruke osvitale su joj na vratima. Ali Eponina je tvrdoglavo odbijala da se iseli. Budući da Kimberli Henderson nikada nije bila prisutna, Eponina je imala više životnog prostora nego što bi mogla da priušti sebi pod normalnim okolnostima. Takođe je znala da nosilac RV-41 ne bi bio dobrodošao ni u jednom susedstvu kolonije.
<BR>&nbsp;&nbsp;&nbsp;&nbsp;&nbsp;Eponina je zaspala na stolici i sanjala polja žutog cveća. Umalo nije prečula kucanje na vratima, iako je ovo bilo vrlo jako. Bacila je pogled na sat - jedanaest. Kada je otvorila vrata, Kimberli Henderson uđe u stan.
<BR>&nbsp;&nbsp;&nbsp;&nbsp;&nbsp;"Oh, Ep", reče ona. "Tako mi je drago što si ovde. Očajnički mi je potrebno da razgovaram sa nekim. S nekim kome mogu da verujem."
<BR>&nbsp;&nbsp;&nbsp;&nbsp;&nbsp;Kimberli pripali cigaretu grčevitom kretnjom i smesta upade u klepetav monolog. "Da, da, znam", reče Kimberli, primetivši prekor u Eponininim očima. "U pravu si, ukokana sam... Ali bilo mi je potrebno... Stari dobri kokomo... Veštačko osećanje samopouzdanja bolje je barem od razmišljanja o sebi kao o hrpi govana."
<BR>&nbsp;&nbsp;&nbsp;&nbsp;&nbsp;Pomamno je povukla dim, a onda ga je ispuštala u kratkim, isprekidanim izdisajima. "Onaj govnar stvarno me je ovog puta udesio. Gurnuo me je preko ruba... prljavi kučkin sin - misli da može da radi šta mu je volja... Podnosila sam njegove izlete i čak dopuštala da nam se neke mlađe cure pridruže ponekad - trojka razbija dosadu... ali ja sam uvek bila ičiban, numero uno, ili sam makar mislila da jesam..."
<BR>&nbsp;&nbsp;&nbsp;&nbsp;&nbsp;Kimberli ugasi cigaretu i poče da stiska šake. Bila je na ivici plača. "I tako, noćas mi je rekao da se selim...'Šta', rekoh, 'Šta hoćeš time da kažeš?'... 'Seliš se', veli on... Bez osmeha, bez diskusije...'Pakuj svoje prnje', kaže on, 'ima jedan stan za tebe tamo iza Ksanadua'.
<BR>&nbsp;&nbsp;&nbsp;&nbsp;&nbsp;'Tamo gde žive kurve', odgovorih... On se malo osmehnu i ne reče ništa...'To je to, otpuštena sam', kažem ja... Razbesnela sam se...'Ne možeš to da mi uradiš', rekla sam ... Pokušala sam da ga udarim, ali on mi je ščepao ruku i lupio me iz sve snage posred lica...'Uradićeš kako sam ti naredio', kaže on... 'Neću, ti prokleto đubre'... Zgrabila sam jednu vazu i bacila je. Udarila je u sto i razbila se. U tren oka dvojica muškaraca saviše mi ruke iza leđa... 'Odvedite je', rekao je kralj Jap.
<BR>&nbsp;&nbsp;&nbsp;&nbsp;&nbsp;Odveli su me u nov stan. Bio je vrlo lep. U garderobi se nalazila velika kutija puna smotanog kokomoa... Popušila sam ceo komad i poletela... Hej, rekoh sebi, ovo i nije tako loše. Barem ne moram da udovoljavam Tošiove bizarne seksualne želje... Otišla sam do kazina i počela da se ludo zabavljam, letela sam više nego soko, sve dok ih nisam videla... u javnosti, pred svima... Podivljala sam - vikala sam, vrištala, psovala - čak sam je i napala... neko me je klepio po glavi... Ležala sam na podu kazina, a Tošio se nadnosio nada mnom... 'Ako još jednom učiniš nešto slično', prosiktao je, 'bićeš sahranjena pored Marćela Danija'"
<BR>&nbsp;&nbsp;&nbsp;&nbsp;&nbsp;Kimberli uroni lice u šake i poče da jeca. "Oh, Ep", reče nekoliko sekundi kasnije, "osećam se tako beznadežno. Nemam kud. Šta da radim?"
<BR>&nbsp;&nbsp;&nbsp;&nbsp;&nbsp;Pre nego što je Eponina išta mogla da kaže, Kimberli je ponovo počela tiradu. "Znam, znam", reče ona. "Mogu da se vratim u bolnicu. Još su im potrebne bolničarke, prave - uzgred, gde je tvoj Linkoln?"
<BR>&nbsp;&nbsp;&nbsp;&nbsp;&nbsp;Eponina se osmehnu i pokaza na spremište. "Dobra si", nasmeja se Kimberli. "Držati robota u mraku. Izvadiš ga da očisti kupatilo, opere sudove, skuva jelo. A onda, uuups, natrag u spremište..." Zacerekala se. "Njihove patke ne rade, znaš li. Hoću da kažem, oni imaju stvar, ili neku vrstu alata, štaviše anatomski savršenog, ali ne može da im se digne. Jedne noći kada sam se ukokala naterala sam jednog da se popne na mene, ali on nije znao šta mi to znači kada sam mu rekla 'gurni ga'... Baš kao i neki muškarci koje poznajem."
<BR>&nbsp;&nbsp;&nbsp;&nbsp;&nbsp;Kimberli skoči i stade da šeta po sobi. "Ne znam tačno zbog čega sam došla", reče ona, paleći još jednu cigaretu. "Pomislila sam da bismo ti i ja... hoću da kažem, bile smo prijateljice neko vreme..." Glas joj utrnu. "Sada se spuštam, počinjem da osećam depresiju. To je strašno, užasno. Ne mogu da podnesem to. Ne znam šta sam očekivala, ali ti imaš svoj život...Bolje će biti da pođem."
<BR>&nbsp;&nbsp;&nbsp;&nbsp;&nbsp;Kimberli pređe preko sobe i ovlaš zagrli Eponinu. "Čuvaj se, važi?" reče Kimberli. "Ne brini za mene. Biću u redu."
<BR>&nbsp;&nbsp;&nbsp;&nbsp;&nbsp;Tek kada su se vrata zatvorila iza Kimberli, Eponina shvati da nije izustila nijednu jedinu reč dok je njena bivša prijateljica bila u sobi. Bila je sigurna da je više nikada neće videti.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
