<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;30. januar 2209. Bila sam zaboravila kako izgleda kada adrenalin juri kroz moj sistem. U poslednjih trideset časova naš miran i spokojan život na Rami bio je potpuno razoren.
<BR>&nbsp;&nbsp;&nbsp;&nbsp;&nbsp;Sve je započelo sa dva sna. Juče ujutro, baš pre no što ću se probuditi, usnila sam san o Ričardu, koji je bio izvanredno živ. Ričard, zapravo, nije bio u mom snu, to jest nije se pojavio naporedo sa Majklom, Simonom, Keti i sa mnom. Ali Ričardovo lice bilo je umetnuto u gornji levi ugao mog snovidnog polja dok smo nas četvoro bili zaneti nekim normalnim, svakodnevnim delatnostima. On je uporno izvikivao moje ime. Njegov poziv bio je tako glasan da sam mogla da ga čujem i kada sam se probudila.
<BR>&nbsp;&nbsp;&nbsp;&nbsp;&nbsp;Tek što sam stala da pričam Majklu o tom snu, kada se u dovratku pojavila Keti odevena u pidžamu. Drhtala je i delovala uplašeno. "Šta se dogodilo, dušo?" upitala sam je, pozivajući je otvorenim rukama u zagrljaj.
<BR>&nbsp;&nbsp;&nbsp;&nbsp;&nbsp;Prišla mi je i čvrsto me je zagrlila. "Bio je tata", reče ona. "Dozivao me je prošle noći u snu."
<BR>&nbsp;&nbsp;&nbsp;&nbsp;&nbsp;Jeza mi prođe kičmom, a i Majkl se uspravi na svom madracu. Rečima sam utešila Keti, ali me je ova podudarnost uznemirila. Da li je možda čula moj razgovor sa Majklom? Nemoguće. Primetili smo je istog trenutka kada je ušla u našu sobu.
<BR>&nbsp;&nbsp;&nbsp;&nbsp;&nbsp;Pošto se Keti vratila u dečiju sobu da se presvuče, saopštila sam Majklu da ni u kom slučaju ne mogu da prenebregnem dva sna. Nas dvoje smo često raspravljali o mojim povremenim psihičkim moćima. Iako on u načelu odbacuje čitavu ideju o izvančulnom opažanju, uvek je priznavao da se ne može kategorički tvrditi kako moji snovi i vizije ne ocrtavaju budućnost.
<BR>&nbsp;&nbsp;&nbsp;&nbsp;&nbsp;"Moram da odem na površinu i potražim Ričarda", rekla sam mu posle doručka. Majkl je očekivao da ću preduzeti takvu akciju i bio je spreman da se postara za decu. Na Rami je, međutim, vladao mrak. Složili smo se da mi je bolje da sačekam naše veče kada će se u svemirskoj letelici iznad našeg skloništa ponovo upaliti svetlo.
<BR>&nbsp;&nbsp;&nbsp;&nbsp;&nbsp;Ostala sam duže u krevetu kako bih imala dovoljno snage za ozbiljnu pretragu. Spavala sam na mahove i stalno sanjala da sam u opasnosti. Pre no što sam krenula, proverila sam da li u mom portabl-računaru imam uskladištene srazmerno verne grafičke crteže Ričarda. Želela sam da, ako zatreba, pokažem predmet mog traganja eventualnim avianima koje bih srela.
<BR>&nbsp;&nbsp;&nbsp;&nbsp;&nbsp;Pošto sam poželela deci laku noć, uputila sam se pravo u aviansku jazbinu. Nisam bila iznenađena kada sam otkrila da je stražarski tank nestao. Pre mnogo godina, kada me je jedan od avianskih žitelja prvi put pozvao u jazbinu, stražarski tank takođe nije bio prisutan. Da li je moguće da sam ponovo na neki način pozvana ovamo? I kakve sve ovo veze može da ima sa mojim snom? Srce mi je lupalo kao ludo kad sam prošla kroz sobu sa cisternom za vodu i uputila se dublje u tunel koji je obično čuvao sada odsutni stražarski tank.
<BR>&nbsp;&nbsp;&nbsp;&nbsp;&nbsp;Nijednog trenutka nisam čula nikakav zvuk. Hodala sam gotovo kilometar pre no što sam stigla do visokog dovratka s moje desne strane. Oprezno sam virnula iza ugla. Prostorija je bila mračna kao i svuda u avianskoj jazbini, sa izuzetkom okomitog hodnika. Uključila sam svoj snop. Soba nije bila posebno duboka, možda najviše petnaest metara, ali je zato bila veoma visoka. Do zida naspram vrata ležali su redovi i redovi ovalnih limenki. Snop moje svetiljke pokazivao je da se ti redovi protežu sve do visoke tavanice koja se, po svemu sudeći, nalazila odmah ispod trga u Njujorku.
<BR>&nbsp;&nbsp;&nbsp;&nbsp;&nbsp;Nije mi trebalo mnogo da shvatim namenu ove sobe. Svaka od uskladištenih limenki imala je veličinu i oblik mana dinje. Naravno, pomislih, ovo je mesto gde se drže zalihe hrane. Nikakvo čudo što ne vole da im se iko ovuda smuca.
<BR>&nbsp;&nbsp;&nbsp;&nbsp;&nbsp;Pošto sam utvrdila da su sve limenke odista bile prazne, krenula sam natrag prema okomitom hodniku. Ali tada me je instinkt naterao da promenim pravac, prođem skladišnu prostoriju i produžim niz tunel. Mora da vodi nekud, računala sam, inače bi se naprosto završio u sobi sa dinjama.
<BR>&nbsp;&nbsp;&nbsp;&nbsp;&nbsp;Posle još pola kilometara tunel je počeo da se postepeno širi sve dok nisam stupila u prostranu okruglu odaju. U središtu te sobe koja je imala visoku tavanicu staja je široka kupolasta struktura. Po obodu zidova nalazilo se oko dvadeset udubljenja, usečenih u zidove na pravilnim rastojanjima. Svetla, osim snopa moje svetiljke, nije bilo, te mi je trebalo nekoliko minuta da sve delove, sa kupolastom strukturom u središtu, skupim u celovitu sliku.
<BR>&nbsp;&nbsp;&nbsp;&nbsp;&nbsp;Obišla sam sobu po obodu, istražujući jedno po jedno udubljenje. Većina je bila prazna. U jednom od njih pronašla sam tri istovetna stražarska tanka uredno postrojena uz stražnji zid. Prva reakcija u susretu sa njima bio je oprez, ali to nije bilo neophodno. Svi su bili uspavani.
<BR>&nbsp;&nbsp;&nbsp;&nbsp;&nbsp;Daleko najzanimljivije od svih, međutim, bilo je udubljenje u sredini sobe, tačno sto osamdeset stepeni u odnosu na ulazni tunel. Ovo posebno udubljenje bilo je brižljivo sređeno sa debelim policama usečenim u zidove. Sve u svemu, bilo je petnaest polica, po pet na dva pobočna zida i još pet na zidu nasuprot ulaza u udubljenje. Na pobočnim policama ležali su razni predmeti (sve je bilo veoma uredno); svaka polica na udaljenijem zidu posedovala je pet okruglih jamica izdubljenih po dužini.
<BR>&nbsp;&nbsp;&nbsp;&nbsp;&nbsp;Sadržaj ovih jamica, koje su i same bile dalje podeljene u odeljke, poput kriški pite, beše opsenjujući. Jedan od odeljaka u svakoj od jamica sadržavao je veoma fini materijal, sličan pesku. Drugi odeljak je sadržavao jedan, dva ili tri prstena, boje trule višnje ili zlata, koje sam smesta prepoznala zbog njihove sličnosti sa prstenovima koje smo videli na vratu našeg avianskog prijatelja sa sivim somotom. Činilo se da ostali predmeti u jamicama ne slede nikakav poseban obrazac - u stvari, neke jamice bile su poptuno prazne ako se izuzmu onaj pesak i prstenovi.
<BR>&nbsp;&nbsp;&nbsp;&nbsp;&nbsp;Konačno sam se okrenula i približila kupolastoj strukturi. Njena prednja vrata gledala su na ono izuzetno udubljenje. Ispitala sam ih snopom svetiljke. Na pravougaonoj površini bio je izrezbaren nekakav zamršen crtež. U tom crtežu uočavala su se četiri zasebne ploče, ili kvadranta. U gornjem levom kvadrantu bio je prikazan jedan avian, a u susednom mana dinja. Donja dva kvandranta sadržavala su nepoznate slike. Na levoj strani beše izrezbareno ili nacrtano neko prugasto stvorenje koje je trčalo na šest nogu. Poslednji panel, desno u dnu, prikazivao je jednu veliku kutiju ispunjenu veoma tankom mrežom ili tkanjem.
<BR>&nbsp;&nbsp;&nbsp;&nbsp;&nbsp;Posle kraćeg oklevanja gurnula sam vrata i otvorila ih. Umalo nisam iskočila iz vlastite kože kada je glasan alarm, sličan trubi automobila, zaparao tišinu. Stajala sam u dovratku potpuno nepomično dok je alarm odjekivao skoro jedan minut. I kada je utihnuo, nisam se micala. Upinjala sam se da čujem da li iko (ili išta) reaguje na njega.
<BR>&nbsp;&nbsp;&nbsp;&nbsp;&nbsp;Nikakav zvuk nije poremetio tišinu. Posle nekoliko minuta počela sam da istražujem unutrašnjost građevine. Jedna providna kocka sa stranicama od oko dva i po metara, po gruboj proceni, zauzimala je središte jedine prostorije. Zidovi kocke bili su tačkasto obojeni i delimično su mi ometali vidik, ali sam ipak mogla da uočim da je donjih deset centimetara pokriveno finim tamnim materijalom. Ostali delovi ovog zdanja oko kocke bili su ukrašeni geometrijskim obrascima na zidovima, podovima i tavanici. Jedna od strana kocke imala je uzan ulaz koji je dozvoljavao pristup unutrašnjosti.
<BR>&nbsp;&nbsp;&nbsp;&nbsp;&nbsp;Ušla sam unutra. Pahuljast crni materijal podsećao je na pesak, ali je bio unekoliko drugačijeg sastava od slične tvari koju sam otkrila u jamicama udubljenja. Oči su mi sledile snop svetiljke kojim sam sistematično kružila po kocki. Blizu središta počivao je jedan predmet delom zatrpan u pesak. Prišla sam, podigla premet, otresla ga i zamalo se nisam onesvestila. Bio je to Ričardov robot TB.
<BR>&nbsp;&nbsp;&nbsp;&nbsp;&nbsp;TB je bio znatno izmenjen. Spoljašnost mu se crnela, njegova sićušna kontrolna ploča bila je istopljena, a i nije više radio. No, greške nije moglo biti - to je bio TB. Prinela sam malog robota usnama i poljubila ga. U oku svoje svesti videla sam ga kako piskavim glasićem kazuje jedan od Šekspirovih soneta dok ga Ričard sluša sa oduševljenjem.
<BR>&nbsp;&nbsp;&nbsp;&nbsp;&nbsp;Bilo je očigledno da je TB spaljen. Da li je i Ričard pao u klopku ovog pakla u unutrašnjosti kocke? Brižljivo sam prosejala pesak kroz prste, ali nisam pronašla nikakvu kosku. Pitala sam se, međutim, šta je bilo to što je ovde izgorelo i proizvelo ovoliko pepela. I otkud, pre svega, TB unutar ove kocke?
<BR>&nbsp;&nbsp;&nbsp;&nbsp;&nbsp;Bila sam ubeđena da se Ričard nalazi negde u avianskoj jazbini, tako da sam se narednih osam sati pentrala po ispustima i istraživala tunele. Posetila sam sva mesta u kojima sam ranije bila za vreme svog privremenog boravka pre mnogo godina i čak pronašla neke nove zanimljive odaje nepoznate namene, ali od Ričarda ni traga. U stvari, nije bilo ni najmanjeg traga života bilo kakve vrste. Svesna da se kratak ramanski dan bliži kraju i da će se četvoro dece ubrzo probuditi u našem skloništu, konačno sam se, umorna i obeshrabrena, vratila u svoj ramanski dom.
<BR>&nbsp;&nbsp;&nbsp;&nbsp;&nbsp;Kada sam stigla donde, videla sam da su i poklopac i rešetka širom otvoreni. Iako sam mogla da se zakunem da sam ih zatvorila pre polaska, nisam bila u stanju da se tačno setim svih svojih postupaka prilikom odlaska. Stoga sam na kraju rekla samoj sebi da sam u tom času verovatno bila previše uzbuđena i usled toga zaboravila da sve zaključam. Tek što sam počela da se spuštam, začula sam Majklov poziv - "Nikol!" - iza sebe.
<BR>&nbsp;&nbsp;&nbsp;&nbsp;&nbsp;Okrenula sam se. Majkl se približavao iz ulice sa istočne strane. Kretao se brzo, što je za njega bilo neobično, noseći bebu Patrika u naručju. "Tu si, dakle", reče on dahćući kada mu priđoh. "Počeo sam da se brinem..."
<BR>&nbsp;&nbsp;&nbsp;&nbsp;&nbsp;Odjednom je stao kao ukopan, upiljio se u mene za tren, a onda se hitro obazreo oko sebe. "Ali gde je Keti?" upita zabrinuto.
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?" upitah. Izgled Majklovog lica probudi strepnju u meni.
<BR>&nbsp;&nbsp;&nbsp;&nbsp;&nbsp;"Zar nije sa tobom?" upita on.
<BR>&nbsp;&nbsp;&nbsp;&nbsp;&nbsp;Kada sam odmahnula glavom i rekla da je nisam videla, Majkl iznenada briznu u plač. Pohitah napred i stadoh da tešim malog Patrika koji je uplašen Majklovim jecajima i sam počeo da plače.
<BR>&nbsp;&nbsp;&nbsp;&nbsp;&nbsp;"Oh, Nikol", izusti Majkl. "Tako mi je teško. Patrik je imao mukotrpnu noć, te sam ga doneo u moju sobu. Potom se Bendži žalio na bolove u stomaku, pa smo Simona i ja morali da ga negujemo nekoliko sati. Svi smo zatim zaspali, a Keti je ostala sama u dečjoj sobi. Pre otprilike dva sata kada smo se probudili, nje nije bilo."
<BR>&nbsp;&nbsp;&nbsp;&nbsp;&nbsp;Nikada do tada nisam videla Majkla u ovakvom rastrojstvu. Nastojala sam da ga primirim govoreći mu da se Keti verovatno igra negde u susedstvu (a kada je nađemo, mislila sam, dobiće lekciju koju nikada neće zaboraviti), ali Majkl mi upade u reč.
<BR>&nbsp;&nbsp;&nbsp;&nbsp;&nbsp;"Ne, ne", reče on, "nema je nigde u blizini. Patrik i ja je tražimo više od jednog sata."
<BR>&nbsp;&nbsp;&nbsp;&nbsp;&nbsp;Majkl, Patrik i ja odosmo dole da proverimo šta rade Simona i Bendži. Simona nam je saopštila da je Keti bila izuzetno razočarana kada je saznala da sam sama otišla da tražim Ričarda. "Nadala se", reče Simona spokojno, "da ćeš je povesti sa sobom."
<BR>&nbsp;&nbsp;&nbsp;&nbsp;&nbsp;"Zašto mi to sinoć nisi rekla?" upitah svoju osmogodišnju kćerku.
<BR>&nbsp;&nbsp;&nbsp;&nbsp;&nbsp;"Nije mi izgledalo toliko važno", odgovori Simona. "Pored toga, nikada mi nije palo na pamet da bi Keti pokušala sama da pronađe tatu."
<BR>&nbsp;&nbsp;&nbsp;&nbsp;&nbsp;I Majkl i ja smo bili iscrpljeni, ali je jedno moralo da krene u potragu za Keti. Izbor je, razumljivo, pao na mene. Umila sam se, naručila doručak za sve kod Ramanaca i ispričala ukratko o svojoj pustolovini u avianskoj jazbini. Simona i Majkl polako su obrtali nagorelog TB-a u rukama. Videlo se da se i sami pitaju šta je moglo da se dogodi Ričardu.
<BR>&nbsp;&nbsp;&nbsp;&nbsp;&nbsp;"Keti je kazala da je tata otišao da pronađe oktopauke", spomenula je Simona neposredno pre mog polaska. "Rekla je da su oni najuzbudljiviji u našem svetu."
<BR>&nbsp;&nbsp;&nbsp;&nbsp;&nbsp;Strah me je obuzimao dok sam se vukla preko trga prema jazbini oktopauka. U toku hodanja svetla utrnuše i mrak pade na Rami. "Divno", promrmljah sebi u bradu, "ništa lepše do tražiti izgubljeno detu po ovoj pomrčini."
<BR>&nbsp;&nbsp;&nbsp;&nbsp;&nbsp;Poklopac i par zaštitnih rešetki bejahu otvoreni. Nikada ranije nisam videla otvorene rešetke. Bilo poče jače da mi udara. Nagonski sam znala da je Keti sišla u njihovu jazbinu i da mi, uprkos svim strahovima, ništa ne preostaje no da je sledim. Najpre sam klekla i dva puta povikala: "Keti!" u crnilo ispod sebe. Začula sam kako odjek njenog imena putuje tunelima. Napregla sam se, ne bih li čula odgovor, ali ne beše nikakvog zvuka. Barem, rekoh sebi, nisam čula ni ono povlačenje četki praćeno cviljenjem visoke učestalosti.
<BR>&nbsp;&nbsp;&nbsp;&nbsp;&nbsp;Spustila sam se rampom do prostrane pećine od koje su polazila četiri tunela koja smo jednom Ričard i ja krstili: Eni, Mini, Majni i Mo. Bilo mi je teško, ali sam se prisilila da uđem u tunel koji smo nekada Ričard i ja istraživali. Posle nekoliko koraka, međutim, zastala sam, vratila se i onda ušla u susedni tunel. Ovaj drugi hodnik takođe je vodio do okomitog valjkastog hodnika sa isturenim šiljcima, ali je ovaj u svom pružanju prolazio pored sobe koju smo Ričard i ja svojevremeno nazvali muzejem oktopauka. Jasno sam se sećala užasa koji sam doživela pre devet godina kada sam pronašla dr Takagišija, napunjenog kao lovački trofej, gde visi u tom muzeju.
<BR>&nbsp;&nbsp;&nbsp;&nbsp;&nbsp;Postojao je razlog zbog koga sam želela da posetim muzej oktopauka, a koji nije bio neizostavno vezan za moju potragu za Keti. Ako su oktopauci ubili Ričarda (što se očito dogodilo dr Takagišiju - premda ni danas nisam ubeđena da on možda nije preminuo od srčanog udara), ili ako su pronašli njegovo telo negde u Rami, onda bi i ono trebalo da se nalazi ovde. Reći da sam bila uznemirena mogućnošću da vidim tuđinsku taksidermističku verziju svog supruga bio bi krajnji eufemizam; ipak, iznad svega sam htela da saznam šta se dogodilo sa Ričardom. Posebno posle mog sna.
<BR>&nbsp;&nbsp;&nbsp;&nbsp;&nbsp;Duboko sam udahnula kada sam dospela do ulaza u muzej. Lagano sam krenula na levu stranu. Čim sam prešla prag, svetla se upališe, ali srećom dr Takagiši nije ovog puta zurio pravo u moje lice. Njega su premestili na drugu stranu prostorije. Zapravo, čitava muzejska postavka bila je izmenjena u međuvremenu. Sve replike biota, koje su zauzimale najveći deo prostorije kada smo je Ričard i ja nakratko posetili, bile su uklonjene. Sada su jedina dva "eksponata", ako se tako mogu nazvati, bili aviani i ljudska bića.
<BR>&nbsp;&nbsp;&nbsp;&nbsp;&nbsp;Izložba aviana ležala je bliže vratima. Tri primerka sa raširenim krilima visila su sa tavanice. Jedan od njih bio je onaj sa sivim somotom i tri višnjevocrvena vratna prstena kojeg smo Ričard i ja videli neposredno pre njegove smrti. Bilo je tu i drugih zapanjujućih predmeta, pa čak i fotografija, no moje oči su hrlile preko sobe prema izložbi koja je okruživala dr Takagišija.
<BR>&nbsp;&nbsp;&nbsp;&nbsp;&nbsp;Odahnula sam kada sam utvrdila da Ričard nije u ovoj sobi. Naš jedrenjak, onaj koji smo Ričard, Majkl i ja upotrebili da pređemo Cilindrično more bio je, međutim, tu. Počivao je na podu odmah do dr Takagišija. Tu se nalazio i čitav izbor stvarčica pokupljenih posle naših piknika i drugih bavljenja u Njujorku. Ali središte izložbe činio je komplet uramljenih slika na stražnjem i bočnom zidu.
<BR>&nbsp;&nbsp;&nbsp;&nbsp;&nbsp;Sa drugog kraja prostorije nisam mogla da vidim bog zna kako sadržinu tih slika. Ali kada sam im prišla, zinula sam od iznenađenja. Slike su, zapravo, bile fotografije izrađene u pravougaonom obliku i mnoge među njima prikazivale su život unutar našeg skloništa. Bili su tu snimci svih nas, uključujući i dece. Na njima se videlo kako jedemo, spavamo, pa čak i kako idemo u kupatilo. Osećala sam se naga dok sam ih proučavala pogledom. Motre nas, rekoh u sebi, čak i u našem domu. Obuzela me je grozničava jeza.
<BR>&nbsp;&nbsp;&nbsp;&nbsp;&nbsp;Na bočnom zidu visila je posebna zbirka slika koje su me užasnule i zbunile. Na Zemlji, one bi svakako bile kandidati za neki muzej erotike. Slike su predstavljale moje vođenje ljubavi sa Ričardom u nekoliko različitih položaja. Bila je tu i jedna slika na kojoj smo se nalazili Majkl i ja, ali ne tako oštra jer je te noći u našoj spavaćoj sobi bilo mračno.
<BR>&nbsp;&nbsp;&nbsp;&nbsp;&nbsp;Red slika ispod pomenutih seksualnih scena sačinjavale su fotografije rađenja dece. Svaki porođaj beše prikazan, pa čak i Patrikov, što je potvrđivalo da je prisluškivanje i nadziranje u toku. Sučeljavanje slika seksa i rađanja jasno je odavalo da su oktopauci (ili Ramanci?) pouzdano shvatili naš reproduktivni postupak.
<BR>&nbsp;&nbsp;&nbsp;&nbsp;&nbsp;Najmanje petnaest minuta stajala sam kao opčinjena ovim fotografijama. Moja usredsređenost se iznenada raspala kada sam začula veoma glasan zvuk četaka što se vuku po metalu, koji je dopirao iz pravca muzejskih vrata. Skamenila sam se od straha. Stajala sam nepomično, kao sleđena, i unezvereno se obazirala. U prostoriji nije bilo nijednog drugog izlaza.
<BR>&nbsp;&nbsp;&nbsp;&nbsp;&nbsp;Kroz nekoliko sekundi poskakujući ulete Keti. "Mama", uzviknu ona kada me je ugledala. Potrčala je preko muzejske prostorije, pri tom umalo ne oborivši dr Takagišija, i skočila mi u naručje.
<BR>&nbsp;&nbsp;&nbsp;&nbsp;&nbsp;"Oh, mama", reče ona, vatreno me grleći i ljubeći. "Znala sam da ćeš doći."
<BR>&nbsp;&nbsp;&nbsp;&nbsp;&nbsp;Zaklopila sam oči i svom snagom stezala svoje zabludelo dete. Suze mi kanuše niz obraze. Njihala sam Keti s jedne strane na drugu, tešeći je rečima: "U redu je, dušo, sve je u redu."
<BR>&nbsp;&nbsp;&nbsp;&nbsp;&nbsp;Kada sam otrla suze i otvorila oči, jedan oktopauk je stajao u dovratku ulaza u muzej. Nekoliko časaka nije se pomicao, baš kao da je posmatrao ponovno sjedinjenje majke i kćerke. Stajala sam ukočeno, zahvaćena talasom osećanja koja su se kretala od radosti do čiste užasnosti.
<BR>&nbsp;&nbsp;&nbsp;&nbsp;&nbsp;Keti je osetila moj strah. "Ne brini, majko", reče ona, gledajući preko ramena prema oktopauku. "Neće te povrediti. On samo želi da razgleda. Već je mnogo puta bio blizu mene."
<BR>&nbsp;&nbsp;&nbsp;&nbsp;&nbsp;Nivo mog adrenalina nikada nije bio viši. Oktopauk je nastavljao da stoji (ili sedi, ili već šta oktosi čine kada se ne kreću) u vratima. Njegova ogromna, crna glava imala je gotovo kuglast oblik i bila je posađena na telo koje se pri podu granalo na osam crnih i zlatastih, ispruganih pipaljki. U središtu njegove glave videla su se dva naporedna useka, simetrična u odnosu na neku nevidljivu osu koja je išla od vrha do dna. Tačno u središtu između dva useka, na otprilike metar od poda, nalazila se čudna kvadratna struktura sazdana od sočiva. Stranica tog kvadrata iznosila je desetak centimetara. Taj kvadratni okvir beše ispunjen želatinskom kombinacijom ukrštenih linija i neke prelivajuće crne i bele tvari. Dok je oktopauk zurio u nas, njegova sočiva su kipela od aktivnosti.
<BR>&nbsp;&nbsp;&nbsp;&nbsp;&nbsp;Bilo je i drugih organa usađenih u to telo između dva useka, kako iznad, tako i ispod sočiva, ali nisam imala vremena da ih bolje osmotrim. Uprkos Ketinim ohrabrujućim rečima, oktopauk je krenuo prema nama i moj strah se vratio punom silinom. Zvuk četaka proizvodili su trepljama slični dodaci na donjem delu pipaljki kada bi se one kretale po podu. Cviljenje visoke učestalosti emitovano je iz malog otvora u donjem delu glave na desnoj strani.
<BR>&nbsp;&nbsp;&nbsp;&nbsp;&nbsp;Za nekoliko sekundi strah je zakočio sve moje misaone procese. Kako se stvorenje primicalo, moj prirodni nagon za bekstvom uzimao je maha. Na nesreću, on je u ovoj prilici bio potpuno beskoristan. Nije se imalo kuda pobeći.
<BR>&nbsp;&nbsp;&nbsp;&nbsp;&nbsp;Oktopauk se nije zaustavio dok nije došao na opasnih pet metara udaljenosti. Pribila sam Keti uza zid i stala između nje i oktopauka. Uzdigla sam ruku. Ponovo su tajanstvena sočiva zaigrala svoju besomučnu igru. Odjednom mi je sinula jedna ideja. Posegla sam u svoje letačko odelo i izvadila svoj kompjuter. Drhtavim prstima (oktopauk je uzdigao par pipaljki ispred svojih sočiva - kasnije, kada sam preživljavala tu scenu, zapitala sam se nije li on pomislio da ću izvući neko oružje) proizvela sam Ričardovu sliku na monitoru i pružila ga prema oktopauku.
<BR>&nbsp;&nbsp;&nbsp;&nbsp;&nbsp;Pošto nisam učinila nikakvu dodatnu kretnju, stvorenje je polako spustilo svoje zaštitne pipaljke na pod. Piljilo je u monitor pun minut, a onda je, na moje zaprepašćenje, talas svetloljubičaste boje suknuo oko njegove glave, polazeći sa ivice jednog od useka. Nekoliko sekundi docnije za ljubičastim usledio je dugin obrazac crvene, plave i zelene svetlosti, s tim što je svaka traka posedovala različitu debljinu. To je, takođe, izronilo iz istog useka i pošto je napravilo krug oko glave, vratilo se u usek uporedan sa prvim.
<BR>&nbsp;&nbsp;&nbsp;&nbsp;&nbsp;Keti i ja smo posmatrale razrogačenih očiju. Oktopauk uzdiže jednu od svojih pipaljki i pokaza na monitor obnavljajući onaj široki ljubičasti talas. Nekoliko sekundi kasnije, baš kao i u prethodnom slučaju, pojavi se istovetan dugin obrazac.
<BR>&nbsp;&nbsp;&nbsp;&nbsp;&nbsp;"On nam nešto govori, mama", reče Keti jedva čujno.
<BR>&nbsp;&nbsp;&nbsp;&nbsp;&nbsp;"Mislim da si u pravu", odgovorih. "Ali nemam pojma šta nam saopštava."
<BR>&nbsp;&nbsp;&nbsp;&nbsp;&nbsp;Posle čekanja koje je izgledalo kao večnost, oktopauk je krenuo natrag prema vratima dajući nam svojom ispruženom pipaljkom znak da ga sledimo. Nije više bilo onih svetlosnih traka. Keti i ja smo ga obazrivo sledile držeći se za ruke. Ona poče da se obazire i u jednom trenutku opazi sve one fotografije na zidu. "Pogledaj, mama", reče, "imaju slike naše porodice."
<BR>&nbsp;&nbsp;&nbsp;&nbsp;&nbsp;Ućutkala sam je i naredila joj da usredsredi pažnju na oktopauka. On se vratio u tunel i uputio prema našiljenom okomitom hodniku i podzemnim prolazima. To je bila prilika koju sam iščekivala. Zgrabila sam Keti, naredila joj da se čvrsto drži i pojurila niz tunel punom brzinom. Stopala jedva da su mi dodirivala pod sve dok se nisam dočepala rampe, a zatim i površine Njujorka.
<BR>&nbsp;&nbsp;&nbsp;&nbsp;&nbsp;Majkl je bio izvan sebe od radosti što vidi Keti zdravu i čitavu, iako ga je veoma uznemirila vest (kao i mene) da u zidovima i tavanici naših odaja ima skrivenih kamera. Nisam propisno izgrdila Keti što je na svoju ruku izišla iz skloništa - bila sam preterano ushićena što sam je uopšte pronašla. Keti je rekla Simoni da je doživela "nezaboravnu pustolovinu" i da je oktopauk bio "sladak". Takav je svet ovog deteta.
<BR>
<BR>&nbsp;&nbsp;&nbsp;&nbsp;&nbsp;4. februar 2209.
<BR>&nbsp;&nbsp;&nbsp;&nbsp;&nbsp;Oh, radosti nad radostima! Pronašli smo Ričarda. Još je živ! Jedva, doduše, budući da se nalazi u dubokoj komi i sa visokom groznicom, ali je ipak živ.
<BR>&nbsp;&nbsp;&nbsp;&nbsp;&nbsp;Keti i Simona su ga pronašle jutros. Ležao je na tlu ni pedeset metara od ulaza u naše sklonište. Nas tri smo nameravale da malo igramo fudbal na trgu i taman smo se spremale da napustimo sklonište, kada me je Majkl pozvao da se vratim za trenutak. Naložila sam devojčicama da me sačekaju u prostoru oko ulaza u naše sklonište. Kada su nekoliko minuta kasnije obe počela da vrište, pomislila sam da se nešto grozno dogodilo. Pojurila sam uz stepenice i odmah ugledala Ričardovo komatozno telo u daljini.
<BR>&nbsp;&nbsp;&nbsp;&nbsp;&nbsp;Isprva sam se pobojala da je Ričard mrtav. Doktor u meni smesta se bacio na posao, proveravajući njegove životne funkcije. Devojčice su bukvalno visile na meni dok sam ga pregledala. Posebno Keti. Stalno je ponavljala "Je li tata živ? Oh, mama, učini nešto da tati bude dobro."
<BR>&nbsp;&nbsp;&nbsp;&nbsp;&nbsp;Kada sam utvrdila da je on u komi, Majkl i Simona su mi pomogli da odnesem Ričarda niz stepenice. Ubrizgala sam mu komplet biometrijskih sondi u sistem i od tog časa neprekidno nadzirem autpute.
<BR>&nbsp;&nbsp;&nbsp;&nbsp;&nbsp;Skinula sam mu odeću i pregledala ga od glave do pete. Ima neke ogrebotine i masnice koje ranije nisam videla, ali to se moglo i očekivati posle ovoliko vremena. Broj krvnih ćelija je čudnovato blizu normalnog - očekivala bih značajan porast belih krvnih zrnaca sa temperaturom njegovog tela blizu četrdeset stepeni.
<BR>&nbsp;&nbsp;&nbsp;&nbsp;&nbsp;Kada smo brižljivo pretraživali Ričardovu odeću, čekalo nas je još jedno veliko iznenađenje. U džepu njegove jakne otkrili smo šekspirovske robote princa Hala i Falstafa koji su nestali pre devet godina u čudnom svetu ispod hodnika sa šiljcima, na mestu za koje smo verovali da predstavlja jazbinu oktopauka. Mora da je Ričard na neki način ubedio oktose da mu vrate njegove drugare.
<BR>&nbsp;&nbsp;&nbsp;&nbsp;&nbsp;Evo gde već sedam sati sedim pored Ričarda. Najveći deo vremena ovog jutra ostali članovi porodice takođe su bili ovde, ali poslednji sat Ričard i ja smo proveli sami. Moje oči se beskonačno goste na crtama njegovog lica, moje ruke lutaju po njegovom vratu, ramenima i leđima. Dodirivanje njegovog tela prizvalo je poplavu sećanja i oči su mi često ispunjene suzama. Odavno sam izgubila nadu da ću ga ikada videti ili dotaći. Oh, Ričarde, dobro došao. Dobro došao svojoj ženi i svojoj porodici.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
