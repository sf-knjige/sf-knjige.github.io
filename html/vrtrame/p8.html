<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;31. mart 2204.
<BR>&nbsp;&nbsp;&nbsp;&nbsp;&nbsp;Današnji dan bio je neobičan u svakom pogledu. Kao prvo, čim su se svi probudili, objavila sam da ćemo ovaj dan posvetiti sećanju na Eleonoru od Akvitana koja je umrla, ukoliko su istoričari u pravu, a mi ispravno sledili kalendar, tačno pre hiljadu godina. Na moju radost, celokupna porodica podržala je predlog, a Ričard i Majkl odmah su se dobrovoljno ponudili da pomognu u proslavi. Majkl, čiju je jedinicu iz istorije umetnosti sada zamenila druga o kuvanju, ponudio se da pripremi specijalan srednjovekovni obed u čast kraljice. Ričard je odjurio sa TB-om, došapnuvši mi da će se mali robot vratiti kao Henri Plantagenet.
<BR>&nbsp;&nbsp;&nbsp;&nbsp;&nbsp;Ja sam pripremila predavanje za Simonu, predstavivši joj Eleonoru i svet iz dvanaestog veka. Bila je neobično pažljiva i prijemčiva. Čak je i Keti, koja nikad ne sedi mirno više od pet minuta, bila saradnički raspoloženja i nije nas prekidala. Najveći deo jutra igrala se sa svojim bebama-igračkama. Na kraju predavanja Simona me je upitala zbog čega je kraljica Eleonora umrla. Kada sam joj odgovorila da je umrla od starosti, moja trogodišnja kćerka upitala je da li je kraljica Eleonora "otišla u raj".
<BR>&nbsp;&nbsp;&nbsp;&nbsp;&nbsp;"Odakle ti to?" upitala sam Simonu.
<BR>&nbsp;&nbsp;&nbsp;&nbsp;&nbsp;"Od čika Majkla", odgovori ona. "On mi je rekao da dobri ljudi idu u raj kada umru, a loši ljudi odlaze u pakao."
<BR>&nbsp;&nbsp;&nbsp;&nbsp;&nbsp;"Neki ljudi veruju da postoji raj", rekoh posle izvesnog razmišljanja, "drugi veruju u ono što se naziva reinkarnacija, to jest da se ljudi vraćaju i žive ponovo kao druga osoba ili čak neka životinja. Neki ljudi, takođe, veruju da je naše postojanje konačno čudo, sa određenim početkom i krajem koji je označen smrću posebne, jedinstvene osobe." Nasmešila sam se i razbarušila joj kosicu.
<BR>&nbsp;&nbsp;&nbsp;&nbsp;&nbsp;"U šta ti veruješ, mama?" upita tada moja kćerka.
<BR>&nbsp;&nbsp;&nbsp;&nbsp;&nbsp;Osetila sam nešto što je ličilo na paniku. Izrekla sam nekoliko opaski dok sam pokušavala da smislim šta da kažem. Jedan izraz iz moje omiljene poeme T. S. Eliota "da te vodi do neodoljivog pitanja" ljeskao se u mojoj svesti. Na sreću, bila sam spasena.
<BR>&nbsp;&nbsp;&nbsp;&nbsp;&nbsp;"U dobru vas našao, mlade gospe", mali robot TB, odeven u ono što je trebalo da prođe kao srednjevekovna jahačka odežda, stupi u sobu, predstavljajući se Simoni kao Henri Plantagenet, kralj Engleske i muž kraljice Eleonore. Simonino lice se raširi u razdragan osmeh. Keti podiže pogled i razvuče usnice.
<BR>&nbsp;&nbsp;&nbsp;&nbsp;&nbsp;"Kraljica i ja smo izgradili veliko carstvo", reče robot uz obuhvatnu kretnju svojim malim rukama, "koje je na kraju uključivalo celokupnu Englesku, Škotsku, Irsku, Vels i pola od onoga što je danas Francuska." TB je izdeklamovao pripremljeno predavanje gotovo sa slašću, zabavljajući Simonu i Keti namigivanjem i gestikulacijom. A onda je posegao u džep i izvadio minijaturni nož i viljušku, tvrdeći da je on bio taj koji je uveo upotrebu pribora za jelo u "varvarsku Englesku".
<BR>&nbsp;&nbsp;&nbsp;&nbsp;&nbsp;"Ali zbog čega ste kraljicu Eleonoru strpali u zatvor?" upita Simona kada je robot zaćutao. Nasmešila sam se. Ona je zaista pamtila lekcije iz istorije. Glava robota se okrete i pogleda u Ričardovom pravcu. Ričard uzdiže prst, tražeći kratak predah, a zatim odjuri u hodnik. Nije prošlo više od minuta, a TB, alias Henri II, vrati se u prostoriju. Robot priđe Simoni. "Zaljubio sam se u drugu ženu", reče on, "i kraljica Eleonora se naljutila. Da bi poravnala račune sa mnom, okrenula je moje sinove protiv mene..."
<BR>&nbsp;&nbsp;&nbsp;&nbsp;&nbsp;Ričard i ja smo upravo zametnuli blagu prepirku o pravim razlozima zbog kojih je Henri bacio Eleonoru u tamnicu (više puta smo otkrili da je svako od nas učio drugačiju verziju anglo-francuske istorije) kada smo začuli udaljen, ali prepoznatljiv krik. Za tren oka sve petoro smo se našli na površini. Onaj krik se ponovio.
<BR>&nbsp;&nbsp;&nbsp;&nbsp;&nbsp;Podigli smo oči prema nebu iznad nas. Jedan usamljeni avian leteo je u širokoj putanji na pet stotina metara iznad vrhova nebodera. Pohitali smo do bedema pored Cilindričnog mora odakle smo imali bolji pogled. Jednom, dvaput, tri puta veliko stvorenje obletelo je perimetre ostrva. Na kraju svake petlje avian je emitovao po jedan dugi krik. Ričard je mahao rukama i vikao za sve vreme njegovog leta, ali nije bilo nikakvog znaka da nas je ptica opazila.
<BR>&nbsp;&nbsp;&nbsp;&nbsp;&nbsp;Posle otprilike jedan sat deca su počela da pokazuju znake nemira. Dogovorili smo se da ih Majkl odvede u sklonište, a da Ričard i ja ostanemo sve dok postoji i najmanja mogućnost kontakta. Ptica je nastavila da leti po istom obrascu. "Ne misliš li da ona traži nešto?" upitala sam Ričarda.
<BR>&nbsp;&nbsp;&nbsp;&nbsp;&nbsp;"Ne znam", reče on, vičući i mašući prema avianu u trenutku kada je ovaj na svojoj putanji dostigao tačku najbližu nama. Ovog puta promenio je kurs, opisujući dugačke elegantne lukove u svom zavojitom sletanju. Kada je dovoljno prišao, Ričard i ja smo mogli da vidimo sivi somot njegovog trbuha i dva svetla, crvena kruga oko njegovog vrata.
<BR>&nbsp;&nbsp;&nbsp;&nbsp;&nbsp;"To je naš prijatelj", prošaputah Ričardu, prisećajući se vođe aviana koji se saglasio da nas prebace preko Cilindričnog mora pre četiri godine.
<BR>&nbsp;&nbsp;&nbsp;&nbsp;&nbsp;Ali ovaj avian nije bio ono zdravo, snažno stvorenje koje je letelo u središtu formacije onda kada smo bežali iz Njujorka. Ova ptica beše mršava i iznurena, a njen somot prljav i neuredan.
<BR>&nbsp;&nbsp;&nbsp;&nbsp;&nbsp;"Bolestan je", reče Ričard kada je ptica prizemila na oko dvadeset metara od nas.
<BR>&nbsp;&nbsp;&nbsp;&nbsp;&nbsp;Avian je nešto tiho mrmljao i nervozno okretao glavu unaokolo, kao da je očekivao još nekog. Ričard načini jedan korak prema njemu, ali stvorenje izmahnu krilima, lepetnu jedanput i uzmače nekoliko metara. "Šta imamo od hrane", prozbori Ričard tiho, "što je u hemijskom pogledu najsličnije mana-dinji."
<BR>&nbsp;&nbsp;&nbsp;&nbsp;&nbsp;Zavrtela sam glavom. "Nemamo nikakve hrane, izuzev sinoćnje piletine...čekaj", rekoh, prekinuvši samu sebe, "imamo onaj zeleni punč koji deca vole. On podseća na tečnost u središtu mana-dinje."
<BR>&nbsp;&nbsp;&nbsp;&nbsp;&nbsp;Ričard je odjurio pre no što sam završila rečenicu. Tokom deset minuta dok se nije vratio avian i ja smo ćutke zurili jedno u drugo. Pokušala sam da usredsredim svest na prijateljske misli, nadajući se da će moje dobre namere na neki način biti izražene kroz moje oči. U jednom času zaista sam primetila da je avian promenio izraz lica ali, razumljivo, nisam imala pojma šta bi taj drugi izraz mogao da znači.
<BR>&nbsp;&nbsp;&nbsp;&nbsp;&nbsp;Ričard se vratio noseći jednu od naših crnih činija ispunjenu zelenom tečnošću. Položio je zdelu ispred nas i pokazao prstom na nju pošto smo se povukli šest ili osam metara. Avian joj priđe sitnim, kolebljivim koracima, zaustavivši se konačno tačno ispred zdele. Ptica porinu kljun u tečnost, srknu malo, a onda zabaci glavu i proguta. Očigledno da joj je punč odgovarao jer je činija bila prazna za manje od minuta. Kada je završio, uzmače dva koraka, raširi krila do punog raspona i načini okret za pun krug.
<BR>&nbsp;&nbsp;&nbsp;&nbsp;&nbsp;"A sada je na nas red da kažemo 'dobro došao'", rekoh pružajući ruku prema Ričardu. Izveli smo naš kružni okret, kao što smo učinili kada smo rekli zbogom i hvala pre četiri godine i blago se naklonili u avianovom pravcu na kraju te figure.
<BR>&nbsp;&nbsp;&nbsp;&nbsp;&nbsp;I meni i Ričardu se učinilo da se ptica nasmešila, ali smo kasnije spremno priznali da smo to možda samo uobrazili. Avian sa sivim somotom raširi krila, odlepi se od tla i vinu se iznad naših glava u vazduh.
<BR>&nbsp;&nbsp;&nbsp;&nbsp;&nbsp;"Šta misliš, kuda ide?" upitah Ričarda.
<BR>&nbsp;&nbsp;&nbsp;&nbsp;&nbsp;"Na izdisaju je", odgovori on tiho. "Hoće da baci poslednji pogled na svet koji je poznavao."
<BR>
<BR>&nbsp;&nbsp;&nbsp;&nbsp;&nbsp;6. januar 2205.
<BR>&nbsp;&nbsp;&nbsp;&nbsp;&nbsp;Danas mi je rođendan. Četrdeset prvi. Sinoć sam imala jedan od svojih živih snova. Bila sam strašno stara. Kosa mi je bila potpuno seda, a lice grozno izborano. Živela sam u nekom zamku - negde u blizini Loare, nedaleko od Bovoa - sa dve odrasle kćerke (od kojih nijedna nije ličila, u snu, na Simonu, Keti ili Ženevjev) i tri unuka. Svi dečaci bejahu tinejdžeri, fizički zdravi, ali je svaki od njih imao poneku manu. Bili su priglupi, možda čak i retardirani. Sećam se da sam u snu pokušala da im objasnim na koji način molekul hemoglobina prenosi kiseonik iz plućnog sistema do tkiva. Nijedan od njih nije mogao da razume ono što sam im govorila.
<BR>&nbsp;&nbsp;&nbsp;&nbsp;&nbsp;Probudila sam se sva utučena. Bilo je to usred noći i svi ostali članovi porodice počivali su u dubokom snu. Kao što često činim, odšetala sam hodnikom do dečje sobe da proverim da li su devojčice pokrivene lakim ćebadima. Simona jedva da se i pomera noću, ali je Keti, kao i obično, bacakajući se zbacila svoj pokrivač. Pokrila sam je, a zatim sam sela na jednu od stolica.
<BR>&nbsp;&nbsp;&nbsp;&nbsp;&nbsp;Šta me to tišti - pitala sam se. Zbog čega me opsedaju snovi o deci i unucima? Jednog dana protekle nedelje u šali sam spomenula mogućnost da rodim još jedno dete, na šta Ričard, koji opet prolazi kroz jedno od svojih podužih mračnih razdoblja, umalo nije iskočio iz kože. Mislim da mu je još žao što je dopustio da ga nagovorim da imamo Keti. Smesta sam promenila temu, ne želeći da izazovem jednu od njegovih nihilističkih tirada.
<BR>&nbsp;&nbsp;&nbsp;&nbsp;&nbsp;Da li bih doista mogla da poželim još jednu bebu u ovom času? Da li to uopšte ima ikakvog smisla, s obzirom na stanje u kome se nalazimo? Ostavljajući za trenutak po strani moguće razloge lične prirode u korist takve odluke, suočena sam sa moćnim biološkim argumentom u prilog nastavljanja reprodukcije. Ni najveći optimista ne bi mogao očekivati da ćemo ikada u budućnosti ostvariti dodir sa drugim članovima ljudske vrste. Ako smo poslednji u našoj liniji, bilo bi mudro da posvetimo pažnju jednom od temeljnih načela evolucije: maksimum genetskih varijacija proizvodi najvišu verovatnoću opstanka u nesigurnoj okolini.
<BR>&nbsp;&nbsp;&nbsp;&nbsp;&nbsp;Pošto sam se prošle noći potpuno rasanila, moja svest je još dalje razvila spomenuti scenario. Pretpostavimo, rekoh sebi, da Rama stvarno nikuda neće stići, ili barem ne uskoro, i da ćemo provesti ostatak naših života u sadašnjim uslovima. U tom slučaju, po svemu sudeći, Simona i Keti će nadživeti nas troje odraslih. Šta će se dalje dogoditi - pitala sam se. Ukoliko na neki način ne sačuvamo bilo Majklovu ili Ričardovu spermu (pri čemu bi kako biološki tako i sociološki problemi bili ogromni), moje kćerke neće biti u položaju da se reprodukuju. Moglo bi se dogoditi da one stignu u raj ili postignu nirvanu ili se domognu nekog drugog sveta, no ipak će naposletku umreti zajedno sa genima koje nose u sebi.
<BR>&nbsp;&nbsp;&nbsp;&nbsp;&nbsp;Ali uzmimo, nastavih, da rodim sina. U tom slučaju dve devojčice bi imale muškog sadruga i problem produžavanja pokolenja dramatično bi se smanjio.
<BR>&nbsp;&nbsp;&nbsp;&nbsp;&nbsp;Na ovoj tački mog misaonog obrasca jedna istinski luda ideja pade mi na um. Jedno od glavnih područja specijalizacije za vreme mog medicinskog obrazovanja bila je genetika, sa posebnim naglaskom na mane u nasleđivanju. Sećala sam se svog studijskog rada o evropskim kraljevskim porodicama između petnaestog i osamnaestog veka i mnogih "inferiornih" pojedinaca kao proizvoda rasprotranjenog međusobnog ukrštanja. Sin rođen iz moje veze sa Ričardom imao bi iste genetske sastojke kao Simona i Keti. Deci tog sina iz veze sa bilo kojom od naših kćeri, dakle našim unucima, pretio bi visok rizik defektnosti. S druge strane, sin koga bismo rodili Majkl i ja delio bi samo pola svojih gena sa devojčicama i, ukoliko me pamćenje podataka dobro služi, njegovi izdanci sa Simonom ili Keti bili bi neuporedivo manje ugroženi rizikom defektnosti.
<BR>&nbsp;&nbsp;&nbsp;&nbsp;&nbsp;Smesta sam odbacila tu nečuvenu pomisao. Ona, međutim, nije iščezla. Kasnije iste noći, kada je trebalo da budem u dubokom snu, moj um se vratio na nju. A šta ako ponovo ostanem trudna sa Ričardom, zapitala sam se, i dobijem treću devojčicu? Onda će biti neophodno da ponovim celokupan postupak. Već mi je četrdeset jedna godina. Koliko mi je još godina preostalo do početka menopauze, čak i ako je odložim hemijskim sredstvima? Na osnovu dva izvora podataka do sada nema nikakvog dokaza da Ričard uopšte može da napravi dečaka. Mogli bismo da osnujemo laboratoriju koja bi nam omogućila da izvršimo selekciju sperme iz njegovog semena, ali to bi od nas zahtevalo ogroman napor i mesece složenog saobraćanja sa Ramancima. A i tada bi ostalo pitanje očuvanja sperme i isporuke do jajnika.
<BR>&nbsp;&nbsp;&nbsp;&nbsp;&nbsp;Razmatrala sam različite dokazane tehnike izmene prirodnog postupka izbora pola (muškarčeva ishrana, tip i učestalost seksualnog odnosa, određivanje vremena polnog čina s obzirom na ovulaciju i tako dalje) i zaključila da bismo Ričard i ja verovatno imali dobru priliku da prirodno dobijemo dečaka pod uslovom da budemo veoma obazrivi. Ali u pozadini moje svesti opstajala je misao da bi izgledi bili još povoljniji ukoliko bi Majkl bio otac. Najzad, on je imao dva sina (od ukupno troje dece) kao posledicu nasumičnog seksualnog ponašanja. Ma koliko bila sposobna da unapredim verovatnoće sa Ričardom, ista ta tehnika sa Majklom zapravo bi jemčila sina.
<BR>&nbsp;&nbsp;&nbsp;&nbsp;&nbsp;Pre nego što sam ponovo usnula, nakratko sam razmotrila nepraktičnost celokupne zamisli. Potpuno siguran metod veštačkog osemenjavanja (koji bih morala da nadzirem uprkos činjenici da bih bila njegov objekat) tek je trebalo izumeti. Da li bismo bili u stanju da to ostvarimo, u našoj tekućoj situaciji, i zajemčimo kako pol, tako i zdravlje embriona? Čak ni bolnice na Zemlji, sa svim svojim pogodnostima i pomagalima, nisu uvek uspešne. Druga mogućnost bila je seksualni odnos sa Majklom. Iako mi ta pomisao nije bila neprijatna, sociološke implikacije izgledale su toliko krupne da sam potpuno odbacila tu pomisao.
<BR>
<BR>&nbsp;&nbsp;&nbsp;&nbsp;&nbsp;(Šest sati kasnije)
<BR>
<BR>&nbsp;&nbsp;&nbsp;&nbsp;&nbsp;Muškarci su mi priredili iznenađenje specijalnom večerom. Majkl postaje pravi kuvar. Hrana je imala ukus, baš kao što je i reklamirana, govedine a la Velington, iako je izgledala pre kao spanać. Štaviše, Ričard i Majkl poslužili su neku crvenu tečnost koja je predstavljala vino određene kategorije. To nije bilo strašno loše, pa sam ga pila, otkrivajući na sopstveno iznenađenje da tekućina sadrži alkohol, tako da sam se u stvari ošamutila.
<BR>&nbsp;&nbsp;&nbsp;&nbsp;&nbsp;Svi smo, zapravo, bili malko pijani do kraja večere. Devojčice, a posebno Simona, bile su začuđene našim ponašanjem. Dok smo jeli poslasticu u vidu pite od kokosa, Majkl mi je rekao da je 41 "veoma poseban broj". Potom mi je objasnio da je on najveći prost broj kojim započinje dugi kvadratni niz drugih prostih brojeva. Kada sam ga zapitala šta je to kvadratni niz, on se nasmejao i rekao da nema pojma. Napisao je, međutim, niz od četrdeset elemenata o kome je govorio, 41, 43, 47, 53, 61, 71, 83, 97, 113... zaključno sa brojem 1601. Ubeđivao me je da je svaki od tih četrdeset brojeva u nizu prost broj. "Stoga", reče on sa sjajem u očima, "41 mora biti magičan broj".
<BR>&nbsp;&nbsp;&nbsp;&nbsp;&nbsp;Dok sam se slatko smejala, naš kućni genije Ričard bacio je pogled na brojeve, a onda je, posle najviše minuta poigravanja sa svojim kompjuterom, objasnio Majklu i meni zbog čega je taj niz nazvan "kvadratnim". "Druge razlike su konstantne", reče on, pokazujući na jednom primeru šta je hteo da kaže. "Stoga se čitav niz može proizvesti pomoću jednostavne kvadratne jednačine. Uzmimo f(N) = N2 - N + 41", nastavi on, "pri čemu je N bilo koji ceo broj od 0 do 40. Ta funkcija će proizvesti čitav tvoj niz.
<BR>&nbsp;&nbsp;&nbsp;&nbsp;&nbsp;Ili, još bolje", nasmeja se on, "razmotrimo f(N) = N2 - 81N + 1681, pri čemu je N ceo broj koji se kreće između 1 i 80. Ova kvadratna formula započinje od poslednjeg člana tvog niza brojeva, f(l) = 1601, i produžava se kroz niz najpre u opadajućem sledu. Sled se obrće kod f(40) = f(41) = 41, a potom ponovo proizvodi čitav tvoj niz brojeva u rastućem sledu.
<BR>&nbsp;&nbsp;&nbsp;&nbsp;&nbsp;Ričard se nasmešio. Majkl i ja smo samo zurili u njega sa zaprepašćenjem.
<BR>
<BR>&nbsp;&nbsp;&nbsp;&nbsp;&nbsp;13. mart 2205.
<BR>&nbsp;&nbsp;&nbsp;&nbsp;&nbsp;Danas je Ketin drugi rođendan i svi smo bili dobrog raspoloženja, a posebno Ričard. On doista voli svoju malu devojčicu iako ona to iskorišćava na nečuven način. Za rođendan ju je odveo do poklopca na jazbini oktopauka gde su zajednički tresli rešetke. Majkl i ja izrazili smo neslaganje, na šta se Ričard samo nasmejao i namignuo Keti.
<BR>&nbsp;&nbsp;&nbsp;&nbsp;&nbsp;Za večerom Simona je odsvirala kratak klavirski pasaž koji je savladala uz Majklovu pomoć, a Ričard nas je poslužio sasvim pristojnim vinom, ramanskim Šardoneom kako ga je nazvao, i pohovanim lososom. Na Rami pohovani losos izgleda kao kajgana na Zemlji, što je donekle zbunjujuće, ali mi istrajavamo u navici da nazivamo hranu u skladu sa njenim ukusom.
<BR>&nbsp;&nbsp;&nbsp;&nbsp;&nbsp;Osećam se razdragano, premda moram da priznam da sam unekoliko nervozna zbog predstojećeg razgovora sa Ričardom. On je u poslednje vreme veoma napet, uglavnom zbog toga što radi ne na jednom već na dva velika projekta. Ne samo da pravi tečno zamešateljstvo koje po ukusu i sadržini alkohola može da se meri sa najboljim vinima planete Zemlje, već se poduhvatio stvaranja novog kompleta robota zasnovanih na karakterima iz drama Semjuela Beketa, laureata Nobelove nagrade iz dvadesetog veka. Majkl i ja ga već nekoliko godina podstičemo da reinkarnira svoju šekspirovsku trupu, ali ga sećanje na izgubljene prijatelje sprečava u tome. No, novi dramski pisac - novi je izazov. Već je dovršio četiri karaktera iz Svršetka igre. Večeras su se deca slatko smejala kada su se starci "Nag" i "Nel" podigli iz svojih malenih kanti za đubre, vičući "Moj tata! Dovedite mi mog tatu!"
<BR>&nbsp;&nbsp;&nbsp;&nbsp;&nbsp;Čvrsto sam odlučila da Ričardu iznesem zamisao o začinjanju sina sa Majklom. On će, sigurna sam, uvažiti logiku i naučnu opravdanost tog predloga, iako se nikako ne može očekivati da će biti posebno oduševljen idejom. Razume se da Majklu još nisam pomenula ovu zamisao. On, doduše, zna da imam nešto ozbiljno na umu, jer sam ga zamolila da pričuva devojčice po podne dok se Ričard i ja ne vratimo iz Njujorka, sa izleta i razgovora.
<BR>&nbsp;&nbsp;&nbsp;&nbsp;&nbsp;Moja uznemirenost u vezi sa ovim pitanjem verovatno je neopravdana. Ona je nesumnjivo zasnovana na definiciji standardnog ponašanja koje je jednostavno neprimenjljivo u našoj sadašnjoj situaciji. Ričard se u poslednje vreme odlično oseća. Njegova oštroumnost je zadivljujuća. Moglo bi se dogoditi da odapne par zajedljivih strela tokom razgovora, ali kladim se da će na kraju glasati za ideju.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
