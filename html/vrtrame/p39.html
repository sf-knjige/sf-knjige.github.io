<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Voz iz Pozitana bio je krcat. Zaustavio se na maloj stanici na obali Šekspirovog jezera, na pola puta do Bovoa, i izbljuvao svoju mešavinu ljudi i biota. Mnogi su nosili korpe i stolice na rasklapanje. Neka među malom decom pojuriše sa stanice ka gustoj, sveže pokošenoj travi koja je okružavala jezero. Smejali su se i valjali niz blagu padinu koja se pružala sto pedeset metara između stanice i ivice vode.
<BR>&nbsp;&nbsp;&nbsp;&nbsp;&nbsp;Za one koji nisu voleli da sede na travi napravljene su drvene klupe odmah naspram uzanog pristaništa koje se pedeset metara pružalo u vodu pre nego što se širilo u pravougaonu platformu. Na platformi su bili postavljeni jedan mikrofon, mali podijum i nekoliko stolica; sa tog mesta guverner Vatanabe trebalo je da održi svečano slovo povodom Dana naseljenja odmah po završetku vatrometa.
<BR>&nbsp;&nbsp;&nbsp;&nbsp;&nbsp;Četrdeset metara na levu stranu Vejkfildovi i Vatanabeovi postavili su dugačak sto prekriven plavo-belim stolnjakom. Jestivi štapići bili su ukusno poređani na trpezi. Ispod toga, hladnjaci su bili ispunjeni pićima. Članovi njihovih porodica i prijatelji okupili su se u neposrednoj okolini; jedni su jeli, drugi igrali nekakve igre ili uživali u razdraganom razgovoru. Dva robota Linkoln vrzmala su se oko ove grupe ljudi, nudeći pića i kanapese onima koji su sedeli podalje od stola i hladnjaka.
<BR>&nbsp;&nbsp;&nbsp;&nbsp;&nbsp;Popodne je bilo vruće. Prevruće, zapravo - uzastopno treći izuzetno topao dan. Ali dok je veštačko sunce dovršavalo svoj miniluk po kupoli iznad njihovih glava i svetlo se lagano prituljivalo, iščekujuća gomila na obalama Šekspirovog jezera nije marila za vrućinu.
<BR>&nbsp;&nbsp;&nbsp;&nbsp;&nbsp;Poslednji voz stigao je svega nekoliko minuta pre nego što je svetlost potpuno zgasnula. Dolazio je sa severa iz stanice u Središnjem gradu, dovozeći koloniste koji su živeli u Hakoneu i San Miguelu. Novodošlih nije bilo mnogo. Većina ljudi stigla je ranije i rasprostrla sadržinu svojih izletničkih korpi po travi. Eponina je bila u poslednjem vozu. Prvobitno, uopšte nije nameravala da prisustvuje svetkovini, ali se predomislila u poslednjem času.
<BR>&nbsp;&nbsp;&nbsp;&nbsp;&nbsp;Eponina je delovala zbunjeno kada je sa stanične platforme iskoračila na travu. Kolika masa ljudi! Mora da je čitav Novi Eden prisutan, pomisli ona. Za trenutak je požalila što je došla. Svako je ovde bio sa prijateljima i porodicom, a ona je bila sama.
<BR>&nbsp;&nbsp;&nbsp;&nbsp;&nbsp;Eli Vejkfild se igrala bacanja potkovice sa Bendžijem kada je Eponina sišla iz voza. Smesta je prepoznala svoju nastavnicu po svetlocrvenoj traci na ramenu, iako je ova bila dosta udaljena. "Mama, to je Eponina", reče Eli, trčeći prema Nikol. "Mogu li da je zamolim da nam se pridruži?"
<BR>&nbsp;&nbsp;&nbsp;&nbsp;&nbsp;"Naravno", odgovori Nikol.
<BR>&nbsp;&nbsp;&nbsp;&nbsp;&nbsp;Jedan glas sa razglasa prekide muziku koju je izvodio mali orkestar, najavljujući početak vatrometa za deset minuta. Mestimično odjeknu pljesak. "Eponina", povika Eli. "Ovamo." Eli je mahala rukama.
<BR>&nbsp;&nbsp;&nbsp;&nbsp;&nbsp;Eponina je čula da je neko doziva, ali u prigušenoj svetlosti nije jasno mogla da vidi ko je to bio. Posle nekoliko sekundi krenula je u Elinom pravcu. Uz put je nehotice naletela na tek prohodalo dete koje je samo tumaralo po travi. "Kevine", vrisnu majka. "Drži se podalje od nje!"
<BR>&nbsp;&nbsp;&nbsp;&nbsp;&nbsp;U tren oka jedna krupan, plavokos muškarac dograbi malog dečka i odvuče ga od Eponine. "Ne bi trebalo da dolazite ovde", reče taj čovek, "gde su pošteni ljudi."
<BR>&nbsp;&nbsp;&nbsp;&nbsp;&nbsp;Malo potresena, Eponina produži prema Eli koja je hitala u njenom pravcu preko trave. "Odlazi kući, 41!" povika žena koja je posmatrala malopređašnji sudar. Jedan debeli desetogodišnjak sa zatupastim nosem pokaza prstom na Eponinu i prošaputa nešto na uvo svojoj mlađoj sestri.
<BR>&nbsp;&nbsp;&nbsp;&nbsp;&nbsp;"Toliko mi je drago što vas vidim", reče Eli kada je dospela do svoje nastavnice. "Hoćete li da nam se pridružite u jelu?"
<BR>&nbsp;&nbsp;&nbsp;&nbsp;&nbsp;Eponina klimnu. "Žao mi je svih ovih ljudi", reče Eli dovoljno glasno da su svi unaokolo mogli da je čuju. "Sramota je što su takve neznalice."
<BR>&nbsp;&nbsp;&nbsp;&nbsp;&nbsp;Eli povede Eponinu do velikog stola i predstavi je svim prisutnima. "Slušajte svi! Za one među vama koji je ne poznaju, ovo je moja nastavnica i prijateljica Eponina. Ona nema prezime, pa je i ne pitajte za njega."
<BR>&nbsp;&nbsp;&nbsp;&nbsp;&nbsp;Eponina i Nikol su se već srele nekoliko puta. Sada su se ljubazno pozdravile dok je jedan Linkoln nudio Eponini vegetarijanske štapiće i sodu. Nai Vatanabe ponosito donese svoja dva blizanca, Keplera i Galileja, koji su pre nedelju dana proslavili drugi rođendan, da ih upozna sa pridošlicom. Velika obližnja grupa kolonista iz Pozitana sa upadljvim zanimanjem gledala je dok je Eponina uzimala Keplera u ruke. "Lepa", reče mali dečak, pokazujući na Eponinino lice.
<BR>&nbsp;&nbsp;&nbsp;&nbsp;&nbsp;"Mora da vam ono teško pada", prozbori Nikol na francuskom, pokazujući glavom u pravcu priglupih posmatrača.
<BR>&nbsp;&nbsp;&nbsp;&nbsp;&nbsp;"Oui", odgovori Eponina. Teško? - pomisli ona. To je potcenjivanje godine. Kako bi bilo da kažemo da je apsolutno nepodnošljivo. Nije dovoljno loše što imam neku užasnu bolest koja će me verovatno ubiti. Moram takođe da nosim ovu traku oko ruke da bi drugi mogli da me izbegavaju ako im se tako ushte.
<BR>&nbsp;&nbsp;&nbsp;&nbsp;&nbsp;Maks Paket podiže glavu sa šahovske table i opazi Eponinu. "Zdravo, zdravo", reče on. "Vi mora da ste ona nastavnica o kojoj sam toliko slušao."
<BR>&nbsp;&nbsp;&nbsp;&nbsp;&nbsp;"To je Maks", reče Eli, vodeći Eponinu u njegovom pravcu. "On je udvarač, ali bezopasan. A onaj stariji čovek koji nas i ne primećuje jeste sudija Pjotr Miškin... Jesam li to ispravno izgovorila, sudijo?"
<BR>&nbsp;&nbsp;&nbsp;&nbsp;&nbsp;"Da, naravno, mlada damo", uzvrati sudija Miškin, odlepivši oči sa šahovske table. "Do đavola, Pakete, šta hoćeš da uradiš sa tim konjem? Kao i obično, igraš ili glupo ili blistavo, a nikad ne znam kako."
<BR>&nbsp;&nbsp;&nbsp;&nbsp;&nbsp;Sudija konačno podiže pogled, ugleda Eponininu crvenu traku i ustade. "Oprostite, gospođice, molim vas oprostite", reče on. "Dovoljno dugo ste prinuđeni da trpite i bez podnošenja omalovažavanja jednog ovako sebičnog starog osobenjaka."
<BR>&nbsp;&nbsp;&nbsp;&nbsp;&nbsp;Minut-dva pre početka vatrometa svi su mogli da primete jednu veliku jahtu koja se približavala izletištu sa zapadne strane jezera. Njenu dugačku palubu ukrašavala su raznobojna svetla i zgodne devojke. Ime NAKAMURA beše ugravirano na boku broda. Eponina prepoznade Kimberli Henderson koja je stajala pored Tošija Nakamure na komandnom mostu iznad glavne palube.
<BR>&nbsp;&nbsp;&nbsp;&nbsp;&nbsp;Društvo sa jahte mahalo je ljudima na obali. Patrik Vejkfild dotrča uzbuđeno do stola. "Pogledaj, mama", reče on, "Keti je na jahti."
<BR>&nbsp;&nbsp;&nbsp;&nbsp;&nbsp;Nikol stavi naočari da bi bolje videla. Odista, njena kćerka u bikiniju mahala je sa palube jahte. "Samo nam je to trebalo", promrmlja Nikol sebi u bradu, baš kada prve rakete eksplodiraše iznad njih, ispunjavajući tamno nebo bojama i svetlošću.
<BR>
<BR>&nbsp;&nbsp;&nbsp;&nbsp;&nbsp;"Pre tri godine", započe Kendži Vatanabe svoj govor, "izviđački odred sa Pinte položio je stopalo na ovaj novi svet. Niko od nas nije znao šta nas očekuje. Svi smo se pitali, a posebno tokom duga dva meseca kada smo provodili po osam sati dnevno u somnarijumu, da li će išta što podseća na normalan život ikada biti moguće ovde u Novom Edenu.
<BR>&nbsp;&nbsp;&nbsp;&nbsp;&nbsp;Naši početni strahovi nisu se ostvarili. Naši tuđinski domaćini, ma ko oni bili, ni u jednom trenutku nisu nam se umešali u život. Možda je istina, kao što su nam Nikol Vejkfild i ostali nagovestili, da nas oni neprekidno posmatraju, ali mi ni na koji način ne osećamo njihovo prisustvo. Izvan naše kolonije svemirski brod Rama juri prema zvezdi koju zovemo Tau Ceti, i to neverovatnom brzinom. Ovde unutra, u našim dnevnim aktivnostima jedva da se oseća uticaj tih neobičnih spoljašnjih uslova.
<BR>&nbsp;&nbsp;&nbsp;&nbsp;&nbsp;Pre dana u somnarijumu, dok smo još bili putnici unutar planetnog sistema koji kruži oko naše matične zvezde, Sunca, mnogi među nama mislili su da će "posmatrački period" biti kratak. Verovali smo da ćemo posle nekoliko meseci biti vraćeni na Zemlju ili možda upućeni na naše prvobitno odredište, Mars, i da će treći svemirski brod Rama iščeznuti u dalekim prostranstvima svemira kao i njegova dva prethodnika. Međutim, dok stojim ovde pred vama, naši navigatori mi saopštavaju da se još udaljavamo od našeg Sunca, kao što smo činili tokom više od dve i po godine, brzinom koja dostiže pola svetlosne. Ako je odista sudbina odlučila da se jednog dana vratimo u naš Sunčev sistem, onda će taj dan biti najmanje nekoliko godina u udaljen u budućnost.
<BR>&nbsp;&nbsp;&nbsp;&nbsp;&nbsp;Ovi činioci nalažu prevashodnu temu mog poslednjeg govora povodom Dana naseljavanja. Ta tema je jednostavna: sadruzi kolonisti, mi moramo da preuzmemo punu odgovornost za vlastitu sudbinu. Ne možemo da očekujemo da će nas zastrašujuće sile koje su stvorile ovaj svetić spasiti od sopstvenih grešaka. Moramo da održavamo Novi Eden kao da ćemo sa našom decom ostati ovde zauvek. Od nas zavisi obezbeđivanje kvaliteta života ovde, kako za sadašnje pokolenje, tako i za buduća.
<BR>&nbsp;&nbsp;&nbsp;&nbsp;&nbsp;U ovom trenutku kolonija je suočena sa izvesnim brojem izazova. Obratite pažnju da ih nazivam 'izazovima', a ne problemima. Ukoliko budemo sarađivali, moći ćemo da odgovorimo na te izazove. Ako pažljivo sagledamo dugoročne posledice naših činova, donećemo prave odluke. Ali ako ne budemo u stanju da uvažavamo pojmove kao što su 'strpljenjem do nagrade' i 'za dobro svih', onda će budućnost Novog Edena biti mračna.
<BR>&nbsp;&nbsp;&nbsp;&nbsp;&nbsp;Dozvolite mi da dam jedan primer koji će ilustrovati moj stav. Ričard Vejkfild je objasnio, kako na televiziji tako i javnim nastupima, da je glavna shema koja kontroliše našu klimu zasnovana na određenim pretpostavkama o atmosferskim uslovima unutar našeg modula. Još određenije, algoritam vremenske kontrole podrazumeva da su nivoi ugljen-dioksida i koncentracija čestica dima manji od date veličine. I bez tačnog razumevanja kako ta matematika funkcioniše, možete da pojmite da izračunavanja koja gospodare spoljašnjim inputima u naš modul neće biti ispravna ako podrazumevajuće pretpostavke nisu tačne.
<BR>&nbsp;&nbsp;&nbsp;&nbsp;&nbsp;Nije mi namera da vam danas držim naučno predavanje o veoma složenom predmetu. Ono o čemu zaista želim da govorim jeste politika. Budući da većina naših naučnika veruje da je neobično vreme u poslednja četiri meseca posledica nepravilno visokih nivoa ugljen-dioksida i čestica dima u atmosferi, moja vlada je sačinila određene predloge da bi se rešio taj problem. Sve moje preporuke Senat je odbio.
<BR>&nbsp;&nbsp;&nbsp;&nbsp;&nbsp;A zašto? Naš predlog da uvedemo postepenu zabranu kamina - koji su pre svega potpuno izlišni u Novom Edenu - nazvan je 'ograničavanjem lične slobode'. Naša brižljivo razrađena preporuka da se vaspostavi deo mreže SRG-a, kako bi gubitak biljnog pokrivača do koga je došlo zbog suženja Šervudske šume i Severnih travnjaka bio nadoknađen, takođe je odbačen. Razlog? Opozicija je zauzela stav da kolonija nema mogućnosti da izvrši takav zadatak i, kao pride, da bi energija koju bi novi segmenti mreže SRG-a trošili imala za posledicu bolno stroge mere ograničenja u korišćenju električne struje.
<BR>&nbsp;&nbsp;&nbsp;&nbsp;&nbsp;Dame i gospodo, smešno je da uranjamo glave u pesak i da se nadamo da će ovi problemi naše životne sredine nestati. Svako odlaganje preduzimanja pozitivne akcije znači veću nevolju za koloniju u budućnosti. Ne mogu da verujem da toliko ljudi među vama prihvata naivno razmišljanje opozicije da ćemo mi na neki način biti u stanju da odgonetnemo kako zapravo algoritmi tuđinske kontrole vremena rade, a onda da ih podesimo da dejstvuju ispravno pod uslovima viših nivoa ugljen-dioksida i čestica dima. Kakva kolosalna zabluda!"
<BR>&nbsp;&nbsp;&nbsp;&nbsp;&nbsp;Nikol i Nai su pomno promatrale reakciju na Kendžijev govor. Nekoliko njegovih podržavalaca savetovalo mu je da sačini lagan, optimistički govor, bez i jedne reči spominjanja ključnih problema. Guverner je, međutim, bio čvrst u svojoj odluci da održi značajan govor.
<BR>&nbsp;&nbsp;&nbsp;&nbsp;&nbsp;"Izgubio ih je." Naže se Nai i došapnu Nikol: "Previše je cepidlačio."
<BR>&nbsp;&nbsp;&nbsp;&nbsp;&nbsp;Na drvenoj tribini gde je sada sedelo oko pola prisutnih osećala se van svake sumnje uznemirenost. Nakamurina jahta koja je za vreme vatrometa stajala usidrena tik uz obalu isplovila je odmah pošto je guverner Vatanabe počeo da govori.
<BR>&nbsp;&nbsp;&nbsp;&nbsp;&nbsp;Završivši priču o problemima životne sredine, Kendži pređe na retrovirus RV-41. Budući da je ovo bilo pitanje koje je ustalasalo jake strasti u koloniji, pažnja publike se primetno pojačala. Guverner je objasnio kako je medicinsko osoblje Novog Edena, na čelu sa dr Robertom Tarnerom, načinilo herojski korak u razumevanju ove bolesti, ali da su potrebna još skuplja istraživanja da bi se došlo do mogućnosti lečenja. On se zatim okomio na histeriju koja je iznudila legalizaciju predloga zakona, uprkos njegovom vetu, kojim se od svih kolonista sa RV-41 zahteva da neprekidno nose trake na rukavu.
<BR>&nbsp;&nbsp;&nbsp;&nbsp;&nbsp;"Buuu", huknula je velika grupa pretežno orijentalnih izletnika na suprot strani tribine od Nikol i Nai.
<BR>&nbsp;&nbsp;&nbsp;&nbsp;&nbsp;"...Ti jadni, nesrećni ljudi suočeni su sa dovoljno muka..." zborio je Kendži.
<BR>&nbsp;&nbsp;&nbsp;&nbsp;&nbsp;"To su kurve i pederi", povika jedan čovek iza leđa društva Vejkfild-Vatanabe. Ljudi oko njega se nasmejaše i zapljeskaše.
<BR>&nbsp;&nbsp;&nbsp;&nbsp;&nbsp;"...Dr Tarner je često podsećao da se ova bolest, kao i većina retrovirusa, ne može prenositi osim preko krvi i sperme..."
<BR>&nbsp;&nbsp;&nbsp;&nbsp;&nbsp;Gomila je postajala razularena. Nikol se uzdala da je Kendži svestan situacije i da će skratiti svoje primedbe. On je nameravao da govori još i o prednostima (odnosno nedostacima) preduzimanja istraživanja Rame izvan Novog Edena, ali valjda je i njemu samom bilo jasno da je izgubio publiku.
<BR>&nbsp;&nbsp;&nbsp;&nbsp;&nbsp;Guverner Vatanabe zastade na časak, a onda prodorno zviznu u mikrofon. To je privremeno umirilo sve slušaoce. "Imam još svega nekoliko stvarčica", reče on "i one ne bi trebalo nikog da povrede...
<BR>&nbsp;&nbsp;&nbsp;&nbsp;&nbsp;Kao što znate, moja žena i ja imamo blizance. Osećamo da smo istinski blagosloveni. Na ovaj Dan naseljavanja tražim od svakog od vas da porazmisli o svojoj deci i sagleda jedan drugi Dan naseljavanja, udaljen stotinu, a možda i hiljadu godina u budućnost. Zamislite da ste licem u lice sa onima čije ste preci, decom dece vaše dece. Ako razgovarate sa njima i držite ih u naručju, da li ćete biti u stanju da kažete da ste učinili sve razumno moguće da im ostavite svet u kome će imati dobru priliku da pronađu svoju sreću.
<BR>
<BR>&nbsp;&nbsp;&nbsp;&nbsp;&nbsp;Patrik je ponovo bio uzbuđen. Pred kraj piknika Maks ga je pozvao da provede noć i sledeći dan na Paketovoj farmi. "Novi semestar na univerzitetu ne počinje pre srede", reče mlad čovek svojoj majci. "Mogu li da odem? Molim te?"
<BR>&nbsp;&nbsp;&nbsp;&nbsp;&nbsp;Nikol je još bila pod utiskom reagovanja gomile na Kendžijev govor i u prvi mah nije razumela šta je sin pita. Pošto je zatražila da ponovi pitanje, pogledala je Maksa. "Vodićeš računa o mom sinu?"
<BR>&nbsp;&nbsp;&nbsp;&nbsp;&nbsp;Maks se isklibi i klimnu glavom. Maks i Patrik sačekali su da bioti završe čišćenje izletničkog đubreta, a onda su se zajedno uputili na stanicu. Pola sata kasnije bili su na stanici Središnjeg grada, čekajući ne tako čest voz koji je direktno saobraćao sa farmerskim područjem. Na drugoj strani platforme jedna grupa Patrikovih drugova iz škole ulazila je u voz za Hakone. "Trebalo bi da pođeš sa nama", jedan od mladića doviknu Patriku. "Besplatna pića za svakoga celu noć."
<BR>&nbsp;&nbsp;&nbsp;&nbsp;&nbsp;Maks je opazio kako Patrikove oči slede njegove drugove koji su ulazili u voz. "Jesi li ikada bio u Vegasu?" upita Maks.
<BR>&nbsp;&nbsp;&nbsp;&nbsp;&nbsp;"Nisam", odgovori on. "Majka i otac..."
<BR>&nbsp;&nbsp;&nbsp;&nbsp;&nbsp;"Da li bi voleo da odeš?"
<BR>&nbsp;&nbsp;&nbsp;&nbsp;&nbsp;Maksu je Patrikovo oklevanje bilo dovoljno. Nekoliko sekundi kasnije ukrcali su se u voz sa svim ostalim veselnicima. "Lično nisam baš lud za tim mestom", reče Maks dok su se vozili. "Deluje lažno, odviše površno... Ali sigurno da ga vredi videti i nije loše otići tamo kada je čovek sam."
<BR>
<BR>&nbsp;&nbsp;&nbsp;&nbsp;&nbsp;Više od dve i po godine ranije, ubrzo po okončanju dnevnih ubrzavanja, Tošio Nakamura je ispravno zaključio da će kolonisti ostati u Rami i Novom Edenu duže vremena. Još pre prvog sastanka ustavnog komiteta i izbora Nikol d'Žarden Vejkfild za privremenog guvernera, Nakamura je odlučio da postane najbogatiji i najmoćniji čovek kolonije. Polazeći od osuđeničke podrške koju je stekao za vreme vožnje od Zemlje do Marsa na Santa Mariji, proširio je svoje lične kontakte i bio je sposoban, čim su u koloniji ustanovljene banke i novac, da počne izgradnju svog carstva.
<BR>&nbsp;&nbsp;&nbsp;&nbsp;&nbsp;Nakamura je bio ubeđen da su najbolji proizvodi za prodaju oni koji pružaju zadovoljstvo i uzbuđenje. Njegov prvi poduhvat, mali kazino, bio je trenutan uspeh. Zatim je kupio neke poljoprivredne posede na istočnoj strani Hakone i sazidao prvi hotel u koloniji, zajedno sa drugim, većim kazinom odmah do ulazne dvorane. Pridodao je i jedan mali, intiman klub, sa ženskim hostesama obučenim u japanskom maniru, a potom i raskalašniji klub sa devojkama. Sve što je uradio bilo je uspešno. Pronicljivo investirajući, Nakamura se našao u položaju, neposredno po izboru Kendžija Vatanabea za guvernera, da ponudi kupovinu jedne petine Šervudske šume od vlade. Njegova ponuda omogućila je Senatu da odustane od uvođenje viših poreza koji bi inače bili zahtevani da bi se platilo za prva istraživanja RV-41.
<BR>&nbsp;&nbsp;&nbsp;&nbsp;&nbsp;Deo otkupljene šume bio je raščišćen i tamo su ubrzo nikli Nakamurina lična palata, jedan novi, blistavi hotel-kazino, zabavna arena, restoranski kompleks i više klubova. Učvršćujući monopol, Nakamura je izvršio (i to uspešno) pritisak preko svog lobija za donošenje zakona koji bi ograničio kockanje na područje oko Hakonea. Njegovi gangsteri su potom ubedili sve perspektivne preduzimače da niko uistinu ne želi da se upusti u kockarski biznis i utakmicu sa "kraljem Japom".
<BR>&nbsp;&nbsp;&nbsp;&nbsp;&nbsp;Kada se njegova moć više nije mogla ugroziti, Nakamura je dopustio svojim pomoćnicima da se razgranaju na polju prostitucije i droge, pri čemu nijedna od ove dve stvari nije u Novom Edenu bila ilegalna. Pred kraj Vatanabeovog mandata, kada je vladina politika počela da se sve više kosi sa njegovim ličnim interesima, Nakamura je odlučio da i vladu stavi pod kontrolu. Ali nije želeo sam da se bakće tim poslom. Bio mu je potreban neki naivac. Stoga je regrutovao Jana Makmilana, zlosrećnog bivšeg zapovednika Pinte, koji je pretrpeo poraz u izbornoj trci za guvernesko mesto sa Kendžijem Vatanabeom. Nakamura je ponudio Makmilanu mesto guvernera u zamenu za Škotlanđaninovu odanost.
<BR>&nbsp;&nbsp;&nbsp;&nbsp;&nbsp;U čitavoj koloniji nije ni izdaleka bilo takvog mesta kakav je bio Vegas. Osnovni arhitektonski nacrt Novog Edena koji su sačinili Vejkfildovi i Orao bio je u biti škrt, funkcionalan do krajnosti, sa jednostavnom geometrijom i ravnim fasadama. Vegas je bio oličenje preteranosti, drečeći, neskladan bućkuriš arhitektonskih stilova. Ali bio je zanimljiv i mladi Patrik O'Tul ispoljio je vidno uzbuđenje kada su on i Maks Paket prošli kroz spoljašnju kapiju kompleksa.
<BR>
<BR>&nbsp;&nbsp;&nbsp;&nbsp;&nbsp;"Huuu", reče on, zureći u ogroman žmirkavi znak iznad ulaza.
<BR>&nbsp;&nbsp;&nbsp;&nbsp;&nbsp;"Ne želim da umanjim tvoje oduševljenje, moj dečko", reče Maks, paleći cigaretu, "ali energija potrebna da se napaja samo ovaj jedan znak zadovoljila bi bezmalo kvadratni kilometar SRG-a."
<BR>&nbsp;&nbsp;&nbsp;&nbsp;&nbsp;"Zvučite kao majka i otac", uzvrati Patrik.
<BR>&nbsp;&nbsp;&nbsp;&nbsp;&nbsp;Pre ulaska u kazino ili u bilo koji od klubova svaka osoba morala je da se upiše u veliki registar. Nakamura ništa nije prepuštao slučaju. Posedovao je kompletan dosje o tome šta je svaki posetilac Vegasa uradio kada je jednom ušao unutra. Na taj način Nakamura je znao koju oblast svog biznisa treba da proširuje. I, što je još važnije, osoben i omiljen porok (ili poroke) svakog od svojih mušterija.
<BR>&nbsp;&nbsp;&nbsp;&nbsp;&nbsp;Maks i Patrik uđoše u kazino. Dok su stajali pokraj jednog od stolova za barbut, Maks je pokušao da objasni mladom čoveku kako se igra. Patrik, međutim, nije mogao da odvoji oči od koktel-kelnerica u njihovoj oskudnoj odeći.
<BR>&nbsp;&nbsp;&nbsp;&nbsp;&nbsp;"Jesi li ikada nešto povalio", upita Maks.
<BR>&nbsp;&nbsp;&nbsp;&nbsp;&nbsp;"Izvinite, gospodine?" odgovori Patrik.
<BR>&nbsp;&nbsp;&nbsp;&nbsp;&nbsp;"Jesi li ikada imao seks, znaš, odnos sa ženom?"
<BR>&nbsp;&nbsp;&nbsp;&nbsp;&nbsp;"Ne, gospodine", odgovori mladić.
<BR>&nbsp;&nbsp;&nbsp;&nbsp;&nbsp;Glas u Maksovoj glavi savetovao ga je da nije na njemu odgovornost da uvodi mladića u svet uživanja. Isti glas je, međutim, podsećao Maksa da je ovo Novi Eden, a ne Arkanzas, jer bi inače odveo Patrika u Ksanadu i uputio ga u tajne prvog seksa.
<BR>&nbsp;&nbsp;&nbsp;&nbsp;&nbsp;U kazinu je bilo više od sto ljudi, ogromna gomila imajući u vidu razmere kolonije, i činilo se da se svi dobro zabavljaju. Kelnerice su zaista delile besplatna pića što su brže umele - Maks uze jednu margaritu za sebe, a drugu dodade Patriku.
<BR>&nbsp;&nbsp;&nbsp;&nbsp;&nbsp;"Ne vidim nijednog biota", primeti Patrik.
<BR>&nbsp;&nbsp;&nbsp;&nbsp;&nbsp;"Nema nijednog u kazinu", odgovori Maks. "Čak ni kao krupijea gde bi bili efikasniji od ljudi. Kralj Jap smatra da njihovo prisustvo sputava kockarski nagon. Ali zato ih izuzetno koristi u svim restoranima."
<BR>&nbsp;&nbsp;&nbsp;&nbsp;&nbsp;"Maks Paket, koliko se sećam."
<BR>&nbsp;&nbsp;&nbsp;&nbsp;&nbsp;Maks i Patrik se okrenuše. Prelepa mlada žena u mekoj, ružičastoj haljini približavala im se. "Nisam te videla mesecima", reče ona.
<BR>&nbsp;&nbsp;&nbsp;&nbsp;&nbsp;"Zdravo, Samanta," uzvrati Maks, pošto mu je nekoliko sekundi jezik začudo bio vezan.
<BR>&nbsp;&nbsp;&nbsp;&nbsp;&nbsp;"A ko je ovaj zgodan mladić?" reče Samanta, mašući svojim dugačkim trepavicama prema Patriku.
<BR>&nbsp;&nbsp;&nbsp;&nbsp;&nbsp;"Ovo je Patrik O'Tul", odgovori Maks. "On je..."
<BR>&nbsp;&nbsp;&nbsp;&nbsp;&nbsp;"Oh, moj Bože", uzviknu Samanta. "Nikada dosad nisam srela ni jednog od prvo...bit...nih kolonista." promatrala je Patrika nekoliko časaka pre no što je nastavila. "Recite mi, gospodine O'Tul", nastavi ona, "je li stvarno istina da ste spavali godinama?
<BR>&nbsp;&nbsp;&nbsp;&nbsp;&nbsp;Patrik stidljivo klimnu. "Moja prijateljica Goldi veli da je cela priča obična balega, da ste vi i vaša porodica u stvari agenti MSA. Ona čak ne veruje da smo ikada napustili Marsovu orbitu... Goldi kaže da je sve ono užasno vreme u tankovima takođe deo podvale."
<BR>&nbsp;&nbsp;&nbsp;&nbsp;&nbsp;"Uveravam vas, gospođice", odgovori Patrik učtivo, "da smo zaista godinama spavali. Imao sam svega šest godina kada su me roditelji položili u ležaj. Kada sam se probudio, izgledao sam otprilike kao što sada izgledam."
<BR>&nbsp;&nbsp;&nbsp;&nbsp;&nbsp;"Pa, mislim da je to oča...ravajuće, iako nemam pojma šta da mislim o tome... Makse, šta si ti naumio? I, uz put, hoćeš li me zvanično predstaviti?"
<BR>&nbsp;&nbsp;&nbsp;&nbsp;&nbsp;"Oprosti... Patriče, ovo je gospođica Samanta Porter iz velike države Misisipi. Ona radi za Ksanadu..."
<BR>&nbsp;&nbsp;&nbsp;&nbsp;&nbsp;"Ja sam prostitutka, gospodine O'Tul. Jedna od najboljih... Jeste li ikada ranije sreli neku prostitutku?"
<BR>&nbsp;&nbsp;&nbsp;&nbsp;&nbsp;Patrik pocrvene do ušiju. "Ne, gospođice", reče on.
<BR>&nbsp;&nbsp;&nbsp;&nbsp;&nbsp;Samanta podmetnu ruku pod njegovu bradu. "Zgodan je", obrati se ona Maksu. "Dovedi ga. Ako je nevin, uradiću mu to besplatno. Darovala je Patriku mali poljubac, a onda se okrenula i otperjala.
<BR>&nbsp;&nbsp;&nbsp;&nbsp;&nbsp;Pošto je Samanta otišla, Maks nije mogao da smisli ništa prikladno što bi rekao. Pomišljao je da se izvini, ali je shvatio da to nije neophodno. Samo je položio ruku na Patrikovo rame i njih dvojica odšetaše prema stražnjem delu kazina gde su bili poređani stolovi za veće uloge.
<BR>&nbsp;&nbsp;&nbsp;&nbsp;&nbsp;"A sada JO", uzviknu jedna mlada žena okrenuta leđima prema njima. "Pet i šest čine JO."
<BR>&nbsp;&nbsp;&nbsp;&nbsp;&nbsp;Patrik se iznenađeno obazre prema Maksu. "Pa to je Keti", reče on, ubrzavajući korak u njenom pravcu.
<BR>&nbsp;&nbsp;&nbsp;&nbsp;&nbsp;Keti je bila potpuno opčinjena igrom. Brzo je povukla dim iz cigarete, iskapila čašu koju joj je dodao jedan crnomanjast čovek sa njene desne strane, a onda uzdigla kockicu visoko iznad glave. "Svi brojevi", reče ona dodajući čipove krupijeu. "Evo ga dvadeset šest - plus pet žetona na tvrdu osmicu... Sada, budi tu, četrdeset četiri", reče ona, hitnuvši kocku prema suprotnom kraju stola naglim pokretom ručnog zgloba.
<BR>&nbsp;&nbsp;&nbsp;&nbsp;&nbsp;"Četrdeset četiri", uskliknu u glas gomila oko stola.
<BR>&nbsp;&nbsp;&nbsp;&nbsp;&nbsp;Keti je skakala gore-dole u stolici, zagrlila svog kavaljera, sručila u grlo još jedno piće i povukla dug, dubok dim iz svoje cigarete.
<BR>&nbsp;&nbsp;&nbsp;&nbsp;&nbsp;"Keti", reče Patrik baš kada se ona spremala da ponovo baci kockicu.
<BR>&nbsp;&nbsp;&nbsp;&nbsp;&nbsp;Zastala je usred bacanja i okrenula se sa izrazom znatiželje na licu. "Zaboga!", reče ona. "Pa ovo je moj mlađi brat."
<BR>&nbsp;&nbsp;&nbsp;&nbsp;&nbsp;Keti teturavo priđe da ga pozdravi, dok su joj krupijei i ostali igrači dovikivali da nastavi igru.
<BR>&nbsp;&nbsp;&nbsp;&nbsp;&nbsp;"Pijana si, Keti", reče tiho Patrik dok ju je grlio.
<BR>&nbsp;&nbsp;&nbsp;&nbsp;&nbsp;"Ne, Patriče", uzvrati Keti, trgnuvši se i uputivši se natrag prema stolu. "Ja letim. Na svom sam ličnom šatlu prema zvezdama."
<BR>&nbsp;&nbsp;&nbsp;&nbsp;&nbsp;Okrenula se prema stolu za barbut i visoko uzdigla desnu ruku. "A sada opet, JO. Jesi li tamo, JO?" uzviknula je.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
