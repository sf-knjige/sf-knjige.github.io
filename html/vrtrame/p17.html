<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Ponovno ujedinjenje porodice bilo je više nego uspešno. Bendži je zagrlio svoju voljenu Simonu istog trenutka kada je stupila u apartman. Keti je oborila Patrika na pod ni minut kasnije.
<BR>&nbsp;&nbsp;&nbsp;&nbsp;&nbsp;"Vidiš", rekla je, "još mogu da te bijem."
<BR>&nbsp;&nbsp;&nbsp;&nbsp;&nbsp;"Ali ne zadugo", odgovori Patrik. "Sve sam jači. Bolje se pripazi."
<BR>&nbsp;&nbsp;&nbsp;&nbsp;&nbsp;Nikol je izgrlila Ričarda i Majkla pre no što je mala Eli pritrčala i skočila joj u naručje. Bilo je veče, dva sata posle večere po dvadesetčetvorosatnom časovniku koji je porodica koristila, i Eli je bila zrela za krevet kada su joj stigle majka i dve sestre. Devojčica je otišla je niz hodnik do svoje sobe, ali ne pre no što je ponosno pokazala Nikol da može da pročita "mačku", "psa" i "dečaka".
<BR>&nbsp;&nbsp;&nbsp;&nbsp;&nbsp;Odrasli su dopustili da Patrik ostane sa njima dok se nije iznurio. Majkl ga je odneo u krevet, a Nikol ga je ušuškala u postelju. "Milo mi je što si se vratila, mama", reče on. "Puno si mi nedostajala."
<BR>&nbsp;&nbsp;&nbsp;&nbsp;&nbsp;"I ti meni", odgovori Nikol. "Mislim da više neću toliko dugo odsustvovati."
<BR>&nbsp;&nbsp;&nbsp;&nbsp;&nbsp;"Nadam se da nećeš", reče šestogodišnjak. "Volim kada si ovde."
<BR>&nbsp;&nbsp;&nbsp;&nbsp;&nbsp;Do jedan ujutru svi su već spavali osim Nikol. Nikol nije bila umorna. Konačno, tek što se pridigla iz petonedeljnog sna. Pošto je trideset minuta ležala pored Ričarda, odlučila je da se prošeta.
<BR>&nbsp;&nbsp;&nbsp;&nbsp;&nbsp;Iako njihov apartman nije imao prozore, mali atrijum odmah iza ulaznog hodnika imao je jedan spoljašnji prozor sa koga se pružao pogled na ostala dva kompleksa Čvorišta, pogled od koga je zastajao dah. Nikol odšeta do atrijuma, navuče svemirsko odelo i stade ispred vrata koja su vodila napolje. Nisu se otvorila. Ona se osmehnu samoj sebi. Možda je Keti u pravu. Možda smo mi samo zatvorenici ovde. Već prvih dana boravka postalo im je jasno da se spoljašnja vrata povremeno zaključavaju; Orao je objasnio da je to "neophodno" kako bi bili sprečeni da vide stvari koje "ne bi mogli da razumeju".
<BR>&nbsp;&nbsp;&nbsp;&nbsp;&nbsp;Nikol je napregnuto gledala kroz prozor. U tom trenutku jedan šatl, sličan onom koji je njih doveo do Čvorišta pre trinaest meseci, približavao se transportnom centru modula za Stanovanje. Kakvu vrstu divnih stvorenja ti kriješ? - pomisli Nikol. I da li su ona podjednako zaprepašćena kao što smo to mi bili kada smo stigli?
<BR>
<BR>&nbsp;&nbsp;&nbsp;&nbsp;&nbsp;Nikol nikada nije mogla da zaboravi te prve prizore Čvorišta. Svi u porodici su mislili, pošto su napustili Pristanište, da će stići na sledeće odredište u roku od nekoliko sati. Nisu bili u pravu. Njihovo odvajanje od osvetljenog broda Rama polako se povećavalo sve dok posle šest sati više uopšte nisu mogli da vide Ramu na levoj strani. Svetla Pristaništa iza njih lagano su bledela. Svi su bili vrlo umorni. Malo po malo čitava porodica utonula je u san.
<BR>&nbsp;&nbsp;&nbsp;&nbsp;&nbsp;Keti je bila ta koja ih je probudila. "Vidim gde idemo", povika ona pobednički u neobuzdanom oduševljenju. Pokazala je kroz prednji prozor šatla, malo na desnu stranu gde se jedno moćno i sve veće svetlo delilo na tri dela. U sledeća četiri sata slika Čvorišta rasla je i rasla. Sa ove razdaljine bio je to prizor koji je izazivao strahopoštovanje: ravnostrani trougao sa tri bleštave providne kugle na uglovima. A koje razmere! Čak i njihovo iskustvo sa Ramom nije ih moglo pripremiti za veličanstvenost ove neverovatne inženjerijske tvorevine. Svaka od tri stranice, zapravo dugački transportni hodnici koji su povezivale tri loptasta modula, bila je dugačka preko sto pedeset kilometara. Sfere na svakom uglu imale su dvadeset pet kilometara u prečniku. Čak i sa velike razdaljine ljudi su mogli da razgovetno vide aktivnost koja se odigravala na mnogim zasebnim nivoima unutar modula.
<BR>&nbsp;&nbsp;&nbsp;&nbsp;&nbsp;"Šta će se sada dogoditi?" upitao je zabrinuto Patrik Nikol kada je šatl promenio putanju i počeo da se spušta prema jednom od uglova tog trougla.
<BR>&nbsp;&nbsp;&nbsp;&nbsp;&nbsp;Nikol podiže Patrika i uze ga u naručje. "Ne znam, dušo", reče onablago svom sinu. "Moramo da sačekamo i vidimo."
<BR>&nbsp;&nbsp;&nbsp;&nbsp;&nbsp;Bendži je bio potpuno zgranut. Satima je zurio u veliki osvetljeni trougao u svemiru. Simona je često stajala pokraj njega, držeći ga za ruku. Kada je šatl izvodio poslednji manevar pred spuštanje u jednu od onih sfera, osetila je kako mu se mišići napinju. "Ne brini, Bendži", rekla mu je Simona, umirujući ga, "sve će bitiu redu."
<BR>&nbsp;&nbsp;&nbsp;&nbsp;&nbsp;Njihov šatl ušao je u uzan hodnik usečen u jednu od sfera, a zatim pristao na sidrište uz ivicu transportnog centra. Porodica je oprezno napustila letelicu, noseći sa sobom svoje torbe i Ričardov kompjuter. A tada je šatl smesta poleteo, uznemirivši čak i odrasle svojim brzim iščeznućem. Manje od minuta potom začuli su prvi bestelesni glas.
<BR>&nbsp;&nbsp;&nbsp;&nbsp;&nbsp;"Dobro došli", rekao je ravnim tonom. "Stigli ste u modul Stanovanja. Produžite pravo napred i stanite ispred sivog zida."
<BR>&nbsp;&nbsp;&nbsp;&nbsp;&nbsp;"Odakle dolazi taj glas?" upitala je Keti. U njenom glasu osećala se bojazan koju su svi delili.
<BR>&nbsp;&nbsp;&nbsp;&nbsp;&nbsp;"Odasvud", odgovori Ričard. "Iznad nas, oko nas, pa čak i ispod nas." Svi su pogledom pretraživali zidove i tavanicu.
<BR>&nbsp;&nbsp;&nbsp;&nbsp;&nbsp;"Ali otkud zna engleski?" upita Simona. "Žive li ovde još neki ljudi?"
<BR>&nbsp;&nbsp;&nbsp;&nbsp;&nbsp;Ričard se nervozno nasmejao. "Malo verovatno", odgovorio je. "Sva je, međutim, prilika da je ovo mesto bilo na neki način u vezi sa Ramom i da poseduje masterski jezički algoritam. Pitam se..."
<BR>&nbsp;&nbsp;&nbsp;&nbsp;&nbsp;"Molim vas, krenite napred", prekide ga onaj glas. "Nalazite se u transportnom kompleksu. Vozilo koje će vas prevesti do vašeg odeljka u modulu čeka vas na donjem nivou."
<BR>&nbsp;&nbsp;&nbsp;&nbsp;&nbsp;Trebalo im je nekoliko minuta da stignu do sivog zida. Deca nikada do tada nisu bila u beztežinskom stanju. Keti i Patrik odbijali su se od platforme i izvodili okrete i kolute u vazduhu. Bendži je, posmatrajući njihovu zabavu, poželeo da ih oponaša u lakrdijašenju. Na žalost, on nije bio sposoban da dokona kako da koristi tavanicu i zidove da bi se vratio na platformu. Bio je potpuno dezorijentisan u času kada ga je Simona spasla.
<BR>&nbsp;&nbsp;&nbsp;&nbsp;&nbsp;Kada je cela porodica sa svojim prtljagom propisno postrojena ispred onog zida, jedna široka vrata se otvoriše i oni stupiše u malu sobu. Naročita pripijena odela, šlemovi i papuče bili su uredno položeni na klupi. "Transportni centar i većina zajedničkih područja ovde u Čvorištu", reče glas na svoj jednoličan način, "nema atmosferu koja odgovara vašoj vrsti. Moraćete da nosite ovu odeću kada niste u vašem apartmanu."
<BR>&nbsp;&nbsp;&nbsp;&nbsp;&nbsp;Kada su se svi odenuli, jedna vrata na suprotnoj strani sobe otvoriše se i oni uđoše u glavnu dvoranu transportnog centra modula za Stanovanje. Ova stanica bila je jednaka onoj koju će kasnije videti u Inženjerijskom modulu. Nikol i njena porodica siđoše još dva nivoa, onako kako je Glas naložio, a zatim produžiše oko kružnog bloka prema mestu gde ih je čekao njihov "autobus". Zatvoreno vozilo bilo je udobno i jarko osvetljeno, ali iz njega nisu mogli ništa da vide za vreme jednoipočasovne vožnje kroz lavirint tunela i prolaza. Konačno, autobus stade i poklopac se otklopi.
<BR>&nbsp;&nbsp;&nbsp;&nbsp;&nbsp;"Krenite hodnikom levo", naredi im jedan drugi, sličan glas kada su se svo sedmoro ponovo obreli na metaliziranom podu. "Hodnik se račva u dve staze posle četiri stotine metara. Krenite stazom koja vodi desno i zaustavite se ispred treće kvadratne oznake sa leve strane. To su vrata vašeg apartmana."
<BR>&nbsp;&nbsp;&nbsp;&nbsp;&nbsp;Patrik je potrčao niz jedan od hodnika. "To je pogrešan hodnik", opomenu glas bez ikakve promene u tonu. "Vratite se na početak i krenite sledećim hodnikom levo.
<BR>&nbsp;&nbsp;&nbsp;&nbsp;&nbsp;Na putu od pristaništa do apartmana nije imalo šta da se vidi. U narednim mesecima mnogo puta će prepešačiti tu razdaljinu, bilo da odlaze u vežbaonicu ili na testove u Inženjerijski modul, i nikada neće videti ništa drugo do zidove i tavanicu, kao i četvrtaste oznake koje su predstavljale vrata. Mesto je očigledno bilo brižljivo nadzirano. I Nikol i Ričard su od početka sa sigurnošću osećali da su, barem neki, možda i mnogi, apartmani u ovoj oblasti zauzeti, ali nikada nisu videli nikog od tih Drugih u hodnicima.
<BR>&nbsp;&nbsp;&nbsp;&nbsp;&nbsp;Pošto su pronašli posebna vrata svog apartmana i ušli na njih, Nikol i njena porodica svukoše naročitu odeću u atrijumu i odložiše je u ormare napravljene za tu svrhu. Dok su čekali da se unutrašnja vrata otvore, deca su radoznalo piljila kroz prozor u ostala dva loptasta modula. Nekoliko minuta kasnije prvi put su ugledali unutrašnjost svog novog doma.
<BR>&nbsp;&nbsp;&nbsp;&nbsp;&nbsp;Bili su šokirani. U poređenju sa srazmerno primitivnim uslovima u kojima su živeli u Rami, porodični apartman u Čvorištu beše pravi raj. Svako dete je imalo svoju sobu. Majkl je imao svoje odaje na jednom kraju jedinice; Ričardova i Nikolina spavaća soba, upotpunjena čak i krevetom kraljevskih razmera, nalazila se na suprotnom kraju apartmana, odmah do ulaznog hola.
<BR>&nbsp;&nbsp;&nbsp;&nbsp;&nbsp;Sve ukupno, tu su bila četiri kupatila, plus kuhinja, trpezarija, pa čak i dečija soba za igranje. Nameštaj u svakoj sobi bio je iznenađujuće odgovarajući i vrlo ukusno dizajniran. Apartman je imao više od četiri stotine kvadratnih metara životnog prostora.
<BR>&nbsp;&nbsp;&nbsp;&nbsp;&nbsp;Čak su i odrasli bili zatečeni. "Kako su, za ime Boga, mogli sve ovo da naprave?" upitala je Nikol Ričarda te prve noći podalje od slušnog polja razdragane dece.
<BR>&nbsp;&nbsp;&nbsp;&nbsp;&nbsp;Ričard se zbunjeno osvrtao oko njih. "Mogu jedino da pretpostavim", odgovorio je, "da su na neki način sve naše akcije u Rami bile nadzirane i telemetrisane ovde u Čvorištu. Mora da su, takođe, imali pristup našoj bazi podataka i odatle izvukli deo koji se odnosi na naš način života." Ričard se osmehnu. "I naravno, čak i odavde, ukoliko imaju veoma osetljive prijemnike, mogli bi da hvataju televizijske signale sa Zemlje. Nije li nelagodno pomišljati da smo predstavljeni na tako..."
<BR>&nbsp;&nbsp;&nbsp;&nbsp;&nbsp;"Dobro došli", još jedan istovetan glas prekide Ričardovu misao. Ponovo je izgledalo da glas dolazi iz svih pravaca. "Nadamo se da je sve u vašem apartmanu zadovoljavajuće. Ako nije, molimo vas, recite nam. Nema načina da reagujemo na sve što svako od vas kaže u svakom trenutku. Stoga, ustanovljen je jednostavan sistem komuniciranja. Na vašem kuhinjskom pultu nalazi se jedno belo dugme. Smatraćemo da je sve što neki pojedinac kaže, po pritiskanju tog dugmeta, upućeno nama. Kada završite svoju poruku, ponovo pritisnite belo dugme. Na taj način..."
<BR>&nbsp;&nbsp;&nbsp;&nbsp;&nbsp;"Ja imam pre svega jedno pitanje", Keti upade u tom trenutku. Odjurila je u kuhinju da pritisne dugme. "Samo mi recite ko ste vi?"
<BR>&nbsp;&nbsp;&nbsp;&nbsp;&nbsp;Odgovor je usledio posle zastoja od oko jedne sekunde. "Mi smo kolektivna inteligencija koja upravlja Čvorištom. Mi smo tu da vam pomognemo, da vam učinimo boravak udobnijim i da vam obezbeđujemo sve bitne stvari za život. Takođe ćemo, s vremena na vreme, tražiti od vas da izvršavate određene zadatke koji će nam pomoći da vas bolje razumemo..."
<BR>
<BR>&nbsp;&nbsp;&nbsp;&nbsp;&nbsp;Nikol nije više mogla da vidi šatl koji je u početku pratila pogledom. U stvari, toliko je duboko uronila u sećanja na njihov dolazak u Čvorište, da je privremeno zaboravila na pridošlice. Sada kada se vratila u sadašnje vreme, u oku svoje svesti videla je skup čudnih stvorenja koja se iskrcavaju na platformi i sa zapanjenošću slušaju glas koji im se obraća na njihovom maternjem jeziku. Iskustvo čuda mora da je univerzalno, pomisli ona. Pripada svim svesnim hemikalijama.
<BR>&nbsp;&nbsp;&nbsp;&nbsp;&nbsp;Oči joj se uzdigoše sa obližnjeg predela i usredotočiše na upravni modul u daljini. Šta li se tamo događa? - pitala se Nikol. Mi, uboga stvorenja, muvamo se tamo-amo između modula za stanovanje i inžinjeringa. Čini se da su sve naše aktivnosti logično orkestrirane. Ali od koga? I zbog čega? Zbog čega je neko doveo sva ova bića na ovaj veštački svet?
<BR>&nbsp;&nbsp;&nbsp;&nbsp;&nbsp;Nikol nije imala odgovor na ova bezbrojna pitanja. Kao i obično, to je izazvalo moćno osećanje vlastite beznačajnosti. Istog trenutka poželela je da se vrati unutra i zagrli jedno od svoje dece. Nasmejala se samoj sebi. Obe slike su istinska znamenja našeg položaja u kosmosu, pomisli ona. U isti mah smo očajnički važni svojoj deci i apsolutno ništa u velikom poretku stvari. Potrebna je ogromna mudrost da bi se videlo da ne postoji nesklad između te dve tačke gledanja.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
