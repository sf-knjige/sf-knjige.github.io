<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;14. decembar 2205.
<BR>&nbsp;&nbsp;&nbsp;&nbsp;&nbsp;Pretpostavljam da bi trebalo da proslavim, ali osećam da sam odnela Pirovu pobedu. Konačno nosim Majklovo dete. Ali po koju cenu! Još nismo ništa saznali o Ričardu, a bojim se da bi i Majkl mogao da se otuđi od mene.
<BR>&nbsp;&nbsp;&nbsp;&nbsp;&nbsp;Majkl i ja smo svako za svoj račun preuzeli potpunu odgovornost zbog Ričardovog odlaska. Ja sam se borila sa svojim osećanjem krivice što sam bolje umela, uviđajući da ću morati da se lišim uloge bilo kakve značajne majke devojčicama. Majkl je, s druge strane, reagovao na Ričardov čin i vlastito osećanje krivice tako što se predao religijskom zanosu. On i dalje čita Bibliju barem dva puta dnevno. Moli se pre i posle svakog obroka i često izvrdava sudelovanje u porodičnim aktivnostima kako bi mogao da "komunicira" sa Bogom. Reč "okajavanje" trenutno zauzima veoma značajno mesto u njegovom rečniku.
<BR>&nbsp;&nbsp;&nbsp;&nbsp;&nbsp;I Simonu je zarazio svojim nanovo rođenim oduševljenjem za hrišćanstvo. Moje blago protivljenje nije urodilo nikakvim plodom. Ona voli priču o Isusu, bez obzira na to što ima tek maglovitu predstavu o čemu je zapravo reč. Čuda posebno očaravaju Simonu. Kao i većina dece, ona nema nikakvih teškoća da se liši neverice. Njen um nikada ne pita "kako" kada Isus hoda po vodi ili pretvara vodu u vino.
<BR>&nbsp;&nbsp;&nbsp;&nbsp;&nbsp;Moje opaske nisu sasvim poštene. Verovatno sam ljubomorna zbog dosluha koji postoji između Majkla i Simone. Kao njena majka trebalo bi da budem ushićena što se tako dobro uklapaju. Oni barem imaju jedno drugo. Ma koliko se trudile, sirota Keti i ja ostajemo nesposobne da ostvarimo tako duboku vezu.
<BR>&nbsp;&nbsp;&nbsp;&nbsp;&nbsp;Deo teškoća proizlazi iz činjenice da smo i Keti i ja krajnje tvrdoglave. Iako je svega dve i po godine stara, već želi da kontroliše svoj život. Uzmimo nešto jednostavno za primer, kao što je planiran redosled aktivnosti za određeni dan. Još od prvih dana na Rami pravila sam dnevni raspored delatnosti za svakog od nas. Niko se oko toga sa mnom nije preganjao, pa čak ni Ričard. Majkl i Simona uvek prihvataju, bez obzira na to šta predložim... dok god ima dovoljno slobodnog vremena.
<BR>&nbsp;&nbsp;&nbsp;&nbsp;&nbsp;Sa Keti je, međutim, druga priča. Ako ja zakažem šetnju po površini Njujorka pre učenja abecede, ona hoće da izmeni redosled. Ako planiram piletinu za ručak, ona traži svinjetinu ili govedinu. Gotovo svako jutro započinjemo svađom oko aktivnosti za taj dan. Kada joj se ne dopada moja odluka, Keti se ozlovolji, naduri ili vapije za svojim "tatom". Istinski me zaboli kada počne da doziva Ričarda.
<BR>&nbsp;&nbsp;&nbsp;&nbsp;&nbsp;Majkl veli da treba da se povinujem njenim željama. On tvrdi da je to samo jedna razvojna faza. Ali kada istaknem da ni Ženevjev ni Simona nisu nikada bile kao Keti, on se samo nasmeši i slegne ramenima.
<BR>&nbsp;&nbsp;&nbsp;&nbsp;&nbsp;Majkl i ja se ne slažemo uvek oko tehnike roditeljskog vaspitanja. Vodili smo nekoliko zanimljivih razgovora o porodičnom životu u našim osobenim okolnostima. Pri kraju jednog od tih razgovora bila sam pomalo pogođena Majklovom tvrdnjom da sam previše "stroga" prema devojčicama, te sam odlučila da potegnem pitanje religije. Zapitala sam Majkla zbog čega je toliko važno da Simona nauči sve pojedinosti iz Isusovog života.
<BR>&nbsp;&nbsp;&nbsp;&nbsp;&nbsp;"Neko treba da produži tradiciju", reče on neodređeno.
<BR>&nbsp;&nbsp;&nbsp;&nbsp;&nbsp;"Ti, dakle, veruješ da će biti prilike da se tradicija produži, da nećemo zauvek ploviti po svemiru i umreti jedno za drugim u ovoj užasavajućoj osami."
<BR>&nbsp;&nbsp;&nbsp;&nbsp;&nbsp;"Verujem da Gospod ima plan za sva ljudska bića", odgovori on.
<BR>&nbsp;&nbsp;&nbsp;&nbsp;&nbsp;"Ali kakav je njegov plan za nas?" upitah.
<BR>&nbsp;&nbsp;&nbsp;&nbsp;&nbsp;"Ne znamo", uzvrati Majkl. "Baš kao što ne znaju ni one milijarde ljudi na Zemlji. Proces življenja je traganje za Njegovim planom."
<BR>&nbsp;&nbsp;&nbsp;&nbsp;&nbsp;Zavrtela sam glavom, a Majkl je nastavio. "Vidiš, Nikol, nama bi trebalo da bude mnogo lakše. Mi imamo daleko manje ometanja i skretanja pažnje. Za nas nema izgovora da ne ostanemo blizu Boga. Zbog toga teško sebi mogu da oprostim svoje pređašnje dangubljenje u izučavanju hrane i istorije umetnosti. Na Rami ljudska bića moraju da učine dodatni napor da ispune svoje vreme nečim drugim osim molitvom i pobožnim ponašanjem."
<BR>&nbsp;&nbsp;&nbsp;&nbsp;&nbsp;Priznajem da me njegovo uverenje povremeno ozlojeđuje. U našim sadašnjim okolnostima čini mi se da Isusuov život nema više značenje od života Atile ili bilo kog drugog ljudskog bića koje je ikada živelo na toj planeti udaljenoj dve svetlosne godine. Mi više nismo deo ljudske rase. Mi smo ili osuđeni na propast, ili smo početak onoga što će u suštini biti nova vrsta. Da li je Isus umro i za sve naše grehe, za one među nama koji više nikada neće videti Zemlju.
<BR>&nbsp;&nbsp;&nbsp;&nbsp;&nbsp;Da Majkl nije bio katolik i da nije od rođenja bio programiran u duhu prokreacije, nikada ne bih uspela da ga ubedim da začne dete. Imao je na stotine razloga protiv toga. Ali na kraju, možda i zbog toga što sam svojim upornim pokušajima da ga ubedim remetila njegova noćna predavanja bogougodnim mislima, on je popustio. Upozorio me je da postoji visoka verovatnoća "da to nikada neće uspeti" i da on "neće preuzeti nikakvu odgovornost" za moja osećanja osujećenosti.
<BR>&nbsp;&nbsp;&nbsp;&nbsp;&nbsp;Bila su nam potrebna tri meseca da proizvedemo embrion. Za vreme prva dva ovulaciona ciklusa nisam bila u stanju da ga pobudim. Pokušala sam smehom, telesnom masažom, muzikom, hranom - svim i svačim što se spominjalo u bilo kom članku o impotenciji. Njegovo osećanje krivice i napetost uvek su bili jači od moje vatrene rešenosti. Naposletku je uobrazilja bila ta koja je donela rešenje. Kada sam jedne noći predložila Majklu da bi trebalo tokom celog posla da zamišlja da sam ja njegova žena Ketlin, on je konačno bio sposoban da izdrži jednu erekciju. Um je odista divna tvorevina.
<BR>&nbsp;&nbsp;&nbsp;&nbsp;&nbsp;Čak i uz pomoć uobrazilje vođenje ljubavi sa Majklom nije bio lak zadatak. Kao prvo, a to što ću reći verovatno je ružno, već i same njegove pripreme dovoljne su da svaku običnu ženu izbace iz koloseka. Neposredno pre svlačenja Majkl se uvek moli Bogu. Za kog đavola se moli? Bilo bi očaravajuće otkriti odgovor.
<BR>&nbsp;&nbsp;&nbsp;&nbsp;&nbsp;Prvi muž Eleonore od Akvitana, Luj VII francuski, bio je odgajan kao kaluđer, a postao je kralj igrom istorijskog slučaja. U romanu mog oca o Eleonori ima jedan dug unutrašnji monolog u kome se ona žali na vođenje ljubavi u okruženju punom svečanosti, pobožnosti i grube odeće isposnika. Ona je žudela za veseljem i smehom u svojoj ložnici, za bestidnim razgovorima i raskalašnom strašću. Mogu da razumem zbog čega se razvela od Luja i udala za Henrija Plantegeneta.
<BR>&nbsp;&nbsp;&nbsp;&nbsp;&nbsp;Bilo kako bilo, nosim dečaka (nadam se) koji treba da unese genetsku varijaciju u naše potomstvo. Bio je to pravi rat koji gotovo sigurno nije bio vredan ishoda. Zbog moje želje da dobijem Majklovo dete, Ričard je otišao, a Majkl mi više nije, makar privremeno, prisan prijatelj i drug kakav je bio za vreme naših prvih godina na Rami. Platila sam cenu svog uspeha. Sada mi ostaje da se uzdam da ovaj svemirski brod ima svoje odredište.
<BR>
<BR>&nbsp;&nbsp;&nbsp;&nbsp;&nbsp;1. mart 2206.
<BR>&nbsp;&nbsp;&nbsp;&nbsp;&nbsp;Jutros sam ponovila delimičan test genoma da bih proverila početne rezultate. Nema nikakve sumnje u tom pogledu. Naš nerođeni dečak zasigurno ima Vitingemov sindrom. Srećom nema drugih prepoznatljivih manjkavosti, ali i sam Vitingem je dovoljno loš.
<BR>&nbsp;&nbsp;&nbsp;&nbsp;&nbsp;Pokazala sam taj podatak Majklu kada smo ugrabili nekoliko trenutaka nasamo posle doručka. U početku nije shvatio šta mu govorim, ali kada sam upotrebila reč "retardiran" smesta je reagovao. Rekla bih da mu se u predstavi stvorila slika deteta poptpuno nesposobnog da se samo stara o sebi. Njegova zabrinutost tek malo je popustila kada sam mu objasnila da Vitingem znači jedino nesposobnost učenja, prostu manjkavost elektrohemijskih procesa u mozgu koja ga ometa u ispravnom radu.
<BR>&nbsp;&nbsp;&nbsp;&nbsp;&nbsp;Kada sam prošle nedelje prvi put napravila delimičan test genoma, posumnjala sam na Vitingema, no s obzirom na mogućnost dvosmislenosti rezultata, nisam ništa rekla Majklu. Pre uzimanja drugog uzorka plodove vode želela sam da pročitam sve što je poznato o tom fenomenu. Moja skraćena medicinska enciklopedija na žalost nije sadržavala dovoljno podataka da bih bila zadovoljna.
<BR>&nbsp;&nbsp;&nbsp;&nbsp;&nbsp;Tog popodneva, dok je Keti dremala, Majkl i ja smo zamolili Simonu da ode u dečju sobu i čita knjigu oko jedan sat. Naš savršeni anđeo rado se saglasio. Majkl je delovao mnogo smirenije nego ujutro. Priznao mi je da je u prvi mah bio poražen novošću o Bendžiju (Majkl želi da krsti dete imenom Bendžamin Rajan O'Tul po svom dedi). Očigledno da je čitanje Knjige o Jovu imalo velikog udela u vaspostavljanju njegove duševne ravnoteže i vere u budućnost.
<BR>&nbsp;&nbsp;&nbsp;&nbsp;&nbsp;Objasnila sam Majklu da će Bendžijev mentalni razvoj biti spor i mukotrpan. Bio je utešen, međutim, kada sam ga obavestila da mnogi bolesnici od Vitingema na kraju, posle dvadeset godina školovanja, dostignu ekvivalent zrelosti dvanaestogodišnjaka. Uverila sam Majkla da neće biti nikakvih telesnih znakova defektnosti, kao što je to kod Dauna, kao i da postoji mala verovatnoća da bi njegovi potomci mogli da budu ugroženi, barem ne do trećeg pokolenja.
<BR>&nbsp;&nbsp;&nbsp;&nbsp;&nbsp;"Ima li načina da saznamo ko od nas poseduje taj sindrom u genima?" upita Majkl već pred kraj razgovora.
<BR>&nbsp;&nbsp;&nbsp;&nbsp;&nbsp;"Ne", odgovorih. "Veoma je teško izolovati takav nedostatak, budući da on nesumnjivo potiče od više različitih oštećenih gena. Samo u slučaju akutnog sindroma dijagnoza je nepogrešiva. Čak ni na Zemlji pokušaji da se označe nosioci nisu bili uspešni.
<BR>&nbsp;&nbsp;&nbsp;&nbsp;&nbsp;Stala sam da mu pričam kako, od kada je bolest prvi put dijagnosticirana, gotovo da nije bilo nijednog slučaja u Africi ili Aziji. Bila je to u osnovi zapadnjačka bolest, sa najvećom učestalošću pojavljivanja u Irskoj. Smatrala sam da je za Majkla bolje da što pre sazna istinu (sve to je zapisano u glavnom članku u medicinskoj enciklopediji... koju upravo čita), a nisam želela da se oseća lošije nego što se sada osećao.
<BR>&nbsp;&nbsp;&nbsp;&nbsp;&nbsp;"Ima li kakvog leka?" upitao je zatim.
<BR>&nbsp;&nbsp;&nbsp;&nbsp;&nbsp;"Ne za nas", zavrtela sam glavom. Bilo je nekih naznaka u poslednjoj deceniji da bi genetske protivmere mogle da budu uspešne ukoliko se primene u toku poslednjeg tromesečja trudnoće. Taj postupak je, međutim, složen čak i na Zemlji i može da dovede do uništenja fetusa."
<BR>&nbsp;&nbsp;&nbsp;&nbsp;&nbsp;Beše to idealan trenutak u razgovoru kada je Majkl mogao da upotrebi reč "abortus". Ali on to nije učinio. Njegov sklop uverenja toliko je čvrst i nepokolebljiv da sam sigurna da on nikada i ne ulazi u njega. Po njemu, abortus je apsolutno pogrešan, kako na Rami tako i na Zemlji. Uhvatila sam sebe kako se pitam da li postoje ikakvi uslovi u kojima bi Majkl razmotrio mogućnost abortusa. Šta bi bilo kada bi beba imala Daunov sindrom i još pride bila slepa? Ili kada bi imala mnogostruke kongenitalne probleme koji bi jemčili ranu smrt?
<BR>&nbsp;&nbsp;&nbsp;&nbsp;&nbsp;Da je Ričard ovde, ušli bismo u logičku diskusiju o prednostima i nedostacima abortusa. Sačinili bismo jednu od njegovih poznatih benfrenklinovskih lista sa argumentima i protivargumentima poređanim odvojeno na dve strane velikog ekrana. Ja bih mogla da pridodam dugačku listu emocionalnih razloga (koje bi Ričard izostavio u svojoj prvobitnoj listi) protiv abortusa i na kraju bismo se sasvim sigurno saglasili da donesem Bendžija na Ramu. Bila bi to racionalna, zajednička odluka.
<BR>&nbsp;&nbsp;&nbsp;&nbsp;&nbsp;Želim to dete. Takođe želim da Majkl svesno doživi sebe kao Bendžijevog oca. Razgovor o mogućnosti abortusa izazvao bi to obnovljeno posvećivanje. Slepo prihvatanje zakona Boga ili crkve ili bilo koje razrađene dogme može ponekad da uslovi da pojedinac odviše olako uskraćuje vlastitu podršku nekim sasvim određenim odlukama. Nadam se da Majkl nije takav tip čoveka.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
