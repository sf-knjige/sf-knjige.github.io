<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Najveći deo sveta posmatrao je na televiziji zvanično promovisanje Pinte nekoliko časova pre no što će se brod otisnuti za Mars sa svojim putnicima i teretom. Drugi vicepredsednik SAV-a, švajcarski stručnjak za nekretnine po imenu Hajnrih Jenzer, došao je na GEO-4 specijalno povodom ove svečanosti. On se u kraćem govoru obratio javnosti veličajući dovršetak tri velika svemirska broda i otvaranje "nove ere kolonizacije Marsa". Kada je završio, gospodin Jenzer je predstavio gospodina Jana Makmilana, Škotlanjđanina, zapovednika Pinte. Makmilan, dosadan govornik koji se pokazao kao uzoran birokrata SAV-a, pročitao je šestominutni govor, podsećajući svet na temeljne ciljeve projekta.
<BR>&nbsp;&nbsp;&nbsp;&nbsp;&nbsp;"Ove tri letelice", rekao je na početku svog govora, "poneće gotovo dve hiljade ljudi na put od sto miliona kilometara, put do jedne druge planete, Marsa, gde će OVOG puta biti uspostavljeno stalno čovekovo prisustvo. Većina budućih Marsovih kolonista biće prebačena na drugom brodu, Ninji, koji će krenuti odavde, sa GEO-4, kroz tri nedelje. Naš brod Pinta i poslednja letelica Santa Marija poneće po tri stotine putnika kao i hiljade kilograma zaliha i opreme, neophodne za održanje naše kolonije."
<BR>&nbsp;&nbsp;&nbsp;&nbsp;&nbsp;Oprezno izbegavajući bilo kakvo spominjanje propasti prvih ispostava na Marsu u prethodnom stoleću, zapovednik Makmilan je zatim pokušao da bude poetičan, upoređujući predstojeću ekspediciju sa onom koju je preduzeo Kristofer Kolumbo sedam stotina pedeset godina ranije. Jezik govora koji su mu pripremili bio je izvanredan, ali Makmilanovo jednolično, ravno drobljenje pretvaralo je reči koje bi odisale nadahnućem iz ustiju nekog izuzetnog govornika u tupo i prozaično istorijsko predavanje.
<BR>&nbsp;&nbsp;&nbsp;&nbsp;&nbsp;Okončao je svoju govoranciju ocrtavajući koloniste kao celovitu grupu, navodeći statističke podatke o njihovom životnom dobu, zanimanjima i zemljama porekla. "Ovi muškarci i žene su napokon", zaokruživao je Makmilan, "reprezentativan presek ljudske vrste u gotovo svakom pogledu. Kažem gotovo, jer postoje barem dva atributa zajednička ovoj grupi koja ne bi mogla da bude pronađena u nekom nasumičnom skupu ljudskih bića. Kao prvo, budući stanovnici kolonije 'Louel' izuzetno su inteligentni - njihov prosečan IQ je nešto iznad 186. Drugo, a to se podrazumeva, oni su veoma hrabri ljudi jer se inače ne bi prijavili niti bi prihvatili dugotrajne i teške uslove u novoj i nepoznatoj sredini."
<BR>&nbsp;&nbsp;&nbsp;&nbsp;&nbsp;Kada je završio, zapovednik Makmilan je prihvatio malu bocu šampanjca koju je potom slomio o model Pinte (u razmeri 1/100) izložen za ovu prigodu iza njega i ostalih dostojanstvenika. Nekoliko trenutaka posle toga, dok su kolonisti napuštali mesto na kome je upriličena svečanost i pripremali se za ukrcavanje u Pintu, Makmilan i Jencer započeli su zakazanu konferenciju za štampu.
<BR>
<BR>&nbsp;&nbsp;&nbsp;&nbsp;&nbsp;"On je drkadžija."
<BR>&nbsp;&nbsp;&nbsp;&nbsp;&nbsp;"On je marginalan birokrata ograničenih znanja."
<BR>&nbsp;&nbsp;&nbsp;&nbsp;&nbsp;"On je jebeni drkadžija."
<BR>&nbsp;&nbsp;&nbsp;&nbsp;&nbsp;Maks Paket i sudija Miškin ogovarali su zapovednika Makmilana između zalogaja ručka.
<BR>&nbsp;&nbsp;&nbsp;&nbsp;&nbsp;"Nema prokletog smisla za humor."
<BR>&nbsp;&nbsp;&nbsp;&nbsp;&nbsp;"Naprosto je nesposoban da uvaži stvari koje su izvan običnog."
<BR>&nbsp;&nbsp;&nbsp;&nbsp;&nbsp;Maks je bio razgoropađen. Ranije tog jutra, na neformalnom saslušanju koje je organizovalo zapovedništvo Pinte, Maks je bio ukoren. Njegov prijatelj sudija Miškin zastupao je Maksa na tom saslušanju i sprečio je da postupak izmakne kontroli.
<BR>&nbsp;&nbsp;&nbsp;&nbsp;&nbsp;"Te dupetare nemaju prava da sude o mom ponašanju."
<BR>&nbsp;&nbsp;&nbsp;&nbsp;&nbsp;"Gotovo sigurno si u pravu, moj prijatelju", odgovori sudija Miškin, "u opštem smislu. Ali ovde, na ovoj letelici, imamo jedinstvene uslove. Oni su ovde vlast, barem dok ne stignemo u koloniju 'Louel' i ne ustanovimo vlastitu vladu... U svakom slučaju, nije počinjena nikakva stvarna šteta. Izjava da je tvoje ponašanje 'nedopustivo' ne može ti nauditi. Moglo je biti i gore."
<BR>&nbsp;&nbsp;&nbsp;&nbsp;&nbsp;Dve noći pre toga upriličena je zabava da bi se proslavilo prelaženje tačke koja je označavala polovinu Pintinog puta od Zemlje do Marsa. Maks je više od sata žestoko flertovao sa prelepom Anđelom Redino, jednom od Makmilanovih pomoćnica. Učtivi Škot je posle toga odveo Maksa na stranu i posavetovao ga da ostavi Anđelu na miru.
<BR>&nbsp;&nbsp;&nbsp;&nbsp;&nbsp;"Neka mi ona to kaže", odgovorio mu je Maks uvređeno.
<BR>&nbsp;&nbsp;&nbsp;&nbsp;&nbsp;"Ona je neiskusna mlada žena", uzvratio je Makmilan. "A odviše je fina da bi vam rekla koliko je taj vaš životinjski humor odvratan."
<BR>&nbsp;&nbsp;&nbsp;&nbsp;&nbsp;Od tog časa Maks je bio u svom elementu. "Koji je tu vaš ugao, zapovedniče?" upitao je pošto je pre toga iskapio nadušak još jednu margaritu. "Da nije ona vaša lična treba ili tako nešto?"
<BR>&nbsp;&nbsp;&nbsp;&nbsp;&nbsp;Jan Makmilan je pocrveneo kao bulka. "Gospodine Paket", uzvratio je nekoliko sekundi kasnije, "ako se ne uljudite, biću prinuđen da ograničim vaše kretanje na vaše lične odaje."
<BR>&nbsp;&nbsp;&nbsp;&nbsp;&nbsp;Ovaj sukob sa Makmilanom uništio je veče Maksu. Razjarilo ga je zapovednikovo korišćenje zvanične vlasti u onome što je jasno bilo pitanje lične prirode. Maks se povukao u svoju sobu, koju je delio sa jednim drugim Amerikancem, ćutljivim šumarom iz Oregona po imenu Dejv Denison, i brzo dokrajčio punu bocu tekile. U pijanom stanju Maks je bio i nostalgičan i utučen. Odlučio je da ode do komunikacionog centra i telefonira svom bratu Klajdu u Arkanzas.
<BR>&nbsp;&nbsp;&nbsp;&nbsp;&nbsp;U međuvremenu je postalo prilično kasno. Da bi stigao do komunikacionog centra, Maks je morao da pređe čitav brod, prolazeći najpre kroz zajedničku dvoranu u kojoj zabava tek što se okončala, a zatim i pored prostorija za oficire. U središnjem krilu Maks je na trenutak ugledao Jana Makmilana i Anđelu Rendino kako ruku pod ruku odlaze u zapovednikove lične odaje.
<BR>&nbsp;&nbsp;&nbsp;&nbsp;&nbsp;"Kurvin sin", reče Maks u sebi.
<BR>&nbsp;&nbsp;&nbsp;&nbsp;&nbsp;Pijani Maks šetkao je po hodniku ispred Makmilanovih vrata dok mu je bes rastao. Posle pet minuta sinula mu je jedna ideja. Prisetivši se podržavanja prasećeg skičanja za koje je u vreme svojih univerzitetskih dana u Arkanzasu dobio nagradu, Maks je razbio večernji mir užasnim krikom.
<BR>&nbsp;&nbsp;&nbsp;&nbsp;&nbsp;"Suuu-iiii, prase, prase", arlauknuo je Maks.
<BR>&nbsp;&nbsp;&nbsp;&nbsp;&nbsp;Još jednom je ponovio ovu halabuku, a onda netragom nestao, upravo kad su se otvorila sva vrata (uključujući i Makmilanova) u oficirskom krilu. Zapovednik Makmilan nije bio ni najmanje srećan što ga je čitava posada videla zajedno sa gospođicom Rendino u prilično razgolićenom stanju.
<BR>
<BR>&nbsp;&nbsp;&nbsp;&nbsp;&nbsp;Krstarenje do Marsa bilo je drugi medeni mesec za Kendži i Nai. Nijedno od njih nije imalo previše posla. Putovanje je bilo srazmerno oskudno u događanjima, barem sa stanovišta istoričara, a i Naine dužnosti behu svedene na minimum, budući da se većina srednjoškolskih đaka nalazila na ostala dva broda.
<BR>&nbsp;&nbsp;&nbsp;&nbsp;&nbsp;Vatanabei su proveli mnoge večeri družeći se sa sudijom Miškinom i Maksom Paketom. Često su igrali karte (Maks je bio onoliko dobar u pokeru koliko je bio loš u bridžu), razgovarali o svojim nadama vezanim za koloniju 'Louel' i prisećali se života koje su ostavili Zemlji.
<BR>&nbsp;&nbsp;&nbsp;&nbsp;&nbsp;Kada se Pinta našla na tri nedelje razdaljine od Marsa, osoblje je najavilo prekid komunikacija za dva dana, podstićući sve putnike da nazovu svoje kuće pre nego što se radio-sistemi privremeno isključe. S obzirom na činjenicu da je na Zemlji upravo trajala sezona godišnjih odmora, beše to savršen trenutak za telefoniranje.
<BR>&nbsp;&nbsp;&nbsp;&nbsp;&nbsp;Maks je mrzeo marginu kašnjenja u putovanju zvuka, odnosno jednosmeran razgovor. Pošto je saslušao isprekidanu priču o planovima za Božićne praznike u Arkanzasu, obavestio je Klajda i Vinonu da ih više neće zvati jer mu se nikako ne dopada da "čeka petnaest minuta da bi utvrdio da li se neko smeje njegovim šalama".
<BR>&nbsp;&nbsp;&nbsp;&nbsp;&nbsp;U Kjotu je rano zasnežilo. Kendžijevi roditelji pripremili su snimak koji je pokazivao Ginkaku-đi i Honen-in pod mekim pokrivačem snega. Da Nai nije bila sa njim, Kendži bi osetio nepodnošljivu nostalgiju. U kratkom razgovoru sa Tajlandom Nai je čestitala jednoj od svojih sestara na dobijanju stipendije za univerzitet.
<BR>&nbsp;&nbsp;&nbsp;&nbsp;&nbsp;Pjotr Miškin nije nikome telefonirao. Žena starog Rusa nije bila među živima, a dece nije imao. "Imam divna sećanja", rekao je Maksu, "ali me ništa lično ne veže za Zemlju."
<BR>&nbsp;&nbsp;&nbsp;&nbsp;&nbsp;Prvog dana planiranog prekida veza, na svim kanalima data je najava da će jedan veoma važan program, neizostavan za svakog člana misije, biti prikazan u dva sata po podne. Kendži i Nai pozvali su Maksa i sudiju Miškina u svoj mali apartman na gledanje.
<BR>&nbsp;&nbsp;&nbsp;&nbsp;&nbsp;"Pitam se kakvo su nam glupo predavanje pripremili", reče Maks narogušeno, kao i uvek, na sve što je značilo traćenje njegovog vremena.
<BR>&nbsp;&nbsp;&nbsp;&nbsp;&nbsp;Snimak je prikazivao predsednika SAV-a i direktora MSA koji su sedeli su zajedno za velikim stolom. Predsednik SAV-a podvukao je značaj poruke koju je trebalo da prime od Vernera Koha, direktora MSA.
<BR>&nbsp;&nbsp;&nbsp;&nbsp;&nbsp;"Putnici na Pinti", započeo je dr Koh, "pre četiri godine naši dežurni satelitski sistemi zabeležili su jedan signal koji je očigledno poticao iz dubokog svemira, približno iz pravca zvezde Ipsilon Eridani. Ispostavilo se da signal, pravilno dekodiran, sadrži jedan zapanjujući video-snimak koji ćete u celini imati priliku da vidite kroz pet minuta.
<BR>&nbsp;&nbsp;&nbsp;&nbsp;&nbsp;Kao što ćete čuti, taj snimak najavljuje povratak svemirskog broda Rama u naš sistem. Godine 2130. i 2200. džinovski cilindri, dugački pedeset, a široki dvadeset kilometara, dela nepoznate tuđinske inteligencije sa svrhom koju još nismo odgonetnuli, posetili su našu porodicu planeta na orbitama oko Sunca. Drugi uljez, nazvan Rama II, načinio je ispravku u brzini kada se našao unutar Venerine orbite, što ga je upravilo na putanju prema Zemlji. Lansirana je flota nuklearnih projektila da presretne tuđinski cilindar i uništi ga pre nego što bi Rama prišao dovoljno blizu Zemlji i eventualno joj naudio na neki način.
<BR>&nbsp;&nbsp;&nbsp;&nbsp;&nbsp;Na snimku koji ćete videti tvrdi se da je još jedan od tih svemirskih brodova tipa Rama sada stigao u naše susedstvo sa jednim jedinim ciljem - da 'dobavi' reprezentativni uzorak od dve hiljade ljudskih bića radi 'posmatranja'. Ma koliko njihova tvrdnja može zvučati bizarno, važno je napomenuti da je naš radar odista potvrdio da je jedno vozilo tipa Rama ušlo na orbitu oko Marsa pre manje od mesec dana.
<BR>&nbsp;&nbsp;&nbsp;&nbsp;&nbsp;Na žalost, prinuđeni smo da na najozbiljniji način shvatimo ovu poruku iz dubokog svemira. Stoga ste vi, kolonisti sa Pinte, određeni za susret sa ovim novim objektom na orbiti Marsa. Shavatamo da će većina među vama ovu vest doživeti kao jak šok, ali nemamo naročito veliki izbor na raspolaganju. Ako je, kao što podozrevamo, neki neuračunljivi genije isplanirao i orkestrirao ovakvu složenu podvalu, onda ćete, posle kraćeg odlaganja, nastaviti kolonizaciju Marsa kao što je prvobitno planirano. Ukoliko, međutim, snimak koji ćete videti saopštava istinu, onda ćete vi i vaši sadruzi sa Ninje i Santa Marije postati taj kontingent ljudskih bića koje ramanska inteligencija želi da posmatra.
<BR>&nbsp;&nbsp;&nbsp;&nbsp;&nbsp;Možete da računate da je vaša misija od sada u znaku najvećeg mogućeg prioriteta među svim aktivnostima SAV-a. Nadamo se, takođe, da shvatate potrebu tajnosti. Od ovog časa, sve dok se pitanje sa Ramom ne razreši na ovaj ili neki drugi način, sve veze između vašeg vozila i Zemlje biće strogo kontrolisane. MOA će nadzirati sve glasovne kontakte. Vašim prijateljima i porodicama biće saopšteno da ste bezbedni, odnosno da ste se na kraju spustili na Mars, ali da je komunikacioni sistem Pinte potpuno otkazao.
<BR>&nbsp;&nbsp;&nbsp;&nbsp;&nbsp;Sada ćemo vam prikazati pomenuti snimak kako bismo vam pružili tri nedelje da se pripremite za susret. Osnovni plan i pridružni postupci za susret razradila je do najmanjih sitnica MOA u saradnji sa operativnim osobljem MSA i već su doznačeni zapovedniku Makmilanu visokofrekventnom vezom. Svako od vas dobiće poseban komplet zadataka. Svako će, takođe, dobiti lični dokumentacioni paket koji će vas opskrbiti neophodnim informacijama za izvršavanje zadatih dužnosti.
<BR>&nbsp;&nbsp;&nbsp;&nbsp;&nbsp;Naravno, želimo vam sve najbolje. Najverovatnije da će se ispostaviti da je cela ova gužva oko Rame samo mehur od sapunice, u kom slučaju će to samo odložiti vašu inicijalizaciju kolonizacije Marsa. Ukoliko je, međutim, ovaj snimak autentičan, onda ćete morati hitro da razradite odgovarajuće planove za organizovanje dolaska Ninje i Santa Marije - nijednom od kolonista sa druga dva svemirska broda nije rečeno ništa o Rami ili o pomenutim planovima."
<BR>&nbsp;&nbsp;&nbsp;&nbsp;&nbsp;U apartmanu Vatanabeovih nekoliko trenutaka vladala je mukla tišina pošto se snimak iznenada prekinuo i bio zamenjen na ekranu tekstualnom najavom "SLEDEĆI SNIMAK KROZ DVA MINUTA". "Sto mu gromova", beše jedini komentar Maksa Paketa.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
