<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Samo tokom prve sekunde koju je Ričard proveo na površini Njujorka, stotinu milijardi bita podataka pristiglo je iz bezbrojnih Raminih senzora širom džinovskog valjkastog svemirskog broda. Ovi podaci emitovani su u stvarnom vremenu do lokalnih centara za obradu, mikroskopskih razmera, gde su ostajali uskladišteni sve do određenog trenutka kada su prenošeni u centralni telekomunikacioni procesor ukopan ispod Južnog polucilindra.
<BR>&nbsp;&nbsp;&nbsp;&nbsp;&nbsp;Svakog sekunda svakog sata svakoga dana Ramini senzori pribavljaju tri stotine kvintiliona bita podataka. U telekomunikacionom procesoru ovi podaci se etiketiraju, prosejavaju, analiziraju, zgušnjavaju i uskladištavaju u sredstva za beleženje čije su pojedine komponente manje od atoma. Posle uskladištenja, ti podaci stoje na raspolaganju desetinama raspoređenih procesora, od kojih svaki vrši određenu funkciju i koji svi zajedno kontrolišu svemirsku letelicu Rama. Hiljade algoritama razmeštenih između procesora dejstvuje potom na osnovu tih podataka, izlučujući opšte i sintetičke informacije u pripremi za redovno zakazanu emisiju koja saopštava stanje misije inteligenciji u Čvorištu.
<BR>&nbsp;&nbsp;&nbsp;&nbsp;&nbsp;Ova emisija sadrži mešavinu sirovih, zgusnutih i sintetizovanih podataka, već u zavisnosti od formata koje su izabrali različiti procesori. Najvažniji deo svake emisije jeste narativni izveštaj u kome objedinjena, ali rasprostranjena inteligencija Rame izlaže prioritetni kratki pregled napredovanja misije. Ostatak emisije sadrži neophodne potkrepljujuće informacije, slike, merenja ili senzorske autpute koji obezbeđuju dodatnu podršku podacima ili se direktno suprostavljaju zaključcima sadržanim u kratkom pregledu.
<BR>&nbsp;&nbsp;&nbsp;&nbsp;&nbsp;Jezik koji se koristi u narativnom kratkom pregledu po ustrojstvu je matematički i potpuno kodiran. On je bogat fusnotama, pri čemu svaka odgovarajuća fraza ili rečenica sadrži, kao deo sklopa svog emitovanja, pokazatelje o tome na osnovu čega su neka tvrdnja ili zaključak izvedeni. Taj izveštaj se ne može verno prevesti na bilo koji jezik koji je primitivan u onoj meri u kojoj je to ljudski. Ipak, ono što sledi jeste grub i približan prevod kratkog pregleda koji je inteligencija u Čvorištu primila od Rame ubrzo po Ričardovom dolasku u Njujork.
<BR>
<BR>&nbsp;&nbsp;&nbsp;&nbsp;&nbsp;IZVEŠTAJ 298
<BR>&nbsp;&nbsp;&nbsp;&nbsp;&nbsp;Vreme emitovanja: 156 307 872 491.5116
<BR>&nbsp;&nbsp;&nbsp;&nbsp;&nbsp;Vreme počev od prve faze pripravnosti: 29.2873
<BR>&nbsp;&nbsp;&nbsp;&nbsp;&nbsp;Reference: Čvorište 23-491
<BR>&nbsp;&nbsp;&nbsp;&nbsp;&nbsp;Svemirska letelica 947
<BR>&nbsp;&nbsp;&nbsp;&nbsp;&nbsp;Svemirski putnici 47 249 (A & B)
<BR>&nbsp;&nbsp;&nbsp;&nbsp;&nbsp;32 806
<BR>&nbsp;&nbsp;&nbsp;&nbsp;&nbsp;2 666
<BR>
<BR>&nbsp;&nbsp;&nbsp;&nbsp;&nbsp;Tokom poslednjeg intervala ljudska bića (Svemirski putnici 32 806) nastavili su da vode uspešan rat protiv avijansko-sesilijskog simbiotičkog para (47 24 - A & B). Ljudi sada kontrolišu gotovo čitavu unutrašnjost avijansko-sesilijskog habitata, uključujući i gornje delove mrkog valjka gde su avijani ranije živeli. Avijani su se hrabro, ali uzaludno borili protiv invazije ljudi. Nemilosrdno su ubijani i sada ih je preostalo manje od stotine. Do sada se ljudi nisu probili u integritet sesilijskog područja. Oni su, međutim, otkrili okna dizalica koja vode do donjih delova mrkog valjka. Ljudi trenutno prave planove kako da napadnu sesilijsko sklonište.
<BR>&nbsp;&nbsp;&nbsp;&nbsp;&nbsp;Sesilije su vrsta bez odbrane. One u svom posedu nemaju nikakva oružja. Čak i njihovi pokretni oblici koji poseduju fizičke predispozicije za upotrebu oružja u biti su nenasilni. Da bi zaštitili sebe od onoga što sa strahom doživljavaju kao neizbežnu ljudsku invaziju, sesilije su naložile pokretnim mirmimačkama da sagrade tvrđavu oko četiri najstarija i najrazvijenija primerka svoje vrste. U međuvemenu, zabranjeno je svako dalje začeće mana-dinja, a one mirmimačke koje nisu uključene u proces izgradnje nalaze se u ranoj fazi učaurivanja. Ukoliko ljudi odlože svoj napad za još nekoliko intervala, što izgleda verovatno, moguće je da će se tokom invazije suočiti samo sa nekoliko mirmimačaka.
<BR>&nbsp;&nbsp;&nbsp;&nbsp;&nbsp;U ljudskom habitatu nastavlja se dominacija pojedinaca čije su karakteristike sasvim drugačije od onih u kontingentu posmatranom unutar Rame II i Čvorišta. Osnovna težnja sadašnjih ljudskih vođa jeste zadržavanje lične moći, bez ozbiljnijeg razmišljanja o dobrobiti kolonije. Uprkos video porukama i prisustvu ljudskih glasnika u njihovoj grupi, te vođe očigledno ne veruju da su zapravo motreni, jer njihovo ponašnje ni na koji način ne odražava moguće postojanje sklopa vrednosti ili etičkih zakona koji prevazilaze okvire njihovog poseda.
<BR>&nbsp;&nbsp;&nbsp;&nbsp;&nbsp;Ljudi nastavljaju ratnu kampanju protiv avijana-sesilija prevshodno zbog toga da bi skrenuli pažnju sa drugih problema u koloniji, uključujući degradaciju životnog ambijenta koju su sami izazvali, kao i odnedavno strmoglavi pad životnog standarda. Ni ljudske vođe, a zapravo ni većina kolonista, ne pokazuju nikakvo kajanje zbog uništenja i mogućeg istrebljenja avijana.
<BR>&nbsp;&nbsp;&nbsp;&nbsp;&nbsp;Ljudska porodica koja je više od godinu dana provela u Čvorištu nema baš nikakvog značajnijeg uticaja na događaje u koloniji. Žena koja je bila glavni glasnik još se nalazi u zatvoru, u biti zbog toga što se suprostavlja delanju postojećih vođa i u opasnosti je da bude pogubljena. Njen suprug živeo je sa avijanima i sesilijama i sada je kritična komponenta u njihovom pokušaju da prežive napad ljudskih bića. Deca još nisu dovoljno zrela da bi postala glavni činioci ljudske kolonije.
<BR>&nbsp;&nbsp;&nbsp;&nbsp;&nbsp;Pre kratkog vremena suprug je pobegao iz sesilijskog habitata na ostrvo u središtu svemirske letelice. Sa sobom ima embrione sesilija i avijana. Trenutno se nalazi u poznatom mu okruženju i stoga bi trebalo da bude sposoban kako da preživi tako i da odgaji mladunce druge vrste. Za njegovo uspešno bekstvo barem delimično je zaslužno nenametljivo posredovanje započeto u vreme prve faze pripravnosti. Signali posredovanja gotovo sigurno su imali značajnu ulogu u odluci sesilija da povere svoje embrione jednom ljudskom biću.
<BR>&nbsp;&nbsp;&nbsp;&nbsp;&nbsp;Nema, međutim, nikakvog dokaza da je emitovanje tog posredovanja uticalo na ponašanje ijednog ljudskog bića. Sesilijama je obrada informacija prevashodna aktivnost, te stoga nije iznenađujuće da su bili prijemčivi za predloge posredovanja. Životi ljudi, a naročito njihovih vođa, u tolikoj meri su ispunjeni aktivnošću, da oni imaju veoma malo, ako uopšte imaju, vremena za promišljanje.
<BR>&nbsp;&nbsp;&nbsp;&nbsp;&nbsp;Postoji još jedan dodatan problem sa ljudima kada je u pitanju nenametljivo posredovanje. Kao vrsta, oni su toliko raznoliki, od jednke do jedinke, da se ne može zamisliti paket informacija koji bi imao široku primenljivost. Jedan sklop signala koji bi proizveo modifikacije pozitivnog ponašanja kod jednog čoveka, gotovo sigurno ne bi imao nikakvog uticaja na bilo kog drugog. Trenutno se sprovode eksperimenti sa različitim tipovima procesa posredovanja, ali je sasvim moguće da ljudi pripadaju onoj maloj grupi svemirskih putnika koja je imuna na nenametljivo posredovanje.
<BR>&nbsp;&nbsp;&nbsp;&nbsp;&nbsp;Na jugu svemirske letelice oktopauci (2 666) nastavljaju da se razvijaju u koloniji koja se gotovo ni po čemu ne može razlikovati od drugih njihovih kolonija u svemiru. Pun raspon mogućih bioloških izraza ostaje latentan, prevashodno zbog teritorijalnih ograničenja i nedostatka prave konkurencije. Oni, međutim, u sebi nose značajan potencijal za širenje koji je karakterisao nekoliko njihovih uspešnih prevoza iz jednog zvezdanog sistema u drugi.
<BR>&nbsp;&nbsp;&nbsp;&nbsp;&nbsp;Dok ljudi nisu prodrli kroz zid sopstvenog habitata, odnosno razbili hermetički oklop svog okruženja, oktopauci su poklanjali veoma malo pažnje ostalim dvema vrstama i svemirskoj letelici. Otkako su, međutim, ljudi počeli da istražuju, oktopauci promatraju događaje sa rastućim zanimanjem. Ljudi još ne znaju za njihovo postojanje, ali su oktopauci već počeli da stvaraju vanredni plan za mogući sukob sa svojim agresivnim susedima.
<BR>&nbsp;&nbsp;&nbsp;&nbsp;&nbsp;Potencijalni gubitak čitave avijansko-sesilijske zajednice veoma umanjuje vrednost ove misije. Moguće je da će jedini preživeli avijani i sesilije sa ovog putovanja biti oni koji se nalaze u malom oktopaučkom zoološkom vrtu i, možda, oni koje uzgaja onaj čovek na ostrvu. Čak i nepovratan gubitak jedne vrste ne iziskuje drugu fazu pripravnosti; ipak, daljna nepredvidljivost i negativno ponašanje sadašnjih ljudskih vođa rađa neublaženu brigu da bi misija mogla pretrpeti dodatne ozbiljne gubitke. Aktivnost posredovanja u bliskoj budućnosti usredsrediće se na one ljude koji se s jedne strane suprostavljaju sadašnjim vođama, a, s druge, svojim ponašanjem pokazaju da su nadrasli teritorijalizam i agresiju.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
