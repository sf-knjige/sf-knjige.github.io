<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. DEJA PENSE
<P>&nbsp;&nbsp;&nbsp;&nbsp;&nbsp;"Jeste li se ikada upitali zašto većina naših zvezdanih brodova polazi na skokove sa posadom čijih sedamdeset posto čine žene?"
<BR>&nbsp;&nbsp;&nbsp;&nbsp;&nbsp;Helen je dodala Džekobu prvu likvibocu vrele kafe i ponovo se okrenula mašini da izvuče i jednu za sebe.
<BR>&nbsp;&nbsp;&nbsp;&nbsp;&nbsp;Džekob je sljuštio spoljašnji poklopac sa polupropusne membrane, kako bi da para izišla, a tamna tečnost ostala unutra. Uprkos izolaciji, likviboca je bila gotovo suviše vrela da bi je držao.
<BR>&nbsp;&nbsp;&nbsp;&nbsp;&nbsp;Helen uvek smisli novu izazovnu temu! Kad god bi ostali nasamo, koliko se to može biti na otvorenoj palubi Sunčevog broda, Helen deSilva nije propuštala priliku da ga zaposli mentalnom gimnastikom. Čudno je jedino što to njemu nije nimalo smetalo. Nadmetanje mu je značajno podiglo duh otkako su pre deset časova napustili Merkur.
<BR>&nbsp;&nbsp;&nbsp;&nbsp;&nbsp;"Kada sam bio sasvim mlad, ni ja ni moji prijatelji nismo mnogo marili za razlog. Prosto smo smatrali da je to samo još jedna prednost za muškarce na takvom brodu. 'Iz takvih misli se rađaju maštarije mladih...' Ko je to napisao, Džon Dva Oblaka? Jesi li ikada čitala njegova dela? Mislim da se rodio u Visokom Londonu, pa si možda poznavala njegove roditelje."
<BR>&nbsp;&nbsp;&nbsp;&nbsp;&nbsp;Helen ga je prostrelila optužujućim pogledom. Džekob je morao da suzbije, po ko zna koji put, iskušenje da joj kaže koliko ljupko izgleda u takvom trenutku. Jeste bila ljupka, ali koja potpuno odrasla, sposobna i stručna žena želi da je podsete kako ima jamice na obrazima? Uostalom, ionako ne bi vredelo da mu zbog toga slomi ruke.
<BR>&nbsp;&nbsp;&nbsp;&nbsp;&nbsp;"Dobro, dobro", nasmejao se. "Ostajem na toj temi. Pretpostavljam da je odnos polova u vezi sa tim što žene bolje reaguju na veliko ubrzanje, toplotu i hladnoću... imaju bolju koordinaciju oka i ruke i daleko veću pasivnu snagu. Pretpostavljam da su zbog toga i bolji kosmonauti."
<BR>&nbsp;&nbsp;&nbsp;&nbsp;&nbsp;Helen je otpila gutljaj iz svoje likviboce. "Da, sve je deo toga. Osim toga, izgleda da je većina žena otporna na mučninu Skoka. Ali i ti znaš da te razlike nisu toliko velike. Nisu dovoljne da nadoknade činjenicu da ima više muških nego ženskih dobrovoljaca za svemirske letove.
<BR>&nbsp;&nbsp;&nbsp;&nbsp;&nbsp;Osim toga, više od polovine posade za međuplanetne letove jesu muškarci, a čak ih je sedamdeset posto na vojnim brodovima."
<BR>&nbsp;&nbsp;&nbsp;&nbsp;&nbsp;"Pa, ne znam za komercijalne i istraživačke letove, ali mislim da vojska traži sklonost borbi. Znam da to još nije dokazano, ali pretpostavljam da..."
<BR>&nbsp;&nbsp;&nbsp;&nbsp;&nbsp;Helen se nasmejala. "Oh, ne moraš da budeš tako oprezan, Džekobe. Naravno da su muškarci bolji borci od žena... bar statistički. Amazonke kao ja su izuzetak. Zapravo, i to je jedan od činilaca odabiranja. Nije nam potrebno suviše borbenih tipova na zvezdanom brodu."
<BR>&nbsp;&nbsp;&nbsp;&nbsp;&nbsp;"Ali to nema smisla! Posada na takvim brodovima zalazi u ogromnu Galaksiju koju čak ni Biblioteka nije potpuno ispitala. Morate da se suočite sa neverovatnom raznovrsnošću tuđinskih rasa, a većina ih je pakleno temperamentna. A Instituti ne zabranjuju ratove između rasa. Ne bi mogli čak i da to žele, sudeći po onome što kaže Fejgin. Oni samo pokušavaju da ih nekako urede."
<BR>&nbsp;&nbsp;&nbsp;&nbsp;&nbsp;"Znači, brod sa ljudskom posadom treba da bude spreman za frku?" Helena se nasmešila, oslanjajući ramena o zid kupole. Pod mutnocrvenim svetlom gornje hromosfere na vodonikovoj alfi, njena plava kosa izgledala je kao tesna kapica. "Pa, u pravu si, naravno. Moramo biti spremni za borbu. Ali razmisli malo o situaciji u kojoj se tada nalazimo.
<BR>&nbsp;&nbsp;&nbsp;&nbsp;&nbsp;Moramo da uspostavimo vezu sa bukvalno stotinama vrsta koje imaju samo jednu zajedničku crtu - ono što nama nedostaje, lanac tradicije i Uzdizanja koji se proteže dve milijarde godina unazad. Svi su oni koristili Biblioteku eonima, dopunjavajući je, ma koliko lagano, čitavo vreme.
<BR>&nbsp;&nbsp;&nbsp;&nbsp;&nbsp;Većina njih su mrzovoljni, neverovatno svesni svojih prednosti i sumnjičavi prema smešnoj 'samonikloj' rasi sa Sunca.
<BR>&nbsp;&nbsp;&nbsp;&nbsp;&nbsp;I šta da uradimo kada nas izazove neka sitna rasa čiji su ih izumrli pokrovitelji Uzdigli da budu poslušni jahaći konji sa sposobnošću govora, a sada imaju dve male teraformirane planete tačno na našoj jedinoj putanji ka koloniji na Omnivarijumu? Šta da uradimo kada ta stvorenja, bez ikakve preduzimljivosti i smisla za humor, zaustave naš brod i traže neverovatnih četrdeset kitovskih pesama za putarinu?"
<BR>&nbsp;&nbsp;&nbsp;&nbsp;&nbsp;Helen je odmahnula glavom i namrgodila se.
<BR>&nbsp;&nbsp;&nbsp;&nbsp;&nbsp;"Zar ne bi bilo lepo boriti se u takvom trenutku! Veličanstvena lepotica kao što je 'Kalipso', do vrha nakrcana stvarima strašno potrebnim odvažnoj maloj zajednici i sa još dragocenijim teretom u... a zaustave je u svemiru dve sićušne, prastare olupine koje su očito kupile, a ne sagradile 'inteligentne' kamile koje njome upravljaju!" Glas joj je postao promukao od sećanja.
<BR>&nbsp;&nbsp;&nbsp;&nbsp;&nbsp;"Zamisli to. Nov i divan, iako primitivan brod, koji koristi samo delić galaktinske nauke koju smo uspeli da usvojimo dok je prepravljan, većinom u pogonu... a zaustave ga olupine starije od Cezara, ali načinio ih je neko ko je čitavog života koristio Biblioteku."
<BR>&nbsp;&nbsp;&nbsp;&nbsp;&nbsp;Helen je za trenutak zaćutala i okrenula glavu.
<BR>&nbsp;&nbsp;&nbsp;&nbsp;&nbsp;Džekob je bio dirnut, ali još više počastvovan. Sada je dovoljno dobro poznavao Helen da bi znao koliko mu poverenje ukazuje što mu se ovako poverava.
<BR>&nbsp;&nbsp;&nbsp;&nbsp;&nbsp;Ona, zapravo, obavlja većinu posla, shvatio je. Ona postavlja većinu pitanja - o mojoj prošlosti, o mojoj porodici, o mojim osećanjima - koja ja, ko zna zašto, oklevam da postavim njoj, ličnosti koja se u njoj nalazi. Pitam se šta me to sprečava? Mora da ima mnogo šta da mi ispriča!
<BR>&nbsp;&nbsp;&nbsp;&nbsp;&nbsp;"Pa, pretpostavljam da se ne treba boriti, pošto biste verovatno izgubili", tiho je rekao.
<BR>&nbsp;&nbsp;&nbsp;&nbsp;&nbsp;Uzvratila mu je pogled i klimnula glavom. Nakašljala se, zaklanjajući usta pesnicom.
<BR>&nbsp;&nbsp;&nbsp;&nbsp;&nbsp;"Oh, imamo mi par trikova kojima mislimo da ćemo jednom iznenaditi ponekog, upravo zato što nismo imali Biblioteku, a oni znaju samo za stvari iz nje. Ali ti trikovi moraju da se čuvaju za crne dane.
<BR>&nbsp;&nbsp;&nbsp;&nbsp;&nbsp;I zato laskamo, ulagujemo se, podmićujemo, pevamo crkvene himne... stepujemo... a kada sve to zakaže, bežimo."
<BR>&nbsp;&nbsp;&nbsp;&nbsp;&nbsp;Džekob je zamislio susret sa brodom punim Pila.
<BR>&nbsp;&nbsp;&nbsp;&nbsp;&nbsp;"Bežanje mora da je ponekad užasno teško."
<BR>&nbsp;&nbsp;&nbsp;&nbsp;&nbsp;"Da, ali imamo tajni način za očuvanje smirenosti", malo se razvedrila Helen. Na obrazima su joj se za trenutak pojavila ona privlačna udubljenja. "To je jedan od najvažnijih razloga što se posada uglavnom sastoji od žena."
<BR>&nbsp;&nbsp;&nbsp;&nbsp;&nbsp;"Ma hajde! Žena će, jednako kao i muškarac, pobesneti na onoga ko je vređa. Ne vidim da je to nekakvo jemstvo."
<BR>&nbsp;&nbsp;&nbsp;&nbsp;&nbsp;"Neeee, obično nije." Ponovo ga je pogledala uz onaj 'procenjivački' izraz. Za trenutak je izgledalo da će nastaviti, ali na kraju je samo slegnula ramenima.
<BR>&nbsp;&nbsp;&nbsp;&nbsp;&nbsp;"Hajde da sednemo", rekla je. "Hoću nešto da ti pokažem."
<BR>&nbsp;&nbsp;&nbsp;&nbsp;&nbsp;Povela ga je oko kupole, pa preko palube prema delu broda gde nije bilo ni posade ni putnika, gde je kružna paluba lebdela na dva metra od brodskog oklopa.
<BR>&nbsp;&nbsp;&nbsp;&nbsp;&nbsp;Iskričavi sjaj hromosfere avetinjski se prelamao tamo gde se ekran polja sile povijao ispod njihovih nogu. Usko polje napetosti propuštalo je svetlost, ali ga je lako izobličavalo. Sa mesta gde su stajali video se deo Velike Tačke; oblik joj se znatno promenio od poslednjeg poniranja. Tamo gde je polje uticalo na nju, Sunčeva pega svetlucala je i talasala se novim ritmom, dodatom svom sopstvenom.
<BR>&nbsp;&nbsp;&nbsp;&nbsp;&nbsp;Helen se polako spustila na palubu, a potom se približila ivici. Za trenutak je sedela, stopala udaljenih nekoliko centimetara od svetlucanja, sa kolenima pod bradom. Potom je položila dlanove na palubu iza sebe i pustila da joj se noge spuste u polje.
<BR>&nbsp;&nbsp;&nbsp;&nbsp;&nbsp;Džekob je progutao knedlu.
<BR>&nbsp;&nbsp;&nbsp;&nbsp;&nbsp;"Nisam znao da to možeš", rekao je.
<BR>&nbsp;&nbsp;&nbsp;&nbsp;&nbsp;Gledao ju je kako dokono maše nogama. Kretale su se kao kroz gust sirup, a široke nogavice svemirskog odela talasale su se kao da su oživele.
<BR>&nbsp;&nbsp;&nbsp;&nbsp;&nbsp;Ispravila je kolena i sa očitom lakoćom podigla noge na nivo palube.
<BR>&nbsp;&nbsp;&nbsp;&nbsp;&nbsp;"Hmmm, izgledaju u redu. Ipak, ne mogu da ih gurnem veoma duboko. Pretpostavljam da masa mojih nogu stvara udubljenje u polju sile. U svakom slučaju, ne osećam ih naopačke dok su dole." Ponovo je spustila noge.
<BR>&nbsp;&nbsp;&nbsp;&nbsp;&nbsp;Džekob je osetio da mu kolena klecaju. "Hoćeš da kažeš da to ranije nisi radila?"
<BR>&nbsp;&nbsp;&nbsp;&nbsp;&nbsp;Pogledala ga je i iskezila se.
<BR>&nbsp;&nbsp;&nbsp;&nbsp;&nbsp;"Da li se produciram? Da, čini mi se da pokušavam da te zadivim. Ipak, nisam poludela. Pošto si nam ispričao o Bubakubu i njegovom usisivaču, pažljivo sam proučila jednačine. Ovo je potpuno bezbedno, pa što mi se ne bi pridružio?"
<BR>&nbsp;&nbsp;&nbsp;&nbsp;&nbsp;Džekob je tupo klimnuo glavom. Posle toliko drugih čuda i neobjašnjivih stvari otkako je napustio Zemlju, ovo je, zapravo, prilično malo. Tajna je u tome da uopšte ne razmišljaš, zaključio je.
<BR>&nbsp;&nbsp;&nbsp;&nbsp;&nbsp;Stvarno mu se činilo da je u gustom sirupu koji je povećavao viskoznost dok se gurao kroz njega. Bio je gumenast i gurao ga je napolje.
<BR>&nbsp;&nbsp;&nbsp;&nbsp;&nbsp;A nogavice brodskog odela delovale su male i uznemirujuće oživljene.
<BR>&nbsp;&nbsp;&nbsp;&nbsp;&nbsp;Helen je neko vreme ćutala. Džekob je poštovao tu tišinu. Nešto joj je očito bilo na umu.
<BR>&nbsp;&nbsp;&nbsp;&nbsp;&nbsp;"Je li priča o Vanila Igli zaista istina?" konačno je upitala, ne podižući pogled.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mora da je bila sjajna žena."
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Mislim, osim što je bila hrabra. Morala je biti hrabra da preskoči sa jednog balona na drugi, dvadeset milja iznad Zemlje, ali..."
<BR>&nbsp;&nbsp;&nbsp;&nbsp;&nbsp;"Pokušavala je da im skrene pažnju dok ja onesposobim Baklju. Nisam smeo da je pustim." Džekob je čuo sopstveni glas, udaljen i slab. "Ali mislio sam da mogu da je za to vreme i štitim... znaš, imao sam aparat..."
<BR>&nbsp;&nbsp;&nbsp;&nbsp;&nbsp;"...ali mora da je bila sjajna osoba i u drugim stvarima. Volela bih da sam je poznavala."
<BR>&nbsp;&nbsp;&nbsp;&nbsp;&nbsp;Džekob je shvatio da nije glasno izgovorio ni reč.
<BR>&nbsp;&nbsp;&nbsp;&nbsp;&nbsp;"Ovaj, da, Helen. I ti bi se dopala Tanji." Pokušao je da se pribere. Ovo nikuda ne vodi.
<BR>&nbsp;&nbsp;&nbsp;&nbsp;&nbsp;"Ali mislim da smo govorili o nečem drugom, ovaj, o odnosu muškaraca i žena na zvezdanim brodovima, zar ne?"
<BR>&nbsp;&nbsp;&nbsp;&nbsp;&nbsp;Helen je gledala svoja stopala. "Još smo na toj temi, Džekobe", tiho je rekla.
<BR>&nbsp;&nbsp;&nbsp;&nbsp;&nbsp;"Jesmo li?"
<BR>&nbsp;&nbsp;&nbsp;&nbsp;&nbsp;"Naravno. Sećaš se da sam kazala da ima načina da ženska posada postane opreznija u kontaktima sa tuđincima... način koji jemči da će pre bežati nego da se bore?"
<BR>&nbsp;&nbsp;&nbsp;&nbsp;&nbsp;"Da, ali..."
<BR>&nbsp;&nbsp;&nbsp;&nbsp;&nbsp;"A ti znaš da je čovečanstvo dosad uspelo da osnuje tri kolonije, ali troškovi prevoza su preveliki za mnogo putnika, pa povećanje genetskog pula u izolovanoj koloniji predstavlja ozbiljan problem?" Gogorila je brzo, kao da joj je neprijatno.
<BR>&nbsp;&nbsp;&nbsp;&nbsp;&nbsp;"Kada smo se prvi put vratili i ustanovili da Ustav ponovo važi, Konfederacija je ostavila ženama da dobrovoljno odluče hoće li ići na sledeći skok, bez prisile. Ipak, većina nas se prijavila."
<BR>&nbsp;&nbsp;&nbsp;&nbsp;&nbsp;"Ja... ne razumem."
<BR>&nbsp;&nbsp;&nbsp;&nbsp;&nbsp;Pogledala ga je i nasmešila se.
<BR>&nbsp;&nbsp;&nbsp;&nbsp;&nbsp;"Pa, možda još nije došlo vreme. Ali trebalo bi da znaš da za nekoliko meseci polećem na 'Kalipsu' i da ima izvesnih priprema koje bi valjalo blagovremeno obaviti.
<BR>&nbsp;&nbsp;&nbsp;&nbsp;&nbsp;A mogu da biram koga god hoću."
<BR>&nbsp;&nbsp;&nbsp;&nbsp;&nbsp;Pogledala ga je pravo u oči.
<BR>&nbsp;&nbsp;&nbsp;&nbsp;&nbsp;Džekob je zinuo.
<BR>&nbsp;&nbsp;&nbsp;&nbsp;&nbsp;"Eto!" Helen je protrljala ruke u krilu i spremila se da ustane. "Mislim da bi trebalo da se vratimo. Sad smo već prilično blizu aktivnog područja i treba da budem na položaju i nadgledam."
<BR>&nbsp;&nbsp;&nbsp;&nbsp;&nbsp;Džekob je žurno ustao i pružio ruku da joj pomogne. Nijedno od njih nije videlo ništa smešno u tom anahronizmu.
<BR>&nbsp;&nbsp;&nbsp;&nbsp;&nbsp;Dok su išli prema komandnom položaju, Džekob i Helen su se zaustavili da pregledaju parametarski laser. Inženjer Donaldson podigao je pogled sa mašine.
<BR>&nbsp;&nbsp;&nbsp;&nbsp;&nbsp;"Tu ste! Mislim da je podešen i spreman za pokret. Hoćete da ga razgledate?"
<BR>&nbsp;&nbsp;&nbsp;&nbsp;&nbsp;"Naravno." Džekob je čučnuo kraj lasera. Postolje je bilo pričvršćeno za palubu. Dugačko, vitko, telo, sastavljeno od brojnih cevi, okretalo se u ležištu.
<BR>&nbsp;&nbsp;&nbsp;&nbsp;&nbsp;Džekob je osetio kako ga tanka tkanina Helenine desne nogavice lako dodiruje po ramenu dok je prilazila aparatu. To mu nije pomoglo da razbistri misli.
<BR>&nbsp;&nbsp;&nbsp;&nbsp;&nbsp;"Ovo ovde je parametarski laser", počeo je Donaldson, "moj doprinos pokušaju da se uspostavi veza sa sa Sunčevim Duhovima. Mislio sam, pošto nam psi nije nimalo pomogao, što ne bismo probali da razgovaramo sa njima kao i oni sa nama - vizuelno?
<BR>&nbsp;&nbsp;&nbsp;&nbsp;&nbsp;Pa, kao što sigurno već znate, većina lasera radi na samo jednom ili dva vrlo uska spektralna pojasa, uglavnom konkretnim atomskim ili molekulskim prelazima. Ali ovaj mališa može da proizvede svaku talasnu dužinu koju poželite, samo treba da je odaberete ovim kontrolama." Pokazao je srednju od tri kontrole na podnožju.
<BR>&nbsp;&nbsp;&nbsp;&nbsp;&nbsp;"Da", rekao je Džekob. "Znam za parametarske lasere, iako ih nikadan isam video. Pretpostavljam da mora biti prilično moćan kako bi prodro kroz naše štitove, a da Duhovima i dalje izgleda svetao."
<BR>&nbsp;&nbsp;&nbsp;&nbsp;&nbsp;"U mom drugom životu..." ironično je naglasila deSilva (često je sa odbrambenim sarkazmom pričala o svojoj prošlosti, pre skokova na 'Kalipsu'), "mogli smo da pravimo raznobojne, podešljive lasere sa optičkim bojama. Imali su priličnu snagu, bili su delotvorni i neverovatno jeftini."
<BR>&nbsp;&nbsp;&nbsp;&nbsp;&nbsp;Nasmešila se. "Naravno, dok ne prospete boju. A tada je nastupao haos! Galaktinsku nauku najviše cenim baš kada pomislim kako više nikada neću morati da čistim sa poda baru Rodamina 6-G!"
<BR>&nbsp;&nbsp;&nbsp;&nbsp;&nbsp;"Stvarno ste mogli da podešavate ceo optički spektar jednim jedinim molekulom?" Donaldson nije mogao da poveruje. "A kako ste uopšte pokretali... bojeni laser?"
<BR>&nbsp;&nbsp;&nbsp;&nbsp;&nbsp;"Oh, ponekad i baterijskim svetiljkama. Obično se upotrebljavala unutrašnja hemijska reakcija uz korišćenje organskih energetskih molekula, kao što su šećeri.
<BR>&nbsp;&nbsp;&nbsp;&nbsp;&nbsp;Morali smo da koristimo nekoliko materija za pokrivanje čitavog vidljivog spektra. Poli-metil-kumarin dosta se koristio za plavi i zeleni deo spektra. Rodamin i još nekoliko drugih služili su za crvene boje.
<BR>&nbsp;&nbsp;&nbsp;&nbsp;&nbsp;No, to je drevna istorija. Želim da znam kakav ste pakleni plan vas dvojica ovaj put skovali!" Kleknula je na palubu kraj Džekoba. Umesto da pogleda Donaldsona, odmerila je Džekoba onim istim ispitivačkim pogledom.
<BR>&nbsp;&nbsp;&nbsp;&nbsp;&nbsp;"E, pa..." progutao je knedlu, "sve je vrlo jednostavno. Kad sam se ukrcavao na 'Bredberija', poneo sam sa sobom zbirku kitovskih pesama i delfinske poezije, u slučaju da se ispostavi kako su Duhovi još i pesnici. Kada je Donaldson pomenuo zamisao o komunikaciji preko uperenog zraka, ponudio sam mu trake."
<BR>&nbsp;&nbsp;&nbsp;&nbsp;&nbsp;"Dodali smo i modifikovanu verziju starih matematičkih šifri za kontakt. On je smislio i to." Donaldson se iscerio. "Ja ne bih prepoznao neki Fibonačijev niz ni da dođe da me ugrize! Ali Džekob kaže da je to jedan od starih standarda."
<BR>&nbsp;&nbsp;&nbsp;&nbsp;&nbsp;"Bio je", rekla je deSilva. "Ipak, posle 'Vesarijusa' više nismo koristili matematičke šifre. Biblioteka obezbeđuje da se svi u svemiru razumeju, pa nismo imali potrebe za šiframa od pre Kontakta."
<BR>&nbsp;&nbsp;&nbsp;&nbsp;&nbsp;Lako je pritisnula vitku cev. Ova se glatko pokrenula u ležištu. "Nadam se da se ovo neće tako lako njihati kada laser bude uključen."
<BR>&nbsp;&nbsp;&nbsp;&nbsp;&nbsp;"Neće, naravno, dobro ćemo je pričvrstiti, pa će laserski zrak ići duž poluprečnika broda. To će sprečiti unutrašnje odraze koji vas verovatno brinu.
<BR>&nbsp;&nbsp;&nbsp;&nbsp;&nbsp;Ipak, kada ga uključimo svima će biti potrebni ovakvi cvikeri." Donaldson je iz vreće kraj lasera izvukao par debelih, tamnih naočara sa štitnicima sa strane. "Iako nema opasnosti po mrežnjaču, dr Martini će zahtevati da ih nosimo. Ona je neopozivo manijak što se tiče uticaja jakog svetla na osetljivost i ličnost. Kada je došla u bazu, sve je prevrnula naglavačke, nalazeći prejaka svetla tamo gde niko nije ni znao da ih ima. Krivila ih je za 'masovne halucinacije'. Čoveče, baš je promenila pesmu kada je videla zverčice!"
<BR>&nbsp;&nbsp;&nbsp;&nbsp;&nbsp;"Pa, meni je vreme da se vratim na posao", objavila je Helen. "Nije trebalo da ovako dugo ostanem. Mora da smo već blizu. Ostavljam vas na položaju." Obojica su ustala kada se nasmešila i udaljila se.
<BR>&nbsp;&nbsp;&nbsp;&nbsp;&nbsp;Donaldson ju je pratio pogledom.
<BR>&nbsp;&nbsp;&nbsp;&nbsp;&nbsp;"Znate, Demva, isprva sam mislio da ste ludi, a potom sam znao da ste u pravu. Sada ću se, izgleda, opet predomisliti."
<BR>&nbsp;&nbsp;&nbsp;&nbsp;&nbsp;Džekob je seo. "Otkud to?"
<BR>&nbsp;&nbsp;&nbsp;&nbsp;&nbsp;"Svako muško koga znam počelo bi da maše repom čim ta žena samo zazviždi. Prosto ne mogu da verujem u vašu samokontrolu. Naravno, to se mene uopšte ne tiče."
<BR>&nbsp;&nbsp;&nbsp;&nbsp;&nbsp;"Tu ste u pravu. Ne tiče vas se." Džekob se uznemirio što je situacija tako očita. Počeo je da želi da se misija što pre završi, kako bi mogao da posveti punu pažnju tom problemu.
<BR>&nbsp;&nbsp;&nbsp;&nbsp;&nbsp;Ipak, slegnuo je ramenima. Prečesto je imao tu želju od kako je napustio Zemlju. "Da promenimo temu. Pitao sam se o tim unutrašnjim odrazima. Je li vam palo na pamet da nam možda neko uveliko podvaljuje?"
<BR>&nbsp;&nbsp;&nbsp;&nbsp;&nbsp;"Podvaljuje?"
<BR>&nbsp;&nbsp;&nbsp;&nbsp;&nbsp;"Sa Sunčevim Duhovima. Bilo je dovoljno da neko prokrijumčari na brod nekakav holografski projektor..."
<BR>&nbsp;&nbsp;&nbsp;&nbsp;&nbsp;"Ni slučajno." Donaldson je odmahnuo glavom. "To smo prvo proverili. Osim toga, ko bi mogao da lažira nešto tako podrobno i lepo kao što je stado prstenova? Uostalom, takvu projekciju, koja ispunjava čitavo vidno polje, odmah bi otkrile kamere na ivici donje strane!"
<BR>&nbsp;&nbsp;&nbsp;&nbsp;&nbsp;"Pa, možda ne stado, ali šta je sa 'čovekolikim' Duhovima? Oni su prilično mali i jednostavni, a način na koji izbegavaju kamere na ivici, obrćući se brže od nas da ostanu odozgo, prilično je neobičan."
<BR>&nbsp;&nbsp;&nbsp;&nbsp;&nbsp;"Šta da vam kažem, Džekobe? Svaki delić opreme unesen na brod pažljivo se proverava, kao i svi lični predmeti, upravo zato. Nikada nismo našli nikakav projektor, a gde bi ga neko sakrio na ovako otvorenom brodu? Priznajem da sam i ja pomalo mozgao o tome. Ali ne vidim načina na koji bi neko mogao da podvaljuje."
<BR>&nbsp;&nbsp;&nbsp;&nbsp;&nbsp;Džekob je polako klimao glavom. Donaldsonova objašnjenja zvučala su razumno. Osim toga, kako bi se takva projekcija uskladila sa Bubakubovim trikom 'ostavštine Letanija'? Zamisao je bila privlačna, ali podvala nije izgledala verovatna.
<BR>&nbsp;&nbsp;&nbsp;&nbsp;&nbsp;Daleke šume šiljaka pulsirale su kao razigrani vodoskoci. Pojedini mlazevi prepletali su se duž ivice granulacione ćelije koja je pokrivala polovinu neba, polako pulsiraući. U njenom središtu nalazila se Velika Tačka, ogromna mrlja tame, oivičena područjima vrelog sjaja.
<BR>&nbsp;&nbsp;&nbsp;&nbsp;&nbsp;Oko devedeset stepeni sa strane, kraj pilotske ploče, nalazila se grupa tamnih obrisa koji su stajali ili klečali. Na pozadini blistavog purpurnog sjaja fotosfere mogli su da se razaberu samo obrisi.
<BR>&nbsp;&nbsp;&nbsp;&nbsp;&nbsp;Od onih oko komandnog položaja odvajale su se dve senke. Kulina visoka, vitka prilika stajala je malo sa strane, pokazujući napred, ka visokom, magličastom luku koji je visio preko Tačke. Luk je polako rastao, vidljivo se približavajući.
<BR>&nbsp;&nbsp;&nbsp;&nbsp;&nbsp;Druga prepoznatljiva senka odvojila se od grupe i počela da se u trzajima približava Džekobu i inženjeru. Bila je zaokrugjena pri vrhu i šira nego u podnožju.
<BR>&nbsp;&nbsp;&nbsp;&nbsp;&nbsp;"Eno gde se može sakriti projektor!" Donaldson je bradom pokazao ka masivnoj, čvornovatoj prilici koja im se primicala zanjihanim, izuvijanim pokretima.
<BR>&nbsp;&nbsp;&nbsp;&nbsp;&nbsp;"Šta, Fejgin?"
<BR>&nbsp;&nbsp;&nbsp;&nbsp;&nbsp;Džekob je šaputao. Ne zato što to nešto znači, jer Kantenov sluh je bio odličan. "Mora da se šalite! Pa on je bio na samo dva poniranja!"
<BR>&nbsp;&nbsp;&nbsp;&nbsp;&nbsp;"Jeste", razmišljao je naglas Donaldson. "Ipak, sve te grane i ostalo... radije bih pretresao Bubakubov prljav veš nego da tamo tražim krijumčarenu robu."
<BR>&nbsp;&nbsp;&nbsp;&nbsp;&nbsp;Džekobu se za trenutak učinilo da u glasu glavnog inženjera razabire grozu. Pogledao ga je, ali ovaj je imao neprozirno lice. Već to je samo po sebi bilo čudo za Donaldsona. Nemoguće da je još bio i duhovit.
<BR>&nbsp;&nbsp;&nbsp;&nbsp;&nbsp;Obojica su ustala da pozdrave Fejgina. Kanten je odgovorio vedrim zviždanjem, ničim ne pokazujući da je čuo malopređašnji razgovor.
<BR>&nbsp;&nbsp;&nbsp;&nbsp;&nbsp;"Komandant Helen deSilva izrazila je mišljenje da su vremenski uslovi iznenađujuće pogodni. Rekla je da će nam to biti od velike pomoći u rešavanju izvesnih helioloških problema koji nisu u vezi sa Sunčevim Duhovima. Dotična merenja vrlo će kratko trajati. Mnogo manje od vremena koje ćemo prištedeti pod ovako izvrsnim uslovima.
<BR>&nbsp;&nbsp;&nbsp;&nbsp;&nbsp;Drugim rečima, prijatelji, imate oko dvadeset minuta da se pripremite."
<BR>&nbsp;&nbsp;&nbsp;&nbsp;&nbsp;Donaldson je zazviždao. Pozvao je Džekoba i obojica su se dala na posao oko lasera, pričvršćujući ga i proveravajući projekcione trake.
<BR>&nbsp;&nbsp;&nbsp;&nbsp;&nbsp;Nekoliko metara od njih, dr Martini je prekopavala po svemirskom sanduku u potrazi za nekim delićem aparature. Već je imala na glavi psi kacigu i Džekobu se učinilo da čuje njen tihi glas. "Prokletstvo, ovog puta ćete razgovarati sa mnom!"
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
