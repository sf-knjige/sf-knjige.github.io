<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. VRELINA
<P>&nbsp;&nbsp;&nbsp;&nbsp;&nbsp;Nalik na mrke niti i paperjaste zmije, bledunjavi oblici lebdeli su spram ružičaste, zamagljene pozadine, kao da vise sa nevidljivih uzica. U daljinu se pružao niz izgužvanih, tamnih lukova, sastavljenih od čupavih užadi gasovitih niti, a svaki je bio u perspektivi manji od prethodnog, sve dok poslednji nije nestao u uskovitlanim crvenim isparenjima.
<BR>&nbsp;&nbsp;&nbsp;&nbsp;&nbsp;Džekobu je bilo teško da se usmeri na bilo koju pojedinost snimljene holografske slike. Tamne niti i trake od kojih je bila sačinjena vidljiva topografija srednje hromosfere bile su varljive i oblikom i strukturom.
<BR>&nbsp;&nbsp;&nbsp;&nbsp;&nbsp;Najbliža nit gotovo je ispunjavala levi prednji ugao bazena. Čupavi izraštaji tamnijeg gasa uvijali su se oko nevidljivog magnetnog polja koje se nadvijalo nad Sunčevom pegom gotovo hiljadu kilometara niže.
<BR>&nbsp;&nbsp;&nbsp;&nbsp;&nbsp;Visoko iznad mesta gde je glavnina Sunčeve proizvodnje energije oticala u svemir, posmatrač je mogao da razabere pojedinosti na panorami prostranoj desetinama hiljada kilometara. Čak i tako, bilo je teško privići se na pomisao da magnetni luk koji upravo gleda ima približno veličinu Norveške. Predstavljao je samo jednu kariku u lancu koji se prostirao preko grupe Sunčevih pega dugačke 200.000 kilometara.
<BR>&nbsp;&nbsp;&nbsp;&nbsp;&nbsp;A to je bila sitnica u poređenju sa drugim što su videli.
<BR>&nbsp;&nbsp;&nbsp;&nbsp;&nbsp;Jedan lučni spektakl pružao se s kraja na kraj četvrt miliona kilometara. Slika je snimljena pre nekoliko meseci, nad aktivnim područjem koje je odavno nestalo, a brod sa koga je to učinjeno držao se podalje. Razlog je postao jasniji kada je vrh ogromnog, izuvijanog vilinskog luka ekslpodirao u najstrašniji prizor na Suncu, u baklju.
<BR>&nbsp;&nbsp;&nbsp;&nbsp;&nbsp;Bio je divan i užasan - uskovitlani, proključali vrtlog svetlosti, električni kratak spoj neshvatljive snage. Čan ni Sunčev brod ne bi preživeo nagli nalet neutrona visoke energije iz nuklearnih reakcija koje su se odvijale u blesku, čestica imunih na brodske elektromagnetne štitove, suviše brojnih da bi ih zaustavila čak i vremenska kompresija. Šef projekta 'Ponirač u Sunce' upravo je stoga naglasio kako su baklje obično predvidive i lako ih je izbeći.
<BR>&nbsp;&nbsp;&nbsp;&nbsp;&nbsp;Džekobu bi to uveravanje bilo mnogo ubedljivije da nije bilo onog 'obično'.
<BR>
<BR>&nbsp;&nbsp;&nbsp;&nbsp;&nbsp;Sastanak je, inače, bio prilično običan, jer Kepler je držao slušaocima kratak kurs iz solarne fizike. Džekob je većinu toga naučio ranije, čitajući na 'Bredberiju', ali projekcije stvarnih poniranja bile su, morao je da prizna, sjajno pomagalo. Ako je bilo teško razumeti veličinu onoga što je video, Džekob je zbog toga mogao da krivi jedino samog sebe.
<BR>&nbsp;&nbsp;&nbsp;&nbsp;&nbsp;Kepler je ukratko preneo odnovnu dinamiku Sunčeve unutrašnjosti, stvarne zvezde, kojoj je hromosfera tek tanka koža.
<BR>&nbsp;&nbsp;&nbsp;&nbsp;&nbsp;U dubokom jezgru, nezamisliva težina Sunčeve mase pokreće nuklearne reakcije, stvarajući toplotu i pritisak i sprečavajući ogromnu kuglu plazme da se uruši pod sopstvenom gravitacijom. Pritisak održava telo 'naduvano'.
<BR>&nbsp;&nbsp;&nbsp;&nbsp;&nbsp;Energija dobijena u užarenom jezgru polako se probija napolje, ponekad kao svetlost, ponekad kao uzajamna razmena vrelih materija odozdo i hladnijih koje se vraćaju sa površine. Prvo zračenjem, pa razmenom, pa ponovo zračenjem, energija stiže do kilometrima debelog sloja poznatog kao fotosfera - 'sfera svetlosti' gde konačno stiče slobodu i zauvek napušta dom, otiskujući se ka svemiru.
<BR>&nbsp;&nbsp;&nbsp;&nbsp;&nbsp;Materija unutar zvezde toliko je gusta da bi iznenadna katastrofa u unutrašnjosti postala primetna tek posle milion godina, kao promena količine svetlosti koja napušta površinu.
<BR>&nbsp;&nbsp;&nbsp;&nbsp;&nbsp;Ali Sunce se ne završava fotosferom; gustina materije polako opada sa visinom. Ako se uključe i joni i elektroni koji se večito izlivaju u svemir kroz Sunčev vetar - izazivajući polarnu svetlost na Zemlji i dajući repove kometama - moglo bi se reći da Sunce, zapravo, nema stvarnu granicu. Ono bukvalno doseže do drugih zvezda.
<BR>&nbsp;&nbsp;&nbsp;&nbsp;&nbsp;Oreol korone svetluca oko ivice Meseca tokom pomračenja Sunca. Pipci koji izgledaju tako meki na fotografskoj ploči sastoje se od elektrona zagrejanih na više miliona stepeni, ali su rasuti i gotovo isto tako retki (i bezopasni po Sunčev brod) kao Sunčevi vetrovi.
<BR>&nbsp;&nbsp;&nbsp;&nbsp;&nbsp;Između fotosfere i korone nalazi se hromosfera, 'sfera boje'... mesto gde staro Sunce dodaje poslednje izmene u svoj lajt-šou, gde polaže svoj spektralni potpis u svetlost kakvu Zemljani vide.
<BR>&nbsp;&nbsp;&nbsp;&nbsp;&nbsp;Ovde temperatura naglo pada na minimum, 'jedva' nekoliko hiljada stepeni. Pulsiranje ćelija fotosfere šalje talase gravitacije naviše, kroz hromosferu, blago dotičući akorde vremena i prostora kroz milione kilometara, šireći se na vrhovima Alfvenovbih talasa, prostirući se na moćnim vetrovima.
<BR>&nbsp;&nbsp;&nbsp;&nbsp;&nbsp;To je bilo područje 'Ponirača u Sunce'. U hromosferi, gde Sunčeva magnetna polja igraju vije i gde se slučajno stvaraju jednostavne hemijske materije. Ako se izabere pravi raspon, može se videti do ogromnih daljina. A ima mnogo toga da se vidi.
<BR>
<BR>&nbsp;&nbsp;&nbsp;&nbsp;&nbsp;Kepler je sada bio u svom elementu. Kosa i brkovi blistali su mu crvenkasto u zamračenoj sobi zbog svetlosti iz holo-tanka. Glas mu je bio samouveren dok je tankim štapom pokazivao svojoj publici osobenosti hromosfere.
<BR>&nbsp;&nbsp;&nbsp;&nbsp;&nbsp;Pričao je o ciklusu Sunčevih pega, o promenljivom ritmu visoke i niske magnetske aktivnosti koji menja polaritet svakih jedanaest godina. Magnetska polja 'iskaču' iz Sunca, stvarajući složene petlje u hromosferi - petlje koje se ponekad mogu pratiti posmatranjem senki tamnih niti u vodonikovom svetlu.
<BR>&nbsp;&nbsp;&nbsp;&nbsp;&nbsp;Niti se savijaju oko linija sile i sijaju zbog složenih indukovanih električnih struja. Izbliza izgledaju manje paperjasto no što je Džekob isprva pomislio. Svetle i tamne crvene pruge uvijaju se jedna oko druge čitavom dužinom luka, ponekad stvarajući zamršene šare sve dok se ne stegne neki čvršći čvor, koji rasprši blistave kapljice kao vrelo ulje iz tiganja.
<BR>&nbsp;&nbsp;&nbsp;&nbsp;&nbsp;Bilo je otupljujuće lepo, iako su Džekoba oči na kraju zabolele od crvenog monohromatskog svetla. Odvratio je pogled od holografskog tanka i odmarao ih, zagledan u zid sobe za sastanke.
<BR>&nbsp;&nbsp;&nbsp;&nbsp;&nbsp;Dva dana posle Džefovog oproštajnog mahanja i poletanja ka Suncu bila su ispunjena mešavinom zadovoljstva i osujećenosti. U svakom slučaju, bili su puni posla.
<BR>&nbsp;&nbsp;&nbsp;&nbsp;&nbsp;Juče je video rudnike Hermesa. Ogromni nataloženi tokovi koji su šuplje pećine severno od baze ispunili glatkim, lučnim slojevima čistog metala zapanjili su Džekoba lepotom i on je zurio sa divljenjem u patuljaste mašine i ljude koji su sedeli na njima. Uvek će nositi sa sobom čuđenje koje je osetio... zbog ljupkosti ogromnih polja istopljenog metala i zbog neustrašivosti sićušnih ljudi koji su se usudili da ih uznemire zarad blaga koja su sadržavala.
<BR>&nbsp;&nbsp;&nbsp;&nbsp;&nbsp;Takođe je bilo prijatno i provesti popodne sa Helen deSilvom. Bili su u njenom stanu; otvorila je bocu tuđinskog brendija čiju vrednost Džekob nije smeo da sračuna i podelila ga sa njim.
<BR>&nbsp;&nbsp;&nbsp;&nbsp;&nbsp;Posle nekoliko časova, komandant baze počela je da mu se dopada zbog duhovitosti i mnogih interesovanja, kao i zbog prijatno starinskog, koketnog šarma. Pričali su jedno drugom prijatne priče, čuvajući, po prećutnom sporazumu, ono zanimljivije za kasnije. Pričao joj je o svom radu sa Makakai, što ju je oduševilo, objašnjavajući kako je ubedio mladu delfinku - hipnozom, podmićivanjem (puštajući je da se zabavlja 'igračkama' kao što je mehanokit) i ljubavlju - da se usmeri na apstraktno razmišljanje kakvo koriste ljudi, umesto (ili i pored) korišćenja Kitovskog Sna.
<BR>&nbsp;&nbsp;&nbsp;&nbsp;&nbsp;Opisao joj je kako kitovski san, zauzvrat, polako postaje razumljiv... uz pomoć filozofije Hopi Indijanaca i australijskih Aboridžina jedan potpuno strani pogled na svet polako se pretvarao u nešto približno pristupačno ljudskom umu.
<BR>&nbsp;&nbsp;&nbsp;&nbsp;&nbsp;Helen deSilva umela je da sluša tako da je prosto izvlačila reči iz Džekoba. Kada je završio priču, zračila je zadovoljstvom, a zatim uzvratila pričom o tamnoj zvezdi od koje mu se kosa digla na glavi.
<BR>&nbsp;&nbsp;&nbsp;&nbsp;&nbsp;Pričala je o 'Kalipsu' kao da joj je bio majka, dete i ljubavnik. Brod i njegova posada bili su joj tri godine čitav svet, što je subjektivno vreme, ali po povratku na Zemlu postali su joj veza sa prošlošću. Od onih koje je ostavila na Zemlji, na prvom polasku, samo su najmlađi doživeli da vide 'Kalipsov' povratak. A oni su sada bili stari.
<BR>&nbsp;&nbsp;&nbsp;&nbsp;&nbsp;Kada joj je ponuđeno privremeno mesto na 'Poniraču u Sunce', jedva ga je dočekala. Iako su naučni izazov ekspedicije na Sunce i prilika da se stekne iskustvo u komandovanju verovatno bili dovoljan podsticaj, Džekob je pomislio da oseća još neki razlog iza njene odluke.
<BR>&nbsp;&nbsp;&nbsp;&nbsp;&nbsp;Iako je pokušavala da to ne pokaže, Helen deSilva osuđivala je oba krajnja ponašanja po kojima su kosmonauti-povratnici bili poznati: samotnjačko izdvajanje i plahovitu težnju za uživanjima. U njoj je bilo nečeg... moglo se opisati samo kao stidljivost... što je provirivalo ispod staložene i sposobne spoljašnje ličnosti i nasmejane, vedre žene u unutrašnjosti. Džekob je jedva čekao da je bolje upozna tokom boravka na Merkuru.
<BR>&nbsp;&nbsp;&nbsp;&nbsp;&nbsp;Ali večera je odložena. Dr Kepler je sazvao zvanični banket i, kako je već red, Džekob čitavo veče jedva da je imao vremena da razmišlja, jer svi su se rojili oko njega, pokušavajući da budu učtivi i laskavi.
<BR>&nbsp;&nbsp;&nbsp;&nbsp;&nbsp;A najveću osujećenost mu je doneo sam "Ponirač u Sunce".
<BR>&nbsp;&nbsp;&nbsp;&nbsp;&nbsp;Džekob je pokušao da ispituje deSilvu, Kulu i možda desetak inženjera, a svai put je dobijao otprilike isti odgovor.
<BR>&nbsp;&nbsp;&nbsp;&nbsp;&nbsp;"Naravno, gospodine Demva, ali zar ne bi bilo bolje da razgovaramo o tome posle predavanja dr Keplera? Tada će sve biti mnogo jasnije..."
<BR>&nbsp;&nbsp;&nbsp;&nbsp;&nbsp;Postao je vrlo sumnjičav.
<BR>
<BR>&nbsp;&nbsp;&nbsp;&nbsp;&nbsp;Hrpa dokumenata iz Biblioteke još ga je čekala u sobi. Čitao je otprilike po sat, u normalnom stanju svesti. Dok je prekopavao po gomili, izdvojeni odlomci iznenada su mu postajali poznati čim bi ih pročitao.
<BR>
<BR>&nbsp;&nbsp;&nbsp;&nbsp;&nbsp;...niti je jasno zašto su Pringi binokularna vrsta, kada nijedan lokalni životni oblik na njihovoj planeti nema više od jednog oka. Opšta je pretpostavka da su i ta i druge razlike posledica genetskih prepravki koje su vršili kolonisti sa Pile. Iako Pile nerado odgovaraju na pitanja, sem kad ih postavljaju zvaničnici iz Instituta, priznaju da su prilično izmenili Pringe - od mišićavih životinja koje su živele na drveću postali su razumnjaci sposobni da hodaju i služe na njihovim farmama i u gradovima.
<BR>&nbsp;&nbsp;&nbsp;&nbsp;&nbsp;Jedinstveni zubni aparat Pringa posledica je njihovog ranijeg načina života. Korišćeni su za glodanje drveća. To je bio način da se sljušti visoko hranljiva kora sa drveća na njihovoj planeti; ta kora ima ulogu ploda, da širi spore mnogih biljaka na Pringu...
<BR>
<BR>&nbsp;&nbsp;&nbsp;&nbsp;&nbsp;Znači, otuda Kuli onakvi zubi! Pošto je znao čemu su služili, bilo mu je manje mučno da pomišlja na njih. Činjenica da su služili vegetarijanskoj ishrani bila je veoma utešna.
<BR>&nbsp;&nbsp;&nbsp;&nbsp;&nbsp;Bilo je zanimljivo primetiti, tokom ponovnog čitanja članka, kako je dobar posao sa ovim izveštajem obavio Ogranak Biblioteke. Original je verovatno napisan desetinama, možda i stotinama svetlosnih godina daleko od Zemlje, i to davno pre Kontakta. Semantičke mašine u Ogranku u La Pazu očito su umele da pretvaraju tuđinske reči i značenja u engleske rečenice sa smislom, iako je, naravno, ponešto prevodom moglo da bude i izgubljeno.
<BR>&nbsp;&nbsp;&nbsp;&nbsp;&nbsp;Bilo je vrlo malo zadovoljstva u činjenici da je Bibliotečki Institut morao da zamoli pomoć ljudi u programiranju tih mašina, posle nekoliko katastrofalnih pokušaja odmah po Kontaktu. Navikli na prevođenje za vrste čiji jezici potiču iz iste opšte tradicije, Itiji su isprva bili zgroženi 'površnom i neodređenom' strukturom svih ljudskih jezika.
<BR>&nbsp;&nbsp;&nbsp;&nbsp;&nbsp;Složno su ječali (ili kreštali, cvrčali ili klepetali) od očajanja zbog činjenice da naročito engleski ima težnju ka površnom, razuđenom neredu. Latinski, ili čak kasni neolitski indoevropski, sa visoko organizovanom strukturom deklinacija i vremena, bio im je mnogo više po volji. Čovečanstvo je tvrdoglavo odbijalo da promeni opšti zajednički jezik radi jedne Biblioteke (iako su i Kože i Košulje počeli da uče indoevropski - svako iz svojih razloga), poslavši umesto toga svoje najbistrije predstavnike da pomognu vanzemaljcima u prilagođavanju.
<BR>
<BR>&nbsp;&nbsp;&nbsp;&nbsp;&nbsp;Pringi služe u gradovima i na farmama gotovo svih planeta Pila, osim na njihovom postojbinskom svetu, na Pili. Sunce Pile, patuljak F3, očito je suviše blistavo za ovo pokolenje uzdignutih Pringa (njihovo Sunce je F7). Stoga su Pile odlučili da nastave sa genetskim istraživanjima vizuelnog sistema Pringa i dugo pošto bi njihova dozvola za Uzdizanje inače istekla...
<BR>&nbsp;&nbsp;&nbsp;&nbsp;&nbsp;...Pringima je dozvoljeno da naseljavaju samo svetove klase A, lišene života, kojima je potrebno teraformiranje, ali bez ikakvih ograničenja od strane Instituta za Tradiciju i Migracije. Pošto su preuzeli vođstvo u nekoliko džihada, Pile očito ne žele da njihovi štićenici dođu u priliku da im nanesu sramotu lošim gazdovanjem starijim, živim svetom...
<BR>
<BR>&nbsp;&nbsp;&nbsp;&nbsp;&nbsp;Podaci o Kulinoj rasi mnogo su govorili o galaktinskoj civilizaciji. Ona je svakako fantastična, ali manipulacije o kojima govori delovale su neprijatno. Džekob se, ko zna zašto, osetio lično odgovornim za to.
<BR>&nbsp;&nbsp;&nbsp;&nbsp;&nbsp;U tom trenutku stigao je poziv za Keplerovo dugo očekivano predavanje.
<BR>&nbsp;&nbsp;&nbsp;&nbsp;&nbsp;Sada je sedeo u sali za sastanke i pitao se kada će taj čovek konačno preći na stvar. Šta su magnetivori? I šta se podrazumeva pod 'drugim tipom' Solarijanaca... koji igraju vije sa Sunčevim brodovima i pretećim pokretima plaše posadu, u antropomorfnom obliku?
<BR>&nbsp;&nbsp;&nbsp;&nbsp;&nbsp;Ponovo je pogledao holo-tank.
<BR>&nbsp;&nbsp;&nbsp;&nbsp;&nbsp;Filament koji je Kepler pokazao porastao je, ispunio tank i raširio se sve dok gledalac nije postao potopljen u paperjastu, ognjenu masu. Pojavile su se pojedinosti - izuvijane hrpe koje su označavale zgušnjavanje linija magnetskog polja, pramenje koje se pojavljivalo i nestajalo kao para, jer su pokreti davali Doplerov efekat vrelim gasovima unutar i van opsega kamere i oblasti blistavih tačkica koje su poigravale na ivici vidnog polja.
<BR>&nbsp;&nbsp;&nbsp;&nbsp;&nbsp;Kepler je nastavjao monolog, ponekad sa suviše tehničkih pojedinosta za Džekoba, ali uvek se vraćajući na jednostavne metafore. Glas mu je postao čvrst i samouveren i videlo se da uživa u svemu.
<BR>&nbsp;&nbsp;&nbsp;&nbsp;&nbsp;Kepler je pokazao jedan od najbližih tokova plazme; gusta, izuvijana, tamnocrvena traka koja se kovitlala oko nekoliko bolno blistavih tačkica.
<BR>&nbsp;&nbsp;&nbsp;&nbsp;&nbsp;"Za ovo smo isprva mislili da su uobičajene vrele tačke usled kompresije", rekao je. "Sve dok ih nismo bolje pogledali. Tada smo ustanovili da je spektar potpuno pogrešan."
<BR>&nbsp;&nbsp;&nbsp;&nbsp;&nbsp;Kepler je komandama u dršci štapa 'zumirao' na središte niti.
<BR>&nbsp;&nbsp;&nbsp;&nbsp;&nbsp;Blistave tečke su rasle. Kako se slika širila, pojavile su se i nove, manje.
<BR>&nbsp;&nbsp;&nbsp;&nbsp;&nbsp;"Verovatno ćete se setiti", rekao je Kepler, "da vrele tačke koje smo ranije videli i dalje izgledaju crvene, doduše veoma blistavo crvene. To je zato što su brodski filteri, u vreme kada je ovo snimano, bili podešeni da propuštaju samo vrlo uzak spektralni pojas, usmeren na vodonikovu alfu. Čak i sada se vidi ono što je privuklo našu pažnju."
<BR>&nbsp;&nbsp;&nbsp;&nbsp;&nbsp;Zaista, pomisio je Džekob.
<BR>&nbsp;&nbsp;&nbsp;&nbsp;&nbsp;Blistave tačkice bile su jasno zelene boje!
<BR>&nbsp;&nbsp;&nbsp;&nbsp;&nbsp;Treperile su kao svici, a imale su boju smaragda.
<BR>&nbsp;&nbsp;&nbsp;&nbsp;&nbsp;"Dakle, postoji nekoliko pojasa zelene i plave boje koji se ne mogu tako lako filterom odseći kao drugi. No, alfa linija to obično potpuno zakloni sa razdaljinom. Osim toga, ova zelena boja uopšte ne pripada tim pojasevima!
<BR>&nbsp;&nbsp;&nbsp;&nbsp;&nbsp;Možete zamisliti koliko smo se prenerazili, naravno. Nikakav toplotni izvor svetlosti nije mogao da odašilje tu boju kroz naše ekrane. Da bi se probila, svetlost sa ovih objekata morala je da bude ne samo neverovatno jaka, nego i potpuno monohromatska, sa temperaturom od nekoliko miliona stepeni!"
<BR>&nbsp;&nbsp;&nbsp;&nbsp;&nbsp;Džekob se naglo otresao mlohavog držanja koje je zadobio tokom dugog predavanja, konačno zainteresovan.
<BR>&nbsp;&nbsp;&nbsp;&nbsp;&nbsp;"Drugim rečima", nastavio je Kepler, "to su morali da budu laseri."
<BR>
<BR>&nbsp;&nbsp;&nbsp;&nbsp;&nbsp;"Ima načina da se laserski efekat pojavi prirodno u zvezdi", rekao je Kepler. "Ali niko to nikada nije ranije video na našem Suncu, pa smo pošli da to ispitamo. A ono što smo našli bio je najneverovatniji oblik života koji bi iko mogao da zamisli!"
<BR>&nbsp;&nbsp;&nbsp;&nbsp;&nbsp;Naučnik je dodirnuo kontrolnu dugmad i ugao gledanja počeo je da se pomera.
<BR>&nbsp;&nbsp;&nbsp;&nbsp;&nbsp;Iz prvog reda u publici začula se tiha zvonjava. Video je Helen deSilvu kako diže telefonsku slušalicu. Tiho je govorila.
<BR>&nbsp;&nbsp;&nbsp;&nbsp;&nbsp;Kepler se usmerio na svoje predavanje. Bistave tačkice postepeno su rasle u tanku sve dok se nisu pretvorile u sitne, svetle prstenove, i dalje premalene da bi se razabrale pojedinosti.
<BR>&nbsp;&nbsp;&nbsp;&nbsp;&nbsp;Džekob je iznenada postao svestan da jasno čuje deSilvin glas dok je govorila u telefon.
<BR>&nbsp;&nbsp;&nbsp;&nbsp;&nbsp;Čak je i Kepler zastao i čekao dok je zasipala žurnim pitanjima osobu na drugoj strani.
<BR>&nbsp;&nbsp;&nbsp;&nbsp;&nbsp;Potom je spustila slušalicu, lica zamrznutog pod maskom čelične kontrole. Džekob ju je gledao kako ustaje i prilazi Kepleru, koji je nervozno okretao štap u rukama. Sagnula se i nešto mu šapnula, a direktor 'Ponirača u Sunce' sklopio je oči. Kada ih je otvorio, lice mu je bilo potpuno prazno.
<BR>&nbsp;&nbsp;&nbsp;&nbsp;&nbsp;Iznenada su svi progovorili uglas. Kula je ustao sa sedišta u prvom redu i prišao deSilvi. Džekob je osetio strujanje vazduha kada je dr Martini pohitala prolazom da priđe Kepleru.
<BR>&nbsp;&nbsp;&nbsp;&nbsp;&nbsp;Džekob je ustao i pogledao Fejgina, koji je stajao u prolazu, blizu njega. "Fejgine, idem da vidim šta se dešava. Ti možeš da ostaneš ovde."
<BR>&nbsp;&nbsp;&nbsp;&nbsp;&nbsp;"To neće biti potrebno", filozofski je odvratio Kanten.
<BR>&nbsp;&nbsp;&nbsp;&nbsp;&nbsp;"Kako to misiš?"
<BR>&nbsp;&nbsp;&nbsp;&nbsp;&nbsp;"Mogao sam da čujem kakvu je poruku telefonom dobila komandant Helen deSilva, prijatelju Džekobe. Nisu dobre vesti."
<BR>&nbsp;&nbsp;&nbsp;&nbsp;&nbsp;Džekob je kriknuo u sebi. Ti, večito hladnokrvni, prokleti, lisnati, patlidžanski pametnjakoviću, naravno da nisu dobre vesti!
<BR>&nbsp;&nbsp;&nbsp;&nbsp;&nbsp;"Pa šta se, do đavola, dešava?!" upitao je.
<BR>&nbsp;&nbsp;&nbsp;&nbsp;&nbsp;"Duboko žalim, prijatelju Džekobe. Izgleda da je Sunčev brod naučnika-šimpanze Džefrija uništen u hromosferi vašeg Sunca!"
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
