<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. GEŠTALT
<P>&nbsp;&nbsp;&nbsp;&nbsp;&nbsp;Džekob je pomogao Laroku da prenese torbe do autobuske stanice, a onda je obišao oko glavne zgrade kako bi našao mesto na kome bi posedeo. Ostalo je deset minuta do termina kada je trebalo da se pojavi na sastanku.
<BR>&nbsp;&nbsp;&nbsp;&nbsp;&nbsp;Tamo gde je građevina gledala na malu luku našao je prostor u senci drveća, sa izletničkim stolovima. Seo je na jedan od njih, sa nogama na klupi. Dodir hladne keramičke ploče i povetarac sa okeana prodirali su mu kroz odeću i odnosili mu crvenilo sa kože i znoj sa odeće.
<BR>&nbsp;&nbsp;&nbsp;&nbsp;&nbsp;Nekoliko minuta mirno je sedeo, puštajući da mu se ukočeni mišići leđa i vrata opuštaju jedan po jedan i odmarajući se od napora vožnje. Usmerio se na malu jedrilicu, brodić čiji su jarbol i prečke bili obojeni zelenije od okeana. Potom je pustio da mu se preko očiju spusti trans.
<BR>&nbsp;&nbsp;&nbsp;&nbsp;&nbsp;Lebdenje. Ispitivao je ono što su mu čula saopštavala i odbacivao jedno po jedno. Usmerio se na mišiće, kako bi odbacio osećaje i napetost. Udovi su mu postepeno postali neosetljivi i daleki.
<BR>&nbsp;&nbsp;&nbsp;&nbsp;&nbsp;Butina ga je uporno svrbela, ali ostavio je šake u krilu sve dok nije prošlo samo od sebe. Slani miris mora bio je prijatan, ali je ipak smetao. Odagnao ga je. Prigušio je zvuke sopstvenog srca osluškujući ih sa tolikom pažnjom da su postali suviše poznati da bi ih primećivao.
<BR>&nbsp;&nbsp;&nbsp;&nbsp;&nbsp;Kao što je činio mnogo puta za protekle dve godine, Džekob je vodio trans ka fazi katarze, u kojoj su se slike pojavljivale i nestajale neverovatno brzo, u zalečujućem bolu, dok su dva dela u njemu, silom razdvojena, pokušavala da se spoje u celinu. U tom procesu nikada nije uživao.
<BR>&nbsp;&nbsp;&nbsp;&nbsp;&nbsp;Bio je sam, gotovo. Ostao je samo žamor glasova koji su mrmljali bezglasne odlomke fraza na ivici značenja. Za trenutak mu se učinilo da čuje Gloriju i Džonija kako se prepiru oko Makakai, a onda i samu Makakai kako štekće nešto bezobrazno na prostačkom trinarnom.
<BR>&nbsp;&nbsp;&nbsp;&nbsp;&nbsp;Pažljivo je vodio svaki zvuk, čekajući onaj koji je došao, kao i obično, sa predvidljivom naglošću: Tanjin glas kako dovikuje nešto što ne može sasvim da razume, dok pada pokraj njega, ispruženih ruku. I dalje ju je čuo dok je padala preostalih trideset kilometara do tla, pretvarajući se u sitnu iskricu, a potom nestajući... i dalje dozivajući.
<BR>&nbsp;&nbsp;&nbsp;&nbsp;&nbsp;Potom je i taj glas izbledeo, ostavljajući ga ovaj put u većoj nelagodnosti nego obično.
<BR>&nbsp;&nbsp;&nbsp;&nbsp;&nbsp;Kroz um mu je sevnula divlja, preterana verzija neprilike kraj Granične zone. Ponovo se vratio tamo, sada među uslovnjacima. Bradati čovek obučen kao piktski šaman pružio mu je dvogled, uporno klimajući glavom.
<BR>&nbsp;&nbsp;&nbsp;&nbsp;&nbsp;Džekob je uzeo dvogled i pogledao tamo kuda je čovek pokazivao. Video je, zamagljenu od talasa vreline koji su se dizali sa auto-puta, autobus kako se zaustavlja tik sa druge strane niza prugastih stubova koji se pružao ka oba obzorju. Svaki stub kao da je dosezao čak do sunca.
<BR>&nbsp;&nbsp;&nbsp;&nbsp;&nbsp;Potom je slika nestala. Uvežbanom ravnodušnošću, Džekob je savladao iskušenje da razmišlja o njoj i dopustio umu da se potpuno isprazni.
<BR>&nbsp;&nbsp;&nbsp;&nbsp;&nbsp;Tišina i tama.
<BR>&nbsp;&nbsp;&nbsp;&nbsp;&nbsp;Sedeo je u dubokom transu, oslanjajući se o svoj unutrašnji sat koji će mu reći kada se približi vreme za izlazak. Polako se kretao između znakova bez sadržaja i dugih, poznatih značenja koja nije mogao da prepozna niti da ih se seti, strpljivo tražeći ključ. Znao je da je tu i da će ga jednog dana naći.
<BR>&nbsp;&nbsp;&nbsp;&nbsp;&nbsp;Vreme je predstavljalo stvar kao sve druge, izgubljenu u dubokim prolazima.
<BR>
<BR>&nbsp;&nbsp;&nbsp;&nbsp;&nbsp;Mirnu tamu je rascepio, iznenada, oštri bol koji je prodro kroz sve ograde oko uma. Trebao mu je trenutak, večnost koja je verovatno trajala stotinku sekunde, da ga lokalizuje. Bol je zapravo bilo blistavo plavo svetlo koje kao da mu se kroz sklopljene kapke zarilo u oči preosetljive od hipnoze. Sledećeg časa, pre no što je stigao da reaguje, svetlo je nestalo.
<BR>&nbsp;&nbsp;&nbsp;&nbsp;&nbsp;Džekob se za trenutak borio sa zbunjenošću. Pokušao je da se usmeri na izdizanje ka svesti, a u umu su mu, kao blicevi, praskala panična pitanja.
<BR>&nbsp;&nbsp;&nbsp;&nbsp;&nbsp;Kakvo podsvesno stanje je predstavljalo to plavo svetlo? Krajičak neuroze koji se brani tako divlje mora značiti nevolju! Kakav sam to skriveni strah dodirnuo?
<BR>&nbsp;&nbsp;&nbsp;&nbsp;&nbsp;Dok se budio, vratio mu se sluh.
<BR>&nbsp;&nbsp;&nbsp;&nbsp;&nbsp;Pred njim su se čuli koraci. Izdvojio ih je iz zvukova vetra i mora, ali u transu su mu ličili na tiho trupkanje kakvo bi odavao noj obuven u mokasine.
<BR>&nbsp;&nbsp;&nbsp;&nbsp;&nbsp;Duboki trans konačno se razbio, nekoliko sekundi posle subjektivnog bleska svetla. Otvorio je oči. Pred njim je na nekoliko metara stajao visoki vanzemaljac. Prvi utisak govorio je o visini, belini i ogromnim crvenim očima.
<BR>&nbsp;&nbsp;&nbsp;&nbsp;&nbsp;Svet se za trenutak zaljuljao.
<BR>&nbsp;&nbsp;&nbsp;&nbsp;&nbsp;Džekob je brzo spustio ruke na sto i oborio glavu dok se smirivao. Sklopio je oči.
<BR>&nbsp;&nbsp;&nbsp;&nbsp;&nbsp;Kakav trans! - pomislio je. Glava mi je teška kao da će probiti Zemlju i pojaviti se sa druge strane!
<BR>&nbsp;&nbsp;&nbsp;&nbsp;&nbsp;Jednom rukom je protrljao oči, a onda je ponovo oprezno podigao pogled.
<BR>&nbsp;&nbsp;&nbsp;&nbsp;&nbsp;Vanzemaljac je još bio tu. Znači, stvaran je. Bio je to humanoid, barem dva metra visok. Veći deo vitkog tela bio je zaklonjen dugačkim, srebrnastim ogrtačem. Šake, sklopljene spreda u Položaj Čekanja uz Poštovanje, bile su dugačke, bele i sjajne.
<BR>&nbsp;&nbsp;&nbsp;&nbsp;&nbsp;Klimnuo je krupnom, okruglom glavom na tankom vratu. Vanzemaljčeve ispupčene, crvene oči bez kapaka bile su krupne koliko i usne. Preovlađivale su čitavim licem, na kome se nalazilo i nekoliko manjih organa sa nepoznatom svrhom. Džekob ovu vrstu nije poznavao.
<BR>&nbsp;&nbsp;&nbsp;&nbsp;&nbsp;Oči su blistale od inteligencije.
<BR>&nbsp;&nbsp;&nbsp;&nbsp;&nbsp;Džekob se nakašljao. I dalje je morao da se bori sa talasima vrtoglavice.
<BR>&nbsp;&nbsp;&nbsp;&nbsp;&nbsp;"Oprostite... Pošto se nismo zvanično upoznali, ja... ne znam kako da vam se obratim, ali pretpostavljam da ste došli po mene?"
<BR>&nbsp;&nbsp;&nbsp;&nbsp;&nbsp;Krupna, bela glava klimnula je u znak potvrde.
<BR>&nbsp;&nbsp;&nbsp;&nbsp;&nbsp;"Jeste li vi sa grupom u koju me je pozvao Kanten Fejgin?"
<BR>&nbsp;&nbsp;&nbsp;&nbsp;&nbsp;Vanzemaljac je ponovo klimnuo glavom.
<BR>&nbsp;&nbsp;&nbsp;&nbsp;&nbsp;To valjda znači 'da', pomislio je Džekob. Pitam se ume li da govori tim nezamislivim mehanizmom koji se krije iza ogromnih usana.
<BR>&nbsp;&nbsp;&nbsp;&nbsp;&nbsp;Ali zašto stvorenje samo stoji? Da li nešto u njegovom držanju...
<BR>&nbsp;&nbsp;&nbsp;&nbsp;&nbsp;"Treba li da pretpostavim da pripadate vrsti štićenika pa čekate na dozvolu da govorite?"
<BR>&nbsp;&nbsp;&nbsp;&nbsp;&nbsp;'Usne' su se malo razdvojile i Džekob je za trenutak ugledao iza njih nešto blistavo belo. Vanzemaljac je ponovo klimnuo glavom.
<BR>&nbsp;&nbsp;&nbsp;&nbsp;&nbsp;"Pa, onda, govorite, molim vas! Mi ljudi smo neverovatno nespretni u protokolu. Kako se zoveš?"
<BR>&nbsp;&nbsp;&nbsp;&nbsp;&nbsp;Glas mu je bio iznenađujuće dubok. Govorio je jedva rastavljajući usne i prilično šuškajući.
<BR>&nbsp;&nbsp;&nbsp;&nbsp;&nbsp;"Ja sam Kula, šer. Pošlali šu me da vidim da še nište ižgubili. Ako pođete ša mnom, oštali već čekaju. Ili, ako želite, možete naštaviti meditaciju do žakažanog vremena."
<BR>&nbsp;&nbsp;&nbsp;&nbsp;&nbsp;"Ne, ne, idemo, svakako." Džekob je nesigurno ustao. Za trenutak je zatvorio oči kako bi očistio um od poslednjih ostataka transa. Pre ili kasnije moraće da razmisli o onome što se maločas desilo, ali to će zasad morati da sačeka.
<BR>&nbsp;&nbsp;&nbsp;&nbsp;&nbsp;"Povedi."
<BR>&nbsp;&nbsp;&nbsp;&nbsp;&nbsp;Kula se okrenuo i pošao laganim, glatkim pokretima ka jednim od bočnih vrata Centra.
<BR>&nbsp;&nbsp;&nbsp;&nbsp;&nbsp;Ovo je očito bio pripadnik rase 'štićenika' - kojima još traje vreme podređenosti rasi 'pokrovitelja'. Takva rasa se nisko kotirala u strogom galaktinskom poretku. Džekobu je, još zbunjenom tananostima međugalaktinskih odnosa, bilo milo što je srećnim slučajem ljudska rasa stekla bolje, makar i nesigurno, mesto u hijerarhiji.
<BR>&nbsp;&nbsp;&nbsp;&nbsp;&nbsp;Kula ga je poveo uz stepenice do velikih hrastovih vrata. Otvorio ih je bez najave i pošao ispred Džekoba u sobu za sastanke.
<BR>&nbsp;&nbsp;&nbsp;&nbsp;&nbsp;Džekob je ugledao dvoje ljudskih bića i, pored Kule, dvoje vanzemaljaca: jedan je bio mali i čupav, a drugi još manji i nalik na guštera. Sedeli su na jastucima između bujnih sobnih biljaka i slikoprozora koji je gledao na zaliv.
<BR>&nbsp;&nbsp;&nbsp;&nbsp;&nbsp;Pokušao je da sredi utiske o vanzemaljcima pre no što ga primete, ali imao je samo časak pre nego što je neko izgovorio njegovo ime.
<BR>&nbsp;&nbsp;&nbsp;&nbsp;&nbsp;"Džekobe, prijatelju! Kako ljubazno od tebe što si došao da podeliš svoje vreme sa nama!" Bio je to Fejginov melodični glas. Džekob se brzo osvrnuo po sobi.
<BR>&nbsp;&nbsp;&nbsp;&nbsp;&nbsp;"Fejgine, gde...?"
<BR>&nbsp;&nbsp;&nbsp;&nbsp;&nbsp;"Tu sam."
<BR>&nbsp;&nbsp;&nbsp;&nbsp;&nbsp;Ponovo je pogledao grupu kraj prozora. Ljudi i čupavi Iti su ustajali. Gušteroliko biće ostalo je na jastuku.
<BR>&nbsp;&nbsp;&nbsp;&nbsp;&nbsp;Džekob je podesio vid i iznenada se jedna od 'sobnih biljaka' pretvorila u Fejgina. Srebrnasto oivičeno lišće starog Kantena tiho je zveckalo kao da odnekud dopire povetarac.
<BR>&nbsp;&nbsp;&nbsp;&nbsp;&nbsp;Džekob se nasmešio. Fejgin je predstavljao problem gde god bi se sreli. Kod humanoida se obično traži lice, ili nešto što služi toj svrsi. Obično se vrlo brzo pronađe mesto na vanzemaljčevonm telu na koje se treba usmeriti.
<BR>&nbsp;&nbsp;&nbsp;&nbsp;&nbsp;Gotovo uvek postoji deo tela kome se obraćate - sedište svesti tog drugog. Kod ljudi i, vrlo često, među Itijima, centar je u očima.
<BR>&nbsp;&nbsp;&nbsp;&nbsp;&nbsp;A Kanteni nemaju oči. Džekob je pretpostavljao da srebrnasti predmeti koji stvaraju zvuk sitnih praporaca predstavljaju Fejginove svetlosne receptore. Da je to i tačno, ništa ne bi vredelo. Čovek je morao da gleda u čitavog Fejgina, a ne u neku tačku njegove ličnosti. Džekob se stoga pitao šta je neverovatnije: to što voli vanzemaljca uprkos tom nedostatku, ili što se i dalje oseća nelagodno pred njim uprkos dugogodišnjem prijateljstvu.
<BR>&nbsp;&nbsp;&nbsp;&nbsp;&nbsp;Fejginovo tamno, lisnato telo prišlo je od prozora nizom izvijanja koji su naizmenično dovodili napred čvorove korena. Džekob mu se umereno-formalno poklonio i čekao.
<BR>&nbsp;&nbsp;&nbsp;&nbsp;&nbsp;"Džekobe Alvareze Demva, a-Human, ul-Delfin-ul-Čim, dobro nam došao. Ovom sirotom stvorenju prija što te danas oseća, još jednom." Fejgin je jasno govorio, ali uz nekontrolisani raspevani prizvuk zbog koga je zvučao kao da ima mešavinu švedskog i kineskog naglaska. Kanten je mnogo bolje govorio delfinski i trinarni.
<BR>&nbsp;&nbsp;&nbsp;&nbsp;&nbsp;"Fejgine, a-Kanten, ab-Linten-ab-sikul-ul-Nish, Mihorki Kifu. Zadovoljstvo mi je da te ponovo vidim." Džekob se naklonio.
<BR>&nbsp;&nbsp;&nbsp;&nbsp;&nbsp;"Ova cenjena bića došla su da razmene mudrost sa tobom, prijatelju Džekobe", rekao je Fejgin. "Nadam se da si spreman za zvanično predstavljanje."
<BR>&nbsp;&nbsp;&nbsp;&nbsp;&nbsp;Džekob je pripremio um da se usmeri na izuvijana imena vrsta tuđinaca, barem koliko i za njihov izgled. Nizovi imena rasa pokrovitelja i štićenika mnogo govore o njihovom statusu. Klimnuo je glavom Fejginu da nastavi.
<BR>&nbsp;&nbsp;&nbsp;&nbsp;&nbsp;"Sada ti zvanično predstavljam Bubakuba, a-Pil, ab-Kisa-ab- Soro-ab-Hul-ab-Puber-ul-Gelo-ul-Pringa, iz Bibliotečkog Instituta."
<BR>&nbsp;&nbsp;&nbsp;&nbsp;&nbsp;Jedan vanzemaljac je istupio. Džekobu je na prvi pogled ličio na četvoronožnog, sivog, plišanog mecu. Ali široka njuška i prsten treplji oko očiju poništio je taj utisak.
<BR>&nbsp;&nbsp;&nbsp;&nbsp;&nbsp;To je, dakle, Bubakub, direktor Ogranka Biblioteke! Ogranak Biblioteke u La Pazu trošio je gotovo svu oskudnu zaradu koju je Zemlja ostvarila od Kontakta. Čak i tako, najveći deo opštih napora da podese sitan 'provincijski' Ogranak prema ljudskim korisnicima bio je poklon ogromnog galaktinskog Bibliotečkog Instituta, kao milostinja, kako bi se pomoglo 'zaostaloj' ljudskoj rasi da dostigne ostatak Galaksije. Kao poglavar Ogranka, Bubakub je bio jedan od najznačajnijih vanzemaljaca na Zemlji! Ime njegove vrste podrazumevalo je visok status, viši čak i od Fejginovog!
<BR>&nbsp;&nbsp;&nbsp;&nbsp;&nbsp;Ono 'ab' pre svake reči značilo je da je Bubakubovu vrstu do zrelosti odgajila druga vrsta, koju je odgajila treća, i tako daleko unazad do tajanstvenih početaka u vreme Praotaca... a od tih pokrovitelja četiri rase su još bile žive negde u Galaksiji. Takav lanac porekla značio je ogroman ugled u raznorodnim galaktinskim kulturama čija je svaka rasa svemirskih putnika (uz, izgleda, jedini izuzetak čovečanstva) izrasla iz poluinteligentnog divljaštva uz pomoć neke prethodne razumne rase.
<BR>&nbsp;&nbsp;&nbsp;&nbsp;&nbsp;Reč 'ul' pre drugih imena govorila je da je rasa Pila zauzvrat sama odgajila dve nove kulture. I to znači ugled.
<BR>&nbsp;&nbsp;&nbsp;&nbsp;&nbsp;Jedino što je sprečilo Galaktince da potpuno prezru ljudske 'siročiće' bila je srećna činjenica da je čovek odnegovao dve nove inteligentne rase pre no što je 'Vesarijus' doneo na Zemlju kontakt sa Galaktinskom civilizacijom.
<BR>
<BR>&nbsp;&nbsp;&nbsp;&nbsp;&nbsp;Vanzemaljac se lako naklonio.
<BR>&nbsp;&nbsp;&nbsp;&nbsp;&nbsp;"Ja sam Bubakub."
<BR>&nbsp;&nbsp;&nbsp;&nbsp;&nbsp;Glas je zvučao veštački. Dopirao je iz diska koji je Pil nosio oko vrata.
<BR>&nbsp;&nbsp;&nbsp;&nbsp;&nbsp;Vodor! Znači, rasi Pila je potrebna veštačka pomoć da govore engleski. Po jednostavnosti naprave - mnogo manje od one koju su koristili vanzemaljci čiji se maternji jezik sastoji od cvrčanja i kreštanja - Džekob je pretpostavio da je Bubakub u stanju da izgovara ljudske reči, ali u rasponu zvuka van domašaja ljudskog sluha. Odlučio je da se ponaša kao da stvorenje može da ga čuje.
<BR>&nbsp;&nbsp;&nbsp;&nbsp;&nbsp;"Ja sam Džekob. Dobro došli na Zemlju." Klimnuo je glavom.
<BR>&nbsp;&nbsp;&nbsp;&nbsp;&nbsp;Bubakub je nekoliko puta nemo otvorio i zatvorio usta.
<BR>&nbsp;&nbsp;&nbsp;&nbsp;&nbsp;"Hvala", zazujao je Vodor, iskidanim, kratkim rečima. "Drago mi je što sam ovde."
<BR>&nbsp;&nbsp;&nbsp;&nbsp;&nbsp;"A meni je drago što mogu da vam budem domaćin." Džekob se naklonio tek nešto dublje nego što je to Bubakub učinio kada je istupio. Vanzemaljac je delovao zadovoljno kada se vratio na mesto.
<BR>&nbsp;&nbsp;&nbsp;&nbsp;&nbsp;Fejgin je nastavio sa predstavljanjem.
<BR>&nbsp;&nbsp;&nbsp;&nbsp;&nbsp;"Ova valjana bića su od tvoje rase." Grančicom sa nekoliko listova ovlaš je mahnuo prema dvoje ljudi. Sedokosi gospodin u tvid odelu stajao je kraj visoke crnkinje u ljupkim najboljim godinama.
<BR>&nbsp;&nbsp;&nbsp;&nbsp;&nbsp;"Sada ću te upoznati", nastavio je Fejgin, "na manje formalan način, kao što to ljudi rade.
<BR>&nbsp;&nbsp;&nbsp;&nbsp;&nbsp;Džekobe Demva, ovo su doktor Dvejn Kepler, iz ekspedicije 'Ponirač u Sunce' i doktor Mildred Martini, sa Odeljenja za parapsihologiju Univerziteta u La Pazu."
<BR>&nbsp;&nbsp;&nbsp;&nbsp;&nbsp;Na Keplerovom licu preovlađivali su ogromni, opušteni brkovi. Nasmešio se, ali Džekob je bio suviše iznenađen da bi odogovorio na njegove učtivosti sa više od jedne reči.
<BR>&nbsp;&nbsp;&nbsp;&nbsp;&nbsp;Ekspedicija 'Ponirač u Sunce'! Istraživanje Merkura i Sunčeve hromosfere nedavno je izazvalo brojne rasprave na Skupštini Konfederacije. Struja 'prilagodi se i preživi' tvrdila je da nema nikakvog smisla toliko trošiti na znanje koje se može izvući iz Biblioteke, kada bi ista sredstva bila dovoljna za rad daleko većeg broja inače besposlenih naučnika ovde na Zemlji, na projektima koji bi se mogli upotrebiti. Struja 'dovoljni sami sebi' ipak je uspela da pobedi, uprkos pritisku denikenovske štampe.
<BR>&nbsp;&nbsp;&nbsp;&nbsp;&nbsp;Džekobu je i sama pomisao da se ljudi i brodovi šalju u zvezdu zvučala kao prvorazredno ludilo.
<BR>&nbsp;&nbsp;&nbsp;&nbsp;&nbsp;"Kanten Fejgin vas je vrlo oduševljeno preporučivao", rekao je Kepler. Vođa 'Ponirača u Sunce' se nasmešio, ali oči su mu bile crvene. Izgledale su podbule od neke unutrašnje brige. Uhvatio je Džekobovu desnicu obema rukama i stezao je dok je govorio. Glas mu je bio dubok, ali prilično drhtav.
<BR>&nbsp;&nbsp;&nbsp;&nbsp;&nbsp;"Došli smo na Zemlju samo nakratko. Neizmerno nam je milo što vas je Fejgin nagovorio da dođete. Zaista se nadamo da ćete moći da nam se pridružite na Merkuru i pomognete nam svojim iskustvom u kontaktu između vrsta."
<BR>&nbsp;&nbsp;&nbsp;&nbsp;&nbsp;Džekob se trgao. A, ne, ovog puta nećeš, lisnato čudovište! Poželeo je da se okrene i prostreli Fejgina pogledom, ali čak i nezvanično međuljudsko upoznavanje zahtevalo je da gleda ove ljude u lice i malo ćaska sa njima. Merkur, nije nego!
<BR>&nbsp;&nbsp;&nbsp;&nbsp;&nbsp;Lice doktorke Martini lako se pretopilo u prijatan osmeh, ali izgledalo je da se dosađuje dok su se rukovali.
<BR>&nbsp;&nbsp;&nbsp;&nbsp;&nbsp;Džekob se pitao sme li da se raspita kakve veze ima parapsihologija sa solarnom fizikom, a da to ne izgleda kao da je zainteresovan. Fejgin ga je pretekao.
<BR>&nbsp;&nbsp;&nbsp;&nbsp;&nbsp;"Uplićem se, što se, načelno gledano, smatra prihvatljivim u neformalnim razgovorima među ljudskim bićima kada se desi pauza. Ostaje još upoznavanje sa jednim cenjenim bićem."
<BR>&nbsp;&nbsp;&nbsp;&nbsp;&nbsp;Auh, pomislio je Džekob, nadam se da ovaj Iti ne spada u preosetljive. Okrenuo se prema gušterolikom vanzemaljcu, koji je ostao zdesna, kraj višebojnog zidnog mozaika. Ovaj je ustao sa jastuka i sada je išao ka njemu na šest nogu. Bio je manje od metra dugačak i oko dvadeset centimetara visok. Prošao je tik pored njega, ni ne pogledavši ga, i prišao da se protrlja o Bubakubovu nogu.
<BR>&nbsp;&nbsp;&nbsp;&nbsp;&nbsp;"Khm", rekao je Fejgin. "To je kućni ljubimac. Vredno biće sa kojim treba da te upoznam jeste valjani štićenik koji te je doveo u ovu sobu."
<BR>&nbsp;&nbsp;&nbsp;&nbsp;&nbsp;"Oh, izvinjavam se." Džekob se nasmešio, a onda naterao sebe da se uozbilji.
<BR>&nbsp;&nbsp;&nbsp;&nbsp;&nbsp;"Džekobe Demva, a-Human, ul-Delfin-ul-Čim, predstavljam ti Kulu, a-Pring, ab-Pil-ab-Kisa-ab-Soro-ab-Hul-ab-Puber, zamenika Bubakubovog u Biblioteci i predstavnika Biblioteke u projektu 'Ponirač u Sunce'."
<BR>&nbsp;&nbsp;&nbsp;&nbsp;&nbsp;Kao što je Džekob i očekivao, u imenu vrste bile su samo rase pokrovitelja. Pringi nemaju svoje štićenike. Ipak, potiču iz Puber/Soro klana. Jednog dana imaće visok status kao članovi drevne i moćne zajednice. Primetio je da je i Bubakubova rasa isto iz Puber/Soro klana i poželeo da se seti jesu li upravo Pile pokrovitelji Pringima.
<BR>&nbsp;&nbsp;&nbsp;&nbsp;&nbsp;Vanzemaljac je istupio, ali nije ni pokušao da se rukuje. Šake su mu bile dugačke i savitljive, sa po šest prstiju. Izgledale su krhko. Kula je imao neki slab miris, nalik na sveže pokošenu travu, što nije bilo ni malo neprijatno.
<BR>&nbsp;&nbsp;&nbsp;&nbsp;&nbsp;Ogromne crvene oči blesnule su kada se Kula naklonio posle zvaničnog predstavljanja. Itijeve 'usne' su se izvile, pokazavši par belih, blistavih, moćnih zuba - jedan gore i jedan dole. Kada su se usne sklopile, zubi su se spojili uz belo, porculansko 'klak!'.
<BR>&nbsp;&nbsp;&nbsp;&nbsp;&nbsp;To ne može biti prijateljski gest u njegovom svetu, stresao se Džekob. Vanzemaljac je verovatno pokazao ogromne zube u pokušaju da oponaša ljudski osmeh. Prizor je bio uznemirujući, ali u isto vreme i zanimljiv. Džekob se upitao čemu ti organi služe. Osim toga, nadao se da će Kula ubuduće držati sklopljene... usne.
<BR>&nbsp;&nbsp;&nbsp;&nbsp;&nbsp;Lako mu je klimnuo glavom. "Ja sam Džekob."
<BR>&nbsp;&nbsp;&nbsp;&nbsp;&nbsp;"Ja sam Kula, šer", odgovorio je vanzemaljac. "Vaša Žemlja je vrlo prijatna." Ogromne crvene oči sada su bile prazne. Kula se povukao.
<BR>&nbsp;&nbsp;&nbsp;&nbsp;&nbsp;Bubakub ih je sve poveo ka jastucima kraj prozora. Mali Pil se pružio ničice, a četiri simetrično rasoređene ruke visile su mu preko ivica jastuka. 'Ljubimac' je prišao da se sklupča pored njega.
<BR>&nbsp;&nbsp;&nbsp;&nbsp;&nbsp;Kepler se nagnuo i žurno progovorio.
<BR>&nbsp;&nbsp;&nbsp;&nbsp;&nbsp;"Žao mi je što smo vas odvojili od vašeg važnog rada, gospodine Demva. Znam da ste već veoma zauzeti... samo se nadam da ćemo uspeti da vas ubedimo kako je naš mali... problem vredan vašeg vremena i dara." Kepler je držao šake zgrčene u krilu.
<BR>&nbsp;&nbsp;&nbsp;&nbsp;&nbsp;Doktorka Martini posmatrala je Keplerovo uzbuđenje se izrazom blago veselog strpljenja. U tome je bilo nagoveštaja koji su Džekobu zasmetali.
<BR>&nbsp;&nbsp;&nbsp;&nbsp;&nbsp;"Pa, doktore Kepler, Fejgin vam je sigurno rekao da sam se, posle smrti svoje supruge, povukao iz 'tajanstvenih poslova' i da sam trenutno prilično zaposlen, verovatno suviše zaposlen da bih se upustio u dugo putovanje na drugu planetu..."
<BR>&nbsp;&nbsp;&nbsp;&nbsp;&nbsp;Keplerovo lice se urušilo. Izraz mu je postao tako naglo prazan da je Džekob bio dirnut.
<BR>&nbsp;&nbsp;&nbsp;&nbsp;&nbsp;"Ipak, pošto je Kanten Fejgin osetljiva ličnost, rado ću saslušati onoga koga mi je on preporučio i odlučiti o ozbiljnosti slučaja."
<BR>&nbsp;&nbsp;&nbsp;&nbsp;&nbsp;"Oh, biće vam zanimljivo! Sve vreme govorim da nam je potreban neopterećeni posmatrač. I naravno, pošto je Fond konačno odobrio sredstva za dovođenje novih savetnika..."
<BR>&nbsp;&nbsp;&nbsp;&nbsp;&nbsp;"Hajde, Dvejne", oglasila se dr Martini. "Ne ponašaš se fer. Ja sam došla kao savetnik pre šest meseci, a Kula je doneo usluge Biblioteke još ranije. Sada se Bubakub ljubazno saglasio da poveća podršku Biblioteke našem projektu i lično pođe sa nama na Merkur. Mislim da je Fond bio više nego velikodušan."
<BR>&nbsp;&nbsp;&nbsp;&nbsp;&nbsp;Džekob je uzdahnuo.
<BR>&nbsp;&nbsp;&nbsp;&nbsp;&nbsp;"Voleo bih da mi neko objasni o čemu je uopšte reč. Neko kao vi, dr Martini. Možda ćete mi vi reći čime se bavite... na Merkuru?" Ustanovio je da ne može da izgovori 'Ponirač u Sunce'.
<BR>&nbsp;&nbsp;&nbsp;&nbsp;&nbsp;"Ja sam savetnik, gospodine Demva. Unajmljena sam da izvodim psihološke i parapsihološke testove na posadi i okolini Merkura."
<BR>&nbsp;&nbsp;&nbsp;&nbsp;&nbsp;"Pretpostavljam da to ima veze sa problemom o kome je govorio dr Kepler?"
<BR>&nbsp;&nbsp;&nbsp;&nbsp;&nbsp;"Da. Isprva sam mislila da su te pojave nekakva podvala ili masovna halucinacija. Obe mogućnosti sam već odbacila. Sada je jasno da su one stvarne i da se zaista nalaze u sunčevoj hromosferi.
<BR>&nbsp;&nbsp;&nbsp;&nbsp;&nbsp;Tokom poslednjih meseci oblikovala sam psi-eksperimente koji su izvođeni prilikom poniranja u Sunce. Takođe sam pomagala kao terapeut delu osoblja 'Ponirača u Sunce'; pritisak pri izvođenju ovakvog solarnog istraživanja pokazao se na mnogima od njih."
<BR>&nbsp;&nbsp;&nbsp;&nbsp;&nbsp;Dr Martini je zvučala sposobno, ali nešto u njenom držanju odbijalo je Džekoba. Možda brbljivost. Pitao se ima li nečega između nje i Keplera. Da li i je i njemu potreban terapeut?
<BR>&nbsp;&nbsp;&nbsp;&nbsp;&nbsp;Što se toga tiče, zar sam došao ovamo samo da zadovoljim hir bolesnog, velikog čoveka koji ne ume da se zaustavi? Nije zvučalo nimalo privlačno. Kao ni mogućnost uplitanja u politiku.
<BR>&nbsp;&nbsp;&nbsp;&nbsp;&nbsp;Bubakub, načelnik čitavog Ogranka Biblioteke na Zemlji - zašto je on uključen u čudni zemljanski projekat? Mali Pil je donekle bio najznačajniji Iti na Zemlji, osim ambasadora Timbrima. U poređenju sa njegovim Bibliotečkim Institutom, najvećom i najuticajnijom galaktinskom organizacijom, Fejginov Institut za Napredak izgledao je kao patuljak. Nije li dr Martini rekla da i on ide na Merkur?
<BR>&nbsp;&nbsp;&nbsp;&nbsp;&nbsp;Bubakub je zurio u tavanicu, očito ne slušajući razgovor. Micao je ustima kao da peva u rasponu zvuka koji ljudi ne mogu da uhvate.
<BR>&nbsp;&nbsp;&nbsp;&nbsp;&nbsp;Kuline blistave oči bile su prikovane za malog šefa Biblioteke. Možda je mogao da čuje pesmu, ili je i njemu dosadašnji razgovor bio dosadan.
<BR>&nbsp;&nbsp;&nbsp;&nbsp;&nbsp;Kepler, Martini, Bubakub, Kula... Nikada ne bih pomislio da ću se naći u sobi gde je Fejgin najmanje neobičan!
<BR>&nbsp;&nbsp;&nbsp;&nbsp;&nbsp;Kanten je zašuškao. Očito je bio uzbuđen. Džekob se pitao šta se to desilo sa projektom 'Ponirač u Sunce' kada se Kanten toliko uspalio.
<BR>&nbsp;&nbsp;&nbsp;&nbsp;&nbsp;"Doktore Kepler, možda bi se moglo desiti da imam vremena da vam pomognem... možda." Džekob je slegnuo ramenima. "Ali pre svega, voleo bih da saznam šta je ovde uopšte posredi!"
<BR>&nbsp;&nbsp;&nbsp;&nbsp;&nbsp;Kepler je sinuo.
<BR>&nbsp;&nbsp;&nbsp;&nbsp;&nbsp;"Oh, zar zaista nisam rekao? Svašta. Izgleda mi da u poslednje vreme prosto izbegavam da razmišljam o tome... provlačim se pored teme, tako reći."
<BR>&nbsp;&nbsp;&nbsp;&nbsp;&nbsp;Ispravio se i duboko udahnuo.
<BR>&nbsp;&nbsp;&nbsp;&nbsp;&nbsp;"Gospodine Demva, izgleda da je Sunce nastanjeno."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
