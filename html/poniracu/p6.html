<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. VIRTUALNA SLIKA
<P>&nbsp;&nbsp;&nbsp;&nbsp;&nbsp;'Bredberi' je bio nov brod. Koristio je tehnologiju daleko ispred svojih savremenika na komercijalnim linijama, polećući sopstvenim pogonom sa morskog nivoa umesto da se, okačen ispod ogromnog balona, vozi do stanice na vrhu jedne od ogromnih polutarnih 'Igala'. 'Bredberi' je bio velika kugla, divovska po ranijim merilima.
<BR>&nbsp;&nbsp;&nbsp;&nbsp;&nbsp;Ovo je Džekobu bilo prvo putovanje na brodu čiji pogon potiče iz milijardu godina stare galaktijske nauke. Iz salona prve klase gledao je kako Zemlja pada, a Baja Kalifornija se pretvara prvo u smeđi pojas koji razdvaja dva mora, a potom u malo ispupčenje na obali Meksika. Prizor je bio fantastičan, ali je pomalo i razočarao. Urlik ubrzanja mlaznjaka ili spora veličanstvenost krstarice bili bi mnogo romantičniji. A kada je ranije napuštao Zemlju, podižući se i vraćajući balonom, mogao je da gleda druge brodove, blistave i zaposlene dok su lebdeli ka Energetskoj stanici ili natrag, kroz stisnutu unutrašnjost jedne od Igala.
<BR>&nbsp;&nbsp;&nbsp;&nbsp;&nbsp;Ni velike Igle nisu bile dosadne. Tanki keramički zidovi koji su u tornjevima visokim trideset kilometara održavali pritisak morske površine bili su oslikani ogromnim muralima - džinovskim pticama u letu i pseudo-naučnofantastičnim svemirskim bitkama prekopiranim iz časopisa dvadesetog veka. Igle nikada nisu delovale klaustrofobično.
<BR>&nbsp;&nbsp;&nbsp;&nbsp;&nbsp;Ipak, Džekobu je bilo drago što se nalazi na 'Bredberiju'. Jednog dana će možda posetiti Čokolada Iglu, na vrhu planine Kenija, iz čiste nostalgije. Ali onu drugu, u Ekvadoru - Džekob se nadao da više nikada neće videti Vanila Iglu.
<BR>&nbsp;&nbsp;&nbsp;&nbsp;&nbsp;Nema veze što je ogromni toranj takoreći nadohvat ruke od Karakasa. Nema veze što bi ga dočekali kao heroja, ako bi ikada otišao tamo, kao čoveka koji je spasao jedino građevinsko čudo na Zemlji koje je zaprepastilo čak i Galaktince.
<BR>&nbsp;&nbsp;&nbsp;&nbsp;&nbsp;Spasavanje Igle Džekob Demva platio je životom svoje žene i velikim delom svog uma. Cena je bila previsoka.
<BR>&nbsp;&nbsp;&nbsp;&nbsp;&nbsp;Zemlja se pretvorila u vidljivi disk kada je Džekob nastavio da gleda iz brodskog bara. Iznenada je bio željan društva. Kada se ukrcao, nije se tako osećao. Bilo je prilično gadno izgovarati se pred Glorijom i ostalima u Centru. Makakai je podigla pobunu. Osim toga, mnogi materijali o solarnoj fizici koje je naručio nisu mu stigli, pa će ih tek naknadno poslati za njim na Merkur. Kao vrhunac svega, našao se u kaši, ne znajući kako su ga uopšte nagovorili da pođe.
<BR>&nbsp;&nbsp;&nbsp;&nbsp;&nbsp;Sada je prolazio glavnim hodnikom, duž brodskog polutara, sve dok nije našao pretrpani, slabo osvetljeni bar. Morao je da se probija između grupa raspričanih putnika sa pićem u rukama kako bi dospeo do šanka.
<BR>&nbsp;&nbsp;&nbsp;&nbsp;&nbsp;U baru se zbilo oko četrdeset ljudi, većina pod ugovorom za rad na Merkuru. Dobar deo ih je previše popio, pa su preglasno razgovarali ili zurili u prazno. Nekima je odlazak sa Zemlje teško pao.
<BR>&nbsp;&nbsp;&nbsp;&nbsp;&nbsp;Nekoliko vanzemaljaca nalazilo se na jastucima u uglu odvojenom za njih. Jedna Sintijka sa sjajnim krznom i debelim naočarima za sunce sedela je preko puta Kule, koji je nemo klimao glavom dok je kroz slamku između velikih usana pio iz nečeg vrlo nalik na bocu votke.
<BR>&nbsp;&nbsp;&nbsp;&nbsp;&nbsp;Nekoliko ljudi stajalo je kraj njih, tipični ksenofili koji žele da oslušnu bar koju reč Itijskog razgovora i jedva čekaju priliku da postavljaju pitanja.
<BR>&nbsp;&nbsp;&nbsp;&nbsp;&nbsp;Džekob je razmislio da li da se provuče kroz gomilu do itijskog ugla. Možda poznaje Sintijku. Ipak, na tom kraju prostorije bilo je previše ljudi. Zato je rešio da uzme piće i izvidi je li neko počeo sa pripovedanjem.
<BR>&nbsp;&nbsp;&nbsp;&nbsp;&nbsp;Uskoro se priključio grupi koja je slušala rudarskog inženjera kako priča prijatno preteranu bajku o urušavanjima i spasavanjima u dubokim rudnicima Hermesa. Iako se napinjao da bi čuo kroz buku, Džekob je i dalje osećao da će moći da savlada nadolazeću glavobolju... barem toliko dugo da dočeka kraj priče... a onda je poskočio jer mu je neko zabio prst u rebra.
<BR>&nbsp;&nbsp;&nbsp;&nbsp;&nbsp;"Demva! To ste vi!" uzviknuo je Pjer Larok. "Kakva sreća! Putovaćemo zajedno i sada znam da ću uvek imati s kim da razmenjujem mudrosti!"
<BR>&nbsp;&nbsp;&nbsp;&nbsp;&nbsp;Larok je bio obučen u širok, svetlucav ogrtač. Plavi Čisdim se dizao iz lule koju je marljivo pućkao.
<BR>&nbsp;&nbsp;&nbsp;&nbsp;&nbsp;Džekob je pokušao da se nasmeši, ali pošto mu je neko iza leđa nagazio petu, to je više ličilo na škripanje zubima.
<BR>&nbsp;&nbsp;&nbsp;&nbsp;&nbsp;"Pozdrav, Larok. Zašto idete na Merkur? Zar vaše čitaoce ne bi više zanimale priče o iskopavanjima u Peruu ili..."
<BR>&nbsp;&nbsp;&nbsp;&nbsp;&nbsp;"Ili neki sličan dramatičan dokaz da su naše primitivne pretke odgajili drevni astronauti?" prekinuo ga je Larok. "Da, Demva, taj dokaz će uskoro biti tako ubedljiv da će čak i Kože i skeptici koji sede u Savetu Konfederacije uvideti koliko su grešili!"
<BR>&nbsp;&nbsp;&nbsp;&nbsp;&nbsp;"Vidim da i vi nosite Košulju." Džekob je gledao Larokovu srebrnu tuniku.
<BR>&nbsp;&nbsp;&nbsp;&nbsp;&nbsp;"Nosim ogrtač Denikenskog udruženja, svog poslednjeg dana na Zemlji, u znak počasti našim starijim koji su nam dali moć da putujemo u svemir." Larok je premestio lulu i otpio piće jednom rukom, a drugom je gladio zlatni medaljon koji mu je visio oko vrata.
<BR>&nbsp;&nbsp;&nbsp;&nbsp;&nbsp;Džekob je pomislio da je sve zajedno možda suviše smešno za odraslog čoveka. Ogrtač i nakit delovali su ženskasto, naročito u poređenju sa grubim ponašanjem Francuza. Ipak, morao je da prizna da se dobro slaže sa divljim, preteranim naglaskom.
<BR>&nbsp;&nbsp;&nbsp;&nbsp;&nbsp;"Ma, hajdete, Larok", nasmešio se Džekob. "Čak i vi morate priznati da smo u svemir izišli sami i da smo mi otkrili vanzemaljce, a ne oni nas."
<BR>&nbsp;&nbsp;&nbsp;&nbsp;&nbsp;"Ništa ja ne priznajem!" zapenušao je Larok. "Kada se dokažemo dostojnim Pokrovitelja koji su nam u davnoj prošlosti dali inteligenciju, kada nas priznaju, tek onda će se videti koliko su nam u tajnosti pomagali svih ovih godina!"
<BR>&nbsp;&nbsp;&nbsp;&nbsp;&nbsp;Džekob je slegnuo ramenima. U sukobu Košulja i Koža nije bilo ničeg novog. Jedna strana je tvrdila da bi čovek trebalo da je ponosan na svoje jedinstveno nasleđe rase koja je sama evoluirala, otevši inteligenciju od Prirode u savanama i na obalama Istočne Afrike. Druga strana je smatrala da je homo sapiens - kao i sve druge poznate rase razumnjaka - samo deo lanca genetskih i kulturnih Uzdizanja koja su se protezala unazad sve do bajkovitih dana u prošlosti Galaksije, do vremena Praotaca.
<BR>&nbsp;&nbsp;&nbsp;&nbsp;&nbsp;Mnogi su, kao i Džekob, bili pažljivo neutralni u ovom sukobu mišljenja, ali je čitavo čovečanstvo, kao i rase njegovih štićenika, sa zanimanjem iščekivalo rasplet. Arheologija i paleontologija postale su vrlo popularni hobiji posle Kontakta.
<BR>&nbsp;&nbsp;&nbsp;&nbsp;&nbsp;Ipak, Larokove tvrdnje bile su toliko ustajale da bi se mogle koristiti kao mamac za bube. A glavobolja je jačala.
<BR>&nbsp;&nbsp;&nbsp;&nbsp;&nbsp;"To je vrlo zanimljivo, Larok", rekao je dok se polako povlačio. "Možda možemo da porazgovaramo o tome neki drugi put..." Ali Larok još nije završio.
<BR>&nbsp;&nbsp;&nbsp;&nbsp;&nbsp;"Svemir je pun neandertalskih osećaja, da znate. Posada naših brodova više bi volela da nosi životinjske kože i da frkće kao majmuni! Oni se gade Starijih i zaista preziru osetljive pojedince koji daju prednost poniznosti!"
<BR>&nbsp;&nbsp;&nbsp;&nbsp;&nbsp;Larok je govorio, mašući drškom lule prema Džekobu. Džekob se povlačio, pokušavajući da ostane učtiv, ali uz velike teškoće.
<BR>&nbsp;&nbsp;&nbsp;&nbsp;&nbsp;"Pa, mislim da ste sada predaleko otišli, Larok. Pazite, pa vi govorite o astronautima! Emocionalna i politička stabilnost su prva merila u izboru..."
<BR>&nbsp;&nbsp;&nbsp;&nbsp;&nbsp;"Aha! Šta vi znate o tome! Šalite se, da? Znam i ja ponešto o 'emocionalnoj i političkoj stabilnosti' astronauta!
<BR>&nbsp;&nbsp;&nbsp;&nbsp;&nbsp;Pričaću vam jednom o tome", nastavio je. "Jednog dana otkriće se čitava priča o planu Konfederacije da izoluje veliki deo čovečanstva od starijih rasa i od nasleđa zvezda koje im pripada! Sve sirote 'nepouzdane'! Ali tada će biti prekasno da se pukotina zapuši!"
<BR>&nbsp;&nbsp;&nbsp;&nbsp;&nbsp;Larok je pućkao i dahtao oblak plavog Čisdima prema Džekobu. Džekob je osetio nalet vrtoglavice.
<BR>&nbsp;&nbsp;&nbsp;&nbsp;&nbsp;"Da, Larok, kako god kažete. Morate mi jednom pričati o tome." Povlačio se dalje.
<BR>&nbsp;&nbsp;&nbsp;&nbsp;&nbsp;Larok je za trenutak ostao besan, a onda se nasmešio i potapšao Džekoba po ramenu dok se ovaj povlačio ka vratima.
<BR>&nbsp;&nbsp;&nbsp;&nbsp;&nbsp;"Da", rekao je. "Sve ću vam ispričati. Ali dotle bi možda bilo dobro da legnete. Ne izgledate nimalo dobro! Ćao!" Ponovo je pljesnuo Džekoba po leđima i povukao se ka šanku.
<BR>&nbsp;&nbsp;&nbsp;&nbsp;&nbsp;Džekob je pošao do najbližeg prozora i naslonio čelo na njega. Bio je hladan i malo mu je olakšao pulsirajući pritisak pod čelom. Kada je otvorio oči da pogleda napolje, Zemlje nije bilo... videlo se samo ogromno polje zvezda kako bez žmirkanja trepću nad crnilom. One blistavije bile su okružene zracima zbog difrakcije, koju je mogao da izmeni žmirenjem. Osim blistavosti, sve je bilo isto kao da ih gleda iz pustinjske noći. Nisu treperile, ali bile su to iste zvezde.
<BR>&nbsp;&nbsp;&nbsp;&nbsp;&nbsp;Džekob je znao da bi trebalo da oseća nešto više. Zvezde posmatrane iz svemira morale bi da budu tajanstvenije... 'filozofskije'. Jedna od stvari koje se najviše sećao iz dečaštva bio je nemi urlik zvezdanih noći. Nije bio ni nalik okeanskom osećanju koje sada stiče kroz hipnozu. Bilo je nalik na napola zapamćene snove iz ranijeg života.
<BR>
<BR>&nbsp;&nbsp;&nbsp;&nbsp;&nbsp;Našao je dr Keplera, Bubakuba i Fejgina u glavnom salonu. Kepler ga je pozvao da im se pridruži.
<BR>&nbsp;&nbsp;&nbsp;&nbsp;&nbsp;Grupa se smestila na nekoliko jastuka blizu prozora. Bubakub je doneo sa sobom šolju nečeg što je naizgled, a sa razdaljine i po mirisu, delovalo ubitačno. Fejgin je polako šetkao, uvijajući korenje, ne noseći ništa.
<BR>&nbsp;&nbsp;&nbsp;&nbsp;&nbsp;Niz prozora duž zakrivljene spoljašnje površine broda u salonu je bio prekinut ogromnim krugom, nalik na džinovska staklena vrata, od poda do tavanice. Ravna unutrašnja strana zalazila je u prostoriju oko pola metra. Šta god da se nalazilo ispod nje, bilo je skriveno pažljivo pričvršćenom pločom.
<BR>&nbsp;&nbsp;&nbsp;&nbsp;&nbsp;"Drago nam je što ste uspeli", zakevtao je Bubakub kroz Vodor. Ležao je na jastuku, a pošto je ovo izgovorio, zagnjurio je njušku u svoju šolju i prestao da obraća pažnju na ostale. Džekob se upitao da li to Pil pokušava da bude ljubazan, ili je posredi urođeni šarm.
<BR>&nbsp;&nbsp;&nbsp;&nbsp;&nbsp;Džekob je o Bubakubu razmišljao u muškom rodu, ali nije imao pojma kojeg je on zaista pola. Iako nije nosio nikakvu odeću, osim Vodora i nekakve vrećice, ono što je Džekob mogao da vidi na njegovom telu samo ga je još više zbunjivalo. Znao je, na primer, da Pile nose jaja i da ne doje mlade. Ipak, niz nečega nalik na bradavice protezao se Bubakubu od grla do prepona, nalik na dugmad košulje. Datamreža to nije pominjala. Džekob je već naručio podrobnije podatke iz Biblioteke.
<BR>&nbsp;&nbsp;&nbsp;&nbsp;&nbsp;Fejgin i Kepler razgovarali su o istoriji brodova za Sunce. Fejginov glas bio je prigušen, jer su mu gornji listovi i otvor za disanje dodirivali tavanicu sa pločama za zvučnu izolaciju. (Džekob se nadao da Kanteni nisu skloni klaustrofobiji. S druge strane, čega se uopšte mogu plašiti biljke koje govore? Da budu popasene, verovatno. Pitao se kakve su seksualne navike rase kojoj je za vođenje ljubavi potreban posrednik u obliku neke vrste pripitomljenog bumbara.)
<BR>&nbsp;&nbsp;&nbsp;&nbsp;&nbsp;"Znači, te veličanstvene improvizacije", govorio je Fejgin, "bez imalo pomoći spolja, omogućile su vam da pošaljete pakete instrumenata u samu fotosferu! To je zbilja izuzetno i čudim se kako, tokom godina koje sam proveo ovde, nisam saznao za tu pustolovinu u razdoblju pre Kontakta!"
<BR>&nbsp;&nbsp;&nbsp;&nbsp;&nbsp;Kepler je sijao. "Morate razumeti da je projekat batisfere bio samo... početak, daleko pre mog vremena. Kada je razvijen laserski pogon za pre-kontaktne međuzvezdane brodove, mogli su da šalju robotske brodove koji su lebdeli, a uz pomoć termodinamike korišćenja lasera visoke temperature uspevali su da izbace višak temperature i ohlade unutrašnjost sonde."
<BR>&nbsp;&nbsp;&nbsp;&nbsp;&nbsp;"Znači, još malo pa biste poslali ljude!"
<BR>&nbsp;&nbsp;&nbsp;&nbsp;&nbsp;Kepler se nasmešio sa žaljenjem. "Pa, možda. Bilo je planova. Ali slanje živih bića do Sunca i nazad zahtevalo je mnogo više od toplote i gravitacije. Najgora prepreka bila je turbulencija!
<BR>&nbsp;&nbsp;&nbsp;&nbsp;&nbsp;Ipak, bilo bi lepo videti da smo uspeli da razrešimo problem." Keplerove oći za trenutak su sijale. "Bilo je planova."
<BR>&nbsp;&nbsp;&nbsp;&nbsp;&nbsp;"Ali tada je 'Vesarijus' našao Timbrimske brodove u sazvežđu Orla", rekao je Džekob.
<BR>&nbsp;&nbsp;&nbsp;&nbsp;&nbsp;"Da. I tako nikada nećemo saznati. Planovi su pravljeni kada sam ja još bio dečak. Sada su beznadežno zastareli. A verovatno je i svejedno... Bilo bi neizbežnih gubitaka, pa i smrti, da smo to učinili bez polja sile. Kontrola vremenskog toka sada je ključ poniranja u Sunce, a ja sigurno neću da se žalim na ishode."
<BR>&nbsp;&nbsp;&nbsp;&nbsp;&nbsp;Naučnikovo lice iznenada se smračilo. "Bar se nisam žalio do sada."
<BR>&nbsp;&nbsp;&nbsp;&nbsp;&nbsp;Kepler je zaćutao i zagledao se u tepih. Džekob ga je za trenutak gledao, a potom pokrio usta rukom i nakašljao se. "Kad smo već kod toga, primetio sam da se Sunčevi duhovi uopšte ne pominju u Datamreži, pa čak ni u posebnom zahtevu Biblioteke... a ja imam dozvolu 1-AB. Zanima me bi li neko od vas mogao da mi da makar deo izveštaja, kako bih ih pregledao tokom putovanja."
<BR>&nbsp;&nbsp;&nbsp;&nbsp;&nbsp;Kepler je nervozno odvratio pogled od Džekoba.
<BR>&nbsp;&nbsp;&nbsp;&nbsp;&nbsp;"Nismo sasvim spremni da predamo podatke o Merkuru, gospodine Demva. Ima... političkih pitanja oko ovog problema, pa će vaše, ovaj, upoznavanje sa materijom morati da sačeka dok ne stignemo u bazu. Siguran sam da ćemo tamo odgovoriti na sva vaša pitanja." Izgledao je tako iskreno posramljen da je Džekob rešio da za trenutak zanemari to pitanje. Ali to nije bio dobar znak.
<BR>&nbsp;&nbsp;&nbsp;&nbsp;&nbsp;"Bio bih slobodan da dodam jedan podatak", rekao je Fejgin. "Posle našeg sastanka bilo je još jedno ronjenje i, kako smo saznali, primećena je samo prva i običnija vrsta Solarijanaca. Nije bilo druge vrste koja je toliko zabrinula dr Keplera."
<BR>&nbsp;&nbsp;&nbsp;&nbsp;&nbsp;Džekob je još bio zbunjen žurnim objašnjenjima dr Keplera o dva dotada primećena oblika Sunčevih bića.
<BR>&nbsp;&nbsp;&nbsp;&nbsp;&nbsp;"Znači, taj oblik je vaš biljojed?"
<BR>&nbsp;&nbsp;&nbsp;&nbsp;&nbsp;"Ne biljojed!" prekinuo ga je Kepler. "Magnetojed. Hrani se energijom magnetnog polja. Taj oblik smo dosada prilično dobro upoznali..."
<BR>&nbsp;&nbsp;&nbsp;&nbsp;&nbsp;"Prekinuću vas! U dubokoj želji da mi se oprosti upadanje u razgovor, zahtevam diskreciju. Približava se stranac." Fejginove gornje grane grebale su tavanicu.
<BR>&nbsp;&nbsp;&nbsp;&nbsp;&nbsp;Džekob se okrenuo da pogleda ka vratima, prilično zapanjen što išta može navesti Fejgina da prekine nečiju rečenicu. Tmurno je shvatio da je to samo još jedan znak da je upao u politički napetu situaciju, a još ne poznaje pravila.
<BR>&nbsp;&nbsp;&nbsp;&nbsp;&nbsp;Ništa ne čujem, pomislio je. A onda se na vratima pojavio Pjer Larok, sa pićem u ruci i oznojenim rumenim licem. Početni osmeh na njegovom licu još se više raširio kada je ugledao Fejgina i Bubakuba. Ušao je i prisno pljesnuo Džekoba po leđima, zahtevajući da ga odmah predstavi.
<BR>&nbsp;&nbsp;&nbsp;&nbsp;&nbsp;Džekob je u sebi slegnuo ramenima.
<BR>&nbsp;&nbsp;&nbsp;&nbsp;&nbsp;Polako je izveo upoznavanje. Larok je bio zadivljen i duboko se naklonio Bubakubu.
<BR>&nbsp;&nbsp;&nbsp;&nbsp;&nbsp;"Ab-Kisa-ab-Soro-ab-Hul-ab-Puber! I dvoje štićenika, je li, Demva? Jelo i još nešto? Počastvovan sam što lično upoznajem razumnjaka iz klana Soro! Proučavao sam jezik vaših nekadašnjih pokrovitelja, jer će se možda jednog dana pokazati da su oni i naši! Jezik Soroa je sličan pra-semitskom, kao i pra-bantu jeziku!"
<BR>&nbsp;&nbsp;&nbsp;&nbsp;&nbsp;Bubakubove treplje oko očiju su se zanjihale. Počeo je, kroz Vodor, da govori nešto na složenom, isprepletanom, nerazumljivom jeziku. Potom je počeo da pravi kratke, oštre pokrete vilicama i Vodor je napola pojačao pištavo režanje.
<BR>&nbsp;&nbsp;&nbsp;&nbsp;&nbsp;Fejgin je, iza Džekobovih leđa, odgovorio jezikom pucketanja i šuškanja. Bubakub se okrenuo ka njemu, usplamtelih crnih očiju, odgovarajući grlenim režanjem i besno mašući kratkom šapom ka Laroku. Od Kantenovog zviždavog odgovora Džekob je osetio jezu.
<BR>&nbsp;&nbsp;&nbsp;&nbsp;&nbsp;Bubakub se naglo okrenuo i izišao iz sobe, ni ne pogledavši ljude.
<BR>&nbsp;&nbsp;&nbsp;&nbsp;&nbsp;Larok je na trenutak nemo stajao. Potom je molećivo pogledao Džekoba. "Molim vas, gde sam pogrešio?"
<BR>&nbsp;&nbsp;&nbsp;&nbsp;&nbsp;Džekob je uzdahnuo. "Možda mu se ne dopada da bude proglašen za vašeg rođaka, Larok." Obratio se Kepleru kako bi promenio temu. Naučnik je zurio u vrata kroz koja je Bubakub izašao.
<BR>&nbsp;&nbsp;&nbsp;&nbsp;&nbsp;"Doktore Kepler, ako nemate konkretne podatke na brodu, možda biste mogli da mi pozajmite neke tekstove o osnovama solarne fizike i neku skraćenu istoriju samog oprojekta 'Ponirač u Sunce'?"
<BR>&nbsp;&nbsp;&nbsp;&nbsp;&nbsp;"Vrlo rado, gospodine Demva." Kepler je klimnuo glavom. "Poslaću vam ih do ručka." Kao da je mislio na nešto drugo.
<BR>&nbsp;&nbsp;&nbsp;&nbsp;&nbsp;"I meni!" povikao je Larok. "Ja sam akreditovani novinar i zahtevam da i ja dobijem istorijat vašeg ozloglašenog nastojanja, gospodine direktore!"
<BR>&nbsp;&nbsp;&nbsp;&nbsp;&nbsp;Posle trenutka zaprepašćenja, Džekob je slegnuo ramenima. Moraću da ih dam i Laroku. Uobraženost i snalažljivost lako se mogu pobrkati.
<BR>&nbsp;&nbsp;&nbsp;&nbsp;&nbsp;Kepler se nasmešio kao da ništa nije čuo. "Izvinite?"
<BR>&nbsp;&nbsp;&nbsp;&nbsp;&nbsp;"Veliki poduhvat! Taj vaš 'Ponirač u Sunce', koji troši pare potrebne za revitalizaciju pustinja, ili za veću Biblioteku za naš svet!
<BR>&nbsp;&nbsp;&nbsp;&nbsp;&nbsp;Kakva sujeta, istraživati ono što su bolji od nas savršeno razumeli pre no što smo mi postali i majmuni!"
<BR>&nbsp;&nbsp;&nbsp;&nbsp;&nbsp;"Čekajte malo. Konfederacija je odobrila ova istraživanja..." Kepler je pocrveneo.
<BR>&nbsp;&nbsp;&nbsp;&nbsp;&nbsp;"Istraživanja! Ponovljena istraživanja, mislite. Vi ponovo istražujete ono što se već nalazi u svim Bibliotekama Galaksije i sramotite nas jer svi ljudi ispadaju budale!"
<BR>&nbsp;&nbsp;&nbsp;&nbsp;&nbsp;"Larok..." zaustio je Džekob, ali čovečuljak je bio nezaustavljiv.
<BR>&nbsp;&nbsp;&nbsp;&nbsp;&nbsp;"I ta vaša Konfederacija! Strpali su Starije u rezervate, kao nekada Indijance u Americi! Ne dopuštaju narodu pristup u Ogranak Biblioteke! Dozvoljavaju nastavljanje gluposti zbog koje nam se svi smeju, tvrdnje da inteligencija spontano nastaje!"
<BR>&nbsp;&nbsp;&nbsp;&nbsp;&nbsp;Kepler je počeo da se povlači od raspomamljenog Laroka. Lice mu je potpuno pobelelo dok je mucao.
<BR>&nbsp;&nbsp;&nbsp;&nbsp;&nbsp;"Ja... ja ne m-mislim..."
<BR>&nbsp;&nbsp;&nbsp;&nbsp;&nbsp;"Larok! Hajde, prestani!"
<BR>&nbsp;&nbsp;&nbsp;&nbsp;&nbsp;Džekob ga je ščepao za rame i cimnuo ga da bi mu šapnuo na uvo.
<BR>&nbsp;&nbsp;&nbsp;&nbsp;&nbsp;"Hajde, čoveče, zar hoćeš sve da nas osramotiš pred časnim Kantenom Fejginom?"
<BR>&nbsp;&nbsp;&nbsp;&nbsp;&nbsp;Larok je raširio oči. Džekob je preko ramena začuo kako Fejginovo gornje lišće uznemireno šuška. Larok je konačno oborio pogled.
<BR>&nbsp;&nbsp;&nbsp;&nbsp;&nbsp;Druga sramota bila mu je, izgleda, dovoljna. Promrmljao je izvinjenje vanzemaljcu, još jednom prostrelio Keplera pogledom i otišao.
<BR>&nbsp;&nbsp;&nbsp;&nbsp;&nbsp;"Hvala za specijalne efekte, Fejgine", rekao je Džekob kada se Larok udaljio.
<BR>&nbsp;&nbsp;&nbsp;&nbsp;&nbsp;Odgovorio mu je zvižduk, kratak i tih.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
