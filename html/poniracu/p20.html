<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. O ŽIVOTU I SMRTI...
<P>&nbsp;&nbsp;&nbsp;&nbsp;&nbsp;U središtu trake Sunčev brod se kretao kao riba uhvaćena brzim strujanjem. Strujanje je bilo električno, a plima koja je zapljuskivala ogledalo kugle predstavljala je namagnetisanu plazmu neverovatne složenosti.
<BR>&nbsp;&nbsp;&nbsp;&nbsp;&nbsp;Izbočine i delovi strujanja jonizovanog gasa kuljali su napred i natrag, izvijeni silama koje je njihovo kretanje stvaralo. Struje blistave materije iznenada su se pojavljivale i nestajale, jer Doplerov efekat pomerao je linije zračenja gasova iz usklađenosti sa spektralnom linijom koja je korišćena za posmatranje.
<BR>&nbsp;&nbsp;&nbsp;&nbsp;&nbsp;Brod se probijao kroz uskovitlane vetrove hromosfere, držeći se na talasima plazme blagim pomeranjima sopstvenih magnetnih štitova... brodeći jedrima načinjenim od gotovo otelovljene matematike. Munjevita brzina zgušnjavanja i razređivanja polja sile - što je dozvoljavalo da se sukobljena strujanja osete samo u jednom smeru - pomagala je da se saseče snažno ljuljanje oluje.
<BR>&nbsp;&nbsp;&nbsp;&nbsp;&nbsp;Ista ta polja zadržavala su većinu urličuće vreline, pretvaraući ostatak u podnošljivi oblik. Ono što bi se probilo, bilo je usisano u komore koje pokreću laser za hlađenje, bubreg koji je stvarao filtrat rendgenskih zraka što se probijao čak i kroz plazmu.
<BR>&nbsp;&nbsp;&nbsp;&nbsp;&nbsp;Ipak, sve to su bila obična snalaženja Zemljana. Nauka Galaktinaca učinila je Sunčev brod elegantan i bezbedan. Gravitaciona polja zadržavala su ogromno, drobeće privlačenje Sunca, pa je brod mogao da ponire ili lebdi po želji. Ogromne sile iz središta niti bile su apsorbovane ili neutralisane, a i samo njihovo trajanje bilo je izmenjeno zbog vremenske kompresije.
<BR>&nbsp;&nbsp;&nbsp;&nbsp;&nbsp;U odnosu na nepromenljivi položaj Sunca (ako tako nešto uopšte postoji), brod je jurio kroz magnetni luk brzinom koja je dostizala hiljade kilometara na sat. Ali u poređenju sa okolnim oblacima, brod kao da se polako probijao, tragajući za tek naslućenom lovinom.
<BR>
<BR>&nbsp;&nbsp;&nbsp;&nbsp;&nbsp;Džekob je jednim okom pratio poteru, a ostatak vremena posmatro je Kulu. Vitki vanzemaljac bio je brodski osmatrač. Stajao je kraj krmanoša, blistavih očiju, ruke uperene u izmaglicu.
<BR>&nbsp;&nbsp;&nbsp;&nbsp;&nbsp;Kulina uputstva bila su tek nešto bolja od onih koja su pružali brodski instrumenti, ali Džekobu je bilo teško da očitava instrumente. Bilo mu je drago što ima nekoga ko će pokazati putnicima, a i posadi, kuda da gledaju.
<BR>&nbsp;&nbsp;&nbsp;&nbsp;&nbsp;Tokom jednog sata progonili su iskre koje su blistale u dalekoj izmaglici. Iskre su bile izuzetno slabe, u plavim i zelenim linijama koje je deSilva naredila da se otvore, ali povremeno bi blesak zelenkastog svetla suknuo od jedne ka drugoj, kao svetionik koji je iznenada uhvatio brod, a potom prešao preko njega.
<BR>&nbsp;&nbsp;&nbsp;&nbsp;&nbsp;Sada su se blesci javljali češće. Pred njima je bilo bar stotinu objekata, otprilike iste veličine. Džekob je pogledao daljinomer. Sedam stotina kilometara.
<BR>&nbsp;&nbsp;&nbsp;&nbsp;&nbsp;Na dve stotine kilometara oblik je postao jasno vidljiv. Svaki 'magnetopas' ličio je na krofnu. Sa te daljine grupa je izgledala kao jato sitnih, plavih burmi. Svaki prsten bio je okrenut na istu stranu, duž luka niti.
<BR>&nbsp;&nbsp;&nbsp;&nbsp;&nbsp;"Poređaju se duž magnetnog polja tamo gde je najjače", rekla je deSilva. "Pritom se rotiraju tako da stvaraju električnu struju. Bog zna kako se premeštaju iz jednog aktivnog područja u drugo kada se polja pomeraju. I dalje pokušavamo da shvatimo šta ih drži na okupu."
<BR>&nbsp;&nbsp;&nbsp;&nbsp;&nbsp;Blizu ivice grupe, nekoliko prstenova se polako njihalo u okretanju. Prethodnica.
<BR>&nbsp;&nbsp;&nbsp;&nbsp;&nbsp;Iznenada je brod za trenutak bio zapljusnut oštrim zelenim bleskom. Potom se vratila purpurna boja. Pilot je pogledao Džekoba.
<BR>&nbsp;&nbsp;&nbsp;&nbsp;&nbsp;"Upravo smo prošli ktoz laserski rep jednog prstena. Povremeni udar kao ovaj ne nanosi nikakvu štetu", rekao je. "Ali da smo prišli otpozadi i ispod glavne grupacije, našli bismo se u nevolji!"
<BR>&nbsp;&nbsp;&nbsp;&nbsp;&nbsp;Hrpica tamne plazme, hladnija ili mnogo brža od okolnih gasova, prošla je ispred broda i zaklonila im pogled.
<BR>&nbsp;&nbsp;&nbsp;&nbsp;&nbsp;"Čemu im služi laser?" upitao je Džekob.
<BR>&nbsp;&nbsp;&nbsp;&nbsp;&nbsp;DeSilva je slegnula ramenima. "Dinamička stabilnost? Ubrzanje? Verovatno ga koriste za hlađenje, kao i mi. Pretpostavljam da bi se u tom slučaju sastojali od čvrste materije.
<BR>&nbsp;&nbsp;&nbsp;&nbsp;&nbsp;Čemu god da služi, svakako je dovoljno jak da progura zeleno svetlo kroz ekrane podešene na crveno. To je jedini razlog što smo ih otkrili. I ovako ogromni, izgledaju kao polen nošen vetrom. Mogli bismo tragati milion godina, a da ne naiđemo na prsten, kad ne bismo imali laser koji možemo da pratimo. Potpuno su nevidljivi na vodonikovoj alfi, pa smo, da bismo ih bolje videli, otvorili nekoliko traka zelene i plave boje. Naravno, nećemo otvarati talasne dužine na koje su podešeni laseri! Odabrali smo linije koje su mirne i optički guste, pa sve zeleno i plavo što se vidi potiče od životinjica. Trebalo bi da predstavlja prijatnu promenu."
<BR>&nbsp;&nbsp;&nbsp;&nbsp;&nbsp;"Sve će biti uživanje posle ove proklete crvene."
<BR>&nbsp;&nbsp;&nbsp;&nbsp;&nbsp;Brod je prošao kroz tamniju materiju i iznenada su se našli gotovo usred grupe stvorenja.
<BR>&nbsp;&nbsp;&nbsp;&nbsp;&nbsp;Džekob je progutao knedlu i za trenutak zažmurio. Kada je ponovo otvorio oči, utanovio je da više ne može da guta. Posle tri dana neverovatnih prizora, ono što je video ostavilo ga je potpuno bespomoćnim pred moćnim drhtajem osećanja.
<BR>&nbsp;&nbsp;&nbsp;&nbsp;&nbsp;Ako se grupa riba zove 'jato' zbog uređenosti, a nekoliko lavova stvara 'porodicu' punu ponosa, pomislio je, onda bi grupa Sunčevih bića morala da se zove 'blesak'. Zračili su tolikom snagom da je izgledalo da se iza njih nalazi tamni svemir.
<BR>&nbsp;&nbsp;&nbsp;&nbsp;&nbsp;Najbliži oblici sijali su bojama zemaljskog proleća. Boje su bledele sa udaljenošću. Bledozelena im je blistala ispod ose, gde su se laserska svetla razbijala u plazmi.
<BR>&nbsp;&nbsp;&nbsp;&nbsp;&nbsp;A svuda oko njih iskrio se nejasni oreol bele svetlosti.
<BR>&nbsp;&nbsp;&nbsp;&nbsp;&nbsp;"Sinhrotrono zračenje", rekao je neko iz posade. "Ove bebice mora da se zaista vrte! Hvatam ogroman fluks na 100 KeV!"
<BR>&nbsp;&nbsp;&nbsp;&nbsp;&nbsp;Na dva kilometra od njih divlje se vrteo prsten prečnika četiri stotine metara. Oko ivice su mu se nazirali geometrijski oblici nalik na dragulje u ogrlici i menjali su se - pa su tamnoplavi dijamanti prelazili u purpurni rubin, okružen blistavim smaragdnim prstenom, i sve to u nekoliko sekundi.
<BR>&nbsp;&nbsp;&nbsp;&nbsp;&nbsp;Kapetan Sunčevog broda stajala je kraj pilotske table, prelećući pogledom indikatore da proceni i upozori na svaku pojedinost. Pogled na nju otkrivao je ublaženu verziju onoga što se dešavalo napolju, jer su blistave, neugasive boje najbližeg prstena zapljuskivale njeno lice i belu uniformu, ostajući ukroćene i rasute tokom ostatka puta ka Džekobovom oku. Prvo slabo, a potom sve blistavije kako su se plava i zelena mešale i izbijale iz ružičaste, boje su se pojačavale svaki put kada bi podigla glavu i nasmešila se.
<BR>&nbsp;&nbsp;&nbsp;&nbsp;&nbsp;Iznenada se plavetnilo pojačalo kada se mlaz svetla iz prstena poklopio sa preciznim ritmom oblika nalik na talasave ganglije oko ivice prstenaste zveri.
<BR>&nbsp;&nbsp;&nbsp;&nbsp;&nbsp;Prizor je bio neverovatan. Arterije su eksplodirale zelenim svetlom i spojile se sa venama ocrtanim pulsirajućim, dubokim plavetnilom. Pulsirale su u kontrapunktu, a potom su izrasle kao plodne lijane i sljuštile se, otkrivajući oblake sićušnih trouglova - masu dvodimenzionog polena koji se rasuo, uz brojne trostrane sudare, oko ne-euklidskog tela prstena. Trouglovi su smesta postali ravnokraki, a ivica krofne pretvorila se u zbrku uglova i stranica.
<BR>&nbsp;&nbsp;&nbsp;&nbsp;&nbsp;Slika je dostigla vrhunac snage, a potom se povukla. Oblici na ivici postali su manje blistavi i prsten se povukao, tražeći mesto za okretanje među ostalima, a počela je da se vraća crvena boja, potiskujući zeleno i plavo sa palube broda i sa lica posmatrača.
<BR>&nbsp;&nbsp;&nbsp;&nbsp;&nbsp;"To je bio pozdrav", konačno je progovorila Helen deSilva. "Na Zemlji ima skeptika koji još misle da su magnetivori samo neki oblik magnetnog polja. Neka dođu i vide svojim očima. Mi gledamo život. Tvorac očito ne priznaje mnogo granica svojoj veštini."
<BR>&nbsp;&nbsp;&nbsp;&nbsp;&nbsp;Lako je potapšala pilota po ramenu. On je prešao rukama preko kontrola i brod je počeo da se udaljava.
<BR>&nbsp;&nbsp;&nbsp;&nbsp;&nbsp;Džekob se složio sa Helen, iako je njena logika bila prilično nenaučna. Nije nimalo sumnjao da su prstenovi živi. Prizor koji im je priredilo stvorenje, bez obzira na to je li to pozdrav ili reakcija na približavanje broda, bilo je znak života, ako ne i razuma.
<BR>&nbsp;&nbsp;&nbsp;&nbsp;&nbsp;Starinsko pominjanje vrhovnog božanstva zvučalo je neobično prikladno lepoti trenutka.
<BR>&nbsp;&nbsp;&nbsp;&nbsp;&nbsp;Komandant je ponovo progovorila u mikrofon kada je blesak magnetivora minuo i paluba se okrenula.
<BR>&nbsp;&nbsp;&nbsp;&nbsp;&nbsp;"Sada idemo u lov na duhove.
<BR>&nbsp;&nbsp;&nbsp;&nbsp;&nbsp;Zapamtite, nismo došli da proučavamo magnetivore, nego njihove predatore. Posada će neprekidno osmatrati, tražeći nagoveštaje prisustva tih varljivih bića. Pošto često bivaju primećena i čistim slučajem, cenićemo svaku pomoć gostiju. Molim da mi prijavite sve neobično što vidite."
<BR>
<BR>&nbsp;&nbsp;&nbsp;&nbsp;&nbsp;DeSilva i Kula su se savetovali. Vanzemaljac je polako klimao glavom, a povremeni blesak zuba iza usana pokazivao je koliko je uzbuđen. Konačno se udaljio duž krivine centralne kupole.
<BR>&nbsp;&nbsp;&nbsp;&nbsp;&nbsp;DeSilva je objasnila da je poslala Kulu na drugu stranu palube, donju, gde obično stoje samo aparati, kako bi bio osmatrač u slučaju da se laserska bića pojave odozdo, iz nadira, gde ih detektori poređani po ivici ne bi uhvatili.
<BR>&nbsp;&nbsp;&nbsp;&nbsp;&nbsp;"Imali smo veći broj susreta iz zenita", ponovila je. "A to su često bili najzanimljiviji slučajevi, kao što je registrovanje antropomorfnih oblika."
<BR>&nbsp;&nbsp;&nbsp;&nbsp;&nbsp;"A oblici su uvek nestajali pre no što bi brod stigao da se okrene?" upitao je Džekob.
<BR>&nbsp;&nbsp;&nbsp;&nbsp;&nbsp;"Ili bi se zveri okrenule zajedno sa nama i ostale odozgo. Da pobesniš! Ali to nam je dalo prvi nagoveštaj da treba upotrebiti i psi-zračenja. Na kraju krajeva, ma koje svrhe da imaju, kako bi znali gde mi postavljamo instrumente i kako bi tako precizno pratili naše pokrete, ne znajući šta nameravamo?"
<BR>&nbsp;&nbsp;&nbsp;&nbsp;&nbsp;Džekob se zamišljeno namrštio. "Ali zašto niste postavili nekoliko kamera i ovde gore? To sigurno nije suviše složeno."
<BR>&nbsp;&nbsp;&nbsp;&nbsp;&nbsp;"Ne, nije složeno", složila se deSilva. "Ali nismo želeli da narušavamo izvornu simetriju broda. Morali bismo da provedemo novi vod kroz palubu, do glavnog kompjutera za snimanje, a Kula nam je rekao da bismo time izgubili i ono malo mogućnosti manevrisanja u slučaju poremećaja polja... iako je ta mogućnost ionako zanemarljiva. Dokaz je ono što se desilo sirotom Džefu.
<BR>&nbsp;&nbsp;&nbsp;&nbsp;&nbsp;Džefrijev brod, onaj manji koji si obišao na Merkuru, bio je od početka predviđen da nosi kamere usmerene ka zenitu i nadiru. Samo je taj jedan imao izmenu. Moraćemo da se zadovoljimo instrumentima na ivici, svojim očima i nekolicinom ručnih kamera."
<BR>&nbsp;&nbsp;&nbsp;&nbsp;&nbsp;"I psi-eksperimentima", dodao je Džekob.
<BR>&nbsp;&nbsp;&nbsp;&nbsp;&nbsp;DeSilva je značajno klimnula glavom.
<BR>&nbsp;&nbsp;&nbsp;&nbsp;&nbsp;"Da, svi se nadamo da ćemo uspostaviti prijateljski kontakt, naravno."
<BR>
<BR>&nbsp;&nbsp;&nbsp;&nbsp;&nbsp;"Izvinite, kapetane." Pilot je podigao pogled sa instrumenata, držeći na uhu minijaturnu slušalicu. "Kula kaže da vidi razliku u boji na gornjem severnom kraju krda. Možda je to teljenje."
<BR>&nbsp;&nbsp;&nbsp;&nbsp;&nbsp;DeSilva je klimnula glavom.
<BR>&nbsp;&nbsp;&nbsp;&nbsp;&nbsp;"U redu. Produži severnom tangentom na tok polja. Diži se sa krdom dok kružiš oko njih i nemoj se približavati da ih ne uplašiš."
<BR>&nbsp;&nbsp;&nbsp;&nbsp;&nbsp;Brod se nagnuo pod novim uglom. Sunce se podiglo zdesna i pretvorilo se u zid koji se protezao u beskonačnost iznad i ispred njih. Slabo presijavanje izvilo se dalje od njih, ka fotosferi koja je ostala ispod. Iskričavi trag pratio je liniju krda prstenova.
<BR>&nbsp;&nbsp;&nbsp;&nbsp;&nbsp;"To je trag superjonizacije koji je ostavio naš laser za hlađenje kada smo bili okrenuti na tu stranu", objasnila je deSilva. "Mora da je dugačak nekoliko stotina kilometara."
<BR>&nbsp;&nbsp;&nbsp;&nbsp;&nbsp;"Zar je laser tako snažan?"
<BR>&nbsp;&nbsp;&nbsp;&nbsp;&nbsp;"Pa, moramo se osloboditi ogromne toplote. A osnovna zamisao i jeste da se zagreje delić Sunca. Inače, frižider ne bi radio. Da, to je i još jedan razlog što pazimo da se krdo ne nađe ispred ili iza nas."
<BR>&nbsp;&nbsp;&nbsp;&nbsp;&nbsp;Džekoba je za trenutak obuzelo divljenje.
<BR>&nbsp;&nbsp;&nbsp;&nbsp;&nbsp;"Kada ćemo moći da vidimo... kako je rekao? Teljenje?"
<BR>&nbsp;&nbsp;&nbsp;&nbsp;&nbsp;"Da, teljenje. Imamo veliku sreću. To smo videli svega dvaput. Pastiri su oba puta bili prisutni. Izgleda da pomažu kada se prsten porađa. To je logično mesto za početak potrage za njima.
<BR>&nbsp;&nbsp;&nbsp;&nbsp;&nbsp;Što se tiče pristizanja, to zavisi od situacije između ovog i tog mesta, i količine vremenske kompresije koja će nam biti potrebna za udobnost. Možda će nam trebati dan. Ako budemo imali sreće...", pogledala je pilotsku ploču, "...stići ćemo za deset minuta."
<BR>&nbsp;&nbsp;&nbsp;&nbsp;&nbsp;Član posade stajao je kraj njih sa mapom u rukama, očito čekajući da se obrati deSilvi.
<BR>&nbsp;&nbsp;&nbsp;&nbsp;&nbsp;"Bolje da odem i upozorim Bubakuba i dr Martini da se pripreme", rekao je Džekob.
<BR>&nbsp;&nbsp;&nbsp;&nbsp;&nbsp;"Da, to je dobra zamisao. Objaviću čim budem znala kada ćemo stići."
<BR>&nbsp;&nbsp;&nbsp;&nbsp;&nbsp;Dok se udaljavao, Džekob je imao neobično osećanje da ga još prati pogledom. To je trajalo sve dok nije zašao za centralnu kupolu.
<BR>
<BR>&nbsp;&nbsp;&nbsp;&nbsp;&nbsp;Bubakub i dr Martini mirno su primili vesti. Džekob im je pomogao da prevuku kutije sa opremom do mesta blizu pilotske ploče.
<BR>&nbsp;&nbsp;&nbsp;&nbsp;&nbsp;Bubakubovi aparati bili su nerazumljivi i zapanjujući. Složen, blistav i sastavjen od mnogih pregrada, jedan od njih zauzeo je pola kutije. Njegove izuvijane žice i staklaste pregrade naprosto su ukazivale na tajanstvenost.
<BR>&nbsp;&nbsp;&nbsp;&nbsp;&nbsp;Bubakub je izvadio još dve sprave. Jedna je ličila na ispupčenu kacigu, očito predviđenu za Pilovu glavu. Druga je izgledala kao odlomak meteorita od gvožđa i nikla, sa staklastim krajem.
<BR>&nbsp;&nbsp;&nbsp;&nbsp;&nbsp;"Postoje tri shvata-nja psi zračenja", rekao je Bubakub kroz Vodor. Četvoroprstom rukom dao je znak Džekobu da sedne. "Jedno je da je psi samo vrlo precizna opa-žaj-na moć za raza-biranje i razu-meva-nje moždanih talasa sa velike udalje-nosti. To ću proveri-ti ovim." Pokazao je kacigu.
<BR>&nbsp;&nbsp;&nbsp;&nbsp;&nbsp;"A ova velika mašina?" Džekob je prišao da pogleda izbliza.
<BR>&nbsp;&nbsp;&nbsp;&nbsp;&nbsp;"Ona provera-va da li se vreme i prostor izob-ličuju silom volje razum-njaka. To se pone-kad dešava. Retko uspeva. Zove se pi-ngrli. Vi nemate reč za to. Većina, uklju-čujući i ljude, ni ne mora da zna za nju jer je retka.
<BR>&nbsp;&nbsp;&nbsp;&nbsp;&nbsp;Biblio-teka daje ovakav ka-ngrl", pogladio je bok mašine, "svakom Ogran-ku, u slučaju da odmet-nici pokušaju da koris-te pi-ngrli."
<BR>&nbsp;&nbsp;&nbsp;&nbsp;&nbsp;"To može da se bori protiv takve sile?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Džekob je odmahnuo glavom. Uznemiravalo ga je saznanje da postoji čitav oblik moći o kojima čovečanstvo nema pojma. Tehnološki zaostatak je obična stvar. Vremenom se može nadoknaditi. Ali od kvalitativnog nedostatka osećao se veoma ranjivo.
<BR>&nbsp;&nbsp;&nbsp;&nbsp;&nbsp;"Konfederacija zna za taj... ka-ka...?"
<BR>&nbsp;&nbsp;&nbsp;&nbsp;&nbsp;"Ka-ngrl. Da. Dobio sam od njih dozvolu da ga ponesem sa Zemlje. Ako se ošteti, biće zame-njen."
<BR>&nbsp;&nbsp;&nbsp;&nbsp;&nbsp;Džekob se sad osećao bolje. Mašina je iznenada izgledala prijateljski. "A ova poslednja sprava...? Pošao je ka gvozdenoj gromadi.
<BR>&nbsp;&nbsp;&nbsp;&nbsp;&nbsp;"To je P-is." Bubakub ga je brzo uzeo i vratio u sanduk. Okrenuo je leđa Džekobu i počeo da barata oko kacige za moždane talase.
<BR>&nbsp;&nbsp;&nbsp;&nbsp;&nbsp;"Vrlo je osetljiv zbog toga", rekla je dr Martini kada joj je Džekob prišao. "Jedino sam uspela da saznam da je to ostavština Letanija, petih pre-pokrovitelja njegove rase. Potiče iz vremena neposredno pre no što su se 'prestavili' u drugu ravan stvarnosti."
<BR>&nbsp;&nbsp;&nbsp;&nbsp;&nbsp;Pojavio se Večiti Osmeh. "Ko želi da vidi drevna oruđa alhemičara?"
<BR>&nbsp;&nbsp;&nbsp;&nbsp;&nbsp;Džekob se nasmejao. "Pa, naš prijatelj Pil ima filozofski kamen. Kakvim čudesnim sredstvom raspolažete da pomešate efluvijum i izmamite visoko kalorične duhove?"
<BR>&nbsp;&nbsp;&nbsp;&nbsp;&nbsp;"Osim običnih, prosečnih psi-detektora, kakvi već jesu, ništa naočito. Aparat za moždane talase, senzor za inercione pokrete koji je verovatno beskoristan u polju vremenske kompresije, tahistoskopska 3-D kamera i projektor..."
<BR>&nbsp;&nbsp;&nbsp;&nbsp;&nbsp;"Mogu li to da vidim?"
<BR>&nbsp;&nbsp;&nbsp;&nbsp;&nbsp;"Naravno, tamo su na drugom kraju sanduka."
<BR>&nbsp;&nbsp;&nbsp;&nbsp;&nbsp;Džekob je izvukao tešku mašinu. Položio ju je na palubu i razgledao glave za snimanje i reprodukciju.
<BR>&nbsp;&nbsp;&nbsp;&nbsp;&nbsp;"Znate, sve mi se čini..." zamišljeno je rekao.
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;Džekob je pogledao dr Martini. "Ovo, uz čitač oblika mrežnjače koji smo koristili na Merkuru, dalo bi savršenu aparatru za testiranje mentalnih sklonosti."
<BR>&nbsp;&nbsp;&nbsp;&nbsp;&nbsp;"Mislite na sprave kojima se određuje status Uslovnjaka?"
<BR>&nbsp;&nbsp;&nbsp;&nbsp;&nbsp;"Da. Da sam znao da ovo imate u bazi, mogli smo testirati Laroka na licu mesta. Nismo morali da šaljemo maser na Zemlju i probijamo se kroz slojeve nepouzdane birokratije zbog odgovora sa kojim se može manipulisati. Mogli smo odmah ustanoviti njegov indeks nasilnosti!"
<BR>&nbsp;&nbsp;&nbsp;&nbsp;&nbsp;Dr Martini je za trenutak nepomično sedela. Potom je oborila pogled.
<BR>&nbsp;&nbsp;&nbsp;&nbsp;&nbsp;"Pretpostavljam da to, zapravo, ne bi značilo ništa."
<BR>&nbsp;&nbsp;&nbsp;&nbsp;&nbsp;"Ali bili ste sigurni da je sa porukom sa Zemlje nešto pošlo naopako!" rekao je Džekob. "Ovo bi poštedelo Laroka dva meseca pritvora, ako ste u pravu. Prokletstvo, pa mogao je da bude ovde, sa nama. A bili bismo i manje nesigurni zbog mogućih opasnosti od Duhova!"
<BR>&nbsp;&nbsp;&nbsp;&nbsp;&nbsp;"Ali njegov pokušaj bekstva na Merkuru! Rekli ste da je bio nasilan!"
<BR>&nbsp;&nbsp;&nbsp;&nbsp;&nbsp;"Panično nasilje ne čini Uslovnjaka. Šta je sa vama? Mislio sam da ste sigurni da je Larok lažno optužen!"
<BR>&nbsp;&nbsp;&nbsp;&nbsp;&nbsp;Dr Martini je uzdahnula. Izbegavala je njegov pogled.
<BR>&nbsp;&nbsp;&nbsp;&nbsp;&nbsp;"Bojim se da sam tamo u bazi postala pomalo histerična. Zamislite, izmislila sam zaveru protiv sirotog Pitera!
<BR>&nbsp;&nbsp;&nbsp;&nbsp;&nbsp;Još mi je teško da poverujem da je on Uslovnjak, a možda je stvarno i bilo neke greške. Ali ne smatram da je to namerno učinjeno. Na kraju krajeva, ko bi želeo da mu natovari krivicu zbog smrti onog sirotog, malog šimpanze?"
<BR>&nbsp;&nbsp;&nbsp;&nbsp;&nbsp;Džekob je za trenutak zurio u nju, ne znajući kako da se postavi prema tako nagloj promeni mišljenja. "Pa... pravi ubica, na primer", tiho je rekao.
<BR>&nbsp;&nbsp;&nbsp;&nbsp;&nbsp;Istog časa je zažalio.
<BR>&nbsp;&nbsp;&nbsp;&nbsp;&nbsp;"O čemu to govorite?" šapnula je dr Martini. Brzo se osvrnula kao da proverava da ih niko ne sluša. Oboje su znali da je Bubakub, udaljen nekoliko metara, nesposoban da čuje šapat.
<BR>&nbsp;&nbsp;&nbsp;&nbsp;&nbsp;"Govorim o činjenici da Helen deSilva, ma koliko možda ne voli Laroka, smatra kako je neverovatno da je ošamućivač poremetio mehanizme polja na Džefovom brodu. Ona smatra da je to greška posade, ali..."
<BR>&nbsp;&nbsp;&nbsp;&nbsp;&nbsp;"Pa, u tom slučaju će Pitera osloboditi zbog nedostatka dokaza i moći će da napiše novu knjigu! Ustanovićemo istinu o Solarijancima i svi će biti srećni. Kada se jednom uspostave dobri odnosi, sigurna sam da neće biti važno što su u naletu neraspoloženja ubili sirotog Džefa. On će postati mučenik nauke i svi razgovori o ubistvu će se završiti, jednom za svagda. Ionako je sve to prilično neukusno."
<BR>&nbsp;&nbsp;&nbsp;&nbsp;&nbsp;Džekobu se učinilo da i razgovor sa dr Martini postaje neukusan. Zašto se toliko trza? Prosto je nemoguće logički razgovarati sa njom.
<BR>&nbsp;&nbsp;&nbsp;&nbsp;&nbsp;"Možda ste u pravu", slegnuo je ramenima.
<BR>&nbsp;&nbsp;&nbsp;&nbsp;&nbsp;"Naravno da jesam." Potapšala ga je po mišici i ponovo se okrenula aparatu za moždane talase. "Zašto ne pođete da potražite Fejgina? Ja ću ovde biti neko vreme zauzeta, a on možda ni ne zna za teljenje."
<BR>&nbsp;&nbsp;&nbsp;&nbsp;&nbsp;Džekob je klimnuo glavom i ustao. Dok je prelazio blago vibrirajućom palubom, pitao se kakvim čudnim mislima se bavi njegova druga polovina. Ono o 'pravom ubici' ga je brinulo.
<BR>
<BR>&nbsp;&nbsp;&nbsp;&nbsp;&nbsp;Našao je Fejgina tamo odakle se činilo da fotosfera prekriva čitavo nebo, kao ogromni zid. Pred drvolikim Kantenom nit na kojoj su lebdeli izvijala se naniže i pretvarala u crvenu izmaglicu. Sa obe strane, daleko u dubini, šume šiljaka njihale su se kao svetleća polja džinovske trave.
<BR>&nbsp;&nbsp;&nbsp;&nbsp;&nbsp;Neko vreme su ćutke posmatrali prizor.
<BR>&nbsp;&nbsp;&nbsp;&nbsp;&nbsp;Kada je zanjihana nit jonizovanog gasa prošla kraj broda, podsetila je Džekoba, po ko zna koji put, na lebdenje na plimi.
<BR>&nbsp;&nbsp;&nbsp;&nbsp;&nbsp;Iznenda ga je obuzelo sećanje. Morao je da se nasmeši. Zamislio je Makakai, zatvorenu u mehanokita od ogledala i sile, kako pliva i skače između ogromnih vodoskoka uzvitlanog plamena i kako zaranja da se igra sa decom ovog, najvećeg okeana.
<BR>&nbsp;&nbsp;&nbsp;&nbsp;&nbsp;Da li Sunčevi Duhovi savladavaju rastojanja i vreme kao naši delfini, upitao se. Da li pevaju?
<BR>&nbsp;&nbsp;&nbsp;&nbsp;&nbsp;Ni jedni ni drugi nemaju mašine (kao ni neurotičnu žurbu koju donose mašine - uključuje li to i bolesnu ambiciju?), pošto ni jedni ni drugi nemaju načina za to. Delfini nemaju ruke i ne mogu da koriste vatru. Sunčevi Duhovi nemaju čvrstu materiju, a vatre im je i previše.
<BR>&nbsp;&nbsp;&nbsp;&nbsp;&nbsp;Je li to za njih blagoslov ili prokletstvo?
<BR>&nbsp;&nbsp;&nbsp;&nbsp;&nbsp;(Pitajte to kita-grbavca dok ječi u nepokretnim dubokim vodama. Verovatno se neće udostojiti da odgovori, ali jednog dana će dodati pitanje svojoj pesmi.)
<BR>
<BR>&nbsp;&nbsp;&nbsp;&nbsp;&nbsp;"U pravi čas. Spremala sam se da te pozovem." Kapetan je pokazala napred, ka ljubičastoj magli.
<BR>&nbsp;&nbsp;&nbsp;&nbsp;&nbsp;Pred njima se okretalo desetak i više prstenova punih boja.
<BR>&nbsp;&nbsp;&nbsp;&nbsp;&nbsp;Ova grupa bila je drugačija. Umesto da pasivno plutaju, okupljali su se, boreći se za položaj oko nečega što se nalazilo duboko u sredini grupe. Jedan obližnji prsten, jedva milju udaljen, pokrenuo se u stranu i Džekob je ugledao predmet njihove pažnje.
<BR>&nbsp;&nbsp;&nbsp;&nbsp;&nbsp;Ovaj magnetivor bio je veći od ostalih. Umesto promenljivih, složenih geometrijskih oblika, na ivici je imao svetle i tamne pruge i lenjo se njihao dok mu se površina mreškala. Okolni prstenovi su se kretali na sve strane, ali na razdaljini, kao da ih nešto zadržava.
<BR>&nbsp;&nbsp;&nbsp;&nbsp;&nbsp;DeSilva je izdala naređenje. Pilot je dodirnuo kontrole i brod se okrenuo, ispravljajući se, pa se fotosfera uskoro ponovo našla ispod njih. Džekob je osetio olakšanje. Ma koliko dobro osećao brodska polja, prizor Sunca sa leve strane davao mu je osećaj vrtoglavice.
<BR>&nbsp;&nbsp;&nbsp;&nbsp;&nbsp;Magnetivor koga je Džekob nazvao 'Veliki' sada se okretao, očito ne obraćajući pažnju na pratnju. Kretao se nekako nesigurno, kao da je discentričan.
<BR>&nbsp;&nbsp;&nbsp;&nbsp;&nbsp;Beli oreol koji je prekrivao sve druge prstenove, kod ovog jednog bio je nekako oslabljen na ivicama, kao zgasnuti plamen. Tamne i svetle pruge pulsirale su u nejednakom ritmu,
<BR>&nbsp;&nbsp;&nbsp;&nbsp;&nbsp;Svako pulsiranje izazivalo je odgovor okupljene grupe prstenova. Oblici na ivicama naglo su postajali jasniji, puni blistvo plavih dijamanata i spirala, jer svaki magnetivor odgovarao je na sve snažniji ritam Velikog.
<BR>&nbsp;&nbsp;&nbsp;&nbsp;&nbsp;Iznenada je najbliži od okupljenih prstenova jurnuo ka Velikom, ostavljajući za sobom blistavo zelene munje.
<BR>&nbsp;&nbsp;&nbsp;&nbsp;&nbsp;Oko gravidnog prstena ka uljezu je poletelo jato blistavo plavih tačaka. Za trenutak su bile ispred njega, poigravajući, kao svetlucave kapi vode na veloj ringli, tik pred ogromnim telom. Blistave tačke počele su da ga potiskuju, zalećući se i izazivajući, naizgled, sve dok ga nisu oterale gotovo iza broda.
<BR>&nbsp;&nbsp;&nbsp;&nbsp;&nbsp;Brod se na pokret pilotove ruke okrenuo, kako bi izložio ivicu najbližoj blistavoj iskri, udaljenoj jedva kilometar. Tada je, prvi put, Džekob jasno video životne oblike nazvane Sunčevi Duhovi.
<BR>
<BR>&nbsp;&nbsp;&nbsp;&nbsp;&nbsp;Lebdeo je kao utvara, pažljivo, kao da vetrovi hromosfere predstavljaju povetarac na koji se može odgovoriti jednim pokretom: razlikovao se od čvrstih, rotirajućih, derviških prstenova kao leptir od letećeg tanjira.
<BR>&nbsp;&nbsp;&nbsp;&nbsp;&nbsp;Izgledao je kao meduza, ili kao blistavo plavi peškir koji vetar poteže sa konopca za rublje. Možda je više ličio na oktopoda, sa slučajnim dodacima koji su se pojavljivali i nestajali duž ivica. Džekobu je povremeno izgledao kao komadić morske površine, nekako otrgnut i donesen ovamo, nekim čudom zadržan u tečnom, talasavom pokretu.
<BR>&nbsp;&nbsp;&nbsp;&nbsp;&nbsp;Duh se mreškao. Kretao se ka Sunčevom brodu, polako. Čitav minut. Potom se zaustavio.
<BR>&nbsp;&nbsp;&nbsp;&nbsp;&nbsp;I on nas gleda, pomislio je Džekob.
<BR>&nbsp;&nbsp;&nbsp;&nbsp;&nbsp;Za trenutak su se gledali, posada sastavljena od vodenih bića, zatvorena u brodu, i Duh.
<BR>&nbsp;&nbsp;&nbsp;&nbsp;&nbsp;Potom se stvorenje okrenulo tako da je ravna površina bila upravljena ka brodu. Iznenada je palubu zapljusnuo blesak blistavog, raznobojnog svetla. Ekrani su učinili blesak podnošljivim, ali bledocrvena boja hromosfere je nestala.
<BR>&nbsp;&nbsp;&nbsp;&nbsp;&nbsp;Džekob je podigao dlan pred oči i začuđeno zažmirkao. Znači, tako izgleda, pomislio je, kada se nađeš u dugi!
<BR>&nbsp;&nbsp;&nbsp;&nbsp;&nbsp;Naglo kao što je došlo, svetlo je i nestalo. Vratilo se crveno Sunce, a sa njim i nit, Sunčeva pega duboko dole i rotirajući prstenovi.
<BR>&nbsp;&nbsp;&nbsp;&nbsp;&nbsp;Ali duhovi su nestali. Vratili su se do ogromnog magnetivora i ponovo poigravali oko njegove ivice kao gotovo nevidljive tačke.
<BR>&nbsp;&nbsp;&nbsp;&nbsp;&nbsp;"On... prostrelio nas je laserom!" progovorio je pilot. "To nikad ranije nisu radili!"
<BR>&nbsp;&nbsp;&nbsp;&nbsp;&nbsp;"Niti su prilazili tako blizu u normalnom obliku", dodala je Helen deSilva. "Ali nemam pojma šta bi i jedno od toga trebalo da znači."
<BR>&nbsp;&nbsp;&nbsp;&nbsp;&nbsp;"Mislite li da je hteo da nam naudi?" zbunjeno je upitala dr Martini. "Možda su tako počeli sa Džefrijem!"
<BR>&nbsp;&nbsp;&nbsp;&nbsp;&nbsp;"Ne znam. Možda je to upozorenje..."
<BR>&nbsp;&nbsp;&nbsp;&nbsp;&nbsp;"Ili je samo želeo da se vrati na posao", rekao je Džekob. "Bili smo tačno nasuprot velikom magnetivoru. Setite se da su mu se i ostali sadruzi istog časa vratili."
<BR>&nbsp;&nbsp;&nbsp;&nbsp;&nbsp;DeSilva je odmahnula glavom.
<BR>&nbsp;&nbsp;&nbsp;&nbsp;&nbsp;"Ne znam. Možda će biti najbolje da ostanemo ovde i gledamo. Ko zna šta će učiniti kada završe sa teljenjem."
<BR>&nbsp;&nbsp;&nbsp;&nbsp;&nbsp;Veliki prsten počeo je sve više da se njiše u okretanju. Tamne i svetle pruge preko ivice postajale su sve izraženije; tamne su se pretvarale u uske trake, a svetle su se nadimale sa svakim pokretom.
<BR>&nbsp;&nbsp;&nbsp;&nbsp;&nbsp;Džekob je dvaput ugledao grupe blistavih pastira kako žure da oteraju magnetivore koji bi prišli preblizu, kao ovčarski psi za petama zalutalog grla, a ostali su ostajali sa ženkom.
<BR>&nbsp;&nbsp;&nbsp;&nbsp;&nbsp;Njihanje se pojačavalo, a tamne pruge se zgušnjavale. Zeleno lasersko svetlo, raštrkano po velikom prstenu, polako je bledelo. Konačno je sasvim nestalo.
<BR>&nbsp;&nbsp;&nbsp;&nbsp;&nbsp;Duhovi su prišli. Kada je njihanje Velikog postalo gotovo okomito, okupili su se oko ivice, nekako je uhvatili i naglim trzajem dovršili prevrtanje.
<BR>&nbsp;&nbsp;&nbsp;&nbsp;&nbsp;Div se sada lenjo njihao, okrenut upravno na magnetno polje. Za trenutak je ostao u tom položaju, a onda je iznenada počeo da se raspada.
<BR>&nbsp;&nbsp;&nbsp;&nbsp;&nbsp;Kao raznizana ogrlica, prsten se rascepio na mestu gde se tamna pruga zgusnula gotovo do nevidljivosti. Jedan po jedan, dok se roditeljsko telo polako okretalo, svetle trake, sada mali pojedinačni uštipkasti oblici, oslobađali su se kada bi dospeli do mesta na kome se pojavila pukotina. Jedan po jedan poletali su uvis, duž nevidljivih linija magnetnog polja, i preletali nebom. Od roditelja, Velikog, nije ostalo ništa.
<BR>&nbsp;&nbsp;&nbsp;&nbsp;&nbsp;Pedesetak malih krofni vrtoglavo je rotiralo u zaštitnom okruženju blistavo plavih pastira. Neko vreme su delovali nesigurno, a potom se svakom u središtu pojavilo sićušno zeleno svetlo i počelo da nesigurno sija.
<BR>&nbsp;&nbsp;&nbsp;&nbsp;&nbsp;Uprkos pažljivom osmatranju, duhovi su izgubili nekoliko nemirnih mladih. Nekolicina mališana, aktivnijih od ostalih, izletela je iz reda. Brzi blesak zelenog sjaja odneo je jednu bebu magnetivora iz zaštićenog područja, pravo ka jedom odraslom koji je vrebao u blizini. Džekob se ponadao da će mališa stići do broda. Kad bi se odrasli samo malo sklonio!
<BR>&nbsp;&nbsp;&nbsp;&nbsp;&nbsp;Kao da mu je pogodio misli, odrasli je počeo da se sklanja sa mladunčevog puta. Ivica mu je pulsirala plavo-zelenim dijamantima, a novorođeni je prošao iznad njega.
<BR>&nbsp;&nbsp;&nbsp;&nbsp;&nbsp;Iznenada je veliki prsten poskočio na stubu zelene plazme. Mališa je pokušao da pobegne, ali prekasno. Okrenuo je svoj slabi laser ka progonitelju i pokušao da odmakne.
<BR>&nbsp;&nbsp;&nbsp;&nbsp;&nbsp;Odrasli nije oklevao. Začas je sustigao bebu, privukao je u pulsirajući središnji otvor i progutao je u oblaku pare.
<BR>&nbsp;&nbsp;&nbsp;&nbsp;&nbsp;Džekob je shvatio da zadržava dah. Kada je prodisao, zvučalo je kao uzdah.
<BR>&nbsp;&nbsp;&nbsp;&nbsp;&nbsp;Bebe su sada bile uredno grupisane, pod staranjem zaštitnika. Počeli su da se polako udaljavaju od krda, a nekoliko pastira ostalo je da nadgleda odrasle. Džekob je posmatao male, zelene prstene svetla sve dok ih nije zaklonio pramen tamnije niti.
<BR>&nbsp;&nbsp;&nbsp;&nbsp;&nbsp;"A sada da zaradimo platu", šapnula je Helen deSilva. Obratila se pilotu. "Neka preostali pastiri budu uvek u ravni palube. Zamoli Kulu da stavi čačkalice pod kapke. Želim da znam ako išta pokuša da nam priđe iz nadira."
<BR>&nbsp;&nbsp;&nbsp;&nbsp;&nbsp;Čačkalice pod kapke! Džekob je savladao nehotični drhtaj i čvrsto rekao ne kada je slika pokušala da mu se pojavi u umu. Iz kakvog divljačkog vremena potiče ova žena?
<BR>&nbsp;&nbsp;&nbsp;&nbsp;&nbsp;"Dobro", rekla je Komandant. "Počinjemo lagano približavanje."
<BR>
<BR>&nbsp;&nbsp;&nbsp;&nbsp;&nbsp;"Misliš li da će primetiti kako smo čekali dok završe teljenje?" upitao je Džekob.
<BR>&nbsp;&nbsp;&nbsp;&nbsp;&nbsp;Slegnula je ramenima. "Ko zna? Možda misle da smo mi samo mirniji oblik odraslog prstena. Možda se čak ne sećaju ni naših ranijih poseta."
<BR>&nbsp;&nbsp;&nbsp;&nbsp;&nbsp;"Ni Džefove?"
<BR>&nbsp;&nbsp;&nbsp;&nbsp;&nbsp;"Čak ni Džefove. Ne vredi suviše pretpostavljati. Oh, verujem kada dr Martini kaže da su njene mašine registrovale osnovnu inteligenciju. Ali šta to znači? U ovakvoj okolini... jednostavnijoj čak i od okeana na Zemlji, kakvog razloga ima neka rasa da razvije funkcionalne semantičke sposobnosti? Ili sećanje? Ti preteći gestovi koje smo videli na ranijim poniranjima ne moraju ukazivati na razvijen mozak.
<BR>&nbsp;&nbsp;&nbsp;&nbsp;&nbsp;Možda Duhovi liče na delfine pre nego što smo počeli genetske eksperimente pre nekoliko stotina godina - mnogo inteligencije, ali bez ikakvih mentalnih ambicija. Prokletstvo, trebalo je odavno da dovedemo ljude iz Centra za Uzdizanje!"
<BR>&nbsp;&nbsp;&nbsp;&nbsp;&nbsp;"Govoriš kao da je evolucija inteligencije jedini put", nasmešio se. "Da zanemarimo za trenutak mišljenje Galaktinaca, ali zar ne bi mogla makar da razmotriš i drugačije mogućnosti?"
<BR>&nbsp;&nbsp;&nbsp;&nbsp;&nbsp;"Misliš da su Duhovi nekada bili Uzdignuti?!" DeSilva je za trenutak delovala šokirano. Potom se navikla na pomisao i prešla na zaključke, oštrog pogleda. "Ali ako je to istina, morali bi biti..."
<BR>&nbsp;&nbsp;&nbsp;&nbsp;&nbsp;Pilot ju je prekinuo.
<BR>&nbsp;&nbsp;&nbsp;&nbsp;&nbsp;"Ser, počinju da se kreću."
<BR>&nbsp;&nbsp;&nbsp;&nbsp;&nbsp;Duhovi su se njihali u vrelom, maglovitom gasu. Plava i zelena svetla poigravala su po njima dok su lenjo lebdeli, sto hiljada kilometara iznad fotosfere. Polako su se udaljavali od broda, puštajući da ih udaljenost umanji, sve dok se oko svakog nije video slabi oreol beline.
<BR>&nbsp;&nbsp;&nbsp;&nbsp;&nbsp;Džekob je osetio da mu sleva prilazi Fejgin.
<BR>&nbsp;&nbsp;&nbsp;&nbsp;&nbsp;"Bilo bi tužno", tiho je zapevušio Kanten, "da ovakva lepota bude ukaljana zločinom. Bilo bi mi veoma teško da osetim zlo dok sam obuzet divljenjem."
<BR>&nbsp;&nbsp;&nbsp;&nbsp;&nbsp;Džekob je polako klimnuo glavom.
<BR>&nbsp;&nbsp;&nbsp;&nbsp;&nbsp;"Anđeli su svetli..." počeo je. Naravno, Fejgin je znao nastavak.
<BR>
<BR>&nbsp;&nbsp;&nbsp;&nbsp;&nbsp;Anđeli su svetli, premda svetlost vara.
<BR>&nbsp;&nbsp;&nbsp;&nbsp;&nbsp;Iako sve lažno ponekad na lepotu liči,
<BR>&nbsp;&nbsp;&nbsp;&nbsp;&nbsp;Lepota mora takav izgled imati.
<BR>
<BR>&nbsp;&nbsp;&nbsp;&nbsp;&nbsp;"Kula kaže da se spremaju na nešto!" Pilot je čkiljio napred, sa dlanom na uhu.
<BR>&nbsp;&nbsp;&nbsp;&nbsp;&nbsp;Pramen tamnijeg gasa iz niti brzo je zašao pred njih, za trenutak zaklanjajući pogled na Duhove. Kada se izbistrilo, svi sem jednog otišli su daleko napred.
<BR>&nbsp;&nbsp;&nbsp;&nbsp;&nbsp;Taj jedan čekao je da se brod oprezno približi. Izgledao je drugačije, poluproziran, veći i plavlji. I jednostavniji. Izgledao je kruto i nije se talasao kao ostali. Kao da se odlučnije kretao.
<BR>&nbsp;&nbsp;&nbsp;&nbsp;&nbsp;Ambasador, pomislio je Džekob.
<BR>&nbsp;&nbsp;&nbsp;&nbsp;&nbsp;"Držite ivicu broda uperenu u njega", naredila je deSilva. "Nemojte gubiti kontakt sa instrumentima!"
<BR>&nbsp;&nbsp;&nbsp;&nbsp;&nbsp;Pilot ju je za trenutak mračno pogledao, a potom se stegnutih usana zagledao u instrumente. Brod je počeo da rotira.
<BR>&nbsp;&nbsp;&nbsp;&nbsp;&nbsp;Tuđinac se brzo podigao i približio se. Naduveno, lepezasto telo kao da je udaralo po plazmi, kao ptica koja pokušava da poveća visinu.
<BR>&nbsp;&nbsp;&nbsp;&nbsp;&nbsp;"Igra se sa nama", promrmljala je deSilva.
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Zato što ne mora toliko da se trudi da bi ostao nad nama." Zatražila je od pilota da ubrza rotaciju.
<BR>&nbsp;&nbsp;&nbsp;&nbsp;&nbsp;Sunce se izdiglo zdesna i požurilo ka zenitu. Duh je nastavio da se probija ka položaju tačno u zenitu, makar to značilo da mora da se vrti naglavačke duž broda. Sunce je prešlo preko njih i počelo da zalazi. Potom se ponovo pojavilo i zašlo za manje od minute.
<BR>&nbsp;&nbsp;&nbsp;&nbsp;&nbsp;Tuđinac je ostao u zenitu.
<BR>&nbsp;&nbsp;&nbsp;&nbsp;&nbsp;Obrtanje se ubrzalo. Džekob je stegao zube i odupro se potrebi da uhvati Fejginovo stablo radi ravnoteže, a brod je za nekoliko sekundi smenjivao dan za noć. Osećao je vrućinu, prvi put od kako je putovanje na Sunce počelo. Duh je uporno ostajao odozgo, a fotosfera se palila i gasila kao baterijska svetiljka.
<BR>&nbsp;&nbsp;&nbsp;&nbsp;&nbsp;"Dobro, dosta", rekla je deSilva.
<BR>&nbsp;&nbsp;&nbsp;&nbsp;&nbsp;Obrtanje se usporilo. Džekob se zateturao kada su se potpuno zaustavili. Osećao je kao da ga je zahvatio svež povetarac. Prvo vrućina, potom jeza: hoću li se razboleti? - upitao se.
<BR>&nbsp;&nbsp;&nbsp;&nbsp;&nbsp;"Pobedio je", rekla je deSilva. "Uvek pobeđuje, ali vredelo je pokušati. Volela bih da makar jednom to uradim sa uključenim laserom za hlađenje!" Pogledala je tuđinca u zenitu. "Pitam se šta bi se desilo kad bismo stigli blizu delića brzine svetlosti."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je hlađenje malopre bilo isključeno?" Džekob sada nije mogao da se uzdrži. Dotakao je Fejginovo stablo.
<BR>&nbsp;&nbsp;&nbsp;&nbsp;&nbsp;"Naravno", odgovorila je Komandant. "Ne misliš valjda da bismo pokušali da spržimo nedužne prstene i pastire? Zato smo bili ograničeni u pogledu vremena. Inače bismo pokušavali da ga izravnamo sa instrumentima sve dok se pakao ne ohladi!" Prostrelila je Duha pogledom.
<BR>&nbsp;&nbsp;&nbsp;&nbsp;&nbsp;Opet neobičan i prigodan idiom. Džekob nije bio siguran da li ga deSilva privlači zbog uobičajenih kvaliteta ili zbog tih čudnih izraza. U svakom slučaju, pregrejavanje, a potom nalet hladnoće sada su bili objašnjeni. Vrelina Sunca neko je vreme slobodno prodirala.
<BR>&nbsp;&nbsp;&nbsp;&nbsp;&nbsp;Drago mi je što je stigla samo dotle, pomislio je.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
