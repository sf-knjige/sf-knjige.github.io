<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. ŽIŽA
<P>&nbsp;&nbsp;&nbsp;&nbsp;&nbsp;"Znate, direktor je rekao da tamo niko ne sme da ulazi."
<BR>&nbsp;&nbsp;&nbsp;&nbsp;&nbsp;Džekob je podigao pogled sa posla. "Nije valjda", iscerio se. "Nisam imao pojma! Ovaj katanac pokušavam da obijem samo iz fazona!"
<BR>&nbsp;&nbsp;&nbsp;&nbsp;&nbsp;Drugi čovek se nervozno promeškoljio, mumlajući kako nije očekivao da će postati provalnik.
<BR>&nbsp;&nbsp;&nbsp;&nbsp;&nbsp;Džekob se protegao. Soba se zanjihala, pa je dohvatio plastičnu nogu stola da bi povratio ravnotežu. Pod slabim svetlom foto-laboratorije bilo je teško tačno videti, naročito posle dvadeset minuta baratanja sitnim alatima.
<BR>&nbsp;&nbsp;&nbsp;&nbsp;&nbsp;"Već sam vam rekao, Donaldsone", polako je objašnjavao. "Nemamo nikakvog izbora. Šta imamo da nekome pokažemo? Hrpicu prašine i uvrnutu teoriju? Mućnite glavom. Ovako kako je, to je naša reč protiv njihove. Neće nas pustiti da priđemo dokazima zato što nemamo dokaza da su nam potrebni!"
<BR>&nbsp;&nbsp;&nbsp;&nbsp;&nbsp;Džekob je protrljao mišiće na vratu. "Ne, ovo ćemo obaviti sami... Naravno, ako želite da ostanete."
<BR>&nbsp;&nbsp;&nbsp;&nbsp;&nbsp;Glavni mehaničar je zagunđao. "Znate da ću ostati." Glas mu je delovao povređeno.
<BR>&nbsp;&nbsp;&nbsp;&nbsp;&nbsp;"Dobro, dobro." Džekob je klinuo glavom. "Izvinjavam se. Hoćete li mi, molim vas, dodati onaj mali alat odande? Ne, onaj sa kukom na kraju. Tako je.
<BR>&nbsp;&nbsp;&nbsp;&nbsp;&nbsp;Možda bi bilo dobro da pođete do spoljašnjih vrata i pričuvate stražu. Dajte mi vremena da pospremim ako neko naiđe. I pazite na zamku!"
<BR>&nbsp;&nbsp;&nbsp;&nbsp;&nbsp;Donaldson se malo udaljio, ali zastao je da gleda kad se Džekob vratio poslu. Oslonio se o hladnu kvaku i obrisao znoj sa čela i obraza.
<BR>&nbsp;&nbsp;&nbsp;&nbsp;&nbsp;Demva deluje racionalno i razumno, ali putevi kojima je njegova oslobođena mašta pošla poslednjih nekoliko sati ostavili su Donaldsonu osećanje vrtoglavice.
<BR>&nbsp;&nbsp;&nbsp;&nbsp;&nbsp;Najgore je što se sve tako dobo uklapa. Uzbudljiva stvar, potraga za dokazima. A ono što je sam otkrio pre razgovora sa Demvom dokazivalo je njegovu priču. Ali sve je to zastrašujuće. I dalje postoje izgledi da je tip ipak lud, uprkos razumnosti svih argumenata.
<BR>&nbsp;&nbsp;&nbsp;&nbsp;&nbsp;Donaldson je uzdahnuo. Okrenuo je leđa tihim zvucima struganja metala i klimanju Džekobove čupave glave i polako je pošao ka spoljašnjim vratima foto-laboratorije.
<BR>&nbsp;&nbsp;&nbsp;&nbsp;&nbsp;Zapravo, nije važno. Ima nečeg trulog pod površinom Merkura. Ako neko ne učini nešto, i to brzo, više neće biti Sunčevih brodova.
<BR>
<BR>&nbsp;&nbsp;&nbsp;&nbsp;&nbsp;Obična, svakodnevna brava za ključ sa usecima i ispupčenjima. Nema ničeg lakšeg. U stvari, Džekob je odranije primetio da na Merkuru ima malo savremenih brava. Elektronika je zahtevala zaštitna polja na planeti čiji magnetni talasi brišu po goloj, otvorenoj površini. Štitovi nisu preterano skupi, ali neko je, izgleda, mislio da je glupo trošiti te pare i na brave. Uostalom, ko bi mogao poželeti da provali u unutrašnju foto-laboratoriju? I ko bi znao kako?
<BR>&nbsp;&nbsp;&nbsp;&nbsp;&nbsp;Džekob je znao kako. Ali to, izgleda, nije pomagalo. Nekako se nije uklapalo. Nije uspevao da ostvari dodir sa alatkama. Nije osećao da mu se prsti spajaju sa metalom.
<BR>&nbsp;&nbsp;&nbsp;&nbsp;&nbsp;Ovim tempom, trebaće mu čitava noć.
<BR>&nbsp;&nbsp;&nbsp;&nbsp;&nbsp;Pusti mene da to sredim.
<BR>&nbsp;&nbsp;&nbsp;&nbsp;&nbsp;Džekob je stegao zube i polako izvukao žicu iz katanca. Spustio ju je na sto.
<BR>&nbsp;&nbsp;&nbsp;&nbsp;&nbsp;Prestani da personifikuješ, pomislio je. Ti si samo sklop asocijalnih navika koje sam zatvorio hipnotičkom bravom na neko vreme. Ako nastaviš da se ponašaš kao posebna ličnost, uvalićeš nas... me u potpuno šizofrenično stanje!
<BR>&nbsp;&nbsp;&nbsp;&nbsp;&nbsp;Vidi ko sad personifikuje.
<BR>&nbsp;&nbsp;&nbsp;&nbsp;&nbsp;Džekob se nasmešio.
<BR>&nbsp;&nbsp;&nbsp;&nbsp;&nbsp;Nije ni trebalo da dolazim ovamo. Trebalo je da ostanem kod kuće pune tri godine i da završim mentalno veliko spremanje u miru i tišini. Načini ponašanja koje sam želeo... koje sam morao da držim zaključane sada su mi potrebni u budnom stanju, zbog posla.
<BR>&nbsp;&nbsp;&nbsp;&nbsp;&nbsp;Pa što ih onda ne koristiš?
<BR>&nbsp;&nbsp;&nbsp;&nbsp;&nbsp;Kada sam postavio ovakvo mentalno stanje, nisam želeo da bude kruto. Ta vrsta suzbijanja stvarno bi vodila u nevolju! Nemoralni, hladnokrvni, učeni kvaliteti neprestano procuruju, iako su inače pod potpunom kontrolom. Trebalo je da mi budu na raspolaganju u slučaju opasnosti.
<BR>&nbsp;&nbsp;&nbsp;&nbsp;&nbsp;Suzbijanje i personifikacija kojima je reagovao na to isticanje kasnije su možda izazvali deo problema. Njegova grešna polovina trebalo je da spava dok se borio sa traumom Tanje... a ne da mu vreba tik iza leđa.
<BR>&nbsp;&nbsp;&nbsp;&nbsp;&nbsp;Pa onda pusti da ja to sredim.
<BR>&nbsp;&nbsp;&nbsp;&nbsp;&nbsp;Džekob je odabrao novu žicu i zakotrljao je između prstiju. Svetlo na čeliku delovalo je glatko i sveže.
<BR>&nbsp;&nbsp;&nbsp;&nbsp;&nbsp;Zaveži. Ti nisi ličnost, nego nadarenost nesrećom vezan za neurozu... kao sjajan pevački glas koji dejstvuje samo kad pevač stoji nag na pozornici.
<BR>&nbsp;&nbsp;&nbsp;&nbsp;&nbsp;Odlično. Upotrebi tu nadarenost. Vrata su dosad mogla biti otvorena!
<BR>&nbsp;&nbsp;&nbsp;&nbsp;&nbsp;Džekob je pažljivo spustio alat i napipao put dok nije uspeo da nasloni čelo na vrata. Smem li? Šta ako sam tamo na Sunčevom brodu zaista ludnuo? Možda je moja teorija pogrešna. A tu je i ono plavo svetlo koje sam video u Baji. Smem li da rizikujem otvaranje ako je nešto unutra podivljalo?
<BR>&nbsp;&nbsp;&nbsp;&nbsp;&nbsp;Slab od neodlučnosti, osetio je da pada u trans. Uložio je napor da se zaustavi, a potom je u sebi slegnuo ramenima i pustio da nastavi. Kad je izbrojao do sedam, preprečio mu se strah. To je bila poznata prepreka. Osećao se kao na ivici ponora. Svesno ju je odgurnuo i nastavio.
<BR>&nbsp;&nbsp;&nbsp;&nbsp;&nbsp;Na dvanaest je naredio: OVO MORA BITI PRIVREMENO. Osetio je pristanak.
<BR>&nbsp;&nbsp;&nbsp;&nbsp;&nbsp;Brojanje unatrag bilo je brzo gotovo. Otvorio je oči. Lak drhtaj silazio mu je niz ruke i ulazio u prste, sumnjičavo, kao pas koji se vraća, njuškajući, u nekadašnji dom.
<BR>&nbsp;&nbsp;&nbsp;&nbsp;&nbsp;Do sada je dobro, pomislio je. Ne osećam se manje etično. Nisam manje 'ja'. Ne osećam da mi ruke kontroliše tuđinska sila... samo sam življi.
<BR>&nbsp;&nbsp;&nbsp;&nbsp;&nbsp;Obijačke alatke nisu bile hladne kada ih je podigao. Bile su tople, kao produžeci njegovih sopstvenih prstiju. Žica je polako skliznula u katanac i pomilovala pregrade u njemu dok ju je okretao. Metalom se pronosilo sitno škljocanje, jedno za drugim. A onda su se vrata otvorila.
<BR>&nbsp;&nbsp;&nbsp;&nbsp;&nbsp;"Uspeli ste!" Donaldsonovo iznenađenje ga je malo zabolelo.
<BR>&nbsp;&nbsp;&nbsp;&nbsp;&nbsp;"Naravno", škrto je odgovorio. Bilo je vrlo umirujuće što je uspeo da suzbije uvredljiv odgovor koji mu se pojavio u umu. Do sada je dobro. Duh iz boce delovao je dobroćudno. Džekob je širom otvorio vrata i ušao.
<BR>&nbsp;&nbsp;&nbsp;&nbsp;&nbsp;Levi zid uske sobe bio je pokriven ormarićima. Na drugoj strani sobe nalazio se nizak sto sa nizom mašina za foto-analizu. Na drugom kraju, otvorena vrata vodila su u neosvetljenu i retko korištenu hemijsku mračnu komoru.
<BR>&nbsp;&nbsp;&nbsp;&nbsp;&nbsp;Džekob je počeo sa jednog kraja niza ormarića, saginjući se da pročita oznake. Donaldson je pretraživao sto. "Našao sam!" ubrzo je rekao glavni mehaničar. Pokazao je otvorenu kutiju pored mašine za pregled, negde na sredini stola.
<BR>&nbsp;&nbsp;&nbsp;&nbsp;&nbsp;Svaki kalem stajao je u tapaciranom udubljenju, stranica pokrivenih beleškama o vremenu koje pokriva i šiframa instrumenata koji su načinili zapis. Bar deset udubljenja bilo je prazno.
<BR>&nbsp;&nbsp;&nbsp;&nbsp;&nbsp;Džekob je podigao nekoliko kaseta prema svetlu. Potom se okrenuo Donaldsonu.
<BR>&nbsp;&nbsp;&nbsp;&nbsp;&nbsp;"Neko je stigao ovamo pre nas i pokupio sve kasete koje su nam potrebne."
<BR>&nbsp;&nbsp;&nbsp;&nbsp;&nbsp;"Ukrao?... Ali kako?"
<BR>&nbsp;&nbsp;&nbsp;&nbsp;&nbsp;Džekob je slegnuo ramenima. "Možda isto kao i mi, provalivši vrata. Ili su možda imali ključ. Sve što znamo, to je da nedostaje poslednji kalem za svaki aparat koji je snimao."
<BR>&nbsp;&nbsp;&nbsp;&nbsp;&nbsp;Za trenutak su stajali, mračno ćuteći.
<BR>&nbsp;&nbsp;&nbsp;&nbsp;&nbsp;"Znači, nemamo nikakvog dokaza", rekao je Donaldson.
<BR>&nbsp;&nbsp;&nbsp;&nbsp;&nbsp;"Tako je, sve dok ne otkrijemo nestale kalemove."
<BR>&nbsp;&nbsp;&nbsp;&nbsp;&nbsp;"Mislite da treba da upadnemo i u Bubakubove odaje?... Ne znam. Ako mene pitate, ti podaci su dosad spaljeni. Zašto bi ih nosao okolo?"
<BR>&nbsp;&nbsp;&nbsp;&nbsp;&nbsp;Ne, ja predlažem da se išunjamo odavde i pustimo dr Keplera ili deSilvu da sami otkriju nestanak. Nije Bog zna šta, ali možda ćemo time steći makar površni dokaz da je naša priča tačna."
<BR>&nbsp;&nbsp;&nbsp;&nbsp;&nbsp;Džekob je oklevao, ali klimnuo je glavom.
<BR>&nbsp;&nbsp;&nbsp;&nbsp;&nbsp;"Pokažite mi ruke."
<BR>&nbsp;&nbsp;&nbsp;&nbsp;&nbsp;Donaldson je okrenuo dlanove naviše. Tanki premaz od fleksi-plastike bio je čitav. Znači, verovatno su bezbedni od hemijskog pretraživanja i otisaka prstiju.
<BR>&nbsp;&nbsp;&nbsp;&nbsp;&nbsp;"U redu", rekao je. "Hajde da sve vratimo na mesto, baš kao što je bilo. Ne pomerajte ništa što niste već dirali. Potom ćemo otići."
<BR>&nbsp;&nbsp;&nbsp;&nbsp;&nbsp;Donaldson se poslušno okrenuo, ali tog časa začuo se tresak nekakvog pada u spoljašnjoj foto-laboratoriji. Zvuk se prigušeno proneo kroz vrata.
<BR>&nbsp;&nbsp;&nbsp;&nbsp;&nbsp;Aktivirala se klopka koju je Džekob postavio na prvom ulazu. Neko se nalazi u spoljašnjoj laboratoriji. Nemaju kuda da pobegnu!
<BR>&nbsp;&nbsp;&nbsp;&nbsp;&nbsp;Obojica su požurila prema ulazu u mračnu komoru. Uspeli su da skrenu za ugao baš u trenutku kada se kroz usku sobu proneo metalni zvuk ključa u bravi.
<BR>&nbsp;&nbsp;&nbsp;&nbsp;&nbsp;Džekob je čuo kako se vrata polako otvaraju, iako mu je sopstveno disanje odzvanjalo u ušima. Potapšao se po džepovima. Pola njegovog provalničkog alata ostalo je tamo napolju, na jednom od ormarića.
<BR>&nbsp;&nbsp;&nbsp;&nbsp;&nbsp;Na sreću, zubarsko ogledalo mu je ostalo. I dalje je bilo u džepu na grudima.
<BR>&nbsp;&nbsp;&nbsp;&nbsp;&nbsp;Koraci uljeza tiho su prodrli nekoliko metara u sobu. Džekob je pažljivo odmerio opasnosti i moguće koristi, a potom je polako izvukao ogledalo. Kleknuo je i zavirio preko okruglog, uglačanog praga, nekoliko centimetara iznad poda.
<BR>
<BR>&nbsp;&nbsp;&nbsp;&nbsp;&nbsp;Dr Martini je zastala pred ormarićem, prebiraući po hrpi metalnih ključeva. Jednom je bacila plašljiv pogled ka spoljašnjim vratima. Izgledala je uznemireno, iako je to bilo teško prosuditi po slici u malenom ogledalu koje je podrhtavalo na podu pola metra od njenih cipela.
<BR>&nbsp;&nbsp;&nbsp;&nbsp;&nbsp;Džekob je osetio da se Donaldson naginje preko, iznad i iza njega, pokušavajući da proviri kroz vrata. Nervozno je pokušao da ga pokretom udalji, ali Donaldson je izgubio ravnotežu. Levom rukom je potražio oslonac i našao ga na Džekobovim leđima.
<BR>&nbsp;&nbsp;&nbsp;&nbsp;&nbsp;"Uff!" Vazduh je izleteo iz Džekobovih pluća kada se glavni inženjer sručio na njega punom težinom. Zubi su mu zaškripali dok je unosio svu snagu u ukočenu levu ruku. Nekako je uspeo da zadrži obojicu da ne udare o dovratak, ali ogledalo mu je ispalo iz ruke na pod, uz tihu zveku.
<BR>&nbsp;&nbsp;&nbsp;&nbsp;&nbsp;Donaldson je skliznuo natrag u tamu, teško dišući - uzaludni pokušaj da ostane tih. Džekob se gorko nasmešio. Ko to nije čuo, mora da je gluv.
<BR>&nbsp;&nbsp;&nbsp;&nbsp;&nbsp;"Ko... ko je to?"
<BR>&nbsp;&nbsp;&nbsp;&nbsp;&nbsp;Džekob je ustao i odlučno pošao napred. Bacio je brz, besan pogled na Donaldsona, koji je pokajnički sedeo, izbegavajući Džekobov pogled.
<BR>&nbsp;&nbsp;&nbsp;&nbsp;&nbsp;U drugoj sobi začuli su se brzi koraci. Džekob se pojavio na vratima.
<BR>&nbsp;&nbsp;&nbsp;&nbsp;&nbsp;"Samo trenutak, Mili."
<BR>&nbsp;&nbsp;&nbsp;&nbsp;&nbsp;Dr Martini se ukočila na pola koraka ka vratima. Pogrbila je ramena dok se polako okretala. Lice joj se pretvorilo u masku straha dok nije prepoznala Džekoba. Potom su se njene tamne, otmene crte lica duboko zacrvenele.
<BR>&nbsp;&nbsp;&nbsp;&nbsp;&nbsp;"Šta to, do đavola, radiš ovde?"
<BR>&nbsp;&nbsp;&nbsp;&nbsp;&nbsp;"Gledam tebe, Mili. To je obično prijatna razbibriga, ali sada mi je posebno zanimljivo."
<BR>&nbsp;&nbsp;&nbsp;&nbsp;&nbsp;"Uhodiš me!" dahnula je.
<BR>&nbsp;&nbsp;&nbsp;&nbsp;&nbsp;Džekob je pošao napred, nadajući se da će Donaldson imati dovoljno razuma da ostane u zaklonu. "Ne samo tebe, draga. Uhodim svakog. Nešto na Merkuru smrdi, to je tačno. Svi njuškaju unaokolo i pretvaraju se da lepo mirišu! Imam osećanje da znaš više no što želiš da kažeš."
<BR>&nbsp;&nbsp;&nbsp;&nbsp;&nbsp;"Nemam pojma o čemu govoriš", hladno je rekla dr Martini. "Ali to nije iznenađenje. Nisi racionalan i potrebna ti je pomoć..." počela je da se udaljava.
<BR>&nbsp;&nbsp;&nbsp;&nbsp;&nbsp;"Možda", ozbiljno je klimnuo glavom. "Ali možda će i tebi biti potrebna pomoć da objasniš šta si ovde tražila."
<BR>&nbsp;&nbsp;&nbsp;&nbsp;&nbsp;Dr Martini se ukočila. "Dobila sam ključ od Dvejna Keplera. A ti?"
<BR>&nbsp;&nbsp;&nbsp;&nbsp;&nbsp;"Da li on zna da si dobila ključ?"
<BR>&nbsp;&nbsp;&nbsp;&nbsp;&nbsp;Pocrvenela je i nije odgovorila.
<BR>&nbsp;&nbsp;&nbsp;&nbsp;&nbsp;"Iz zapisa o poslednjem poniranju nedostaje nekoliko kalemova sa podacima... svi se odnose na razdoblje kada je Bubakub izveo svoj trik sa ostavštinom Letanija. Da ne znaš možda gde bi se mogli nalaziti?"
<BR>&nbsp;&nbsp;&nbsp;&nbsp;&nbsp;Zurila je u Džekoba.
<BR>&nbsp;&nbsp;&nbsp;&nbsp;&nbsp;"Šališ se! Ali ko...? Ne..." polako je odmahnula glavom, zbunjena.
<BR>&nbsp;&nbsp;&nbsp;&nbsp;&nbsp;"Jesi li ih ti uzela?"
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Pa ko je onda?"
<BR>&nbsp;&nbsp;&nbsp;&nbsp;&nbsp;"Ne znam. Otkuda da znam? Otkad je tvoj posao da ispituješ..."
<BR>&nbsp;&nbsp;&nbsp;&nbsp;&nbsp;"Mogu odmah da pozovem Helen deSilvu", zlokobno je zapretio Džekob. "Možda sam upravo došao i našao otvorena vrata, tebe unutra i ključ sa tvojim otiscima u tvom džepu. Počeće pretres, naći će kalemove i eto ti. Štitiš nekoga, a ja imam dobre dokaze ko je to. Ako mi smesta ne kažeš sve što znaš, kunem se da ćeš stradati, sa svojim prijateljem ili bez njega. Znaš isto tako dobro kao i ja da posada u bazi jedva čeka da nekoga spali."
<BR>&nbsp;&nbsp;&nbsp;&nbsp;&nbsp;To ju je pokolebalo. Prinela je ruku čelu.
<BR>&nbsp;&nbsp;&nbsp;&nbsp;&nbsp;"Ja ne... ne znam..."
<BR>&nbsp;&nbsp;&nbsp;&nbsp;&nbsp;Džekob ju je saterao na stolicu. Potom je zatvorio i zaključao vrata.
<BR>&nbsp;&nbsp;&nbsp;&nbsp;&nbsp;Hej, polako, reklo je nešto u njemu. Zatvorio je oči i odbrojao do deset. Grubi svrab u dlanovima polako je minuo.
<BR>&nbsp;&nbsp;&nbsp;&nbsp;&nbsp;Mili je zagnjurila lice u dlanove. Džekob je krajičkom oka video Donaldsona kako viri kroz vrata mračne komore. Mahnuo je rukom i glava glavnog inženjera se povukla.
<BR>&nbsp;&nbsp;&nbsp;&nbsp;&nbsp;Džekob je otvorio ormarić koji je doktorka otključala.
<BR>&nbsp;&nbsp;&nbsp;&nbsp;&nbsp;Aha. Eto je.
<BR>&nbsp;&nbsp;&nbsp;&nbsp;&nbsp;Izvukao je steno-kameru i preneo je na sto, priključio utikač za iščitavanje u jedan ekran i pokrenuo oba aparata.
<BR>&nbsp;&nbsp;&nbsp;&nbsp;&nbsp;Većina materijala bila je potpuno nezanimljiva - Larokove beleške o događajima između spuštanja na Merkur i jutra kada je poneo kameru u pećinu Sunčevih brodova, tik pred sudbonosni obilazak Džefrijevog broda. Džekob nije obraćao pažnju na zvučni zapis. Larok kao da je bio još rečitiji u ličnim komentarima nego u štampanim člancima. No, karakter vizuelnog zapisa iznenada se izmenio, odmah posle panoramskog prikaza spoljašnjosti Sunčevog broda.
<BR>&nbsp;&nbsp;&nbsp;&nbsp;&nbsp;Slike koje su promicale ekranom za trenutak su ga zbunile. A onda se glasno nasmejao.
<BR>&nbsp;&nbsp;&nbsp;&nbsp;&nbsp;Mili Martini se toliko iznenadila da je podigla crvene oči. Džekob joj je velikodušno klimnuo glavom.
<BR>&nbsp;&nbsp;&nbsp;&nbsp;&nbsp;"Jesi li znala šta tražiš ovde?"
<BR>&nbsp;&nbsp;&nbsp;&nbsp;&nbsp;"Da." Glas joj je bio promukao. Polako je klimnula glavom. "Želela sam da vratim Piteru njegovu kameru, kako bi mogao da piše. Mislila sam, pošto su Solarijanci bili tako okrutni prema njemu... iskoristili ga..."
<BR>&nbsp;&nbsp;&nbsp;&nbsp;&nbsp;"On je još u pritvoru, zar ne?"
<BR>&nbsp;&nbsp;&nbsp;&nbsp;&nbsp;"Jeste. Misle da je tako najbolje. Vidiš, Solarijanci su ga jednom već upotrebili. Možda će pokušati ponovo."
<BR>&nbsp;&nbsp;&nbsp;&nbsp;&nbsp;"A čija je zamisao da mu se kamera vrati?"
<BR>&nbsp;&nbsp;&nbsp;&nbsp;&nbsp;"Njegova, naravo. Želeo je snimke, a ja sam mislila da to ne može nauditi..."
<BR>&nbsp;&nbsp;&nbsp;&nbsp;&nbsp;"Da mu vratiš oružje?"
<BR>&nbsp;&nbsp;&nbsp;&nbsp;&nbsp;"Ne! Ošamućivač bi bio izvađen. Bub..." Raširila je oči i zaćutala.
<BR>&nbsp;&nbsp;&nbsp;&nbsp;&nbsp;"Samo napred, slobodno reci. Već znam."
<BR>&nbsp;&nbsp;&nbsp;&nbsp;&nbsp;"Bubakub je rekao da ćemo se naći u Piterovoj kabini, pa će on izvaditi ošamućivač, kao uslugu kojom bi dokazao da nije uvređen."
<BR>&nbsp;&nbsp;&nbsp;&nbsp;&nbsp;Džekob je uzdahnuo. "Tako, dakle. To je to."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Pokaži mi dlanove." Pošto je oklevala, načinio je preteći pokret. Dugački, vitki prsti podrhtavali su joj dok ih je pregledao.
<BR>&nbsp;&nbsp;&nbsp;&nbsp;&nbsp;"Šta je bilo?"
<BR>&nbsp;&nbsp;&nbsp;&nbsp;&nbsp;Džekob nije obraćao pažnju na nju. Počeo je da polako šparta tesnom prostorijom.
<BR>&nbsp;&nbsp;&nbsp;&nbsp;&nbsp;Simetrija klopke mu se dopadala. Ako nastavi tako, uskoro na Merkuru neće biti nijednog ljudskog bića bez senke. Ni sam ne bi mogao bolje. Jedino se pitao kada će se klopka zatvoriti.
<BR>&nbsp;&nbsp;&nbsp;&nbsp;&nbsp;Okrenuo se i pogledao ka ulazu u mračnu komoru. Donaldson je opet naglo povukao glavu.
<BR>&nbsp;&nbsp;&nbsp;&nbsp;&nbsp;"U redu je, šefe. Iziđi. Dr Martini će biti potrebna pomoć da očisti sve ovo od svojih otisaka prstiju."
<BR>&nbsp;&nbsp;&nbsp;&nbsp;&nbsp;Dr Martini je dahnula kada se pojavio pozamašni glavni inženjer, lukavo se smešeći.
<BR>&nbsp;&nbsp;&nbsp;&nbsp;&nbsp;"Šta ćete sada?" upitao je.
<BR>&nbsp;&nbsp;&nbsp;&nbsp;&nbsp;Umesto da odgovori, Džekob je podigao telefonsku slušalicu i okrenuo privatni broj.
<BR>&nbsp;&nbsp;&nbsp;&nbsp;&nbsp;"Halo, Fejgije? Da. Sada sam spreman za 'prizor u salonu'. O, je li? Pa, ne budi još tako siguran. Zavisiće od toga koliko sreće budem imao u narednih nekoliko minuta.
<BR>&nbsp;&nbsp;&nbsp;&nbsp;&nbsp;Hoćeš li, molim te, pozvati glavnu grupu u Larokove zatvorske odaje na sastanak za pet minuta? Da, sad odmah i, molim te, budi uporan. Nemoj se mučiti oko dr Martini, ona je tu sa mnom."
<BR>&nbsp;&nbsp;&nbsp;&nbsp;&nbsp;Mili je podigla pogled sa kvake na ormariću koju je upravo brisala, zbunjena tonom glasa Džekoba Demve.
<BR>&nbsp;&nbsp;&nbsp;&nbsp;&nbsp;"Tako je", nastavio je Džekob. "I, molim te, pozovi prvo Bubakuba, i nemoj zaboraviti dr Keplera. Pokreni ih, obojica znamo kako si dobar u tome. Ja sada moram da požurim. Da, hvala."
<BR>&nbsp;&nbsp;&nbsp;&nbsp;&nbsp;"I šta sad?" ponovio je Donaldson dok su izlazili.
<BR>&nbsp;&nbsp;&nbsp;&nbsp;&nbsp;"Sada ćete vas dvoje novajlija da diplomirate prvoklasno provalništvo. I to hitro. Dr Kepler će ubrzo izići iz svojih odaja, a vi ne smete mnogo da zakasnite na sastanak."
<BR>&nbsp;&nbsp;&nbsp;&nbsp;&nbsp;Dr Martini se ukopala u mestu. "Mora da se šališ. Ne očekuješ valjda ozbiljno da ću pomagati u provali u Dvejnov stan!"
<BR>&nbsp;&nbsp;&nbsp;&nbsp;&nbsp;"A zašto ne?" zarežao je Donaldson. "Davali ste mu otrov za pacove! Ukrali ste mu ključ da provalite u foto-laboratoriju."
<BR>&nbsp;&nbsp;&nbsp;&nbsp;&nbsp;Dr Martini je raširila nozdrve. "Nisam mu davala nikakav otrov za pacove! Ko vam je to rekao?"
<BR>&nbsp;&nbsp;&nbsp;&nbsp;&nbsp;Džekob je uzdahnuo. "Varfarin. U stara vremena korišćen je kao otrov za pacove. Pre nego što su pacovi postali imuni na njega, kao i na gotovo sve ostalo."
<BR>&nbsp;&nbsp;&nbsp;&nbsp;&nbsp;"Jednom sam već rekla da nikad nisam čula za varfarin! Prvo lekar, pa ti na Sunčevom brodu. Zašto svi misle da sam trovačica?"
<BR>&nbsp;&nbsp;&nbsp;&nbsp;&nbsp;"Ja ne mislim. Ali mislim da je bolje po tebe da sarađuješ, ako želiš da razjasnimo sve ovo. Imaš ključeve od Keplerovih odaja, je li?"
<BR>&nbsp;&nbsp;&nbsp;&nbsp;&nbsp;Ugrizla se za usnu, ali je klimnula glavom.
<BR>&nbsp;&nbsp;&nbsp;&nbsp;&nbsp;Džekob je objasnio Donaldsonu šta da traži i šta da radi kada to nađe. Potom se udaljio, trčeći, prema odajama za vanzemaljce.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
