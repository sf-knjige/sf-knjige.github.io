<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. NEPROZIRNOST
<P>&nbsp;&nbsp;&nbsp;&nbsp;&nbsp;Komesar Abasoglu: "Znači, bilo bi najbolje reći da su svi sistemi projektovani po Biblioteci otkazali pre kraja?"
<BR>&nbsp;&nbsp;&nbsp;&nbsp;&nbsp;Profesor Kepler: "Da, komesare. Svi su postali beskorisni. Jedini mehanizmi koji su i dalje radili do kraja bile su komponente projektovane na Zemlji, od strane zemljanskog osoblja. Mehanizmi koje je, dodao bih, Pil Bubakub proglasio za površne i nepotrebne, kao i mnogi drugi tokom izgradnje."
<BR>&nbsp;&nbsp;&nbsp;&nbsp;&nbsp;K. A. : "Time ne nagoveštavate da je Pil Bubakub unapred znao..."
<BR>&nbsp;&nbsp;&nbsp;&nbsp;&nbsp;P. K.: "Ne, naravno. On je, na svoj način, bio jednako lakoveran kao i svi mi. Njegovo protivljenje bilo je zasnovano prvenstveno na estetici. Nije želeo da se galaktinska vremenska kompresija i gravitaciona kontrola strpaju u keramički oklop i povežu sa starinskim sistemom za hlađenje.
<BR>&nbsp;&nbsp;&nbsp;&nbsp;&nbsp;Polja za odbijanje i laser za hlađenje zasnovani su na fizičkim zakonima koje su ljudi poznavali još u dvadesetom veku. Prirodno, protivio se našoj 'sujevernoj' upornosti da sagradimo brod oko njih, ne samo zato što su ga galaktijski sistemi učinili suvišnim, nego i stoga što je smatrao da je zemljanska nauka pre Kontakta samo jadna hrpa poluistina i koještarija."
<BR>&nbsp;&nbsp;&nbsp;&nbsp;&nbsp;K. A. : "Te 'koještarije' su ipak radile i kada je nova oprema zakazala."
<BR>&nbsp;&nbsp;&nbsp;&nbsp;&nbsp;P. K.: "Da budem iskren, komesare, moram reći da je to bila prilična sreća. Saboter je verovao da oni nemaju nikakve važnosti, pa nije ni pokušavao da ih pokvari, isprva. Kasnije nije imao prilike da popravi tu grešku."
<BR>&nbsp;&nbsp;&nbsp;&nbsp;&nbsp;Komesar Montes: "Ima nešto što ne razumem, doktore Kepler. Siguran sam da i neke moje kolege dele tu zbunjenost. Razumem da je kapetan Sunčevog broda upotrebila laser za hlađenje kako bi se izvukla iz hromosfere. Ali za to je morala razviti ubrzanje veće od površinske gravitacije Sunca! To su mogli da postignu dok su fukcionisala unutrašnja gravitaciona polja. Ali šta se desilo kada su i ona otkazala? Zar nisu tog časa bili izloženi sili koja bi ih spljeskala?"
<BR>&nbsp;&nbsp;&nbsp;&nbsp;&nbsp;P. K.: "Ne odmah. Otkazivanje je bilo postepeno; najpre precizno podešena polja kojima se održavala gravitaciona petlja u prolazu ka polulopti sa instrumentima, 'donjoj strani', potom automatsko prilagođavanje strujanjima, a na kraju postepen gubitak glavnog polja koje se iznutra suprotstavlja privlačenju Sunca. Do trenutka kada je ovo poslednje otkazalo, već su stigli do donje korone. Kapetan deSilva bila je spremna kada se to desilo.
<BR>&nbsp;&nbsp;&nbsp;&nbsp;&nbsp;Znala je da bi bilo samoubistvo penjati se pravo naviše bez unutrašnjeg prilagođavanja, iako je razmišljala da to učini kako bi makar zapisi dospeli do vas. Druga mogućnost bila je da prepusti brod padu, kočeći samo toliko da u unutrašnjosti broda održi gravitaciju na oko tri g.
<BR>&nbsp;&nbsp;&nbsp;&nbsp;&nbsp;Na sreću, ima načina da se pada prema gravitacionom središtu, a da se ipak izbavi. Helen je zapravo pokušala da nađe hiperboličnu orbitu za beg. Gotovo celokupan laserski potisak utrošen je na to da se brodu da tangenciono ubrzanje dok je ponovo padao nazad.
<BR>&nbsp;&nbsp;&nbsp;&nbsp;&nbsp;Zato je duplirala program predviđen za ljudska poniranja još decenijama pre Kontakta: plitka orbita, uz korišćenje lasera za potisak i hlađenje, a elektromagnetskih polja za zaštitu. Jedino što je ovo poniranje bilo nenamerno i nije bilo osobito plitko."
<BR>&nbsp;&nbsp;&nbsp;&nbsp;&nbsp;K. A. : "Koliko su se približili?"
<BR>&nbsp;&nbsp;&nbsp;&nbsp;&nbsp;P. K.: "Pa, verovatno se sećate da smo u opštoj zbrci pali već dva puta: jednom kada je otkazalo gravitaciono polje, a drugi put kada su Solarijanci prestali da pridržavaju brod. E, tokom trećeg pada stigli su bliže fotosferi nego ikada ranije. Bukvalno su joj zagrebali po površini."
<BR>&nbsp;&nbsp;&nbsp;&nbsp;&nbsp;K. A. : "Ali turbulence, doktore! Bez unutrašnje gravitacije i vremenske kompresije, kako to da brod nije zdrobljen?"
<BR>&nbsp;&nbsp;&nbsp;&nbsp;&nbsp;P. K.: "Tokom ovog nenamernog poniranja mnogo smo naučili o solarnoj fizici, ser. Hromosfera je, barem ovom prilikom, bila daleko mirnija no što bi to iko očekivao... sa izuzetkom nekoliko mojih kolega kojima dugujem dosta izvinjenja... Ali verujem da je najznačajniji ćinilac bilo upravljanje brodom. Helen je prilično jednostavno postigla nemoguće. Ljudi iz TAASF-a upravo proučavaju automatske zapise. Od njihovog oduševljenja trakama veće je samo žaljenje što ne mogu da joj daju orden."
<BR>&nbsp;&nbsp;&nbsp;&nbsp;&nbsp;General Vejd: "Da, stanje u kome smo našli posadu izazvalo je veliki šok kod spasilačke ekipe TAASF-a. Brod je izgledao kao Napoleonovo povlačenje iz Moskve! Pošto nije bilo nikog živog da nam kaže šta se desilo, razumećete što smo bili tako tajanstveni dok nismo pregledali trake."
<BR>&nbsp;&nbsp;&nbsp;&nbsp;&nbsp;Komesar Ngujen: "Mogu da zamislim. Retko ko bi očekivao da pravo iz pakla dobije pošiljku snežnih grudvi. Možemo li pretpostaviti, doktore, da je komandant broda iz nekih konkretnih razloga preopteretila brodski protok toplote prema hladnom?"
<BR>
<BR>&nbsp;&nbsp;&nbsp;&nbsp;&nbsp;"Iskreno govoreći, komesare, ne verujem da možemo. Mislim da je želela da snizi temperaturu unutrašnjosti kako bi zapisi ostali očuvani. Da je laser za hlađenje toliko otišao na drugu stranu, bili bi sprženi. Verujem da joj je jedini naum bio da sačuva trake. Verovatno je očekivala da će se pojaviti iz Sunca u stanju nalik na džem od jagoda.
<BR>&nbsp;&nbsp;&nbsp;&nbsp;&nbsp;Mislim da nije imala na umu biološka dejstva zamrzavanja.
<BR>&nbsp;&nbsp;&nbsp;&nbsp;&nbsp;Znate, Helen je po mnogo čemu bila, recimo, neupućena. Pratila je nova dostignuća na svom polju, ali mislim da nije imala pojma koliko je kriohirurgija napredovala od njenog vremena. Mislim da će se vrlo iznenaditi kroz godinu dana, kada se probudi.
<BR>&nbsp;&nbsp;&nbsp;&nbsp;&nbsp;Ostali će to verovatno prihvatiti kao rutinsko čudo. Osim gospodina Demve, naravno. Mislim da gospodina Demvu ništa ne može da iznenadi... niti bi smatrao svoje preživljavanje čudom. Taj čovek je neuništiv. Mislim da već sada, iako mu svest lebdi u zamrznutom snu, zna to."
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
