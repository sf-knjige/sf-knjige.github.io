<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. SPONTANO ZRAČENJE
<P>&nbsp;&nbsp;&nbsp;&nbsp;&nbsp;Kada su se pridružili ostalima, Kula je upravo izvlačio likvibocu iz Fejginovog lišća. Jedna ruka mu je još bila u Kantenovim granama. Drugom je držao svoju likvibocu.
<BR>&nbsp;&nbsp;&nbsp;&nbsp;&nbsp;"Dobro došli", zapevušio je Fejgin. "Pring Kula mi upravo pomaže da konzumiram hranljive materije. Bojim se da je pri tom zanemario svoju ishranu."
<BR>&nbsp;&nbsp;&nbsp;&nbsp;&nbsp;"Ništa štrašno, šer", odgovorio je Kula. Polako je povukao bocu napolje.
<BR>&nbsp;&nbsp;&nbsp;&nbsp;&nbsp;Džekob je stao iza Pringa, kako bi mogao da gleda. Ovo je bila prilika da nauči nešto o Fejginovoj građi. Kanten mu je jednom rekao da njegova rasa nema tabue ni stid, pa mu sigurno neće smetati ako Džekob zaviri kraj Kuline ruke i vidi kakvu vrstu usta ima polubiljni vanzemaljac.
<BR>&nbsp;&nbsp;&nbsp;&nbsp;&nbsp;Bio je pognut i zagledan kada je Kula naglo zakoračio unazad, izvukavši likvibocu. Njegov lakat bolno se sudario sa Džekobovom obrvom, poslavši ga na pod.
<BR>&nbsp;&nbsp;&nbsp;&nbsp;&nbsp;Kula je glasno zacvokotao. Likviboce su mu ispale iz naglo opuštenih ruku. Helen je jedva prigušila nalet smeha. Džekob je žurno ustao. Kad je prostrelio Helen pogledom tipa 'osvetiću se ja tebi', samo se još jače zagrcnula.
<BR>&nbsp;&nbsp;&nbsp;&nbsp;&nbsp;"Nije važno, Kula", rekao je. "Nema nikakve štete. Krivica je moja. Ionako imam rezervno oko." Odupro se želji da protrlja bolno mesto.
<BR>&nbsp;&nbsp;&nbsp;&nbsp;&nbsp;Kula ga je gledao blistavim očima. Cvokotanje se utišalo.
<BR>&nbsp;&nbsp;&nbsp;&nbsp;&nbsp;"Veoma ši ljubažan, prijatelju Džekobe", konačno je rekao. "U uobičajenom odnošu pokrovitelja i štićenika, ja šam kriv žbog nemarnošti. Žahvaljujem što ši mi oproštio."
<BR>&nbsp;&nbsp;&nbsp;&nbsp;&nbsp;"Koješta, prijatelju." Džekob je pokretom ruke završio razgovor. Zapravo, osećao je da mu raste ozbiljna čvoruga. Ipak, vajalo bi promeniti temu da bi poštedeo Kulu daljih neprijatnosti.
<BR>&nbsp;&nbsp;&nbsp;&nbsp;&nbsp;"Kad smo već kod rezervnih očiju, pročitao sam da je tvoja vrsta, kao i većina na Pringu, imala samo jedno oko pre no što su Pile došli i počeli genetski program."
<BR>&nbsp;&nbsp;&nbsp;&nbsp;&nbsp;"Ješte, Džekobe. Pile šu nam dale dva oka iž eštetških ražloga. Većina dvonožaca u Galakšiji ima i dva oka. Nišu želeli da naš... žavitlavaju druge mlade raše."
<BR>&nbsp;&nbsp;&nbsp;&nbsp;&nbsp;Džekob se namrštio. Bilo je tu nečeg... znao je da je gospodin Hajd to već shvatio ali ćuti, još naduren.
<BR>&nbsp;&nbsp;&nbsp;&nbsp;&nbsp;Prokletstvo, pa to je moja podsvest!
<BR>&nbsp;&nbsp;&nbsp;&nbsp;&nbsp;Ne vredi. No, dobro.
<BR>&nbsp;&nbsp;&nbsp;&nbsp;&nbsp;"Ali, Kula, takođe sam pročitao da je tvoja rasa živela na drveću... da je bila brahijalna, ako se dobro sećam..."
<BR>&nbsp;&nbsp;&nbsp;&nbsp;&nbsp;"Šta to znači?" šapnuo je Donaldson deSilvi. "Znači da su se prebacivali sa grane na granu", odgovorila je. "A sad tiho!"
<BR>&nbsp;&nbsp;&nbsp;&nbsp;&nbsp;"...ali ako su imali samo jedno oko, kako su tvoji preci mogli da procene daljinu kako ne bi promašili pri skoku na narednu granu?"
<BR>&nbsp;&nbsp;&nbsp;&nbsp;&nbsp;Pre no što je završio rečenicu, Džekob je osetio zadovoljstvo. To pitanje je krio gospodin Hajd! Znači, mali đavo nema potpunu vlast nad podsvešću! Helen mu je već činila dobro. Jedva je i mario za Kulin odgovor.
<BR>&nbsp;&nbsp;&nbsp;&nbsp;&nbsp;"Mišlio šam da žnaš, prijatelju Džekobe. Čini mi še da je komandant deŠilva tokom prvog poniranja objašnila kako ja imam drugačije receptore nego vi. Moje oči mogu da ražaberu i fažu, a ne šamo intenžitet švetlošti."
<BR>&nbsp;&nbsp;&nbsp;&nbsp;&nbsp;"Da." Džekob je počeo da uživa. Jedino treba da pripazi na Fejgina. Stari Kanten će ga upozoriti ako se približi nečem na šta je Kula osetljiv.
<BR>&nbsp;&nbsp;&nbsp;&nbsp;&nbsp;"Da, ali Sunčeva svetlost, naročito u šumi, trebalo bi da je potpuno rasuta... i po fazama. Sada ima delfina koji koriste sličan sistem svojim sonarom, pazeći na fazu i sve drugo. Ali oni stvaraju sopstvenu koherentnu fazu, ispuštajući ritmične zvuke u okolinu."
<BR>&nbsp;&nbsp;&nbsp;&nbsp;&nbsp;Džekob je zakoračio unazad, uživajući u dramatičnoj pauzi. Pri tom je nagazio likvibocu koju je Kula ispustio. Nesvesno ju je podigao.
<BR>&nbsp;&nbsp;&nbsp;&nbsp;&nbsp;"Pa, ako je oko tvojih predaka moglo jedino da razabira fazu, to im ništa ne bi vredelo bez izvora koherentnog svetla u okolini." Džekob je osetio uzbuđenje. "Prirodni laseri? Da li u vašim šumama postoje prirodni izvori laserskog svetla?"
<BR>&nbsp;&nbsp;&nbsp;&nbsp;&nbsp;"Auh, ala bi to bilo zanimljivo!" primetio je Donaldson.
<BR>&nbsp;&nbsp;&nbsp;&nbsp;&nbsp;Kula je klimnuo glavom. "Ješte, Džekobe. Mi ih zovemo...", začuo se složeni ritam škljocanja zuba, "... biljke. Neverovatno je kako ši došao do žaključka o njihovom poštojanju na ošnovu tako malo činjenica. Žašlužuješ češtike. Pokazaću ti njihove šlike kad še vratimo."
<BR>&nbsp;&nbsp;&nbsp;&nbsp;&nbsp;Džekob je primetio Helen kako mu se smeši, nekako posednički. (Duboko u glavi osećao je daleku tutnjavu. Nije obratio pažnju.) "Da, voleo bih da ih vidim, Kula."
<BR>&nbsp;&nbsp;&nbsp;&nbsp;&nbsp;Likviboca mu se lepila za ruku. U vazduhu se osećao miris nalik na tek pokošenu travu.
<BR>&nbsp;&nbsp;&nbsp;&nbsp;&nbsp;"Evo, Kula", pružio je bocu. "Mislim da si ispustio ovo." Utom mu se ruka ukočila. Zurio je za treutak u likvibocu, a onda je prasnuo u smeh.
<BR>&nbsp;&nbsp;&nbsp;&nbsp;&nbsp;"Mili, hodi ovamo!" povikao je. "Pogledaj ovo!" Pružio joj je bocu, pokazujući etiketu.
<BR>&nbsp;&nbsp;&nbsp;&nbsp;&nbsp;"3-(alfa-acetonilbenzil)-4-hidroksikumarin alkalna smeša?" Za trenutak je delovala nesigurno, a onda je zinula. "Pa to je varfarin! Znači, to je jedan od sastojaka Kuline ishrane! Pa kako se onda stvorilo među Dvejnovim lekovima?"
<BR>&nbsp;&nbsp;&nbsp;&nbsp;&nbsp;Džekob se nasmešio kao krivac. "Bojim se da je čitav nesporazum nastao mojom krivicom. Bio sam prilično odsutan kad sam još na 'Bredberiju' pokupio jednu Kulinu tabletu za hranljivi rastvor. Tada sam bio toliko sanjiv da sam je potpuno zaboravio. Mora da se našla u istom džepu u koji sam kasnije strpao pilule dr Keplera. Sve zajedno je stiglo u Lerdovu laboratoriju.
<BR>&nbsp;&nbsp;&nbsp;&nbsp;&nbsp;Bila je samo neverovatna slučajnost što je jedna od Kulinih hranljivih materija ista kao drevni zemljanski otrov, ali kako me je to samo vodilo u krug! Mislio sam da je to Bubakub podmetnuo Kepleru da ga učini nestabilnim, ali ta teorija mi se uopšte nije dopadala." Slegnuo je ramenima.
<BR>&nbsp;&nbsp;&nbsp;&nbsp;&nbsp;"A meni je, na primer, laknulo što je sve razjašnjeno!" nasmejala se dr Martini. "Nije mi se sviđalo šta ljudi misle o meni!"
<BR>&nbsp;&nbsp;&nbsp;&nbsp;&nbsp;Otkriće je bilo sitno, ali je na neki način razrešenje jedne sitne tajne korenito promenilo raspoloženje prisutnih. Počeli su da živo razgovaraju.
<BR>&nbsp;&nbsp;&nbsp;&nbsp;&nbsp;Jedino je nastupilo zatišje kada je kraj njih prošao Larok, tiho se smejući. Dr Martini ga je pozvala da im se pridruži, ali on je samo odmahnuo glavom i nastavio da polako korača obodom broda.
<BR>&nbsp;&nbsp;&nbsp;&nbsp;&nbsp;Helen je stajala tik kraj Džekoba. Dodirnula ga je po ruci kojom je još držao Kulinu likvibocu.
<BR>&nbsp;&nbsp;&nbsp;&nbsp;&nbsp;"Kad već govorimo o slučajnostima, jesi li pogledao malo bolje formulu Kuline hrane?" Zastala je i podigla pogled, jer im je Kula prišao i naklonio se.
<BR>&nbsp;&nbsp;&nbsp;&nbsp;&nbsp;"Ako ši šada žavršio, Džekobe, odneo bih tu lepljivu bocu."
<BR>&nbsp;&nbsp;&nbsp;&nbsp;&nbsp;"Šta? O, naravno, Kula. Šta si ono rekla, Helen?"
<BR>&nbsp;&nbsp;&nbsp;&nbsp;&nbsp;Čak i kada joj je lice bilo ozbiljno, bilo je teško ne ostati pogođen njenom lepotom. To je početak 'zaljubljivanja' - u početku je teško slušati voljenu osobu.
<BR>&nbsp;&nbsp;&nbsp;&nbsp;&nbsp;"...samo sam rekla da sam primetila zanimljivu slučajnost kada je dr Martini naglas pročitala onu hemijsku formulu. Sećaš li se da smo ranije razgovarali o organskim bojama za lasere? E..."
<BR>&nbsp;&nbsp;&nbsp;&nbsp;&nbsp;Helenin glas je nestao. Džekob je video da joj se usne pokreću, ali mogao je da razabere samo jednu reč: "...kumarin..."
<BR>&nbsp;&nbsp;&nbsp;&nbsp;&nbsp;U dubini je ključala nevolja. Njegova kanalisana neuroza se pobunila. Gospodin Hajd je pokušavao da ga spreči da sluša Helen. Zapravo, iznenada je shvatio da mu Hajd ne pomaže još od onog razgovora na ivici palube kada je Helen nagovestila kako bi volela da njegove gene ponese ka zvezdama pri sledećem 'Kalipsovom' skoku.
<BR>&nbsp;&nbsp;&nbsp;&nbsp;&nbsp;Hajd mrzi Helen! - shvatio je, šokiran. Prva devojka koju sam upoznao, a koja može da zameni ono što sam izgubio (drhtaj, nalik na migrenu, zapretio je da mu rascepi lobanju) a Hajd je mrzi! (Glavobolja je u trenutku naišla i nestala).
<BR>&nbsp;&nbsp;&nbsp;&nbsp;&nbsp;Još gore, taj deo njegove podsvesti odvajao se od njega. Video je sve delove, a nije ih puštao na površinu. To je narušavanje sporazuma. Nedopustivo, a on nije imao pojma zašto!
<BR>&nbsp;&nbsp;&nbsp;&nbsp;&nbsp;"Džekobe, jesi li dobro?" Helenin glas se vratio. Zbunjeno ga je gledala. Preko njenog ramena video je Kulu, pored mašina za hranu, kako ih posmatra.
<BR>&nbsp;&nbsp;&nbsp;&nbsp;&nbsp;"Helen", naglo je rekao. "Slušaj, na pilotskoj ploči sam ostavio kutijicu sa pilulama. To je za glavobolju koju ponekad imam... molim te, možeš li da ih potražiš?" prineo je ruku čelu i iskrivio lice.
<BR>&nbsp;&nbsp;&nbsp;&nbsp;&nbsp;"Šta... naravno." Helen mu je pomilovala ruku. "Što ne pođeš sa mnom? Mogao bi da prilegneš. Da razgovaramo..."
<BR>&nbsp;&nbsp;&nbsp;&nbsp;&nbsp;"Ne." Uhvatio ju je za ramena i nežno je okrenuo na pravu stranu. "Idi, molim te. Čekaću te ovde." Divlje se borio sa panikom zbog vremena koje je bilo potrebno da se udalji.
<BR>&nbsp;&nbsp;&nbsp;&nbsp;&nbsp;"Dobro, odmah se vraćam", rekla je Helen. Dok se udaljavala, Džekob je uzdahnuo od olakšanja. Većina prisutnih imala je naočare za pojasom, u slučaju potrebe. Sposobna i delotvorna, komandant deSilva svoje je ostavila na sedištu.
<BR>
<BR>&nbsp;&nbsp;&nbsp;&nbsp;&nbsp;Kada se udaljila desetak metara, Helen je počela da se pita.
<BR>&nbsp;&nbsp;&nbsp;&nbsp;&nbsp;Džekob nije ostavio nikakve pilule na pilotskoj ploči. Ja bih znala da jeste. Hteo je da me se otrese. Ali zašto?
<BR>&nbsp;&nbsp;&nbsp;&nbsp;&nbsp;Osvrnula se. Džekob se upravo okrenuo od aparata za hranu, držeći u ruci proteinsku kiflu. Nasmešio se Mili Martini i klimnuo glavom Čenu, a potom je pošao kraj Fejgina da izađe na otvorenu palubu. Kula je posmatrao grupu blistavim očima, stojeći iza njega, blizu ulaza u gravitacionu petlju.
<BR>&nbsp;&nbsp;&nbsp;&nbsp;&nbsp;Džekob uopšte nije izgledao kao da ima glavobolju! Helen je osetila bol i zbunjenost.
<BR>&nbsp;&nbsp;&nbsp;&nbsp;&nbsp;Pa, ako me ne želi u blizini, u redu. Pretvaraću se da tražim te njegove proklete pilule!
<BR>&nbsp;&nbsp;&nbsp;&nbsp;&nbsp;Taman je počela da se okreće kada se, iznenada, Džekob sapleo o jedan od Fejginovih korenova i prostro se po palubi. Proteinska kifla mu je ispala i otkotrljala se sve do podnožja parametarskog lasera. Pre no što je stigla išta da učini, Džekob je ustao i snebivljivo se nasmešio. Pošao je da podigne hranu. Dok se saginjao, ramenom je zakačio laser.
<BR>&nbsp;&nbsp;&nbsp;&nbsp;&nbsp;Istog časa prostoriju je preplavilo plavo svetlo. Oglasilo se zavijanje alarma. Helen je nagonski laktom pokrila oči i posegnula ka pojasu da uzme naočare.
<BR>&nbsp;&nbsp;&nbsp;&nbsp;&nbsp;Nije ih bilo!
<BR>&nbsp;&nbsp;&nbsp;&nbsp;&nbsp;Njeno sedište bilo je tri metra daleko. Tačno je znala gde se nalazi i gde je glupo ostavila naočare. Okrenula se i skočila ka njima, u istom pokretu ih natakla i uspravila se.
<BR>&nbsp;&nbsp;&nbsp;&nbsp;&nbsp;Sve je bilo pokriveno plavim tačkama. P-laser je rotirao, šaljući zrak koji se odbijao od zakrivljene unutrašnje površine oklopa Sunčevog broda. Izmenjena 'šifra za kontakt' je bleskala preko palube i kupole.
<BR>&nbsp;&nbsp;&nbsp;&nbsp;&nbsp;Na podu, bizu aparata za hranu, grčilo se nekoliko tela. Niko nije prišao laseru da ga isključi. Gde su Džekob i Donaldson? Jesu li oslepeli već u prvom trenutku?
<BR>&nbsp;&nbsp;&nbsp;&nbsp;&nbsp;Nekoliko obrisa kretalo se kraj ulaza u gravitacionu petlju. Pod isprekidanim, avetinjskim svetlom prepoznala je Džekoba Demvu, glavnog inženjera... i Kulu. Oni... Džekob je pokušavao da vanzemaljcu prebaci vreću preko glave!
<BR>&nbsp;&nbsp;&nbsp;&nbsp;&nbsp;Nije bilo vremena za razmišljanje. Između prekidanja tajanstvene borbe i eliminisanja moguće opasnosti po brod, Helen nije morala da bira. Potrčala je ka P-laseru, pognuta pod tanke, ukrštene niti, i iščupala utikač.
<BR>&nbsp;&nbsp;&nbsp;&nbsp;&nbsp;Bleštave tačke svetla smesta su nestale, osim jedne kraj ulaza u petlju, uz koju je ostao i krik bola i zvuk udara. Alarmi su se isključili i ostalo je jedino ječanje ljudi.
<BR>&nbsp;&nbsp;&nbsp;&nbsp;&nbsp;"Kapetane, šta je to? Šta se dešava?" Pilotov glas odjekivao je iz interkoma. Helen je podigla mikrofon sa najbližeg sedišta.
<BR>&nbsp;&nbsp;&nbsp;&nbsp;&nbsp;"Hju", brzo je rekla. "Kakvo je stanje broda?"
<BR>&nbsp;&nbsp;&nbsp;&nbsp;&nbsp;"Stanje normalno, ser. Sreća da sam imao naočare! Šta se, do đavola, desilo?"
<BR>&nbsp;&nbsp;&nbsp;&nbsp;&nbsp;"P-laser je podivljao. Nastavljamo kao i do sada. Drži brod na putanji, jedan klik od stada. Brzo ću se vratiti." Spustila je mikrofon i podigla glavu. "Čene! Dubrovski!" povikala je. "Javite se!" Čkiljila je kroz polutamu.
<BR>&nbsp;&nbsp;&nbsp;&nbsp;&nbsp;"Tu sam, kapetane!" Bio je to Čenov glas. Helen je opsovala i strgla naočare. Čen je bio na ulazu u petlju. Klečao je nad telom na palubi.
<BR>&nbsp;&nbsp;&nbsp;&nbsp;&nbsp;"To je Dubrovski", rekao je. "Mrtav je. Spržen pravo kroz oči."
<BR>
<BR>&nbsp;&nbsp;&nbsp;&nbsp;&nbsp;Dr Martini se krila iza Fejginovog debelog stabla. Kanten je tiho zazviždao kad im je Helen žurno prišla.
<BR>&nbsp;&nbsp;&nbsp;&nbsp;&nbsp;"Jeste li vas dvoje dobro?"
<BR>&nbsp;&nbsp;&nbsp;&nbsp;&nbsp;Fejgin se oglasio dugim tonom koji je pomalo ličio na razliveno 'da'. Dr Martini je klimnula glavom, nesigurno, ali i dalje je stezala Fejgina za stablo. Naočare su joj napola spale. Helen joj ih je skinula.
<BR>&nbsp;&nbsp;&nbsp;&nbsp;&nbsp;"Hajde, doktore. Imate pacijente." Povukla ju je za ruku. "Čene! Idi u moju kancelariju i donesi pribor za prvu pomoć! Smesta!"
<BR>&nbsp;&nbsp;&nbsp;&nbsp;&nbsp;Dr Martini je počela da ustaje, a potom se skljokala nazad, tresući glavom.
<BR>&nbsp;&nbsp;&nbsp;&nbsp;&nbsp;Helen je zaškripala zubima i povukla ruku koju je držala, naglo, i uspela da podigne drugu ženu na noge. Dr Martini se teturala, ali je stajala.
<BR>&nbsp;&nbsp;&nbsp;&nbsp;&nbsp;Helen ju je lako ošamarila. "Probudi se, doktore! Pomoći ćeš mi oko ovih ljudi, inače ću ti saterati zube u grlo!" Uhvatila je dr Martini pod ruku i pomogla joj da pređe nekoliko metara do mesta gde su ležali inženjer Donaldson i Džekob Demva.
<BR>&nbsp;&nbsp;&nbsp;&nbsp;&nbsp;Džekob je jeknuo i promeškoljio se. Helen je osetila da joj srce poigrava kada je sklonio ruku sa lica. Opekotine su bile površinske, i nisu ni dotakle oči. Džekob je imao naočare.
<BR>&nbsp;&nbsp;&nbsp;&nbsp;&nbsp;Povela je dr Martini ka Donaldsonu i naterala je da sedne. Glavni inženjer bio je gadno opečen po levoj strani lica. Levo staklo naočara bilo je zdrobljeno.
<BR>&nbsp;&nbsp;&nbsp;&nbsp;&nbsp;Čen je stigao trkom, noseći prvu pomoć.
<BR>&nbsp;&nbsp;&nbsp;&nbsp;&nbsp;Dr Martini je okrenula glavu od Donaldsona i zadrhtala. Potom je podigla pogled i ugledala čoveka sa lekarskom tašnom. Pružila je ruke da je uzme.
<BR>&nbsp;&nbsp;&nbsp;&nbsp;&nbsp;"Treba li vam pomoć, doktore?" upitala je Helen.
<BR>&nbsp;&nbsp;&nbsp;&nbsp;&nbsp;Dr Martini je raširila instrumente po palubi. Odmahnula je glavom, ne podižući pogled.
<BR>&nbsp;&nbsp;&nbsp;&nbsp;&nbsp;"Ne. Tiho sad."
<BR>&nbsp;&nbsp;&nbsp;&nbsp;&nbsp;Helen je pozvala Čena. "Idi, potraži Laroka i Kulu. Izvesti me kad ih nađeš." Ovaj je otrčao.
<BR>&nbsp;&nbsp;&nbsp;&nbsp;&nbsp;Džekob je ponovo jeknuo i pokušao da se osloni o laktove. Helen je našla papirni ubrus i ovlažila ga. Klekla je kraj Džekoba i povukla ga za ramena, kako bi joj spustio glavu u krilo.
<BR>&nbsp;&nbsp;&nbsp;&nbsp;&nbsp;Trgao se kada mu je nežno pokvasila rane.
<BR>&nbsp;&nbsp;&nbsp;&nbsp;&nbsp;"Oh..." zaječao je i podigao ruku ka temenu. "Trebalo je da znam. Njegovi preci su se njihali po drveću. Morao je imati snagu šimpanze. A izgleda tako slab!"
<BR>&nbsp;&nbsp;&nbsp;&nbsp;&nbsp;"Možeš li mi reći šta se desilo?" tiho je upitala.
<BR>&nbsp;&nbsp;&nbsp;&nbsp;&nbsp;Džekob je zastenjao, zavlačeći levu ruku ispod leđa. Nekoliko puta je cimnuo. Konačno je izvukao veliku vreću u kojoj su stajale zaštine naočare. Pogledao ju je i odgurnuo.
<BR>&nbsp;&nbsp;&nbsp;&nbsp;&nbsp;"Osećam se kao da su mi ošmirglali glavu", rekao je. Pokušao je da sedne, malo se zanjihao sa rukama na glavi, a potom ih je spustio.
<BR>&nbsp;&nbsp;&nbsp;&nbsp;&nbsp;"Kula, naravno, ne leži tu negde u nesvesti, zar ne? Nadao sam se da sam se pretovrio u borbenu budalu pošto me je ošamutio, ali izgleda da sam se prosto onesvestio."
<BR>&nbsp;&nbsp;&nbsp;&nbsp;&nbsp;"Ne znam gde je Kula", odgovorila je Helen. "A sad, šta..."
<BR>&nbsp;&nbsp;&nbsp;&nbsp;&nbsp;Iz interkoma je odjeknuo Čenov glas.
<BR>&nbsp;&nbsp;&nbsp;&nbsp;&nbsp;"Kapetane? Našao sam Laroka. Nalazi se na dva i četrdeset stepeni. Dobro je. Zapravo, nije ni znao da se nešto dešava!"
<BR>&nbsp;&nbsp;&nbsp;&nbsp;&nbsp;Džekob je prišao dr Martini i upustio se u žuran razgovor. Helen je ustala i pošla ka interkomu kraj aparata za hranu.
<BR>&nbsp;&nbsp;&nbsp;&nbsp;&nbsp;"Jesi li video Kulu?"
<BR>&nbsp;&nbsp;&nbsp;&nbsp;&nbsp;"Ne, ser, nema mu ni traga. Mora da je na donjoj strani." Čen je spustio glas. "Imao sam utisak da je bilo tuče. Znate li šta se desilo?"
<BR>&nbsp;&nbsp;&nbsp;&nbsp;&nbsp;"Javiću ti čim saznam. U međuvremenu, idi i odmeni Hjua."
<BR>&nbsp;&nbsp;&nbsp;&nbsp;&nbsp;Džekob joj se pridružio kraj interkoma.
<BR>&nbsp;&nbsp;&nbsp;&nbsp;&nbsp;"Donaldson će biti dobro, ali trebaće mu novo oko. Slušaj, Helen, moram da pođem za Kulom. Daj mi jednog od tvojih ljudi, hoćeš li? A onda nas vodi odavde što brže možeš."
<BR>&nbsp;&nbsp;&nbsp;&nbsp;&nbsp;Naglo se okrenula. "Upravo si ubio jednog od mojih ljudi! Dubrovski je mrtav! Donaldson je slep, a sad mi tražiš da pošaljem još nekog da ti pomogne da još malo mlatiš sirotog Kulu? Kakvo je to ludilo?"
<BR>&nbsp;&nbsp;&nbsp;&nbsp;&nbsp;"Nisam nikoga ubio, Helen."
<BR>&nbsp;&nbsp;&nbsp;&nbsp;&nbsp;"Videla sam te, vole trapavi! Udario si P-laser i on je podivljao! I ti si! Zašto si napao Kulu?"
<BR>&nbsp;&nbsp;&nbsp;&nbsp;&nbsp;"Helen..." Džekob se trgao. Prineo je ruku temenu. "Nemam vremena za objašnjenja. Moraš nas izvući odavde. Ko zna šta će uraditi tamo dole, sad kad znamo."
<BR>&nbsp;&nbsp;&nbsp;&nbsp;&nbsp;"Prvo objasni!"
<BR>&nbsp;&nbsp;&nbsp;&nbsp;&nbsp;"Ovaj... namerno sam udario laser. Hteo..."
<BR>&nbsp;&nbsp;&nbsp;&nbsp;&nbsp;Helen je nosila tako tesno krojenu uniformu da Džekob ne bi ni pomislio da ima ljubak mali revolver koji joj se stvorio u ruci. "Nastavi, Džekobe", rekla je mirnim glasom.
<BR>&nbsp;&nbsp;&nbsp;&nbsp;&nbsp;"...Gledao me je. Znao sam, ako ičim pokažem da sam shvatio, sve će nas u trenutku oslepeti. Zato sam te poslao po pilule, a onda sam uzeo vreću za naočare. Oslobodio sam laser da ga zbunim... lasersko svetlo svuda unaokolo..."
<BR>&nbsp;&nbsp;&nbsp;&nbsp;&nbsp;"Koje je ubijalo i ugrožavalo moje ljude!"
<BR>&nbsp;&nbsp;&nbsp;&nbsp;&nbsp;Džekob se pribrao. "Saslušaj me, gnjido mala." Nadneo se nad nju. "Smanjio sam intenzitet zraka! Mogao je da oslepi, ali ne i da sprži!
<BR>&nbsp;&nbsp;&nbsp;&nbsp;&nbsp;Pa, ako mi ne veruješ, onesvesti me! Veži me! Samo nas brzo vodi odavde, pre no što nas Kula sve pobije!"
<BR>&nbsp;&nbsp;&nbsp;&nbsp;&nbsp;"Kula..."
<BR>&nbsp;&nbsp;&nbsp;&nbsp;&nbsp;"Njegove oči, do đavola! Njegov 'hranljivi rastvor' je boja koja se koristi za lasere! On je ubio Dubrovskog koji je pokušao da pomogne meni i Donaldsonu!
<BR>&nbsp;&nbsp;&nbsp;&nbsp;&nbsp;Lagao je za onu lasersku biljku na svojoj planeti! Pringi imaju sopstveni izvor koherentnog svetla! On je od početka projektovao 'odrasle' Sunčeve Duhove! I... Oh, Bože!" Džekob je zamahnuo kroz vazduh.
<BR>&nbsp;&nbsp;&nbsp;&nbsp;&nbsp;"...ako je njegov projektor dovoljno precizan da stvori lažne 'Duhove' na unutrašnjoj strani brodskog zida, sigurno je dobar i da se uplete u optičke ulaze u kompjutere koje je projektovala Biblioteka! On je programirao kompjuter da označi Laroka kao Uslovnjaka. A ja... ja sam bio tik kraj njega kada je programirao Džefov brod za samouništenje! Ubacivao je naređenja sve vreme dok sam se ja divio lepim svetlima!"
<BR>&nbsp;&nbsp;&nbsp;&nbsp;&nbsp;Helen je ustuknula, odmahujući glavom. Džekob je pošao za njom, nadnoseći se, stegnutih pesnica, ali lice mu je predstavljalo masku samooptuživanja.
<BR>&nbsp;&nbsp;&nbsp;&nbsp;&nbsp;"Zašto je Kula uvek prvi primećivao humanoidne Duhove? Zašto nijedan nije viđen dok je on bio na Zemlji sa dr Keplerom? Zašto nisam još ranije razmislio o razlogu što se Kula dobrovoljno prijavio za skaniranje 'mrežnjače' tokom testiranja identiteta?"
<BR>&nbsp;&nbsp;&nbsp;&nbsp;&nbsp;Reči su prebrzo nailazile. Helen se namrštila od napetosti dok je pokušavala da razmišlja.
<BR>&nbsp;&nbsp;&nbsp;&nbsp;&nbsp;Džekob ju je preklinjuće gledao. "Helen, moraš mi verovati."
<BR>&nbsp;&nbsp;&nbsp;&nbsp;&nbsp;Malo je oklevala, a potom je glasno kriknula. "Sranje!" i bacila se ka interkomu.
<BR>&nbsp;&nbsp;&nbsp;&nbsp;&nbsp;"Čene! Vodi nas odavde! Mani upozorenja o vezivanju pojasa, samo daj maksimalni potisak i pokreni vremensku kompresiju! Hoću da vidim crno nebo pre no što dvaput trepnem!"
<BR>&nbsp;&nbsp;&nbsp;&nbsp;&nbsp;"Da, ser!" stigao je odgovor.
<BR>&nbsp;&nbsp;&nbsp;&nbsp;&nbsp;Brod se propeo pod njima kad su kompenzaciona polja na trenutak prevladala, pa su se i Helen i Džekob zateturali. Komandant se držala za interkom.
<BR>&nbsp;&nbsp;&nbsp;&nbsp;&nbsp;"Čitavoj posadi, od sad pa nadalje stalno nosite naočare. Svi neka se vežu što brže mogu. Hju, smesta se javi na ulaz u petlju!"
<BR>&nbsp;&nbsp;&nbsp;&nbsp;&nbsp;Prstenovi na nebu počeli su da brže promiču kraj njih. Kako je koja zver padala ispod nivoa palube, ivice bi joj jače zasijale kao da se oprašta.
<BR>
<BR>&nbsp;&nbsp;&nbsp;&nbsp;&nbsp;"Trebalo je da i ja shvatim", tužno je rekla Helen. "Umesto toga, isključila sam P-laser i verovatno mu time omogućila da pobegne."
<BR>&nbsp;&nbsp;&nbsp;&nbsp;&nbsp;Džekob ju je brzo poljubio, dovoljno da joj usne uzdrhte.
<BR>&nbsp;&nbsp;&nbsp;&nbsp;&nbsp;"Nisi znala. I ja bih na tvom mestu učinio isto.
<BR>&nbsp;&nbsp;&nbsp;&nbsp;&nbsp;Dotakla je svoje usne i zagledala se kraj njega ka telu Dubovskog. "Poslao si me po pilule da ne..."
<BR>&nbsp;&nbsp;&nbsp;&nbsp;&nbsp;"Kapetane", prekinuo ih je Čenov glas. "Imam problema sa ukidanjem automatskog upravljanja vremenskom kompresijom. Može li Hju ostati da mi pomogne? Osim toga, izgubili smo masersku vezu sa Hermesom."
<BR>&nbsp;&nbsp;&nbsp;&nbsp;&nbsp;Džekob je slegnuo ramenima. "Prvo maserska veza da se vesti ne prenesu, potom vremenska kompresija, zatim gravitacioni pogon, na kraju polje sile. Pretpostavljam da će poslednji korak biti da raznese oklop, ako ostali potezi ne budu dovoljni. Trebalo bi da budu."
<BR>&nbsp;&nbsp;&nbsp;&nbsp;&nbsp;Helen je bila kraj interkoma. "Ne može, Čene. Hju mi je potreban odmah! Učini sam šta možeš." Prekinula je vezu.
<BR>&nbsp;&nbsp;&nbsp;&nbsp;&nbsp;"Idem sa tobom."
<BR>&nbsp;&nbsp;&nbsp;&nbsp;&nbsp;"A, ne", odgovorio je. Stavio je naočare i podigao vreću sa poda. "Ako Kula stigne do trećeg poteza, pečeni smo, i to bukvalno. Ali ako mogu da ga zaustavim u međuvremenu, ti si jedina koja će umeti da nas izvuče odavde. A sada, molim te, pozajmi mi taj pištolj, mogao bi da mi koristi."
<BR>&nbsp;&nbsp;&nbsp;&nbsp;&nbsp;Helen mu je predala oružje. U ovoj situaciji svađa bi bila besmislena. Džekob je bio glavni. Ona nije imala svoje zamisli.
<BR>&nbsp;&nbsp;&nbsp;&nbsp;&nbsp;Tiho brujanje broda promenilo je ritam i pretvorilo se u tihu, nejednaku tutnjavu.
<BR>&nbsp;&nbsp;&nbsp;&nbsp;&nbsp;Helen je odgovorila na Džekobov upitni pogled. "To je vremenska kompresija. Već je počeo da nas usporava. Nemamo mnogo vremena i to u više pogleda."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
