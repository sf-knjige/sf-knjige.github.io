<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. POSETA
<P>&nbsp;&nbsp;&nbsp;&nbsp;&nbsp;Postojalo je jedno vreme, pre otprilike pola miliona godina, kada su neki novi susedi stigli u blizinu Zemljinog Sunčevog sistema. Žudeli su da sa nekim budu prijatelji... to jest, to je bilo ono što su oni želeli, da pronađu bilo koga s kim bi mogli da se sprijatelje. I tako su jednoga dana svratili na treću planetu sistema, onu koju mi danas znamo kao Zemlju, da vide ima li možda nekoga kod kuće.
<BR>&nbsp;&nbsp;&nbsp;&nbsp;&nbsp;Nisu izabrali baš najbolje vreme za posetu. Oh, Zemlja je obilovala životom, nije to bilo u pitanju. Planeta je bila naprosto zatrpana njime. Živeli su na njoj pećinski medvedi, sabljasti tigrovi, životinje nalik na slonove i jelene. Bilo je tu i zmija, riba, ptica i krokodila; kao i bakterija prenosioca bolesti i lešinara; bilo je i šuma i savana, te rastinja svih vrsta. Međutim, padao je u oči nedostatak jednog elementa u katalogu zemaljskih živih bića. To je bila velika šteta, pošto su posetioci upravo taj kvalitet najviše želeli da pronađu.
<BR>&nbsp;&nbsp;&nbsp;&nbsp;&nbsp;Inteligencija je bila ta koju ovi posetioci iz svemira nisu mogli da pronađu nigde na planeti. Ona jednostavno još nije bila pronađena.
<BR>&nbsp;&nbsp;&nbsp;&nbsp;&nbsp;Posetioci su krajnje marljivo tragali za njom. Najpribližnije biću kakvo su tražili bilo je neko krznato malo stvorenje koje nije znalo za jezik, vatru niti društvene institucije... ali koje je bar upražnjavalo nekoliko veština koje su dosta obećavale. (Na primer, bilo je u stanju da zubima oblikuje oruđe od nasumce izabranog kamenja.) Kada se budu razvila moderna ljudska bića i počela da tragaju za svojim evolucionim korenima, nazvaće ovu vrstu praljudi "Australopitekus". Posetioci im nisu dali neko određeno ime... oni su za njih predstavljali samo još jedno razočaranje u potrazi za civilizovanim društvom u svemiru.
<BR>&nbsp;&nbsp;&nbsp;&nbsp;&nbsp;Te male životinje nisu bile naročito visoke... otprilike poput današnjih šestogodišnjaka... međutim, posetioci im nisu to zamerali. Nisu bili u prilici da te mališane uporede sa modernim ljudskim bićima, a ni oni sami nisu bili baš naročito visoki.
<BR>&nbsp;&nbsp;&nbsp;&nbsp;&nbsp;Bio je to neizvestan pleistocen, vreme u kome su se uvećavale količine leda koji se spuštao u Evropu i Severnu Ameriku, tokom koga su padavine u Africi postajale obimnije i proređivale se, pri čemu je ključ za svaku vrstu koja je želela da preživi bio prilagodljivost. U vreme kada su posetioci stigli, pleme njihovih malih ljubimaca živelo je na području ustalasanih, sprženih savana, prekrivenih travom i mestimično divljim cvećem. Australopitekusi su logorovali na livadi u blizini obala sporog, žuboravog potočića koji je uticao u ogromno slano jezero nekoliko kilometara odatle. Na zapadnom obzorju, u daljini, protezao se venac planina koji je na kraju nestajao s vidika. Najbliža od njih se malo pušila. Sve te planine bili su vulkani, mada, razume se, australopitekusi nisu imali pojma šta su to vulkani. Sasvim sigurno su koristili vatru; toliko su bili odmakli u tehnološkom napretku. To jest, gotovo sve vreme su je imali, kada bi munje zapalile travu (ili, čak, kada bi vreli pepeo iz kakve erupcije potpalio nešto u njihovoj blizini, mada se srećom po duhovni mir tih malih ljudi to nije često događalo). Nisu je mnogo koristili. Nisu još, na primer, razmotrili mogućnost da je koriste za kuvanje. Njima je ona služila da noću drži na bezbednoj udaljenosti velike grabljivice, u čemu je nekada i uspevala.
<BR>&nbsp;&nbsp;&nbsp;&nbsp;&nbsp;Danju su umeli dosta dobro da se brinu o sebi. Imali su kamene "ručne sekire"... ne baš naročito doterane; bilo je to obično kamenje koje je više-manje podsećalo na neku debelu školjku oštre ivice... i toljage koje su bile još neupečatljivijeg izgleda: obične, neobrađene, dugačke, bedrene kosti biljojeda nalik na jelene kojima su voleli da se hrane. Takvo oružje nikada ne bi moglo da zaustavi sabljastog tigra. Ali ako bi malih majmunolikih ljudi bilo dovoljno i ako bi jako vrištali, obično bi uspevali da zastraše hijene koje su bile najljuće grabljivice savane, i to naročito onda ako bi taj mali narod prethodno obeshrabrio čopor hjena gađajući ih kamenjem iz daljine. Retko su uspevali da ubiju koju hjenu, ali uglavnom im je polazilo za rukom da ubede te životinje da će znatno unosnije utrošiti vreme ako se okrenu kakvom plenu koji ne ume tako dobro da se brani.
<BR>&nbsp;&nbsp;&nbsp;&nbsp;&nbsp;Mesožderi bi tu i tamo, razume se, uspevali da otmu po koju bebu malom narodu ili kakvu staru osobu čiji je život ionako bio neizvestan zbog istrošenih zuba. To su mogli da izdrže. Retko kad su gubili nekog ko je bio važan za dobrobit plemena... osim, razume se, u lovu. Ali tu nisu imali izbora, u lov se moralo ići bez obzira na rizike koje je on nosio sa sobom. Morali su da love kako bi se prehranili.
<BR>&nbsp;&nbsp;&nbsp;&nbsp;&nbsp;Iako su astrolopitekusi delovali sićušno, bili su dosta snažni. Obično su imali ispupčene stomake; međutim, nisu mogli baš mnogo da pojedu... čak ni ženke nisu imale bedra vredna pomena. Lica im nisu bila izrazito ljudska: nigde brade, nos spljošten, sićušne uši gotovo skrivene u krznu glave... teško da biste to krzno onda nazvali kosom. U prosečnoj lobanji astrolopitekusa nije bilo mesta za veću zapreminu mozga. Ako biste preručili mozak iz jedne od tih lobanja sa iskošenim čelom u krčag za pivo od jedne pinte, verovatno bi se prelio preko ivice, ali ne mnogo.
<BR>&nbsp;&nbsp;&nbsp;&nbsp;&nbsp;Razume se da nijedan moderni pivopija to ne bi učinio, ali neki od malih krznatih ljudi je to lako mogao da uradi... i to sa zadovoljstvom. Mozak je u njihovoj ishrani važio za delikates. Čak i mozak saplemenika.
<BR>&nbsp;&nbsp;&nbsp;&nbsp;&nbsp;Posetioci nisu stekli visoko mišljenje o navikama obedovanja malog krznatog naroda. Pa ipak, ta stvorenja su posedovala jednu anatomsku osobinu koja je veoma zainteresovala posetioce... namigivali su i pravili seksualne opaske. Australopitekusi su, isto kao i posetioci, bili dvonošci. Ali za razliku od posetilaca, njihove noge bile su jedna blizu druge tako da su im se butine praktično trale jedna o drugu dok su hodali... postiocima se činilo da to, bar muškarcima, stvara i te kakve probleme, pošto su muški seksualni organi visili između butina.
<BR>&nbsp;&nbsp;&nbsp;&nbsp;&nbsp;(Nekoliko stotina hiljada godina kasnije, tadašnji glavni žitelji Zemlje, ljudska rasa, postavljaće sebi slična pitanja o davno otišlim posetiocima. Ni oni neće shvatiti...)
<BR>
<BR>&nbsp;&nbsp;&nbsp;&nbsp;&nbsp;I tako su posetioci iz svemira proveli izvesno vreme u posmatranju malih krznatih stvorenja, a onda su cvrkučići jedni drugima izrazili svoje razočaranje, vratili se u svemirske brodove i smrknuto otišli.
<BR>&nbsp;&nbsp;&nbsp;&nbsp;&nbsp;Njihova poseta nije predstavljala potpuni promašaj. Svaka planeta na kojoj je postojao bilo kakav život bila je pravi dragulj u Galaksiji. Pa ipak, nadali su se da će pronaći neku prefinjeniju vrstu života... da će sresti nekoga s kim će moći da se sprijatelje, da izmene poglede i vode rasprave. Ove male krznate životinje očigedno nisu bile dorasle tome. Međutim, posetioci su ipak nešto učinili. Zahvaljujući često kobnom iskustvu, naučili su da vrste stvorenja koje makar malo obećavaju lako mogu izumreti, ili skrenuti u pogrešnom pravcu tokom evolucije, tako da niko nikada ne sazna šta su mogle da postignu. Zato su posetioci imali običaj da se na izvestan način obezbede; mogli bismo to nazvati "igrom mešanja u tuđe stvari". Shodno tome poveli su sa sobom nekoliko australopitekusa kada su krenuli svemirskim brodovima. Smestili su male zveri na sigurno mesto, u nadi da iz njih ipak nešto može ispasti. Zatim su posetoci otišli.
<BR>&nbsp;&nbsp;&nbsp;&nbsp;&nbsp;Vreme je prolazilo... mnogo vremena.
<BR>&nbsp;&nbsp;&nbsp;&nbsp;&nbsp;Australopitekusi nikada nisu mnogo odmakli na Zemlji. Ali onda su naišli njihovi bliski srodnici... iz roda homo, poznatiji kao vi i ja i svi naši prijatelji. Ljudi roda homo mnogo su se bolje snašli. Za nešto više od pet stotina hiljada godina, u stvari, oni su uspeli da postignu sve ono što su se posetioci nadali da će australopitekusi postići.
<BR>&nbsp;&nbsp;&nbsp;&nbsp;&nbsp;Ta "ljudska bića", kako su sebe nazivali, bila su veoma umešna u smišljanju stvari. Tokom vekova izmislili su gomilu strašnih stvari... točak, počeli su da se bave poljoprivredom, pripitomili su životinje za vuču, podigli gradove, izmislili poluge i brodove, motore sa unutrašnjim sagorevanjem, kreditne kartice, radare i svemirske letelice. Nisu oni to sve odjednom izmislili, razume se. I nije sve što su izmislili bilo potpuni pogodak, jer su uz put takođe izmislili toljage, mačeve, lukove, katapulte, topove i nuklearne projektile. Ljudska bića bila su pravi stručnjaci kada je trebalo nešto zapetljati.
<BR>&nbsp;&nbsp;&nbsp;&nbsp;&nbsp;Na primer, mnogo njihovih izuma izgledalo je kao da su namenjeni jednoj vrsti posla, a u stvari su obavljali nešto sasvim drugo... što je bio slučaj sa svim njihovim spravicama za "očuvanje mira", od kojih nijedna nije poslužila u tu svrhu. Drugi primer bila je "medicina". Izmislili su veoma rano ono što su nazvali lekarstvo... to jest, izmislili su praksu da rade razne bizarne stvari ljudima koji su imali tu nesreću da se razbole. Tobože je trebalo da stvari koje su činili pomognu obolelima; veoma često ispadalo je obrnuto. U najboljem slučaju, uopšteno govoreći, nisu pomagale. Čovek koji je umirao od malarije možda je bio zahvalan svom lokalnom vraču kada bi ovaj stavio masku đavola i stao da igra oko kreveta; međutim, pacijent bi ipak umirao. Do vremena kada je ljudska medicina konačno dostigla tačku u kojoj je bolesna osoba imala veće izglede da se oporavi ako ode kod lekara nego ako ne ode - a za to je trebalo da prođe 499 900 od onih 500 000 godina - ljudska bića uspela su da pronađu još efikasniji način da zeznu stvar. Izmislila su novac. Medicina ljudi postala je prilično uspešna u lečenju mnogih ljudskih boleština, međutim sve je veći deo ljudske rase teže dolazio do novca da plati lečenje.
<BR>&nbsp;&nbsp;&nbsp;&nbsp;&nbsp;Negde otprilike u isto vreme ljudska bića koja su živela na ovoj maloj zelenoj planeti zvanoj Zemlja konačno su dostigla stepen razvoja kada su prvi put mogla da se odvoje od svoje planete. Počelo je doba ljudskog istraživanja svemira.
<BR>&nbsp;&nbsp;&nbsp;&nbsp;&nbsp;U izvesnom smislu to je bila srećna podudarnost. Moglo bi se reći da je vreme kada su ljudska bića bila u stanju da lansiraju svemirski brod bilo pogodno da se ozbiljno porazmisli o napuštanju Zemlje, zauvek. Zemlja je bila prilično dobro mesto za život ako si bogat. Ali veoma rđavo prebivalište ako si siromašan.
<BR>&nbsp;&nbsp;&nbsp;&nbsp;&nbsp;U to doba su, razume se, stvorenja koja su naletela na australopitekuse odavno već bila otišla.
<BR>&nbsp;&nbsp;&nbsp;&nbsp;&nbsp;U svojoj predanoj potrazi za nekom drugom inteligentnom rasom s kojom bi mogli da razgovaraju pretražili su više od pola Galaksije. I imali su izvesnog uspeha, ali samo izvesnog. Pronašli su nekoliko vrsta koje su obećavale... pa, bar su obećavale u istoj meri u kojoj i jadni, glupi australopitekusi.
<BR>&nbsp;&nbsp;&nbsp;&nbsp;&nbsp;Verovatno je rasa koja je najpribližnije odgovarala onome što su tražili bila ona koju su nazvali Spori Plivači. Ti ljudi (ne, oni uopšte nisu ličili na "ljude", ali, iskreno govoreći, oni su to u većoj ili manjoj meri bili) živeli su u gustoj atmosferi tečnog gasa jedne teške panete. Spori Plivači su bar imali razvijen jezik. U stvari, pevali su prelepe, beskrajne pesme na svom jeziku, koji su posetioci konačno uspeli dovoljno da dešifruju tako da su ih mogli razumeti. Spori Plivači su čak imali i gradove... neku vrstu gradova... U stvari, imali su prebivališta i javne građevine koje su plutale unaokolo po supastom blatu u kome su živeli. Uopšte im nije bilo zanimljivo da razgovaraju sa Sporim Plivačima, a glavni razlog za to bio je, verovali ili ne, to što su bili zaista spori. Ako biste pokušali s njima da zapodenete razgovor, morali biste da sačekate nedelju dana da procede koju reč, a čitavu godinu da završe prvih nekoliko taktova neke od svojih pesama... a nekoliko života da bi se obavio kakav takav razgovor. To nije bila greška Sporih Plivača. Živeli su na tako niskoj temperaturi da je sve što su činili bilo za nekoliko redova veličina sporije od onoga što su radila toplokrvna bića koja udišu kiseonik, kao što su ljudska bića... ili posetioci iz svemira.
<BR>&nbsp;&nbsp;&nbsp;&nbsp;&nbsp;A onda su posetioci pronašli nekog drugog... to je bilo nešto sasvim drugačije - i krajnje zastrašujuće.
<BR>&nbsp;&nbsp;&nbsp;&nbsp;&nbsp;Posle toga su prekinuli potragu.
<BR>
<BR>&nbsp;&nbsp;&nbsp;&nbsp;&nbsp;Kada su ljudska bića pošla u svemir, imala su vlastitu agendu, koja se nije baš podudarala sa ciljevima njihovih drevnih posetilaca. Ljudska bića nisu, u stvari, tragala za drugim inteligencijama, bar ne na isti način. Ljudski teleskopi i rakete-sonde još su davno potvrdili da neće pronaći nikakve inteligentne tuđince, bar ne u vlastitom Sunčevom sistemu... a nisu gajili baš preveliku nadu da će dospeti dalje od toga.
<BR>&nbsp;&nbsp;&nbsp;&nbsp;&nbsp;Ljudska bića su uz to mogla da potraže i svoje davnašnje posetioce da su uopšte bila svesna njihovog postojanja. Ali, razume se, oni toga nisu bili svesni.
<BR>&nbsp;&nbsp;&nbsp;&nbsp;&nbsp;Moglo bi se reći da najvažnija stvar u traganju za nekom drugom inteligentnom rasom nije odlučnost, već sreća. Kada su ljudska bića stigla na Veneru, ona im nije izgledala Bog zna kako. Doduše, prvi ljudi koji su svratili do nje nisu je uopšte "gledali"... niko nije u stanju daleko da dopre pogledom kroz njen preterano gust i taman vazduh... već su samo kružili oko nje po orbiti, radarom ispitujući reljef. Ono što su otkrili ulivalo je nadu. Nema sumnje da se niko nije nadao da će tamo pronaći život kada su se prve rakete ljudi spustile pored Doline strmih obronaka u Afroditinoj zemlji i kada su prve ekipe počele da istražuju neprijateljsku površinu Venere.
<BR>&nbsp;&nbsp;&nbsp;&nbsp;&nbsp;I, razume se, nisu ga pronašli. Ali onda, u delu Venere koji se naziva Aino Planitia, jedan geolog je nešto otkrio. Pukotinu... nazovimo je tunel, mada su u početku mislili da bi to mogla biti odvod kojim je tekla lava... ispod površine planete. Bila je dugačka, bila je pravilna... i tamo joj uopšte nije bilo mesto.
<BR>&nbsp;&nbsp;&nbsp;&nbsp;&nbsp;Istraživači Venere pronašli su, bez bilo kakvog prethodnog upozorenja, prve znake posete od pre pola miliona godina...
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
