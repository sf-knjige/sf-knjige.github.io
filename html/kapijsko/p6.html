<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. DRUGI SVETOVI
<P>&nbsp;&nbsp;&nbsp;&nbsp;&nbsp;Kao što nam učitelji stalno ponavljaju, i najduže putovanje počinje prvim korakom. Prvi korak sa asteroida Kapije... prvo istraživačko putovanje na koje je jedno ljudsko biće krenulo u svemirskom brodu Hičija... nije bilo unapred planirano. Nije čak bilo ni odobreno. I sasvim sigurno nije bilo razborito.
<BR>&nbsp;&nbsp;&nbsp;&nbsp;&nbsp;Čovek koji je preduzeo to prvo putovanje u nepoznato bio je stariji poručnik Ernest T. Kaplan. Bio je pomorski oficir sa krstarice američkih svemirsko-pomorskih snaga, Roanok. Kaplan nije bio naučnik. U toj meri nije imao blage veze sa naukom da su mu izričito naredili da ništa, baš ništa, ne dira na asteroidu Kapija. Jedini razlog njegovog tamošnjeg boravka bio je taj što je bio raspoređen za stražara, sa zadatkom da spreči svakoga da bilo šta dira dok su naučnici, koji su dojurili sa Zemlje, pokušavali da dokonaju na šta su to, do đavola, nabasali.
<BR>&nbsp;&nbsp;&nbsp;&nbsp;&nbsp;Međutim, Kaplan je bio strašno znatiželjan i, štaviše, imao je pristup parkiranim brodovima. I tako, jednoga dana, kako nije imao šta drugo da radi, smestio se u jedan brod koji je slučajno bio opremljen kontejnerima za hranu i rezervoarima za vazduh i vodu za slučaj da neko slučajno zatvori vrata i ostane zarobljen unutra. Kaplan je izvesno vreme razmišljao o starom Silvestru Meklinu. Zabave radi, počeo je da uvežbava otvaranje i zatvaranje vrata nekoliko puta. Zatim je počeo da se igra kvrgavim točkovima i posmatra promenu boja.
<BR>&nbsp;&nbsp;&nbsp;&nbsp;&nbsp;Onda je stisnuo jednu malu stvar smešnog izgleda pri osnovi.
<BR>&nbsp;&nbsp;&nbsp;&nbsp;&nbsp;Kasnije će obučeniji piloti to nazvati "vime za poletanje"; čim ju je stisnuo, stariji poručnik Kaplan postao je drugo ljudsko biće koje je letelo brodom Hičija. Otišao je.
<BR>&nbsp;&nbsp;&nbsp;&nbsp;&nbsp;Devedest sedam dana kasnije vratio se na asteroid Kapiju.
<BR>&nbsp;&nbsp;&nbsp;&nbsp;&nbsp;Bilo je pravo čudo što je uspeo da se vrati; još je veće čudo bilo to što je još bio živ. Bilo je predviđeno da zalihe u brodu potraju nekoliko dana, a ne meseci. Da bi došao do vode za piće bio je primoran da skuplja vlastiti kondenzovani znoj i isparenja koja su orošavala lenderska vrata. Poslednjih nekoliko nedelja uopšte ništa nije jeo. Bio je kost i koža, prljav i napola lud...
<BR>&nbsp;&nbsp;&nbsp;&nbsp;&nbsp;Ali bio je tamo. Njegov brod našao se na orbiti oko neke planetu dosta udaljene od jedne sitne, crvenkaste zvezde; planetu koja je dobijala tako malo svetlosti da je izgledala sivkasta, sa uskovitlanim žutim oblacima... kao što bi možda izgledali Jupiter, Saturn ili Uran, da su im orbite udaljene od Sunca koliko Plutonova.
<BR>&nbsp;&nbsp;&nbsp;&nbsp;&nbsp;Prva reakcija vlade Sjedinjenih Država bila je da ga izvede pred vojni sud. To je, nema sumnje, zaslužio. Čak je to i očekivao.
<BR>&nbsp;&nbsp;&nbsp;&nbsp;&nbsp;Ali pre nego što se sud sastao, na vestima je objavljeno da je brazilski parlament, ponet mišlju da može učestvovati u istraživanju Galaksije, izglasao milion dolara bonusa u kešu za Kaplana. Sovjeti, zatim, ne samo da su ga proglasili za počasnog građanina, već su ga pozvali u Moskvu da primi orden Lenjina. Brana je popustila. Svi kontakt-programi svih televizijskih mreža na svetu preklinjali su ga da im bude gost.
<BR>&nbsp;&nbsp;&nbsp;&nbsp;&nbsp;Ne možete junaka izvesti pred vojni sud.
<BR>&nbsp;&nbsp;&nbsp;&nbsp;&nbsp;I tako je predsednik Amerike unapredio poručnika Kaplana u pukovnika, a potom u generala, istim naređenjem kojim je poručnika (ili generala) Kaplana zauvek prizemio. Zatim je predsednik pozvao sve nacije koje su imale pristupa u svemir da odluče kako da se postave u ovoj situaciji.
<BR>&nbsp;&nbsp;&nbsp;&nbsp;&nbsp;Rezultat toga bila je Kapijska Korporacija.
<BR>
<BR>&nbsp;&nbsp;&nbsp;&nbsp;&nbsp;Pukovnik Kaplan, kao ni svi pre njega, nije uspeo da otkrije jednu izuzetno važnu stvar: svaki od brodova Hičija predstavljao je, u stvari, dva broda. Prvi deo bio je međuzvezdani brod koja je putovala brže od svetlosti ka programiranom odredištu. Drugi deo sačinjavala je manja, jednostavnija letelica za spuštanje, smeštena u osnovi samog broda.
<BR>&nbsp;&nbsp;&nbsp;&nbsp;&nbsp;Sami međuzvezdani brodovi, sa svojim neponovljivim pogonima za putovanje brže od svetlosti, bili su potpuno van mogućnosti shvatanja ljudskih naučnika. Prošlo je dosta vremena pre nego što je iko sa Zemlje otkrio kako oni rade. Oni koji su se suviše trudili da to otkriju, uglavnom su umirali, jer bi pogonske mašine eksplodirale. Lenderi su bili mnogo jednostavniji. U osnovi su to bile obične rakete. Istina, sistem za navođenje bio je hičijevski, ali, srećom po prospektore sa Kapije, ispostavilo se da su kontrolni urađeji još jednostavniji za rukovanje nego brodovi brži od svetlosti. Prospektori su uspešno koristili lender, iako nisu tačno znali kako radi, isto kao što svaki prosečni sedamnaestogodišnjak može da nauči da vozi kola iako nema pojma o geometriji veza za upravljanje ili lancima zupčanika.
<BR>&nbsp;&nbsp;&nbsp;&nbsp;&nbsp;Tako je svaki prospektor, kada bi izišao iz NSP-a (nadsvetlosnog pogona) u blizini neke planete zanimljivog izgleda, mogao da upotrebi lender u svrhe za koje je ovaj i bio napravljen: da se spusti na površinu planete i pogleda šta ona ima da ponudi.
<BR>&nbsp;&nbsp;&nbsp;&nbsp;&nbsp;Eto, to je bila svrha Kapije.
<BR>&nbsp;&nbsp;&nbsp;&nbsp;&nbsp;Planete su bile te na koje je valjalo otići, jer su one bile mesta na kojima je najverovatnije trebalo potražiti onu vrstu dragocenosti koju su prospektori mogli da donesu nazad i pretvore u vlastito bogatstvo... čime se, razume se, uvećavalo i bogatstvo Korporacije.
<BR>
<BR>&nbsp;&nbsp;&nbsp;&nbsp;&nbsp;Lako je bilo opisati vrstu planeta za kojom su tragali. Tražili su drugu Zemlju. Ili bar nešto što je dovoljno ličilo na Zemlju, da bi na njoj mogao da se održi bar nekakav oblik organskog života, jer neorganski procesi gotovo nikada nisu stvorili ništa vredno prostora koji bi zauzeli da bi ih doneli nazad.
<BR>&nbsp;&nbsp;&nbsp;&nbsp;&nbsp;Najviše razočaranja stvorile su im najbliže planete. Kada su Hičiji stigli u Sunčev sistem, dobro su ga pregledali, o čemu su neki brodovi na asteroidu Kapiji rečito svedočili. U njima su još bili uskladišteni navigacioni kodovi što su vodili do obližnjih mesta koja su ljudska bića mogla da posete i vlastitim letelicama... da su htela. Do nekih od njih već su bile stigle nesavršene ljudske rakete... do mesta kao što su Venera, Mesec ili južna polarna ledena kapa Marsa. Neka druga mesta, kao što je, na primer, Saturnov mesec Diona, nisu gotovo ni bila vredna truda.
<BR>&nbsp;&nbsp;&nbsp;&nbsp;&nbsp;Prospektori su tragali za nečim većim od toga. Želeli su da otkriju planete koje nikada nije video nijedan muškarac, nijedna žena. Pronašli su ih neverovatno mnogo.
<BR>&nbsp;&nbsp;&nbsp;&nbsp;&nbsp;Planete do kojih su stigli, putujući "magičnim tajanstvenim autobusom", bile su svih oblika i veličina. Postojala su dva osnovna tipa. Orbitirajuće stene (čvrste poput Zemlje, na koje se moglo spustiti), i one koje su mogle da postanu zvezde (poput Jupitera - gasni džinovi koji su bili za trunku premali da bi u njihovim jezgrima otpočela nuklearna fuzija koja bi ih pretvorila u sunca). Nijedan prospektor nije se, razume se, nikada spustio na nekog gasnog džina. Nisu bili dovoljno čvrsti da bi se na njih moglo spustiti. (To je bila šteta, jer ih je bilo nekoliko zanimljivih... ali to je druga priča.)
<BR>&nbsp;&nbsp;&nbsp;&nbsp;&nbsp;Nekoliko hiljada zaplašenih, užurbanih ljudskih bića bacilo se na pomno istraživanje orbitirajućih stena. Bilo je mnogo čvrstih planeta. Na nesreću, na većini nije uopšte bilo vidljivog života. Bile su suviše udaljene od svog sunca i stoga zanavek smrznute ili su se nalazile odveć blizu, pa su zato bile spržene kao Merkur. Mnoge su imale sasvim retku atmosferu (ili je uopšte nisu imale), kao Mars (ili Mesec). Neke su posedovale vlastite satelite, kao što je Zemljin Mesec. Neka odredišta bili su sami sateliti, ali veliki, dovoljno veliki da imaju atmosferu i da se na njih može spustiti.
<BR>&nbsp;&nbsp;&nbsp;&nbsp;&nbsp;Samo u našoj Galaksiji bilo je nešto više od dve stotine milijardi zvezda, a strašno mnogo ih je imalo ovakve ili onakve planete. Čak ni brodovi Hičija nisu mogli da se programiraju da posete sve postojeće planete radi istraživanja. Teško, u stvari, da je programiranim kodovima bilo predviđeno da se poseti više od tek jedne na svakih sto hiljada planeta. No, čak i tako, prospektorima sa Kapije ostalo ih je još veoma mnogo... znatno više nego što je nekoliko hiljada muškaraca i žena moglo da poseti za nekoliko desetina godina.
<BR>&nbsp;&nbsp;&nbsp;&nbsp;&nbsp;I tako se prvo otkriće do koga su prospektori sa Kapije došli odnosilo na to da im na raspolaganju stoji mnoštvo planeta. Astronomima je bilo milo što su to saznali, jer je oko toga oduvek vladala nedoumica. Korporacija, doduše, nije imala čak ni za bonus kojim bi se to otkriće platilo, tako da je astronomima preostalo samo da sakupe uzgredne nalaze istraživača koji su se vratili. Ispostavilo se da binarne zvezde obično nemaju planete, dok su ih pojedinačne zvezde imale. Astronomi su smatrali da to možda ima nekakve veze sa očuvanjem brzine rotacije. Kada se iz jednog gasnog oblaka istovremeno kondenzuju dve zvezde one, kako izgleda, preuzimaju jedna od druge višak rotacione energije. Pojedinačne su očigledno morale da prenose ovaj pretek na svoje male satelite.
<BR>&nbsp;&nbsp;&nbsp;&nbsp;&nbsp;Međutim, teško da je ijedna od planeta bila stvarno slična Zemlji.
<BR>&nbsp;&nbsp;&nbsp;&nbsp;&nbsp;Ovo se moglo ispitati mnoštvom testove koje je bilo moguće primeniti sa veće udaljenosti. Provera temperature, na primer. Organski život se, izgleda, mogao razviti samo tamo gde je postojala voda u svojoj tečnoj fazi, što će reći u uskom pojasu od sto stepeni, između otprilike 270 i 370 Kelvina. Na nižim temperaturama ona je bila beskorisni led. Na višim obično vode i nije bilo, jer bi usled toplote isparila, a svetlost sunca... bilo kog sunca koje se nalazilo u blizini... izdvajala je vodonik iz molekula vode i on se gubio u svemiru.
<BR>&nbsp;&nbsp;&nbsp;&nbsp;&nbsp;To je značilo da je svaka zvezda imala prilično usko područje izglednih planetnih orbita koje je vredelo ispitati. Pošto planete nisu marile hoće li biti pogodne za život ili ne u procesu zgušnjavanja međuzvezdanih gasova, većina ih je odabrala orbite između te zone života i lokalne zvezde, ili u hladnom svemiru van nje.
<BR>
<BR>&nbsp;&nbsp;&nbsp;&nbsp;&nbsp;Većina tuđinskog života, poput većine zemaljskog života, zasnivala se na hemiji atoma ugljenika. Ugljenik je bio najbolji od svih mogućih elemenata za obrazovanje korisnih, dugačkih lanaca jedinjenja i, srećom, kako je to često utvrđivano, posredi je bio četvrti član na spisku najzastupljenijih elemenata u Vaseljeni. Takođe je pretežan deo tuđinskih oblika života posedovao nešto slično DNK. Iza toga nije stajao nikakav panspermijanizam, već je razlog počivao naprosto u tome što su sistemi poput DNK obezbeđivali jeftin i delotvoran način za umnožavanje organizama.
<BR>&nbsp;&nbsp;&nbsp;&nbsp;&nbsp;I tako je živa tvar uglavnom sledila izvesne osnovne razvojne niti vodilje. To je verovatno bilo stoga što je svekoliki život začet otprilike na isti način i što se njegov potonji razvoj drži istog opšteg obrasca. Prvi korak je puka hemija: neorganske hemikalije bivaju primorane da stupaju u međusobne reakcije, na podsticaj neke energije koja potiče iz spoljašnje sredine... obično svetlosti sa obližnje zvezde. Zatim se pojavljuju sirova, jednoćelijska stvorenjca. Ona su samo fabrike čije su sirovine druge neorganske hemikalije iz supe koja ih okružuje. I one koriste sunčevu energiju (ili bilo koju drugu) u procesu pretvaranja neorganskih hemikalija u nešto više - i to je otprilike sve što rade u životu. Pošto koriste fotosintezu, mogli biste ih nazvati biljkama.
<BR>&nbsp;&nbsp;&nbsp;&nbsp;&nbsp;Zatim se pokazalo da su te primitivne "biljke" prilično bogati izvori hemikalija koje se mogu asimilirati. Pošto su se već potrudile da usredsrede ukusnije neorganske sastojke u prerađeniji oblik, samo je pitanje vremena kada će se neke od njih navići na novu ishranu. Te nove ne jedu više sirov materijal iz okoline, već se hrane svojim slabijim, primitivnijim rođacima. Nazovimo tu novu klasu stvorenja "životinje". Prve životinje obično nisu Bog zna kakve. Sastoje se od usta na jednom kraju i anusa na drugom, sa nekom vrstom procesnog sistema između. I to je sve. Međutim, ništa im više i nije potrebno da bi se častile svojim susedima.
<BR>&nbsp;&nbsp;&nbsp;&nbsp;&nbsp;Zatim stvari postaju složenije.
<BR>&nbsp;&nbsp;&nbsp;&nbsp;&nbsp;Počinje evolucija. Prežive najspremniji, otprilike onako kako je Čarls Darvin dokonao da se to odigralo, dok se baktao uhvaćenim zebama na Biglu. Biljke nastavljaju da stvaraju ukusne hemikalije kojima se životinje goste, a životinje su nastavljaju da se goste kako biljkama, tako i jedne drugima... Međutim, pojedine biljke razvile su slučajno izvesne crte koje su zadavale nevolje grabljivicama, i tako su uspele da prežive; a neke životinje su naučile trikove koji su im omogućavali da zaobiđu postavljene prepreke. Kasnija pokolenja životinja razvila su čula koja su im pomagala da delotvornije pronalaze plen, mišićni sklop da ga hvataju i, na kraju, složene bihevijoralne sisteme (kao što su paukova mreža ili nečujno prikradanje velikih mačaka) što im je omogućilo da sve uspešnije love. (Zatim, razume se, biljke, ili biljojedi, ili manje uspešne grabljivice počinju da razvijaju vlastite odbrambene mehanizme: otrovi u lišću grmlja, bodlje bodljikavog praseta, brze noge gazele.) Takmičenje nikada ne prestaje, postaje sve žešće i istančanije u svim delovima... sve dok na kraju neka stvorenja ne steknu "inteligenciju". Međutim, njima je potrebno znatno više vremena da se razviju... a prospektorima sa Kapije još više da bar neka pronađu.
<BR>&nbsp;&nbsp;&nbsp;&nbsp;&nbsp;Na mnoštvu svetova koje su Hičiji istražili - i do kojih su ih prospektori sa Kapije sledili stotinama hiljada godina kasnije - sve ove osnove evolucije života odigrale su se hiljadu puta, u hiljadu varijacija. Te varijacije su ponekad bile prilično iznenađujuće. Na primer, biljke sa Zemlje imaju jednu neobičnu zajedničku osobinu: nepokretne su. Međutim, nije postojao nijedan razlog zašto bi ta osobina bila sveopšta, i ona to doista i nije bila. Prospektori sa Kapije pronašli su gmlje koje se kotrljalo s jednog mesta na drugo, pružajući korenje na jednoj strani i izvlačeći ga na drugoj, nalik na usporeno kretanje lopti suvog korova koje nosi vetar, u potrazi za bogatijim tlom, najlakšim pristupom do vode u tlu i najsunčanijim mestima. Životinje se na Zemlji takođe ne bakću sa fotosintezom. Međutim, u morima na drugim svetovima postojala su stvorenja nalik na meduze koja su danju isplivavala na površinu kako bi generisala vlastite ugljovodonike iz sunca i vazduha, a noću tonula na dno da se goste algama. Zemaljski korali ceo život provode na jednom mestu. Prospektori su pronašli neke nezemaljskog porekla... to jest, nešto nezemaljsko što je manje više podsećalo na korale... koji bi se razlagali na sastavne životinjice kada je obala bila pusta, kako bi jeli i parili se, a zatim bi ponovo oblikovali kolektivne tvrđave čvrste poput stene kada bi im se puzeći približile morske grabljivice.
<BR>&nbsp;&nbsp;&nbsp;&nbsp;&nbsp;Većina ovih stvorenja bila je beskorisna za prospektore, čiji je jedini cilj bio da se obogate. Nekoliko stvorenja, pak, nije bilo beskorisno. Postojala je jedna zgodna stvar sa organizmima koji su nešto vredeli: bilo ih je lako uvesti. Nije trebalo vraćati na Kapiju tone materijala, već samo dovoljno strukova neke biljke ili nekoliko životinja kako bi mogle da se razmnožavaju na Zemlji, jer živim bićima je ionako bilo drago da se razmnožavaju, pa ma gde se nalazila.
<BR>&nbsp;&nbsp;&nbsp;&nbsp;&nbsp;Zoološki vrtovi na Zemlji su počeli da se šire, kao i akvarijumi i radnje sa domaćim životinjama. Svaka porodica koja je držala do pomodnosti postarala se da u prozor stavi egzotičnu kutiju sa tuđinskim papratima, ili da ima malog krznatog ljubimca sa planete neke druge zvezde.
<BR>&nbsp;&nbsp;&nbsp;&nbsp;&nbsp;Ali pre nego što su prospektori sa Kapije uspeli da pošteno zarade trgujući ljubimcima, morali su prvo da pronađu ta živa stvorenja. To baš nije bilo lako. Čak i kada je život negde očigledno bio moguć, ponekad ga je bilo, a ponekad nije. Da bi se to proverilo, trebalo je potražiti određene hemikalije u atmosferi. (Oh, da, planete koje su mogle da poseduju život morale su imati i atmosferu, ali to nije bilo ozbiljno ograničenje. Većina planeta u zoni života imala je atmosferu.) Ako bi se ispostavilo da atmosfera sadrži reaktivne gasove koji ne reaguju - na primer, slobodni kiseonik, sa redukujućim supstancama kao što su ugljenik ili gvožđe koje su dostupne negde u okolini - onda se podrazumevalo da nešto mora stalno da nadoknađuje te gasove. To nešto je verovatno, u izvesnom smislu, bilo živo.
<BR>&nbsp;&nbsp;&nbsp;&nbsp;&nbsp;(Kasnije su prospektori pronašli izuzetke od tih jednostavnih pravila... ali nije ih bilo mnogo.)
<BR>
<BR>&nbsp;&nbsp;&nbsp;&nbsp;&nbsp;Prva planeta za koju je utvrđeno da poseduje život još sa orbite veoma je obećavala. Imala je gotovo sve: plavo nebo, paperjaste bele oblake i dovoljno kiseonika... to jest, neka antientropijska (živa) bića koja su to omogućavala.
<BR>&nbsp;&nbsp;&nbsp;&nbsp;&nbsp;Prospektori Anatol i Šerba Mirski i njihov partner Leoni Tilden stadoše da se tapšu po leđima od uzbuđenja dok su se pripremali za spuštanje. To im je bila prva misija... i odmah pun pogodak.
<BR>&nbsp;&nbsp;&nbsp;&nbsp;&nbsp;Razume se da su to proslavili. Otvorili su jedinu bocu vina koju su poneli sa sobom. Ceremonijalno su snimili najavu svoga otkrića, okončavši je otvaranjem šampanjca. Planetu su nazvali Nova Zemlja.
<BR>&nbsp;&nbsp;&nbsp;&nbsp;&nbsp;Sve im je išlo naruku. Čak su se ponadali da će uspeti da odgonetnu i gde se nalaze u Galaksiji (to je bilo nešto što prvi prospektori sa Kapije obično nisu znali, jer nije bilo nikakvih znakova pored puta). Oni su, međutim, primetili Magelanove oblake u jednom pravcu i maglinu Andromedu u drugom, a u trećem se nalazio gusti, sjajni grozd za koji su bili gotovo sasvim sigurni da su Plejade.
<BR>&nbsp;&nbsp;&nbsp;&nbsp;&nbsp;Malo su, ipak, poranili sa proslavom. Gledajući Novu Zemlju iz svemira, nisu primetili da nedostaje jedna zanimljiva boja, a ta boja bila je zelena.
<BR>&nbsp;&nbsp;&nbsp;&nbsp;&nbsp;Kada su se Šerba Mirski i Leoni Tilden spustili lenderom na površinu Nove Zemlje, obreli su se na goloj steni. Tamo ništa nije raslo. Ništa se nije kretalo. Ništa nije letelo nebom. Nije bilo rascvetalih biljaka. Uopšte nije bilo biljaka na njihovoj nadmorskoj visini; nije bilo zemlje na kojoj bi rasle. Zemlja još nije stigla do tih delova sveta.
<BR>&nbsp;&nbsp;&nbsp;&nbsp;&nbsp;Naredno razočaranje sastojalo se u tome da u vazduhu nije bilo mnogo kiseonika... bilo ga je u dovoljnim količinama da se sa orbite utvrdi njegovo postojanje, ali nije ga bilo ni približno dovoljno za disanje. Mada je na Novoj Zemlji sigurno postojao život, još ga nije bilo dovoljno. Najveći deo postojećeg života boravio je u priobalnim plićacima; bilo je nekoliko upornih pustolova koji su tek krenuli u kolonizaciju obala... jednostavni prokariotski i eukariotski žitelji muljevitih mora, sa nekoliko kržljavih, mahovinastih stvarčica koje su se iskobeljale na uski deo obale.
<BR>&nbsp;&nbsp;&nbsp;&nbsp;&nbsp;Nevolja sa Novom Zemljom sastojala se u tome što je bila suviše nova. Moraće da prođe još milijardu godina da postane zaista zanimljiva... i da se Tildenu, Mirskima i Kapijskoj Korporaciji isplati trud što su je pronašli.
<BR>&nbsp;&nbsp;&nbsp;&nbsp;&nbsp;Iako je bilo planeta koje su donosile zaradu, one su takođe bila mesta na kojima se najlakše ginulo. Sve dok je prospektor sa Kapije boravio u brodu, bio je dobro zaštićen od većine opasnosti koje su ga vrebale prilikom lutanja između zvezda. Tek kada bi se spustio, izlagao bi se opasnostima nepoznate okoline... koja je često umela da bude neprijateljska.
<BR>&nbsp;&nbsp;&nbsp;&nbsp;&nbsp;Takva je, na primer, bila...
<BR>
<BR>&nbsp;&nbsp;&nbsp;&nbsp;&nbsp;Misija "Lepi otrov"
<BR>&nbsp;&nbsp;&nbsp;&nbsp;&nbsp;Pedesetogodišnji Huan Mendoza Santamarija iz Venecuele bio je prvi prospektor sa Kapije koji je otkrio jednu planetu što je zaista lepo izgledala. Trebalo mu je četrdeset tri dana da stigne tamo, sam samcit u Jedinici. Stigao je u okviru margine. Malo je bilo verovatno da će mu ponestati vazduha, hrane ili vode. Brinulo ga je, međutim, to što je ostao bez novca. Mendoza je potrošio poslednje kredite na oproštajnu zabavu koju je priredio pre no što je napustio asteroid. Ako se vrati praznih ruku na Kapiju, budućnost mu neće biti ružičasta. Stoga se prekrstio i šapućući izgovorio molitvu zahvalnosti pre no što je izišao iz lendera na nepoznato tle.
<BR>&nbsp;&nbsp;&nbsp;&nbsp;&nbsp;Bio je zahvalan, ali ne i glup. Zbog toga je bio oprezan. Mendoza je znao da će se, ako išta krene naopako, naći u ozbiljnoj nevolji. U krugu od mnogo svetlosnih godina nije bilo nikoga ko mu je mogao pomoći... u stvari, nigde nije postojao niko ko je znao gde se on nalazi. Zato, tokom celog boravka na površini planete, nije skidao svemirsko odelo, što se pokazalo kao veoma srećna okolnost po Huana Mendozu.
<BR>&nbsp;&nbsp;&nbsp;&nbsp;&nbsp;Planeta uopšte nije izgledala zastrašujuće. Biljke su imale neku čudnu narandžastu boju, drveće u daljini (ili je to možda bila samo visoka trava) izgledalo je bezopasno i nigde na vidiku nije bilo velikih životinja koje bi predstavljale očiglednu opasnost. S druge, pak, strane, nije video ništa što bi već na prvi pogled izgledalo isplativo. Nije bilo nikakvih tragova civilizacije... nikakvih velikih napuštenih gradova, nikakvih prijateljski raspoloženih tuđinskih inteligencija koje bi ga dočekale, nikakvi artefakti Hičija nisu ležali unaokolo i čekali da ih neko pokupi. Nije čak na površini bilo ni dovoljno velikih metalnih ustrojstava, prirodnih ili onih drugih, koje bi senzori u njegovom lenderu mogli otkriti dok se spuštao. Ali Mendoza je hrabrio sam sebe da mu je već sama činjenica što je našao nekakav oblik života morala doneti bar naučni bonus. Identifikovao je "biljni" i "životinjski" život... bar su se neke stvari kretale, a neke su bile korenjem pričvršćene za tle.
<BR>&nbsp;&nbsp;&nbsp;&nbsp;&nbsp;Uzeo je uzorke biljaka, mada nisu bile nešto naročito za oko. S mukom se probio do "drveća" i otkrio da ima meko stablo, poput gljiva. Nije bilo velikih paprati niti prave trave; ali našao je neku vrstu pahuljaste mahovine koja je prekrivala veći deo tla, i bilo je stvarčica koje su se kretale po njoj. Ništa od onoga što se kretalo nije bilo veliko. Najveći oblik ove vrste života na koji je Mendoza naišao bio je jedan "artropod" otprilike veličine njegovog dlana. Zverčice su se kretale unaokolo u malim krdima, hraneći se još manjim bubolikim stvorenjcima, i bile su prekrivene gustim "krznom" staklastih belih iglica, usled čega su ličile na stada minijaturnih ovaca. Mendozu poče da muči osećanje krivice kada je zarobio nekoliko tih lepih malih stvorenja, ubio ih i stavio, zajedno sa uzorcima manjih stvorenja kojima su se hranili, u sterilne kontejnere koje će vratiti na Kapiju.
<BR>&nbsp;&nbsp;&nbsp;&nbsp;&nbsp;Ništa drugo nije vredelo poneti. Glavna vrednost planete bila je u njenoj lepoti. Toga je imala na pretek.
<BR>&nbsp;&nbsp;&nbsp;&nbsp;&nbsp;Bila je sasvim blizu... Mendoza je utvrdio da je udaljena trideset do četrdeset svetlosnih godina... sjajni, aktivni gasni oblak za koji je pomislio da bi mogao biti maglina Orion. (Nije to bio, ali slično onome u Orionu bio je rasadnik sjajnih mladih zvezda.) Mendoza se slučajno spustio u pravo godišnje doba, kada je bilo najlepše, jer u to vreme, dok je lokalno sunca zalazilo na jednom obzorju, maglina se uzdizala na drugom. Ispunjavala je celo nebo, poput svetle, morsko-zelene tapiserije urešene dijamantima i obrubljene sjajnim kraljevskim rumenilom. "Dijamanti" - najsjajnije zvezde unutar magline - bile su za nekoliko redova veličine sjajnije čak i od Venere i Jupitera viđenih sa Zemlje, izgledajući gotovo isto onako sjajne kao Zemljin pun Mesec. Ali to su bili tačkasti izvori, a ne diskovi poput Meseca, tako da bi čoveka zabolele oči kada bi gledao u njih.
<BR>&nbsp;&nbsp;&nbsp;&nbsp;&nbsp;Ta lepota ostavila je snažan utisak na Mendozu. On nije bio od ljudi koji su umeli lepo da se izražavaju. Kada se vratio, u svom je izveštaju planetu opisao kao "lepo mesto" i tako je ona unesena u atlase na Kapiji pod nazivom "Lepo mesto".
<BR>&nbsp;&nbsp;&nbsp;&nbsp;&nbsp;Mendoza je dobio ono što je želeo: dva miliona dolara naučnog bonusa što je uopšte pronašao neku planetu i obećanje da će dobiti kraljevski deo od svega što naredne misije budu otkrile na Lepom mestu. To je mogao biti zaista veliki novac. Prema pravilima na Kapiji, ako je planeta podesna za kolonizaciju, Mendoza bi dobijao novac od toga do kraja života.
<BR>&nbsp;&nbsp;&nbsp;&nbsp;&nbsp;Gotovo odmah potom, dve misije, obe Petice, krenule su njegovim stopama.
<BR>&nbsp;&nbsp;&nbsp;&nbsp;&nbsp;One su izmenile ime planete u Lepi otrov.
<BR>&nbsp;&nbsp;&nbsp;&nbsp;&nbsp;Ekipe koje su krenule posle Mendoze nisu bile oprezne kao on. Skinule su svemirska odela. A nisu imale prirodnu zaštitu koju je razvila fauna na Lepom otrovu. Lokalni život se razvio prkoseći pravom izazovu; one krznate silikonske bodlje nisu služile za ukras. Predstavljale su oklop.
<BR>&nbsp;&nbsp;&nbsp;&nbsp;&nbsp;Prava je šteta što Mendoza nije izvršio potpunu proveru zračenja, jer su one sjajne, mlade zvezde u maglini zračile još nešto pored vidljive svetlosti. Bile su moćni izvori jonizujućeg zračenja kao i jakog ultraljubičastog fluksa. Četvoro od deset istraživača vratilo se sa kritičnim opekotinama pre no što su kod njih počeli da se javljaju i znaci nečeg još goreg. Svima njima morala je biti zamenjena sva krv, kada su se vratili na Kapiju, ali je dvoje ipak umrlo.
<BR>&nbsp;&nbsp;&nbsp;&nbsp;&nbsp;Baš dobro što je Mendoza bio mudar. Nije potrošio svoja dva miliona na ludorije, očekujući ogromne dividende koje je mogao dobiti od onih što će naseliti njegovu planetu. Ljudska bića nisu mogla naseliti tu planetu. Dividende nikada nisu stigle.
<BR>
<BR>&nbsp;&nbsp;&nbsp;&nbsp;&nbsp;Misija "Sagorevanje"
<BR>&nbsp;&nbsp;&nbsp;&nbsp;&nbsp;Od blizu hiljadu brodova Hičija pronađenih na Kapiji samo je njih nekoliko desetina bilo oklopljeno, i to su uglavnom bile Petice. Oklopljena Trojka bila je retkost, tako da je posada sastavljena od Felicije Monsanto, Grega Raninga Volfa i Danijela Persija, koja je krenula u jednoj od njih, znala da postoji izvestan element opasnosti; podešeni kurs mogao ih je odvesti na neko stvarno gadno mesto.
<BR>&nbsp;&nbsp;&nbsp;&nbsp;&nbsp;Međutim, kada su izišli iz NSP-a i osvrnuli se unaokolo, bili su oduševljeni. Zvezda blizu koje su se obreli veoma je ličila na neko sunce tipa G-2, iste veličine kao Zemljino Sunce; kružili su oko jedne planete unutar moguće zone života u odnosu na zvezdu, a detektori su im saopštavali da ima hičijevskog metala u velikim količinama!
<BR>&nbsp;&nbsp;&nbsp;&nbsp;&nbsp;Najveća koncentracija nije bila na planeti, već na asteroidu koji se kretao izvan ekliptičke orbite, sasvim slično Kapiji... To mora da je bila još jedna od onih napuštenih garaža za parkiranje brodova Hičija!
<BR>&nbsp;&nbsp;&nbsp;&nbsp;&nbsp;Kada su se približili, uverili su se da su bili u pravu...
<BR>&nbsp;&nbsp;&nbsp;&nbsp;&nbsp;Međutim, takođe su se uverili da je asteroid prazan. Nije bilo brodova. Nije bilo nikakvih artefakata. Bio je sav u tunelima, isto kao i Kapija, ali su ti tuneli bili prazni. Što je bilo još gore, izgledalo je da je ceo asteroid u prilično lošem stanju, kao da je bio daleko stariji i kao da mu je život bio mnogo teži nego Kapiji.
<BR>&nbsp;&nbsp;&nbsp;&nbsp;&nbsp;Zagonetka se razrešila kada su se, s poslednjim zalihama, dva člana posade uputila na samu planetu.
<BR>&nbsp;&nbsp;&nbsp;&nbsp;&nbsp;Nekada je to bila živa planeta. I sada je na njoj bilo života, premda malobrojnog i samo u morima... alge i beskičmenjaci koji žive na dnu mora, ništa više. Planeta je bila spržena i poharana... a krivac je bio na vidiku.
<BR>&nbsp;&nbsp;&nbsp;&nbsp;&nbsp;Šest i po svetlosnih godina od sistema pronašli su jednu neutronsku zvezdu. Poput većine neutronskih zvezda, bio je to pulsar, ali kako se njihov brod nije nalazio u blizini njegovih osa zračenja, teško da su mogli da otkriti njihova dejstva. Međutim, on je bio i izvor radio-talasa, tako da su njihovi instrumenti utvrdili postojanje tog ostatka supernove.
<BR>&nbsp;&nbsp;&nbsp;&nbsp;&nbsp;O kraju priče izvestili su ih stručnjaci na Kapiji kada su se vratili. Hičiji su posetili taj sunčev sistem, ali on se nalazio u lošem susedstvu. Pošto su Hičiji otišli... verovatno svesni onoga što će se dogoditi... supernova je eksplodirala. Planeta je bila spaljena. Kada je zamrla paklena vrelina, tanka nova atmosfera izlučena je iz spržene kore planete, a preostala vodena para sručila se u neverovatnim bujicama kiše, ispravši ravnice u planinama, zatrpavši doline blatom, ne ostavivši ništa... a sve se to dogodilo pre nekoliko stotina hiljada godina.
<BR>&nbsp;&nbsp;&nbsp;&nbsp;&nbsp;Monsanto, Raning Volf i Persi dobili su naučni bonus za svoju misiju... mali, sto šezdeset hiljada dolara, koje je trebalo da podele između sebe.
<BR>&nbsp;&nbsp;&nbsp;&nbsp;&nbsp;Prema standardima koji su važili na Kapiji, to nije bio neki novac. Imali su dovoljno da plate račune za nekoliko dodatnih nedelja na Kapiji, ali ni izdaleka za penziju. Sve troje se ponovo ukrcalo čim su pronašli mesta na novom brodu i sa tog narednog putovanja nijedno od njih se nije vratilo.
<BR>
<BR>&nbsp;&nbsp;&nbsp;&nbsp;&nbsp;Verovatno je trebalo da prospektori sa Kapije razložno pretpostave da su gostoljubive planete nalik na Zemlju mnogo ređe nego one negostoljubive. Na to im je ukazivao i njihov sopstveni Sunčev sistem. U svakom slučaju, posle svih godina tokom kojih su slušali radio-signale projekta "Ozma", trebalo je toliko bar da nauče.
<BR>&nbsp;&nbsp;&nbsp;&nbsp;&nbsp;Uverili su se da postoji čitavo mnoštvo raznih vrsta neblagonaklono nastrojenih sredina. Bila je tu Eta Karine Sedam; imala je odgovarajuću veličinu, vazduh, čak i vodu... bar kada nije bila zamrznuta. Međutim, Eta Karine Sedam imala je i krajnje ekscentričnu orbitu. Bila je prilično zaleđena, iako još prilično udaljena od svog ledenog afela, i na njoj su vladale strašne oluje. Jedan lender se nikada nije ni vratio. Tri su bila oštećena, ili su izgubila bar po jednog člana posade.
<BR>&nbsp;&nbsp;&nbsp;&nbsp;&nbsp;Mendoza nije bio jedini koji je pronašao planetu koja je lepo izgledala, ali za koju se kasnije ispostavilo da je otrovna. Jedna planeta prijatnog izgleda raspolagala je bujnim rastinjem; međutim, ta vegetacija sastojala se od toksikodendrona. A oni su bili mnogo gori od otrovnog bršljana koji je rastao na Zemlji. I od najblažeg dodira dobijali su se čirevi, praćeni strašnim svrabom i bolom i anafilaktičkim šokom. Svi iz prve misije koja se spustila na njenu površinu umrli su od alergijskih reakcija i samo je član posade koji je ostao u brodu na orbiti uspeo da se vrati na Kapiju.
<BR>&nbsp;&nbsp;&nbsp;&nbsp;&nbsp;Ali s vremena na vreme... oh, vrlo retko... naišli bi na neku dobru planetu.
<BR>&nbsp;&nbsp;&nbsp;&nbsp;&nbsp;Najsrećnija od svih, u prvom desetleću operacija izvođenih sa Kapije, bila je misija Margarete Briš, koju su zvali "Pegi".
<BR>&nbsp;&nbsp;&nbsp;&nbsp;&nbsp;Pegi Briš se otisnula u Jedinici. Pronašla je planetu koja je odista podsećala na drugu Zemlju. U stvari, na neki način je bila lepša od Zemlje. Ne samo da nije bilo toksikodedrona koji bi ubijali svakoga ko bi ih dodirnuo, niti obližnje zvezde sa pogubnim zračenjem; na njoj čak nije bilo ni velikih, opasnih životinja.
<BR>&nbsp;&nbsp;&nbsp;&nbsp;&nbsp;Samo jedna stvar nije valjala na Peginoj planeti. Bila bi idealno mesto za prihvaćanje suvišnog stanovništva sa Zemlje, samo da se nije nalazila dobrih hiljadu devet stotina svetlosnih godina daleko.
<BR>&nbsp;&nbsp;&nbsp;&nbsp;&nbsp;Do nje se moglo stići jedino brodom Hičija. A najveći brod Hičija mogao je da ponese samo petoro ljudi.
<BR>&nbsp;&nbsp;&nbsp;&nbsp;&nbsp;Kolonizacija Pegine planete morala je da sačeka.
<BR>
<BR>&nbsp;&nbsp;&nbsp;&nbsp;&nbsp;Sve u svemu, prospektori sa Kapije pronašli su više od dve stotine planeta sa zamašnim životom. Taksonomisti su poludeli od sreće. Čitava pokolenja kandidata za sticanje doktorskog zvanja dobila su time materijal za disertacije kojima su bili sigurni da će steći zvanje doktora, a sav težak posao sastojao se u tome da jednostavno skuju nazivi za nekih trideset ili četrdeset miliona novih vrsta koje su prospektori pronašli za njih.
<BR>&nbsp;&nbsp;&nbsp;&nbsp;&nbsp;Razume se da nisu na raspolagnaju imali toliko naziva. Najbolje što su mogli bilo je da ih klasifikuju po brojevima i zabeleže opis. Nije bilo nade da se utvrdi rod, pa čak ni porodica, mada su svi opisi uskladišteni u banke podataka i dobar deo vremena kompjuteri su pokušavali da otkriju veze među njima. Najbolji su bili opisi rodova; DNK, ili nešto slično tome, bila je uglavnom sveopšta. Za njima su sledili morfološki opisi. Većina živih stvorenja na Zemlji ima zajednička arhitektonska obeležja kao što su šipka (neophodna udovima i kostima uopšte) i cilindar (unutrašnji organi, torzo i tako dalje), jer oni obezbeđuju najveću jačinu i kapacitet nosivosti koje uopšte možete smisliti. Iz istih razloga, poseduje ih većina zveradi u Galaksiji. Mada ne sve. Posada Anđela Pelijerija pronašla je beskičmenjački svet, pun stvorenja sa mekim telom koja nikada nisu razvila kosti niti hitin, lišena kostiju kao što su to crvi ili meduze. Opal Kadvolader stigla je do planete na kojoj su, kako su naučnici ustanovili, istrebljenja koja su se ponavlajala stalno iz početka satirala kopnene životinje čim bi se one razvile. Glavni lokalni žitelj, nalik na zemaljske pinipede i kitove, bio je bivši stanovnik kopna koji se vratio u more i gotovo sve ostalo stajalo je u vezi s njim. Kao da su Darvinove zebe kolonizovale celu planetu.
<BR>&nbsp;&nbsp;&nbsp;&nbsp;&nbsp;I tako dalje i tako dalje, dok istraživači nisu počeli da misle kako su pronašli sve moguće varijacije života koji se zasniva na vodi i kiseoniku.
<BR>&nbsp;&nbsp;&nbsp;&nbsp;&nbsp;Verovatno da gotovo i jesu.
<BR>&nbsp;&nbsp;&nbsp;&nbsp;&nbsp;Ali onda su pronašli Slugarde... istu onu rasu koju su Hičiji upoznali kao Spore Plivače... što ih je nagnalo da obrate pažnju na do tog časa nezamislivu floru i faunu na gasnim džinovima.
<BR>&nbsp;&nbsp;&nbsp;&nbsp;&nbsp;Znači, pogrešna je bila osnovna pretpostavka da je za razvoj života neophodna čvrsta planeta. To je bio šok za naučnike... ali ipak ne kao onaj koji je usledio nešto kasnije, kada su otkrili da za život uopšte nije potrebne hemija.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
