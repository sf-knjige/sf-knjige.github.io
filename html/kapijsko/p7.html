<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. BLAGA HIČIJA
<P>&nbsp;&nbsp;&nbsp;&nbsp;&nbsp;Planete su bile lepe i slike zvezda su bile lepe; međutim, svi su žudeli za novim uzorcima hičijevske tehnologije. Nije bilo nikakve sumnje da oni negde čekaju da budu pronađeni. Brodovi su to dokazali. Mrvice pokupljene u tunelima Venere dokazale su to još pre njih. A to je samo povećalo apetit ljudi za novim čudima.
<BR>&nbsp;&nbsp;&nbsp;&nbsp;&nbsp;Četrnaest meseci po službenom početku programa jedna misija imala je sreće.
<BR>&nbsp;&nbsp;&nbsp;&nbsp;&nbsp;Brod je pripadao onima koje su obično zvali Petica, ali sistem još nije počeo da funkcioniše na standardni način. Ovog puta krenulo je samo četvoro dobrovoljaca. Njih su službeno odabrale četiri zemaljske sile koje su zasnovale Kapijsku Korporaciju (Marsijanci su se tek kasnije zainteresovali), i tako su se na brod ukrcali po jedan Amerikanac, Kinez, Sovjet i Brazilac. Poučeni iskustvom pukovnika Kaplana i ostalih koji su pokušali pre njih, poneli su dovoljno hrane, vode i kiseonika da im potraju šest meseci; ovog puta nisu hteli da rizikuju.
<BR>&nbsp;&nbsp;&nbsp;&nbsp;&nbsp;Ispostavilo se da im sve te zalihe nisu bile potrebne. Brod ih je vratio već posle četrdeset devet dana, i to ne praznih ruku.
<BR>&nbsp;&nbsp;&nbsp;&nbsp;&nbsp;Ispostavilo se da je njihovo odredište bila orbita oko neke planete otprilike Zemljine veličine. Uspeli su da pokrenu lender i njih troje ga je, u stvari, upotrebilo da stupe na površinu planete.
<BR>&nbsp;&nbsp;&nbsp;&nbsp;&nbsp;Prvi put u istoriji čovečanstva, ljudi su hodali po površini jednog nebeskog tela koje nije pripadalo Sunčevoj sviti.
<BR>&nbsp;&nbsp;&nbsp;&nbsp;&nbsp;Prvi utisci bili su pomalo razočaravajući. Družina sastavljena od predstavnika četiri sile ubrzo je otkrila da je planeta prošla kroz gadna razdoblja. Površina joj je bila spržena, kao da ju je poharala neka velika vatra, a u pojedinim delovima detektori zračenja prosto su skvičali. Znali su da ne mogu dugo tamo ostati. Ali na nešto manje od milje udaljenosti od lendera, niz ogoljenu padinu stenovite visoravni na koju su se spustili, pronašli su izvesne kamene i metalne formacije koje su izgledale veštačke; kopajući oko njih izvadili su tri predmeta za koja su smatrali da bi ih vredelo poneti kući. Jedan od njih bila je ravna pločica sa trouglastim crtežom koji se još nazirao na uglačanoj površini. Drugi je bio nekakav keramički predmet otprilike veličine cigare, sa tragovima niti... klin? Treći, cilindar dužine jednog jarda, bio je napravljen od hroma i probušen na nekoliko mesta; to je mogao biti muzički instrument, ili deo neke mašine... čak i Hilšova cev.
<BR>&nbsp;&nbsp;&nbsp;&nbsp;&nbsp;Šta god da su predstavljali, to su bili artefakti.
<BR>&nbsp;&nbsp;&nbsp;&nbsp;&nbsp;Kada je posada sastavljena od predstavnika četiri velike sile ponosno pokazala svoje trofeje po povratku na asteroid Kapiju, izazvano je i te kakvo komešanje. Nijedan od ta tri predmeta nije, doduše, ličio na neko veliko tehnološko otkriće. Pa ipak, ako su se mogle naći ovakve stvari, onda je sigurno bilo i drugih... i nema sumnje to su mogle biti stvari od mnogo veće upotrebne vrednosti.
<BR>&nbsp;&nbsp;&nbsp;&nbsp;&nbsp;To je otvorilo sezonu međuzvezdane zlatne groznice.
<BR>
<BR>&nbsp;&nbsp;&nbsp;&nbsp;&nbsp;Prošlo je mnogo vremena pre nego što je neko ponovo imao toliko sreće. Konačno, statistika koja je vođena o misijama što su kretale sa asteroida Kapija pokazivala je da su se sa četiri od pet putovanja prospektori vraćali ne donoseći ništa što bi mogli da pokažu osim fotografija i instrumentacionih očitavanja. Petnaest odsto uopšte se nije vraćalo. Samo je jedan brod na dvadeset donosio nekakav opipljiv komad hičijevske tehnologije, a većina tih stvari bili su samo kurioziteti... ali onih nekoliko koji su bili nešto više od kurioziteta, predstavljali su blago neprocenjive vrednosti.
<BR>&nbsp;&nbsp;&nbsp;&nbsp;&nbsp;Samo, njih je, na žalost, bilo sasvim malo i pronalaženi su sasvim retko. Da će biti tako već je pokazalo samo istraživanje planete Venere, jer u svim tim stotinama milja hičijevskih tunela ispod površine Venere pronađeno je ne više od desetak spravica.
<BR>&nbsp;&nbsp;&nbsp;&nbsp;&nbsp;Nema sumnje da su neke od njih donele veliku zaradu onima koji su otkrili kako da ih kopiraju. Anisokinetički udarač predstvljao je pravo čudo. Udariš ga na jednom kraju, a sila udarca izlazi sa strane. Još je veće čudo bilo to što su naučnici uspeli da odgonetnu na kom načelu radi, tako da su počeli da ga upotrebljavaju u svim oblastima gradnje i proizvodnje, pa čak i za popravke po kući. Vatreni biseri predstavljali su tajnu. Isto kao i takozvane molitvene lepeze.
<BR>&nbsp;&nbsp;&nbsp;&nbsp;&nbsp;A onda su, razume se, ljudi stigli do asteroida Kapija i tamošnja flota brodova predstavljala je najveće pronađeno blago. Međutim, na asteroidu nije bilo ničeg drugog osim brodova, a u brodovima nije bilo ničeg drugog osim sprava za upravljanje. Ceo asteroid je bio prazan, gotovo hirurški čist... kao da su Hičiji namerno ostavili brodove, ali zato odstranili sve drugo što bi moglo biti od neke vrednosti.
<BR>&nbsp;&nbsp;&nbsp;&nbsp;&nbsp;Više od dvadeset godina istraživači sa Kapije odlazili su u potragu za svime što se moglo pronaći. Vraćali su se sa slikama i pričama, raznim živim stvarima i mineralima; međutim, hičijevskih artefakata bilo je tako malo.
<BR>&nbsp;&nbsp;&nbsp;&nbsp;&nbsp;Zato je toliko prospektora sa Kapije umrlo siromašno... ili jednostavno umrlo.
<BR>
<BR>&nbsp;&nbsp;&nbsp;&nbsp;&nbsp;Misija "Kutija za alat
<BR>&nbsp;&nbsp;&nbsp;&nbsp;&nbsp;Neki su takođe umirali bogati, ni ne znajući da su se obogatili. Takav je bio slučaj sa jednim od najvećih pronalazaka. Na nesreću, troje od petoro koji su došli do tog otkrića nisu imali od njega nikakve koristi, jer nisu preživeli put.
<BR>&nbsp;&nbsp;&nbsp;&nbsp;&nbsp;Tu su misiju započeli trojica Austrijanaca, dva brata i njihov ujak, koji su poslednji novac od nasledstva iskoristili da plate put do Kapije. Čvrsto su odlučili da krenu samo u oklopljenom brodu. Kako je jedini takav brod bila Petica, u poslednjem trenutku su regrutovali jednog Južnoamerikanca, Manuela de los Fintasa, i jednu Amerikanku, Šeri Lofat, da pođu s njima.
<BR>&nbsp;&nbsp;&nbsp;&nbsp;&nbsp;Stigli su do neke planete i spustili se; ništa naročito nisu pronašli na njoj. Međutim, njihovi instrumenti su pokazivali da negde u okolini ima hičijevskog metala, tako da su krenuli u potragu za njim.
<BR>&nbsp;&nbsp;&nbsp;&nbsp;&nbsp;Pronašli su lender. Napušten, samo nebo zna kada. Ali nije bio prazan.
<BR>&nbsp;&nbsp;&nbsp;&nbsp;&nbsp;Najveća stvar koju su pronašli u lenderu bila je gomila šestougaonih kutija od hičijevskog metala, čija dužina jedva da je dostizala metra, dok im visina nije bila ni upola tolika; težili su po dvadeset tri kilograma. Bio je to alat. Pojedini komadi bili su im poznati - i beskorisni, bar koliko su oni znali: desetak malih, molitvenih lepeza, istih onakvih kakve su nalažene u velikom broju po hičijevskim tunelima i drugim artefaktima. Međutim, bilo je tu predmeta kao što su odvijači, samo sa savitljivim osovinama; stvari sličnih odvrtkama, ali načinjenih od nekog mekog materijala; stvari koje su podsećale na sonde za testiranje električne energije, ali se ispostavilo da su to bili samo rezervni delovi za neke druge mašine Hičija.
<BR>&nbsp;&nbsp;&nbsp;&nbsp;&nbsp;Bio je to veliki uspeh. Postali su milioneri... bar oni preživeli.
<BR>&nbsp;&nbsp;&nbsp;&nbsp;&nbsp;Taj pronalazak ležao je na samoj površini planete. Ali prospektori sa Kapije uskoro su otkrili da površine planeta nisu baš prava mesta na kojima treba tražiti uzorke blaga Hičija. Ispod površine bilo ga je mnogo, mnogo više.
<BR>&nbsp;&nbsp;&nbsp;&nbsp;&nbsp;Od samog početka o nestalim Hičijima znalo se jedno: voleli su tunele. Tuneli Hičija koji su se prostirali jednim delom Venere nisu bili jedinstveni. Primerci su nalaženi gotovo na svim mestima koja su Hičiji posetili, što su dokazala istraživanja koja su sledila stare međuzvezdane tragove. I sama unutrašnjost asteroida Kapija predstavljala je pravi lavirint tunela; isto je bilo i sa "drugim Kapijama" koje su pronađene tokom daljnjih istraživanja. Gotovo svaka planeta na kojoj su Hičiji ostavili bar nekog traga imala je iskopane tunele, obložene njihovim osobenim metalom. Kada bi uslovi na površini bili nepogodni (kao na Veneri), bilo je mnogo složenih tunela. Ali čak i na jednom tako lepom svetu kao što je bila Pegina planeta nalazilo ih se nekoliko. Posebna vrsta antropološki obrazovanih stručnjaka, koji su nazvani hičolozi, strastveno je pokušavala da razabere kako je izgledao taj nestali narod, pretpostavljajući da pripada rasi rovača, poput pacova torbara, pre nego rasi koja boravi na drveću, poput ljudi... Pokazaće se da su hičolozi bili u pravu... ali moraće da prođe mnogo vremena pre nego i jedan od njih bude u to siguran.
<BR>&nbsp;&nbsp;&nbsp;&nbsp;&nbsp;Svi tuneli uglavnom su ličili jedan na drugi. Bili su obloženi nekom gustom, čvrstom, metalnom supstancom koja je sijala u mraku: nazvana je hičijevski metal. U prvim tunelima koje su ljudi posetili, na Veneri i na samom asteroidu Kapija, taj sjaj je bio bledoplave boje. Plava boja bila je daleko najzastupljenija među bojama hičijevskog metala;, međutim, u brodovima Hičija neki delovi bili su napravljeni od zlatnog hičijevskog metala, a kasnije su istraživači pronašli hičijevski metal koji je sijao crveno ili zeleno.
<BR>&nbsp;&nbsp;&nbsp;&nbsp;&nbsp;Niko nije znao zašto su metali Hičija bili različitih boja. Hičolozi tu nisu mogli mnogo da pomognu. Jedino što su umeli da kažu o povremenim razlikama u boji hičijevskog metala bilo je to da su, kako se činilo, tuneli od plavkastog metala bili uglavnom najsiromašniji artefaktima Hičija: tamo gde je bilo zlatnog, crvenog i zelenog metala gotovo uvek su istraživači našli više blaga.
<BR>&nbsp;&nbsp;&nbsp;&nbsp;&nbsp;Dok muškarci i žene nisu počeli da uče kako da istražuju Galaksiju u brodovima Hičija, bili su, razume se, ograničeni na tunele Kapije i Venere, koji su sijali plavom svetlošću. A u njima nije bilo mnogo blaga, mada je ono što bi ponekad našli bilo od velike vrednosti. U tunelima otkrivenim na najizdašnijim planetama metalni zidovi su uvek u početku bili plavi, a menjali su boju upravo na onim mestima gde su bile smeštene najveće zbirke korisnih alatki. Niko nije znao zašto... ali, u to vreme, niko nije znao baš mnogo o Hičijima.
<BR>
<BR>&nbsp;&nbsp;&nbsp;&nbsp;&nbsp;Misija "Grejač"
<BR>&nbsp;&nbsp;&nbsp;&nbsp;&nbsp;Vu Fengce odabrao je da krene u jedinici. To je imalo i svojih prednosti i nedostataka. Najveća prednost sastojala se u tome što će, ako ne nađe mesto gde bi mogao da se spusti, moći sam da zadrži ceo naučni bonus koji će mu biti jedina nagrada.
<BR>&nbsp;&nbsp;&nbsp;&nbsp;&nbsp;Međutim, nije tako ispalo. Kada je izišao iz NSP-a, našao se na orbiti oko neke planete koja je bila manje-više Zemljinog tipa.
<BR>&nbsp;&nbsp;&nbsp;&nbsp;&nbsp;I tako je Vu bio primoran da se suoči sa problemom sa kojim je morao da se suoči svaki prospektor koji je na put krenuo sam: ako pođe lenderom na površinu, u brodu neće ostati niko. Ako mu se bilo šta dogodi na površini, neće imati ko da ga spase. Bio je prepušten sam sebi.
<BR>&nbsp;&nbsp;&nbsp;&nbsp;&nbsp;Njegov drugi problem sastojao se u tome što je opis "Zemljinog tipa" samo približno odgovarao svetu koji je trebalo da istraži. Pod "Zemljinim tipom" podrazumevalo se da je planeta bila otprilike odgovarajuće veličine, da je imala atmosferu i da je opseg temperature dozvoljavao postojanje vodene pare u vazduhu, vode u tečnom stanju u plitkim morima, i smrznute vode u hladnijim delovima. To ipak nije bio raj. Hladniji delovi preotezali su se gotovo celom planetom. Najbolja je bila zona oko polutara, koja je prilično podsećala na Labrador.
<BR>&nbsp;&nbsp;&nbsp;&nbsp;&nbsp;Ako je ovde ikada ičega bilo na nekom drugom delu površine, sada se nalazilo pokriveno ledom debelim hiljadama stopa. Nije imalo svrhe spuštati se na glečer; Vu nikako nije mogao da kopanjem stigne do onoga što je možda ležalo ispod njega. Posle mnogo pretraživanja konačno je pronašao golu stenu koja je virila iz leda i spustio se na nju. Optimizam ga je do tada već napustio. Okolina nije puno obećavala... međutim, instrumenti su mu doneli bolje vesti nego što se nadao.
<BR>&nbsp;&nbsp;&nbsp;&nbsp;&nbsp;Obaveštavali su ga da se tu nalazi tunel.
<BR>&nbsp;&nbsp;&nbsp;&nbsp;&nbsp;Vu je vežbao ulaženje u tunel. Čak je imao i potrebnu opremu. Grdnu je snagu utrošio na postavljanje mehurastog zaklona koji je trebalo da zaštiti velike bušilice na struju od spoljašnjeg vazduha, a na to mu je otišlo i puno vremena, tako da je uglavnom istrošio sve zalihe. Ali uspeo je da uđe unutra.
<BR>&nbsp;&nbsp;&nbsp;&nbsp;&nbsp;Bio je to plavi tunel.
<BR>&nbsp;&nbsp;&nbsp;&nbsp;&nbsp;To baš nije bilo ohrabrujuće, ali što je dalje odmicao, počeo je da primećuje i neke druge boje. Kada je stigao do crvenog segmenta pronašao je neku ogromnu mašinu... kasnije su stručnjaci na osnovu njegovog opisa zaključili da je reč o kopaču tunela... ali on nije imao snage da je podigne, niti je imao opremu (kao ni hrabrosti, što se toga tiče) da pokuša da je rastavi na delove. U zelenom delu tunela nalazile su se bale nečega za šta je Vu prvi mah pomislio da je tkanina, ali se ispostavilo da su to kristalne oplate od kojih su pravljene "molitvene lepeze". U zlatnom delu nalazilo se... zlato.
<BR>&nbsp;&nbsp;&nbsp;&nbsp;&nbsp;Bilo je mnogo gomila malih šestougaonih kutija od hičijevskog metala; sve su bile hermetički zatvorene. I teške.
<BR>&nbsp;&nbsp;&nbsp;&nbsp;&nbsp;Vu nije mogao sve da ih ponese, a i polako je gubio snagu. Uspeo je da dve kutije prenese na lender i onda je odleteo odatle, sa čvrstom namerom da se vrati u Petici.
<BR>&nbsp;&nbsp;&nbsp;&nbsp;&nbsp;Na nesreću, kada se bezbzedno našao na Kapiji, ispostavilo se da nijedna Petica neće da prihvati kod koji ga je tamo odveo. Nisu htele ni Trojke, ni Jedinice koje su ležale u dokovima, čekajući na posadu.
<BR>&nbsp;&nbsp;&nbsp;&nbsp;&nbsp;Izgleda da je samo Jedinica u kojoj je pronašao tu planetu mogla ponovo tamo da ga odnese.
<BR>&nbsp;&nbsp;&nbsp;&nbsp;&nbsp;Ali i to mu se izjalovilo. Pre no što je uspeo ponovo da je dobije i opet krene, neko drugi je uzeo njegovu Jedinicu... i otišao na put bez povratka.
<BR>&nbsp;&nbsp;&nbsp;&nbsp;&nbsp;I tako su Vuu ostale samo one dve kutije; međutim, njihov sadržaj mu je obezbedio dom u provinciji Šensi. U jednoj od njih nalazili su se kalemovi grejača. Nisu radili, ali su bili gotovo upotrebljivi, tako da su naučnici uspeli da ih osposobe. (Kasnije su bolji i veći pronađeni na Peginoj planeti, ali Vuovi su ipak bili prvi.) U drugoj kutiji nalazile su se spravice za merenje mikrotalasnog fluksa.
<BR>&nbsp;&nbsp;&nbsp;&nbsp;&nbsp;Naučnici su dugo lupali glavu nad tim spravicama, ali su postavljali pogrešna pitanja. Jedino u šta su bili sigurni bilo je to kako rade. U tom trenutku nijednom od njih nije palo na pamet da se zapita zašto je Hičije u toj meri zanimao milimetarski mikrotalasni fluks. Da jeste, mogli su mnogim ljudima uštedeti mnogo nepotrebne zbrke.
<BR>
<BR>&nbsp;&nbsp;&nbsp;&nbsp;&nbsp;U tunelu na nekoj inače neprivlačnoj planeti jedan prospektor pronašao je prvi primerak hičijevske mašine za kopanje tunela. U tunelu na satelitu sličnom Mesecu, satelitu jednog udaljenog gasnog džina, jedan drugi kopač pronašao je "kameru" koja je kao "film" koristila takozvane "vatrene bisere". Takođe u jednom tunelu Vitalij Klemenkov pronašao je mali uređaj koji je začeo celu novu industriju... a njemu doneo samo crkavicu.
<BR>&nbsp;&nbsp;&nbsp;&nbsp;&nbsp;Priča o Klemenkovu spada u one sa baksuznim krajem. On je pronašao napravu koju su naučnici nazvali "piezofon". Njen glavni operativni deo bila je dijafragma načinjena od istog materijala kao i "krvavi dijamanti", pronađeni kako u tunelima na Veneri, tako i u mnogim drugim. Materijal je bio peizoelektričan: proizvodio je električnu struju pri stiskanju, i obrnuto. Razume se, unaokolo je bilo mnogo krvavih dijamanata, mada niko pre Klemenkova nije znao da oni predstavljaju osnovnu sirovinu za piezoelektrične uređaje. Klemenkov je sanjao o neviđenm bogatstvu. Na nesreću, glavne komunikacione laboratorije na Zemlji, ispostave kablovskih, telefonskih i satelitskih korporacija, prekrojile su hičijevski model u nešto što su same mogle da proizvode. Klemenkov ih je, razume se, tužio... ali ko je mogao da se nosi sa advokatima najvećih korporacija na svetu? I tako se zadovoljio malim dividendama... koje jedva da su, u stvari, bile nešto veće od prosečnih carskih prihoda.
<BR>
<BR>&nbsp;&nbsp;&nbsp;&nbsp;&nbsp;Postojala je još jedna veličanstveno izdašna i raznovrsna vrsta mesta na kojima se moglo naći blago Hičija. Međutim, u početku to niko nije znao, mada, da su valjano razmislili o primeru koji im je davala sama Kapija, mogli su dedukcijom doći do zaključka; no, još manje je neko znao da su ta bogata nalazišta, u stvari, bile zamke. Žena po imenu Patriša Bouver bila je prvi prospektor sa Kapije koji je prijavio da je pronašao jedno takvo mesto... i kao što je to često bio slučaj, to joj nije donelo nimalo dobra.
<BR>
<BR>&nbsp;&nbsp;&nbsp;&nbsp;&nbsp;Misija "Fabrika hrane"
<BR>&nbsp;&nbsp;&nbsp;&nbsp;&nbsp;Patriša Bouver krenula je u Jedinici. Nije imala pojma kuda se uputila. Bila je zadovoljna što je put bio srazmerno kratak... do tačke okretanja stigla je za sedam dana, do odredišta za četrnaest... i zapanjila se kada su joj instrumenti saopštili da je sićušna, udaljena zvezda koja joj je bila najbliža, u stvari, staro, poznato Sunce.
<BR>&nbsp;&nbsp;&nbsp;&nbsp;&nbsp;Nalazila se u Oortovom oblaku kometa, daleko iza orbite Plutona, i pristajala je uz nešto što je van svake sumnje predstavljalo artefakt Hičija. I to veliki: bio je dugačak osam stotina stopa, procenila je ona, i nije ličio ni na šta što je iko pre nje prijavio.
<BR>&nbsp;&nbsp;&nbsp;&nbsp;&nbsp;Kada je Bouverova stigla na tu stvar i osvrnula se, shvatila je da je bogata. Cela stvar je naprosto bila pretrpana mašinama. Nije imala pojma čemu su one služile, ali bilo ih je toliko da uopšte nije sumnjala kako će neke od njih, možda mnoge, biti isto onako vredne kao graječi, kopači tunela ili anisokinetički udarači.
<BR>&nbsp;&nbsp;&nbsp;&nbsp;&nbsp;Mehur se raspukao kada je shvatila da ne može da se vrati na Kapiju. Njen brod nije hteo da krene. Šta god da je radila sa kontrolnim uređajima, ostajao je nepokretan. Ne samo da nije hteo automatski da je vrati u luku iz koje je krenula, već nije hteo apsolutno nigde da krene.
<BR>&nbsp;&nbsp;&nbsp;&nbsp;&nbsp;Patriša Bouver se zaglibila, nekoliko milijardi milja od Zemlje.
<BR>&nbsp;&nbsp;&nbsp;&nbsp;&nbsp;Ispostavilo se da je artefakt u radnom stanju; u jednom njegovom delu, koji Pat Bouver uopšte nije videla, i dalje se proizvodila hrana, i to pola miliona godina pošto su ga Hičiji tu ostavili, pri čemu su same komete korišćene kao sirovine... ugljenik, vodonik, kiseonik i azot, osnovni elementi od kojih se uglavnom sastoje ljudska hrana i ljudsko telo. Da je Pat to znala... da je primorala sebe da istraži tu stvar... mogla je još dugo tamo da poživi. (Mada, razume se, ne dovoljno dugo da dočeka nekog ko bi je spasao.)
<BR>&nbsp;&nbsp;&nbsp;&nbsp;&nbsp;Ali ona to nije znala. Znala je samo da je u ozbiljnoj nevolji. Poslala je dugačku radio-poruku na Zemlju, udaljenu dvadeset pet svetlosnih dana, u kojoj je objasnila gde se nalazi i šta se dogodilo. Zatim se ukrcala u lender i usmerila ga u pravcu Sunca. Popila je pilulu za uspavljivanje, smestila se u frizer... i umrla unutra.
<BR>&nbsp;&nbsp;&nbsp;&nbsp;&nbsp;Znala je da je sve protiv nje. Nije bila zamrznuta kako treba da bi mogla da se nada da će je oživeti, a i mali su bili izgledi da će iko ikada pronaći zamrznuto telo i pokušati da ga oživi. To se i obistinilo: niko je nikada nije pronašao.
<BR>
<BR>&nbsp;&nbsp;&nbsp;&nbsp;&nbsp;Fabrika hrane nije bila jedini artefakt Hičija u svemiru koji je služio i kao zamka za neoprezne. Bilo je ukupno dvadeset devet ovih velikih objekata - nazvani su "sakupljačke zamke" - negde u Galaksiji.
<BR>&nbsp;&nbsp;&nbsp;&nbsp;&nbsp;Ona koju je pronašla nesrećna Patriša Bouver nalazila se u Oortovom oblaku i nije bila jedini artefakt koji su Hičiji ostavili za sobom i koji je i dalje radio. Nije čak bio ni jedini za koji je neki svemirski brod sa Kapije imao uprogramiran kurs. Veoma daleko, nalazila se još jedna garaža za parkiranje svemirskih brodova koju su Hičiji ostavili da kruži oko jedne druge zvezde... gotovo iste veličine kao Kapija; ljudi su je nazvali Kapija Dva.
<BR>&nbsp;&nbsp;&nbsp;&nbsp;&nbsp;Tu je zatim bilo i Etelino Mesto.
<BR>&nbsp;&nbsp;&nbsp;&nbsp;&nbsp;Etelino Mesto otkrila je veoma rano jedna žena koja je sama krenula u misiju. (Zvala se Etel Klok.) Zatim ga je ponovo otkrila skupina Kanađana u oklopljenoj Trojci; po treći put ga je otkrila jedna Jedinica, kojom je pilotirao čovek iz Korka, u Irskoj, po imenu Terens Horan. Kanađani nisu otkrili samo artefakt. Otkrili su takođe Etel Klok, jer je bila tamo kada su stigli. A Horan ih je sve otkrio kada je prispeo, a kasnije družine nastavile su da otkrivaju one koji su stigli pre njih, jer niko od njih nikuda nije više otišao. Isti slučaj kao i sa Pat Bouver u Fabrici hrane - za sve njih to je bilo odredište sa koga nije bilo povratka. Kontrolne table bi se poništile odmah po prispeću.
<BR>&nbsp;&nbsp;&nbsp;&nbsp;&nbsp;Nije bilo načina da se izvuku sa tog artefakta.
<BR>&nbsp;&nbsp;&nbsp;&nbsp;&nbsp;Svi su smatrali da je to prava šteta, pošto je Etelino Mesto bilo pravo čudo. Bio je to objekat otprilike veličine jedne krstarice, ali bez postrojenja; bar niko od njih nije mogao da ih pronađe. Bilo je tu mašina za spravljanje hrane, regeneratora vode, vazduha i svetla; sve je to i dalje radilo, i posle svih tih milenijuma koji su prošli. Hičiji su gradili mašine da traju. Štaviše, na Etelinom Mestu bilo je mnogo astronomskih instrumenata, takođe u ispravnom stanju.
<BR>&nbsp;&nbsp;&nbsp;&nbsp;&nbsp;Odbačeni su imali na raspolaganju puno vremena da istraže svoj novi dom. Ništa drugo nisu imali da rade. Mašine za proizvodnju hrane su ih hranile; životi im nisu bili ugroženi. Stvorili su, u stvari, malu koloniju koja je mogla lako da opstane. Mogla je čak da postane i stalna, stvarajući nova pokolenja naseljenika, da Klokovu nije prošlo doba plodnosti kada su Kanađani stigli, ili da je među kasnijim pridošlicama bilo žena.
<BR>&nbsp;&nbsp;&nbsp;&nbsp;&nbsp;Veoma rano su shvatili da je Etelino Mesto neka vrsta astronomske opservatorije.
<BR>&nbsp;&nbsp;&nbsp;&nbsp;&nbsp;Odmah im je bilo jasno i zbog čega je opservatorija bila upravo tu postavljena. Etelino Mesto bilo je na orbiti udaljenoj otprilike hiljadu astronomskih jedinica (što će reći, približno pet svetlosnih dana) od krajnje spektakularnog para astronomskih objekata. Binarne zvezde nisu inače bile naročito zanimljive. Ovaj par bio je jedinstven. Jedna od zvezda pripadala je prilično standardnoj vrsti, mada retkoj... bio je to vreo, pulsirajući, superdžinovski primerak mlade i ljubičaste zvezde tipa F. Već samo to vredelo je izvestan bonus... da su imali načina da to prijave... ali zato je njen sadrug bio mnogo čudniji. Zvezda tipa F imala je iskošeni prsten od toplog gasa, nagoveštavajući da još nije dostigla krajnje stelarno stanje. Njen sadrug se ceo sastojao od gasa, i to ne baš naročito toplog gasa - bio je to ogroman, gotovo providni gasni džin.
<BR>&nbsp;&nbsp;&nbsp;&nbsp;&nbsp;Što su ga više gledali, to im je izgledao čudniji. Zvezde je trebalo da budu kugle. A ne diskovi. Diskolikog parnjaka bilo je, osim toga, teško posmatrati, čak i sa hičijevskim optičkim instrumentima. Ličio je na slabu skarletnu mrlju na nebu. Bio je suviše hladan da bi zračio mnogo svetlosti. Instrumenti Hičija nisu bili u stanju da im kažu njegovu temperaturu, jer se Hičiji nisu setili da obezbede i tablice za prebacivanje svojih mera u Celzijuse, Kelvine ili čak Farenhajte. Klokova je cenila da se penje u najboljem slučaju do možda pet stotina K... što je značilo da je mnogo hladniji od površine Venere, na primer; hladniji čak i od cepanice koja gori u kakvom ognjištu na Zemlji.
<BR>&nbsp;&nbsp;&nbsp;&nbsp;&nbsp;Otkrili su da je najbolje vreme za posmatranje kada pomračuje svog sadruga, zvezdu tipa F. Budući da je orbita Etelinog Mesta bila retrogradna u odnosu na disk, do takvih pomračenja dolazilo je mnogo češće nego što bi to bio slučaj da je njihov artefakt na neki način mirovao na nebu. Ipak, nisu ona bila baš tako česta. Etel Klok je videla samo jedno pomračenje, ubrzo po svom spuštanju. Kada je nastupilo sledeće, s njom su već bili Kanađani i Horn, a to je bilo dvadeset godina kasnije.
<BR>&nbsp;&nbsp;&nbsp;&nbsp;&nbsp;Priča o Etelinom Mestu ipak se srećno završila po njene zarobljenike... odnosno, srazmerno srećno. Konačno su ljudi naučili kako da usmeravaju brodove Hičija tamo gde su sami to želeli. Ubrzo potom jedna istraživačka ekipa, koja je umešno vladala svojim brodom, pronašla je petoro zarobljenika, tako da su konačno bili spaseni.
<BR>&nbsp;&nbsp;&nbsp;&nbsp;&nbsp;Ali malo kasno. Etel Klok je već bila u sedamdeset osmoj godini, a čak je i Horan imao blizu pedeset. Nisu čak dobili ni naučne bonuse. Već su odavno prestali da se izdaju, jer Kapijska Korporacija više nije postojala.
<BR>&nbsp;&nbsp;&nbsp;&nbsp;&nbsp;Sreća im ne bi bila naklonjena ni da su se ranije vratili jer se ni tada ne bi obogatili od dobijenih nagrada. Na nesreću, taj binarni sistem zvezda bio je već poznat. Ispostavilo se da su ga astronomi sa Zemlje sasvim dobro poznavali zbog njegovih veoma zbunjujućih osobina. Zvezda se zvala Epsilon Aurige i njene tajne su bile odgonetnute. To su uspeli da učine astronomi sa Zemlje pomoću svojih konvencionalnih instrumenata kada je hladni disk binarnog sistema prošao između Zemlje i svoje primarne zvezde tipa F za vreme pomračenja 2000. godine.
<BR>
<BR>&nbsp;&nbsp;&nbsp;&nbsp;&nbsp;Prošlo je više od pedeset godina od časa kada se prvi prospektor sa Kapije spustio na jednu od tih "sabirnih zamki" i trenutka kada je otkrivena poslednja od njih. Na jednu zamku dospelo je čak osam različitih misija. Kada bi stigli do koje, više nisu mogli da se vrate. Na većini su se nalazile fabrike hrane, koja je ili tu proizvođena ili je dovožena automatskim letelicama iz samostalnih postrojenja u blizini, tako da nasukani putnici nisu gladovali, niti im je nedostajalo vazduha ili vode. Svega nekoliko ih nije imalo ove pogodnosti... bar ne u radnom stanju. U tim slučajevima prospektori su samo nalazili napuštene brodove Hičija i po nekoliko sasušenih leševa.
<BR>&nbsp;&nbsp;&nbsp;&nbsp;&nbsp;Hičolozi su počeli da veruju da su te "sabirne zamke" nečemu služile... da su možda čak bile višenamenske, mada nisu mogli sa sigurnošću da utvrde čemu su to sve mogle da posluže. Nijedna nije bila dostupna žiteljima planeta; na naseljenim planetama nije bilo tunela, niti bilo kakvog blaga do koga bi se moglo stići bez svemirske letelice.
<BR>&nbsp;&nbsp;&nbsp;&nbsp;&nbsp;Kao da je to bila neka vrsta testa inteligencije koji su postavili ti nestali tuđinci. Gotovo kao da su Hičiji, pre nego što su otišli tamo gde su otišli, namerno ostavili tragove koji su vodili ka njima. Međutim, čak je i te tragove bilo teško pronaći. Nijedna inteligentna rasa nije mogla da ih pronađe pre nego što bi sama ovladala makar primitivnim putovanjima između planeta.
<BR>&nbsp;&nbsp;&nbsp;&nbsp;&nbsp;A najveće nagrade bile su još bolje skrivene.
<BR>&nbsp;&nbsp;&nbsp;&nbsp;&nbsp;Istine radi, treba pomenuti da prvo povratno putovanje do Fabrike hrane nije obavio nikakav prospektor sa Kapije. Pat Bouver je samo stigla do nje. Ekspedicija koja je omogućila da ugljenično-vodonično-kiseoničko-azotna (UVKA) hrana pomogne gladnima na Zemlji prispela je do nje u hemijskoj raketi sa Zemlje, dovezavši se spiralnom putanjom do spoljašnjih oblasti Sunčevog sistema.
<BR>&nbsp;&nbsp;&nbsp;&nbsp;&nbsp;Obavili su oni i više od toga, jer su pomoću Fabrike hrane došli do još jednog velikog otkrića. Zvalo se Raj Hičija. Bila je to najveća letelica Hičija koja je ikada pronađena, dugačka više od pola milje, dva puta veća od nekog prekookeanskog broda. Imala je oblik vretena (poznati hičijevski dizajn) i bila je naseljena. Na njoj su živeli potomci ogledne skupine austrolopitekusa koje su Hičiji uhvatili na površini Zemlje pre pola miliona godina; bilo je tu i jedno ljudsko biće, sin para prospektora koji su stigli do Raja Hičija u brodu sa Kapije... i ostali tamo zarobljeni. Tu su se nalazili i uskladišteni umovi (bedno uskladišteni, ali mašine koje su obavile posao nisu ni bile napravljene za skladištenje ljudskih bića; ljudi se još nisu razvili kada su napravljene te mašine) više od dvadeset prospektora sa Kapije koji su tamo stigli na svojim putovanjima u jednom smeru.
<BR>&nbsp;&nbsp;&nbsp;&nbsp;&nbsp;Sve je to bilo divno...
<BR>&nbsp;&nbsp;&nbsp;&nbsp;&nbsp;I više nego divno. Prvi put, hičijevska tehnologija ne samo da je bila na dohvat ruke već i dostupna. Bar je ponešto od nje bilo razumljivo... i moglo se prekopirati... pa čak i poboljšati! Ta blaga nisu bila samo korisne mrvice koje je trebalo da zadovolje radoznalost naučnika, ili da donesu bogatstvo nekolicini srećnih nalazača. One su značile bolji život za sve.
<BR>&nbsp;&nbsp;&nbsp;&nbsp;&nbsp;Raj Hičija nije predstavljao samo svemirsku stanicu. Bio je to brod. Ogroman. Dovoljno velik da je mogao prevesti veliki broj kolonista i na taj način okončati ljudsku bedu... 3800 emigranata po putovanju mogli su da biraju kuda će... a taj je brod sasvim sigurno mogao da obavi bar jedno putovanje mesečno.
<BR>&nbsp;&nbsp;&nbsp;&nbsp;&nbsp;Konačno je ljudska rasa došla u priliku da započne kolonizaciju Galaksije.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
