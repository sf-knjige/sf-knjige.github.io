<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. U POTRAZI ZA DRUŠTVOM
<P>&nbsp;&nbsp;&nbsp;&nbsp;&nbsp;Najveći "naučni" bonus koji je Kapijska Korporacija ponudila svojim prospektorima nije bio u pravom smislu naučni, već emocionalni. Pokazao je da čak ni Kapijska Korporacija nije potpuno bezosećajna. Bonus je čekao svakog istraživača koji otkrije živog i zdravog Hičija - i nije bio mali. Peo se do pedeset miliona dolara.
<BR>&nbsp;&nbsp;&nbsp;&nbsp;&nbsp;To je bio bonus o kome su samo mogli da sanjaju svi očajni istraživači sa Kapije, ali teško da je ijedan od njih ikada očekivao da će ga zaslužiti. Možda vlasnici Korporacije nisu ni očekivali da će ikada morati da ga isplate. Svi su dobro znali da su svi znaci koje su Hičiji ostavili za sobom, a koje je iko ikada pronašao, bili stari stotinama hiljada godina. Takođe su najverovatnije sumnjali da će onome ko otkrije živog Hičija biti dozvoljeno da se vrati i saopšti svetu ljudi šta je pronašao.
<BR>&nbsp;&nbsp;&nbsp;&nbsp;&nbsp;Bilo je još sličnih bonusa koji su pripadali oblasti emocionalnog. Bili su manji, ali se i za njih vredelo pomučiti. Najveći je predstavljala otvorena ponuda od deset miliona dolara za otkriće neke inteligentne rase tuđinaca. Posle izvesnog vremena taj bonus se nešto lakše dobijao. Prospektor ga je mogao zaraditi ako bi pronašao bilo kakvo živo biće koje je pokazivalo i najmanje znake pameti. Taj se novac čak mogao dobiti i za pronalaženje mrtvih primeraka. Pronalazača koji otkrije prvi ne-hičijevski artefakt čekao je bonus od jednog miliona, a otprilike pola miliona za otkriće bilo kakvog "potpisa" - što će reći, nekog od mnoštva nepogrešivih znakova inteligencije, kao što su jasno kodirana radio-emisija, ili otkriće sintetičkih gasova negde u atmosferi neke planete.
<BR>&nbsp;&nbsp;&nbsp;&nbsp;&nbsp;Nije bilo nemoguće, ubeđivali su prospektori sa Kapije jedni druge, časteći se u tamošnjem Plavom Paklu, da će neko negde jednom pronaći nešto slično. Morali su. Svi su znali da mora postojati negde još koja inteligentna rasa. Nemoguće da su Hičiji bili jedina inteligentna bića u Vaseljeni pored ljudi. Je li tako?
<BR>&nbsp;&nbsp;&nbsp;&nbsp;&nbsp;To nije bila nova ideja. Još od sredine dvadesetog veka naučnici su osluškivali, ne bi li čuli signale koje druge civilizacije u svemiru, i pokušavali su da izračunaju kolika je verovatnoća da će ih ikada začuti. Neki momak po imenu Stefan Dojl izračunao je da bi trebalo da postoji negde oko 63.000.000 planeta u Galaksiji na kojima ima života; kasniji naučnici su, polazeći od strožijih pretpostavki, prosto sasekli ovaj broj... ali teško da je ijedan od njih bio voljan da ga svede na nulu. Gotovo svi su se slagali da mora postojati izvestan broj... i prospektori sa Kapije odista su nastavili da pronalaze planete na kojima je bilo života. A ako je postojao bilo kakav život, uopšte nije bilo van pameti kladiti se da će pre ili kasnije izvesni oblici tog života evoluirati ka inteligenciji...
<BR>&nbsp;&nbsp;&nbsp;&nbsp;&nbsp;Ali gde se ona samo nalazi?
<BR>
<BR>&nbsp;&nbsp;&nbsp;&nbsp;&nbsp;Na kraju im se posrećilo i napravili su nekoliko zanimljivih otkrića, mada su ona bila retka.
<BR>&nbsp;&nbsp;&nbsp;&nbsp;&nbsp;Prve nedvosmislene znake tuđinske inteligencije (ne računajući same Hičije, razume se) otkrila je tročlana posada iz Pasadine, u Kaliforniji, sa Zemlje. Izišli su iz nadsvetlosnog pogona i obreli se na orbiti oko jednog sunca koje je na prvi pogled dosta obećavalo (identifikovano je kao G-4, što je značilo da je približno slično Zemljinom Suncu po tipu i pogodnostima koje je pružalo); ubrzo potom otkrili su planetu odgovarajuće veličine u samom središtu naseljive zone.
<BR>&nbsp;&nbsp;&nbsp;&nbsp;&nbsp;Nevolja je bila u tome što je planeta bila u pravoj zbrci. Najveći deo jedne polulopte predstavljao je pustoš golih kamenitih ravnica, prošaranih vulkanima; uz to, ta polulopta bila je topla. Nisu postojali okeani. Nije čak imala bilo šta nalik na atmosferu, iako su joj masa i građa nagoveštavali da bi je moglo biti.
<BR>&nbsp;&nbsp;&nbsp;&nbsp;&nbsp;Međutim, imala je branu. I to veliku.
<BR>&nbsp;&nbsp;&nbsp;&nbsp;&nbsp;Brana se nalazila na manje pustošnoj strani planete, ali nije bila u najboljem stanju. Nije to bila brana za čije je građenje korišćena visoka tehnologija... preko ravnice je bilo nagomilano kamenje u dužini od pola kilometra. Nekada je to, van svake sumnje, bila rečna dolina, ali od reke više ništa nije ostalo. Što se toga tiče, nije mnogo ostalo ni od brane. Ali i to što je ostalo nije moglo nastati prirodnim putem. Neko je navukao sve to kamenje na to mesto iz nekog određenog razloga. Martin Skranton i njegove dve sestre pokušali su da se spuste na tu planetu. Uspeli su u tome, ali čim su dodirnuli tle, senzori za toplotu počeli su da urlaju; površina čak i oko brane bila je toplija od tačke ključanja vode. Nisu bili sigurni, ali mislili su da su videli tragove nečega što su mogla biti druga kamena zdanja na nekoliko planinskih vrhova, premda ništa što bi imalo prepoznatljiv oblik.
<BR>&nbsp;&nbsp;&nbsp;&nbsp;&nbsp;Kada su se vratili na Kapiju, naučnici su došli do zaključka da je planetu zadesila neka nesreća... moglo ju je, na primer, udariti neko lutajuće nebesko telo, verovatno veličine Kalista; taj udar uslovio bi da sva mora ispare i zatrpao bi veći deo planete istopljenim stenjem, a atmosfera bi iscurela u svemir... i, oh, da, svakako, pobio bi sve organsko što ju je ikada naseljavalo.
<BR>&nbsp;&nbsp;&nbsp;&nbsp;&nbsp;I tako, Skranton nije pronašao inteligentan život. Tvrdio je da je bar našao mesto na kome je nekada bilo inteligentnog života. Kapijska Korporacija to nije mogla nazvati uspehom, jer nije zadovoljavalo odredbe predviđene za dobijanje bonusa za otkriće razumnog života. Ali ipak...
<BR>&nbsp;&nbsp;&nbsp;&nbsp;&nbsp;Dugo su razmišljali - i na kraju isplatili pola bonusa za uspešan pokušaj.
<BR>
<BR>&nbsp;&nbsp;&nbsp;&nbsp;&nbsp;Prva živa, ne-ljudska, inteligentna rasa koju su istraživači pronašli nije se računala. Nisu bili baš toliko ne-ljudi i nisu bili baš naročito inteligentni. (Nije ih čak ni otkrio neki brod sa Kapije; ljudi koji su ih našli krstarili su po krajnjim granicama Zemljinog vlastitog Sunčevog sistema u primitivnoj raketi napravljenoj na Zemlji.) Ti "tuđinci" bili su daleki potomci plemena australopitekusa sa Zemlje, a pronađeni su na velikom brodu Hičija (ili artefaktu), koji je kružio orbitom u Oortovom oblaku kometa, nazvanom "Raj Hičija".
<BR>&nbsp;&nbsp;&nbsp;&nbsp;&nbsp;Kao što smo videli, ti drevni australopitekusi nisu tamo dospeli sami od sebe. Hiči su ih izdvojili radi odgajanja, za vreme one davnašnje posete predljudskoj Zemlji. Zatim su ih prepustili brizi i nezi mašina... više od pola miliona godina.
<BR>&nbsp;&nbsp;&nbsp;&nbsp;&nbsp;Druga rasa tuđinaca bila je bolja. Prošlo je mnogo vremena pre nego što je pronađena, ali oni su očigledno predstavljali ono pravo. Bili su nesumnjivo inteligentni... dokazali su to time što su samostalno putovali kroz međuzvezdani prostor! Ipak su i oni u izvesnoj meri razočarali. S njima nije bilo nimalo zabavno razgovarati.
<BR>&nbsp;&nbsp;&nbsp;&nbsp;&nbsp;Ni njih nisu pronašli prospektori sa Kapije... Kapijska Korporacija već je gotovo postala istorija kada su oni pronađeni. I dalje je, razume se, postojala. Ali više nije bila središnje mesto akcije, jer do tada su ljudska bića već naučila da kopiraju dosta od tehnologije Hičija i na svoju ruku su kretala u nove oblasti Galaksije.
<BR>&nbsp;&nbsp;&nbsp;&nbsp;&nbsp;U to vreme, jedan međuzvezdani brod, na tada već rutinskom krstarenju, otkrio je neku nepoznatu letelicu. Ispostavilo se da je to brod na fotonski pogon, koji je polako dahtao između zvezda na putovanju koje je trajalo vekovima.
<BR>&nbsp;&nbsp;&nbsp;&nbsp;&nbsp;Tehnologija očigledno nije bila hičijska! A ni ljudska, pa čak ni australopitekuska: dugo očekivana, nova tuđinska rasa konačno je pronađena! Međutim, njih su Hičiji, u stvari, otkrili još odavno. Bića iz jedrenjaka bili su potomci onih koje su Hičiji nazivali "Spori plivači", a ljudi upoznali kao "Lenjivce". Nema sumnje da su bili tuđinci i pouzdano nisu bili Hičiji, a sasvim su sigurno bili inteligentni.
<BR>&nbsp;&nbsp;&nbsp;&nbsp;&nbsp;I to je bilo sve čime su imali da se podiče. Lenjivci su prebivali u mulju. Živeli su u lutajućim arkologijama u polusmrznutim kašama metana i ostalih gasova i, mada su odista uspeli da lansiraju te fotonske svemirske jedrenjake, nisu imali neke druge privlačne osobine. Najgore od svega bilo je to što su bili užasno spori. Njihov metabolizam odvijao se ritmom reakcija slobodnih radikala u ledenom mulju u kome su obitavali, baš kao i njihove misli i govor.
<BR>&nbsp;&nbsp;&nbsp;&nbsp;&nbsp;Mnogo je vremena prošlo pre no što je ijedno ljudsko biće bilo u stanju da uspostavi bilo kakvu vrstu korisne komunikacije sa Lenjivcima koji su bili spori poput puževa... a tada, kao što se ispostavilo, to više i nije bilo važno.
<BR>
<BR>&nbsp;&nbsp;&nbsp;&nbsp;&nbsp;Misija "Smrdljiva bomba"
<BR>&nbsp;&nbsp;&nbsp;&nbsp;&nbsp;Četvoro ljudi koji su učestvovali u ovoj misiji potrošili su dosta vremena i dosta novca - na sudu. Pokušavali su da dobiju spor protiv Kapijske Korporacice za bonus od deset miliona dolara. Mislili su da imaju izgleda.
<BR>&nbsp;&nbsp;&nbsp;&nbsp;&nbsp;Nisu naišli na neku naročitu planetu. Sasvim sigurno nije bila naročito privlačna. Bila je mala i topla; njeno sunce bio je jedan crveni patuljak, udaljen svega četvrt astronomske jedinice. A planeta je zaista zaudarala. Po tome je i dobila naziv.
<BR>&nbsp;&nbsp;&nbsp;&nbsp;&nbsp;Ta je planeta takođe bila velikim delom prekrivena vodom... ne iskričavim tropskim morima, već muljevitim okeanom koji je isparavao metan u atmosferu što se već uglavnom sastojala od metana. Ta stvar nije mogla da se udiše. A i da je mogla, niko to ne bi poželeo, zbog smrada; uz to, ni na ono malo suve površine na planeti nije bilo ničeg zanimljivog.
<BR>&nbsp;&nbsp;&nbsp;&nbsp;&nbsp;To nisu bile baš dobre vesti za ljude iz broda, ali ni potpuno porazne. Ispostavilo se da su oni izvršili izvesne neobične pripreme pre no što su krenuli sa Kapije, tako da su bili bolje opremljeni od prosečne posade čiji je cilj bio samo da se spusti i malo unaokolo razgleda.
<BR>&nbsp;&nbsp;&nbsp;&nbsp;&nbsp;Bili su porodica i došli su iz Singapura. Porodicu su sačinjavali Džimi Oh Kip Fa, njegova žena Dejzi Mek Tan Da i njihove dve mlade kćerke, Dženi Oh Sing Dat i Rozmari Oh Ting Lu. Porodica Oh bila je vrlo stara u Singapuru. Nekada su bili veoma bogati, a porodično bogatstvo stekli su podvodnim rudarenjem. Kada je Malezija zauzela ostrvo i izvršila eksproprijaciju celokupne industrije, Ohovi više nisu bili bogati, ali su zato prethodno mudro sklonili dovojno novca u Švajcarsku i Džakartu, tako da su mogli da plate put do Kapije i da im još dovoljno ostane za dodatnu opremu koju su poneli sa sobom. Bila je to oprema za podvodna istraživanja. Kao što Džimi Oh reče svojoj porodici: "Ohovi su jednom zaradili mnogo novca zahvaljujući morskom dnu. Možda možemo ponovo."
<BR>&nbsp;&nbsp;&nbsp;&nbsp;&nbsp;Pošto su sve to poneli sa sobom, proizlazilo je da u Peticu mogu smestiti samo četvoro ljudi, ali oni ionako nisu želeli da im se iko stran pridruži. Kada su videli na kakvu su planetu stigli zahvaljući srećnom ždrebu, gospođa Mek je blaženo ućutala... konačno.. a njena kćerka Dženi je kazala: "Isuse, tata, ipak nisi tako glup."
<BR>&nbsp;&nbsp;&nbsp;&nbsp;&nbsp;Čak ni Ohovi nisu poneli opremu za dubinsko ronjenje i instrumente koji bi im omogućili da izvrše sistematsko osmatranje morskog dna na Smrdljivoj bombi. Bilo je toliko dna koje je trebalo istražiti, a tako malo vremena. Sa sobom su poneli šest podmorskih kugli sa instrumentima. Spustili su ih u globalni okean na šest nasumce odabranih mesta.
<BR>&nbsp;&nbsp;&nbsp;&nbsp;&nbsp;Zatim su se vratili na brod i stali da čekaju prijem.
<BR>&nbsp;&nbsp;&nbsp;&nbsp;&nbsp;Kada su se kugle vratile na površinu, Ohovi su ispitali svaku ponaosob da vide šta su pronašle. Usledilo je razočaranje. Instrumenti nisu nigde otkrili metal Hičija. Nije bilo ni traga ni transuranskim ili drugim radioaktivnim elementima koji bi se eventualno mogli vaditi i prebacivati na Zemlju.
<BR>&nbsp;&nbsp;&nbsp;&nbsp;&nbsp;Međutim, instrumenti su uhvatili izvesne električne sile koje, kako se činilo, nisu dolazile iz nekog izvora koji bi se mogao identifikovati. Bili su pravilni na prijatno neprvilan način. Stvarali su lepe, zaokružene talase na CRT-u, a kada je Dženi Ort, koja je slušala predavanja iz cetaceanske etologije, usporila signale i propustila ih kroz sintesajzer zvuka, zazvučali su... živo.
<BR>&nbsp;&nbsp;&nbsp;&nbsp;&nbsp;Da li su ti signali bili jezik? Ako je tako, kakva su to živa stvorenja njime govorila?
<BR>&nbsp;&nbsp;&nbsp;&nbsp;&nbsp;Tada je počelo povlačenje po sudu.
<BR>&nbsp;&nbsp;&nbsp;&nbsp;&nbsp;Porodica Oh je tvrdila da jezik pouzdano dokazuje postojanje inteligentnog života. Advokati Korporacije su odvratili da cvrčanje i kreštanje ne predstavlja jezik, čak i ako je elektromagnetske, a ne akustičke prirode. (Ti signali su uistinu više zvučali kao cvrčanje cvrčaka ili glasanje ptica nego kao bilo kakav artikulisani jezik.) Ohovi su zapitali kako bi cvrčci mogli da komuniciraju pomoću električnih impulsa osim ako nisu bili dovoljno bistri da sagrade nešto poput radio-aparata? Advokati Korporacije su odvratili da nije utvrđeno postojanje radio-aparata, već samo električnih polja, odnosno da ta stvorenja možda imaju organe koji stvaraju struju nalik na električnu jegulju. Ohovi su na to kazali: aha, znači priznajete da nam dugujete bar bonus za otkriće tuđinskog života, izvolite ga odmah isplatiti. Advokati Korporacije su odvratili: prvo nam pokažite primerke. Ili fotografije. Ili bilo šta što će dokazati da su ti tuđinski oblici života stvarni.
<BR>&nbsp;&nbsp;&nbsp;&nbsp;&nbsp;Razume se, sve se to sporo odvijalo. Između odgovora u ovom dijalogu proticalo je i po šest do osam meseci saslušanja i uzimanja izjava. Posle tri parničarske godine Korporacija je, gunđajući, pristala na sporazum od četvrt miliona dolara, koji je jedva pokrio honorar advokata Ohovih.
<BR>&nbsp;&nbsp;&nbsp;&nbsp;&nbsp;Mnogo godina posle toga, neko drugi je krenuo na isti put, ali sa boljom opremom. Nove podvodne sonde imale su svetiljke i kamere, tako da su pronašli šta je to proizvodilo signale. Nije bila posredi inteligencija. Već crvi... desetak metara dugački, bez očiju, koji su živeli od sumpornih isparenja podvodnih termalnih otvora. Seciranjem je utvrđeno da imaju električne sisteme, kao što su Ohovi i tvrdili. I to je bilo sve što su imali, a što je bilo zanimljivo.
<BR>&nbsp;&nbsp;&nbsp;&nbsp;&nbsp;Bez obzira na sve, Ohovima je sledovalo još nekoliko stotina hiljada, pošto je potvrđeno da su prvi otkrili tuđinski život. Međutim, nisu ih dobili. Nisu više bili u prilici da pokupe nove bonuse, jer se nisu vratili iz poslednje misije.
<BR>
<BR>&nbsp;&nbsp;&nbsp;&nbsp;&nbsp;Ipak, bonus za inteligentni tuđinski život nije ostao neisplaćen. Druge dve ekipe istraživača sa Kapije pokupile su po deset miliona svaka. Pronašli su ono što je Korporacija, sa izvesnim ustupcima, pristala da nazove "inteligentnim" tuđincima.
<BR>&nbsp;&nbsp;&nbsp;&nbsp;&nbsp;Svi su priznali da je Korporacija u oba slučaja bila fleksibilna. Čak i srećni istraživaći, mada ih to nije sprečilo da pokupe novac. "Vudu-svinje" ličile su na plavokožne mravojede i valjale su se u blatu, poput domaćih svinja na Zemlji. Proglasili su ih "inteligentnima", jer su razvile izvestan oblik umetničkog izražavanja: pravile su male kipove, oblikujući ih zubima (to jest, onim što su koristili kao zube), a to je bilo više nego što je ijedna životinja sa Zemlje ikada napravila. I tako je Korporacija filozofski isplatila bonus.
<BR>&nbsp;&nbsp;&nbsp;&nbsp;&nbsp;Drugi su bili "Kvanciji". Živeli su u moru na jednoj udaljenoj planeti. Imali su sićušna peraja, koja nisu bila prave šake; to je bio razlog što nisu mogli ništa da proizvedu, tako da ih niko nije smatrao tehnološki razvijenima. Međutim, imali su određen, manje više prevodiv, jezik. Bili su neosporno pametniji od, recimo, delfina ili kitova ili svega drugog na Zemlji osim samog čoveka... pa je Korporacija i za njih isplatila bonus. (Do tada se već toliko obogatila da je, u stvari, postala, darežljiva.)
<BR>&nbsp;&nbsp;&nbsp;&nbsp;&nbsp;To su bila sva živa bića koja su pronađena.
<BR>&nbsp;&nbsp;&nbsp;&nbsp;&nbsp;Bilo je i tragova drugih "civilizacija" koje su nestale. Tu i tamo, na po nekoj planeti nađene su metalna zdanja koja još nije potpuno izjela rđa; na drugima je opet bilo dokaza da je neko, u neko doba, otišao tako daleko da je zagadio svoju okolinu nedvosmisleno veštačkim radionukleidima.
<BR>&nbsp;&nbsp;&nbsp;&nbsp;&nbsp;I to je bilo to.
<BR>&nbsp;&nbsp;&nbsp;&nbsp;&nbsp;Što su više nalazili, to je čuđenje bilo veće. Gde su se dele stare civilizacije? One koje su dostigle zemaljski stepen kulture pre milion ili milijardu godina? Zašto nisu preživele?
<BR>&nbsp;&nbsp;&nbsp;&nbsp;&nbsp;To je bilo kao da su prvi istraživači, recimo, amazonske džungle pronašli kolibe, farme, sela, ali umesto živih stanovnika samo leševe. Istraživači bi se sigurno pitali šta je pobilo sve te ljude.
<BR>&nbsp;&nbsp;&nbsp;&nbsp;&nbsp;Problem je mučio i prospektore sa Kapije. Mogli bi to da prihvate, da nisu pronašli tragove nijedne druge inteligencije (ne računajući, razume se, Hičije). Sa istim pitanjem odavno su se suočili i drugi pripadnici ljudske rase, koje su ove stvari teorijski zanimale: istraživanja SETI i kosmološke procene pripremili su ih za pustu Vaseljenu. Ali u njoj su nekada postojala druga stvorenja koja su, kako izgleda, bila u stanju da stvore tehnologiju na kojoj se nalazila i ljudska i koji nisu bili ništa gluplji od ljudi. Postojali su, ali ih više nije bilo.
<BR>&nbsp;&nbsp;&nbsp;&nbsp;&nbsp;Šta se dogodilo sa njima?
<BR>&nbsp;&nbsp;&nbsp;&nbsp;&nbsp;Mnogo je vremena prošlo pre nego što je ljudska rasa došla do odgovora na to pitanje, a kada se to dogodilo, nimalo joj se nije svideo.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
