<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. ASTEROID KAPIJA
<P>&nbsp;&nbsp;&nbsp;&nbsp;&nbsp;Najveće blago koje su tuneli Hičija na Veneri mogli da ponude već je bilo pronađeno, mada prvi pronalazači to nisu znali. Niti je bilo ko drugi znao... to jest, niko drugi osim jednog jedinog tunelskog pacova po imenu Silvester Meklin, a on nije bio u prilici da bilo kome kaže šta je pronašao.
<BR>&nbsp;&nbsp;&nbsp;&nbsp;&nbsp;Silvester Meklin je pronašao svemirski brod Hičija.
<BR>&nbsp;&nbsp;&nbsp;&nbsp;&nbsp;Da je Meklin prijavio to što je našao postao bi najbogatiji čovek u Sunčevom sistemu. Takođe bi poživeo da uživa u svom bogatstvu. Međutim, Silvester Meklin je bio mušićavi samotnjak, kao uostalom i svi tunelski pacovi, tako da je učinio nešto sasvim drugo.
<BR>&nbsp;&nbsp;&nbsp;&nbsp;&nbsp;Video je da je brod bio u dobrom stanju. Možda bi čak mogao, pomislio je, i da se provoza njime.
<BR>&nbsp;&nbsp;&nbsp;&nbsp;&nbsp;Na nesreću po njega, uspeo je.
<BR>
<BR>&nbsp;&nbsp;&nbsp;&nbsp;&nbsp;Meklinov brod učinio je upravo ono za šta je svaki hičijevski brod bio projektovan, a Hičiji su bili veličanstveni projektanti. Niko nije tačno znao šta se događalo u Meklinovoj glavi, kakav je eksperiment izveo i kakvu dedukciju obavio kada je nabasao na to predivno otkriće. Nije preživeo, tako da nikome nije mogao da ispriča o tome. Ipak, u jednom trenutku mora da je nekako ušao u brod, zatvorio vrata i počeo da pipka i dirka stvari koje su ličile na kontrolne uređaje.
<BR>&nbsp;&nbsp;&nbsp;&nbsp;&nbsp;Kao što su ljudi posle i te kako dobro naučili, na svakom brodu Hičija nalazi se predmet u obliku kravljeg vimena. Ta stvar pokreće brod. Kada je stisnete, kao da ste stavili u položaj "napred" ručicu automatskog menjača u automobilu. Brod kreće. Kuda će se uputiti, to zavisi od toga koji mu je kurs ubačen u automatski sistem za navigaciju.
<BR>&nbsp;&nbsp;&nbsp;&nbsp;&nbsp;Meklin mu svakako nije dao nikakav određeni kurs. Jer nije znao kako.
<BR>&nbsp;&nbsp;&nbsp;&nbsp;&nbsp;Brod je postupio po uputstvima koja su mu odredili njegovi projektanti Hičiji i kojih je trebalo da se pridržava u takvom slučaju. Jednostavno se vratio do mesta sa koga je došao, u vreme kada ga je njegov Hiči-pilot ostavio ovde, pre pola miliona godina.
<BR>&nbsp;&nbsp;&nbsp;&nbsp;&nbsp;Ispostavilo se da je to jedan asteroid.
<BR>&nbsp;&nbsp;&nbsp;&nbsp;&nbsp;Posredi je bio neobičan asteroid u nekoliko pogleda. Astronomski posmatrano, bio je čudan jer mu je orbita stajala pod pravim uglovima u odnosu na eklipsu. To je bio razlog što ga zemaljski astronomi nikada nisu otkrili, iako je to bila gromada poprilične veličine, koja se povremeno čak dosta približavala Zemljinoj putanji.
<BR>&nbsp;&nbsp;&nbsp;&nbsp;&nbsp;Druga čudna stvar vezana za njega ogledala se u tome što je bio pretvoren u neku vrstu garaže za svemirske brodove Hičija. Sve u svemu, bilo je tamo blizu hiljadu brodova.
<BR>&nbsp;&nbsp;&nbsp;&nbsp;&nbsp;Ali nigde na asteroidu nije bilo ničeg za jelo i piće. I tako je Silvester Meklin, koji je mogao postati najbogatiji čovek u istoriji, završio kao još jedan leš koji je skončao od gladi.
<BR>&nbsp;&nbsp;&nbsp;&nbsp;&nbsp;Međutim, pre nego što je umro, Meklin je uspeo da pošalje signal na Zemlju. To nije bio poziv upomoć. Niko nije mogao da stigne na vreme da ga spasi. Meklin je toga bio svestan. Prihvatio je činjenicu da će umreti; želeo je samo da ljudi saznaju na kakvom je neočekivano divnom mestu umirao. Posle izvesnog vremena stigli su drugi astronauti u svojim nezgrapnim ljudskim raketama iz toga vremena, da ispitaju stvar.
<BR>&nbsp;&nbsp;&nbsp;&nbsp;&nbsp;I pronašli su kapiju koja je vodila u Vaseljenu.
<BR>
<BR>&nbsp;&nbsp;&nbsp;&nbsp;&nbsp;Tokom naredne dekade asteroid Kapija postao je središte najunosnije industrije čovečanstva, istraživanja Galaksije.
<BR>&nbsp;&nbsp;&nbsp;&nbsp;&nbsp;Meklin nije postao vlasnik asteroida Kapije, razume se, uprkos činjenici da ga je otkrio. Nije bio toliko srećan. On nije imao ništa, jer je bio mrtav.
<BR>&nbsp;&nbsp;&nbsp;&nbsp;&nbsp;Ionako je uskoro postalo jasno da je Kapija bila isuviše važna da bi je posedovao bilo ko, pa čak i jedna jedina nacija. Ujedinjene Nacije su se godinama natezale oko toga u Savetu Bezbednosti i Generalnoj Skupštini... neretko pribegavajući argumentima u vidu topova i aviona oko same zgrade UN. Zatim su svetske sile izmislile Kapijsku Korporaciju, konzorcijum pet sila koji je bio zadužen da je kontroliše.
<BR>&nbsp;&nbsp;&nbsp;&nbsp;&nbsp;Asteroid Kapija nije baš bio primamljivo mesto za ljude... razume se, ništa na njemu i nije bilo predviđeno za ljude. Već za Hičije, a oni su ga potpuno ogoleli pre nego što su otišli. Bila je to jedna kamena gromada veličine Menhetna, izbušena tunelima i odajama i to je bilo gotovo sve. Nije čak bila ni okrugla. Jedan od prospektora opisao ju je kao "manje više loše planiranu krušku koju su iskljucale ptice". Njena unutrašnja struktura podsećala je na slojeve luka. Brodovi Hičija bili su smešteni u spoljašnjem omotaču, a pristajališta su bila udobno postavljena u natkrivene prostorije. (Te prostorije su spolja podsećale na mesta koja su iskljucale ptice.) Unutra su zatim postojali slojevi sa velikim otvorenim prostorima koje su ljudska bića koristila za skladištenje zaliha i delova, i za zamani rezervoar za vodu koji su zvali "Veliko Jezero". Bliže središtu nalazili su se tuneli za stanovanje sa nizovim malih prostorija nalik na monaške ćelije, u kojima su živeli ljudi dok su čekali na svoje brodove. U srcu asteroida nalazila se pećina u obliku vretena. Hičiji su, izgleda, voleli prostore u obliku vretena, mada niko nije znao zašto. Stanovnici Kapije koristili su ovu pećinu za okupljanja... da nešto popiju, da se kockaju; rečju, u njoj su pokušavali da zaborave šta ih čeka.
<BR>&nbsp;&nbsp;&nbsp;&nbsp;&nbsp;Kapija baš nije lepo mirisala. Vazduh je bio dragocen. Nije bila ni prijatna za život, bar ne novopristiglim prospektorima sa Zemlje. Asteroid se sporo okretao, tako da je postojala neka vrsta mikroteže, ali je nije bilo mnogo. Svako ko bi napravio kakav nagli pokret bilo gde na Kapiji, najverovatnije bi odlebdeo.
<BR>&nbsp;&nbsp;&nbsp;&nbsp;&nbsp;Niko nikada, razume se, nije u asteroidu Kapiji video raj u kome bi potražio pribežište. Postojao je samo jedan razlog zbog koga je svako koje ljudsko biće bilo voljno da se baci u toliki trošak, da podnosi to nepristupačno i neudobno mesto i njegov smrad: to su bili svemirski brodovi Hičija.
<BR>
<BR>&nbsp;&nbsp;&nbsp;&nbsp;&nbsp;Da bi se pilotiralo jednim brodom Hičija bilo je potrebno mnogo hrabrosti - i gotovo ništa drugo. Brodovi jedne klase bili su svi isti. Najveći od njih, Petice, nisu bili baš mnogo veliki... gotovo istih razmera kao kakvo hotelsko kupatilo, a taj prostor trebalo je da deli petoro ljudi. Brodovi nazvani Jedinice (jer su mogli da prime samo jednu osobu na neodređeno vreme) nisu bili mnogo veći od kade. Svaki brod bio je minimalno opremljen, a za većinu stvari u njima niko nije znao čemu služe. Unutra se uvek nalazio zlatni kalem koji je, kako izgleda, imao neke veze sa brodskim pogonom, jer je primećeno da menja boju pri polasku, prispeću i u tački okretanja na svakom putovanju. U svima je postojala i zlatna kutija u obliku dijamanta veličine mrtvačkog sanduka. U nekoliko brodova pronađen je još tajanstveniji uređaj koji je ličio na iskrivljenu šipku kristala koja je virila iz osnove crne kao ebanovina; kao da ničemu nije služila (međutim, mnogo kasnije se ispostavilo da je bila u stanju da izvrši neke stvarno zapanjujuće stvari). Niko nije tačno znao šta se nalazi u bilo kojoj od tih stvari, jer uvek kada bi neko pokušao da bilo koju otvori, ona bi eksplodirala. Postojao je, takođe, kontrolni sistem sa neobičnom, neudobnom klupom u obliku viljuške na kojoj je trebalo sedeti. Čvornovata dugmad, tretpave svetiljke, vime za start... te stvari su pokretale brod.
<BR>&nbsp;&nbsp;&nbsp;&nbsp;&nbsp;U tim brodovima, razume se, nije bilo gomile stvari potrebnih ljudskim bićima, bez kojih ona nipošto nisu želela da krenu: ljudi koji su u poslednje vreme leteli njima dodali su nešto nameštaja, kao što su frižideri, udobnija sedišta, ležajevi, pribor za kuvanje.... i čitavu gomilu kamera, radio antena i svih vrsta naučnih instrumenata.
<BR>&nbsp;&nbsp;&nbsp;&nbsp;&nbsp;Uopšte nije bilo teško upravljati jednim brodom Hičija. Svako je mogao naučiti sve što je bilo ko drugi znao za pola sata: zezaš se malo sa točkovima za podešavanje kursa, nasumce, jer niko ne zna kako se to radi. U stvari (mnogo kasnije je plaćena visoka cena da se to otkrije) postojala su 14.922 različita odredišta uprogramirana u 731 operativni brod na asteroidu... bilo je još otprilike dve stotine brodova koji jednostavno uopšte nisu radili. Međutim, trebalo je da prođe mnogo vremena i da se žrtvuje mnogo života, da bi se saznalo gde su neka od tih odredišta.
<BR>&nbsp;&nbsp;&nbsp;&nbsp;&nbsp;Kada biste odabrali neku kombinaciju (pa ukrstili prste ili se prekrstili), trebalo je samo još pritisnuti vime. Posle toga brod bi krenuo. I vi više ne bi morali ništa da radite.
<BR>&nbsp;&nbsp;&nbsp;&nbsp;&nbsp;To je bio razlog zbog koga je svako mogao postati prospektor. To jest, svako ko je bio voljan da plati put do Kapije, da plati visok račun za vazduh, hranu, vodu i životni prostor tokom boravka na asteroidu... i ko je bio dovoljno hrabar, ili dovoljno očajan, da rizikuje najverovatnije život, jer vrlo često to je značilo veoma gadnu smrt.
<BR>&nbsp;&nbsp;&nbsp;&nbsp;&nbsp;Tokom godina mnogo je ljudi pobeglo iz siromaštva u kome su živeli na Zemlji ne bi li ih sreća poslužila sa nekim od brodova na Kapiji. Ukupno je bilo 13.842 ta kockara koji su krenuli u potragu za zlatom, u tim nesigurnim vremenima pre nego što je otkriven način da se upravlja brodovima Hičija i pre nego što su prekinuta ta nasumična istraživanja.
<BR>&nbsp;&nbsp;&nbsp;&nbsp;&nbsp;Priličan broj prospektora je preživeo. Neki su postali slavni. Nekolicina se strašno obogatila. I drugih se niko nije sećao.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
