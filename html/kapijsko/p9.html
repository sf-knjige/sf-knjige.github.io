<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. ZLATNO DOBA
<P>&nbsp;&nbsp;&nbsp;&nbsp;&nbsp;Kada su ljudska bića počela da krče put kroz ogromnost Galaksije, svet koji su ostavili za sobom počeo je da se menja. Dugo je trebalo, ali konačno su čuda Hičija koja su prospektori sa Kapije doneli kući počela da menjaju stvari nabolje za žitelje Zemlje... čak i za one najsiromašnije.
<BR>&nbsp;&nbsp;&nbsp;&nbsp;&nbsp;Jedno ključno otkriće pokrenulo je sva ostala. Posredi je bilo odgonetanje jezika Hičija. Najteži deo u tome bilo je pronalaženje bilo kakvog pisanog teksta Hičija, pošto oni, kako izgleda, nisu znali za olovke, hartiju ili štampu. Svako ko je razmišljao o tome bio je sasvim ubeđen da su Hičiji morali na neki način beležiti stvari; ali kako su to činili?
<BR>&nbsp;&nbsp;&nbsp;&nbsp;&nbsp;A odgovor je bio na dohvat ruke: tajanstvene "molitvene lepeze" bile su, u stvari, "knjige" Hičija. Stvar je bila očigledna... ali nevolja je bila u tome što se one nisu mogle čitati bez nekog pomagala visoke tehnologije.
<BR>&nbsp;&nbsp;&nbsp;&nbsp;&nbsp;Kada je jednom ustanovljeno da su to zapisi, ostalo je prepušteno lingvistima. Posao i nije bio naročito težak. U svakom slučaju nije bio teži od, recimo, davnašnjeg dešifrovanja "Linearnog B" pisma, a olakšavajuća okolnost bila je ta što su otkrivena mesta, na "Raju Hičija" i drugde, gde su postojali uporedni tekstovi na oba jezika.
<BR>&nbsp;&nbsp;&nbsp;&nbsp;&nbsp;Kada je obavljeno dešifrovanje molitvenih lepeza, bile su potpuno razjašnjene neke od najneuhvatljivijih tajni Hičija. Jedna od najvažnijih bila je ona koja je omogućila da se načiniti kopiju nadsvetlosnog pogona Hičija. Tada je mogla da počne prava kolonizacija. Ogromni brod nazvan "Raj Hičija" bio je prvi upotrebljen u tu svrhu, jer je već bio tu. Prebacivao je na hiljade siromašnih emigranata po putovanju do novih domova na mestima kao što je bila Pegina planeta, a to je bio samo početak. Posle pet godina tom brodu pridružili su se i drugi, koje su ljudi napravili... Bili su to podjednako brzi brodovi, a neretko i veći.
<BR>&nbsp;&nbsp;&nbsp;&nbsp;&nbsp;A na rodnoj planeti...
<BR>
<BR>&nbsp;&nbsp;&nbsp;&nbsp;&nbsp;Na rodnoj planeti prvu veliku promenu donele su fabrike UVKA hrane.
<BR>&nbsp;&nbsp;&nbsp;&nbsp;&nbsp;Jednostavno rečeno, one su zauvek stavile tačku na umiranje od gladi. Fabrike UVKA hrane Hičija nalazile su se na orbiti u kometnom prostoru... to je bio razlog zbunjujućeg zanimanja Hičija za Oortove oblake koje je dugo mučilo ljude, da bi sada konačno bilo razjašnjeno. Kopije ovih fabrika koje su ljudi napravili mogle su svuda da se postave... to jest, svuda gde je postojala zaliha osnovna četiri elementa. Jedina druga potrebna sirovina bila je so neophodna da se upotpuni ishrana.
<BR>&nbsp;&nbsp;&nbsp;&nbsp;&nbsp;I tako su uskoro nikle fabrike UVKA hrane na obalama Velikih Jezera u Severnoj Americi, jezera Viktorija u Africi i svuda gde je bilo vode, četiri osnovna elementa i ljudi koji su hteli da jedu. Bilo ih je duž obala svakog mora. Niko više nije gladovao.
<BR>&nbsp;&nbsp;&nbsp;&nbsp;&nbsp;Niko nije pre vremena umirao od gladi... i uskoro je gotovo postala istinita tvrdnja da niko više nije umirao. Za to su postojala dva razloga. Prvi je bio vezan za hirurgiju i, čudno, takođe za fabrike UVKA hrane.
<BR>&nbsp;&nbsp;&nbsp;&nbsp;&nbsp;Već dugo, ljudska bića su znala kako da zamene svaki istrošeni organ. Sada, delovi potrebni za zamenu nisu više morali da budu vađeni iz leševa. Istim sistemom kojim se stvarala UVKA hrana - premda znatno istančanijim - mogli su se proizvoditi i ljudski organi po meri za ugrađivanje ljudima u nevolji. (Preko noći je propala cela opaka industrija ubijanja zbog potreba tržišta.) Niko nije morao da umre zato što su mu se istrošili srce, pluća, bubreg, creva, ili bešika. Trebalo je samo da preda potrebne podatke o sebi ljudima iz odeljenja za rezervne telesne delove u fabrikama UVKA hrane; pošto bi oni izvukli nove organe iz svoje amniotičke supe, preostajalo je još samo da ih hirurzi ubace na odgovarajuće mesto.
<BR>&nbsp;&nbsp;&nbsp;&nbsp;&nbsp;U stvari, procvale su sve nauke vezane za život. Fabrike hrane Hičija omogućile su identifikaciju, a zatim i reprodukciju, pa čak i stvaranje, na hiljade novih bioloških agenata... anti-antigena; antivirusa; selektivnih encima; zamena za ćelije. Bolesti su jednostavno izišle iz mode. Čak su zaboravljene i one večne traume kao što je bilo propadanje zuba, rađanje i obična prehlada. (Zašto bi se bilo koja žena mučila u trudnoći, kada neka druga mašina za razmnožavanje... recimo, krava... može biti ubeđena da prihvati oplođeno jajašce, odgaji ga do sazrevanja i zatim porodi zdravo i kmečavo?)
<BR>&nbsp;&nbsp;&nbsp;&nbsp;&nbsp;Postojao je još jedan razlog. Ako bi, bez obzira na sve, osoba ipak konačno umrla jednostavno usled toga što je došlo do propadanja celokupnog organizma, ipak nije morala potpuno da umre.
<BR>&nbsp;&nbsp;&nbsp;&nbsp;&nbsp;Postojao je još jedan izum Hičija - koji je najpre bio pronađen na brodu zvanom "Raj Hičija" - izum koji je prilično relativisao pojam smrti. Hičijevska tehnika pohranjivanja umova mrtvih u mašine obezbedila je postojanje "mrtvaca" na Raju Hičija. Kasnije, na Zemlji, omogućila je stvaranje korporacije "Drugi svet", čiji je lanac operatora dejstvovao širom sveta, preuzimajući vašu preminulu majku, ženu ili prijatelja da bi pohranili njegovo ili njeno sećanje u kompjuter i tako vam omogućavali da razgovarate sa njim ili njom kada god to zaželite... zauvek. Ili dotle dok je neko plaćao skladištenje njegovih ili njenih podataka.
<BR>&nbsp;&nbsp;&nbsp;&nbsp;&nbsp;U početku to nije moglo biti isto kao stvarni život. Ali bilo je ipak mnogo bolje nego nepovratno umreti.
<BR>&nbsp;&nbsp;&nbsp;&nbsp;&nbsp;Sa napretkom tehnologije, razume se (a napredovala je veoma brzo), mašinsko skladištenje ljudske inteligencije postalo je lakše i mnogo bolje.
<BR>&nbsp;&nbsp;&nbsp;&nbsp;&nbsp;Kada je postalo stvarno dobro, počeli su da se javljaju neki neočekivani problemi. Da iznenađenje bude još veće, problemi su bili teološke prirode. Obećanja koja su davale postojeće religije na Zemlji bila su ispunjena onako kako to religijske vođe nikada nisu planirale, jer sada je zaista, izgleda, postala tačna tvrdnja da je "život" samo neka vrsta uvertire, odnosno da "smrt", u stvari, nije ništa drugo do odskočni kamen za "večni blagoslov na nebu".
<BR>&nbsp;&nbsp;&nbsp;&nbsp;&nbsp;Čovek na samrti, koji se potom probudi u obliku zbirke bita u fajlu podataka ogromne mreže kompjutera, može lako da se zapita zašto se tako grčevito i dugo držao života u svom organskom telu, kada mašinskom životu posle smrti baš ništa ne nedostaje. Ništa nije izgubio sa smrću. I dalje je mogao da "oseća". Umovi uskladišteni u mašini jeli su koliko su hteli... nisu bili važni ni trošak ni godišnja doba za planiranje menija... a ako su hteli, mogli su i da vrše nuždu. (Uopšte nije bilo važno što je hrana koju je mrtvac jeo bila samo simbolički predstavljena bitima podataka, jer je i on takav bio. Za njega nije bilo razlike.) Bile su moguće sve biološke funkcije. Nije se lišavao nijednog telesnog zadovoljstva. Mogao je čak da vodi ljubav sa svojom najdražom... ali pod uslovom da je i ona bila uskladištena u istoj mreži... ili sa većim brojem najdražih, stvarnih i zamišljenih, ako mu je takav bio ukus. Ako bi poželeo društvo živih prijatelja koje je ostavio za sobom, ništa ga nije moglo sprečiti da se pojavi pred njima (u obliku mašinski generisanog holograma) radi razgovora, ili prijateljske igre karata.
<BR>&nbsp;&nbsp;&nbsp;&nbsp;&nbsp;Mogao je takođe da putuje; i možda najpopularnije od svega, da radi.
<BR>&nbsp;&nbsp;&nbsp;&nbsp;&nbsp;Konačno, u osnovi ljudskog rada stoji samo jedna vrsta obrade podataka. Ljudi ne kopaju temelje za solitere. To rade mašine; ljudi samo upravljaju mašinama, a to se moglo obavljati isto tako dobro iz skladišta mašine kao i lično.
<BR>&nbsp;&nbsp;&nbsp;&nbsp;&nbsp;Sve one knjige koje su preminuli nameravali da pročitaju... drame, opere, baleti, orkestarska izvođenja... sada su najzad imali vremena da u njima uživaju. Vremena koliko su hteli. I kadgod su hteli.
<BR>&nbsp;&nbsp;&nbsp;&nbsp;&nbsp;To je odista bio pravi raj. Stil života mrtve osobe bio je upravo onakav kakvim ga je ona zamišljala. Nije morala da brine o tome šta može sebi da "dozvoli", ili o tome šta je bilo "loše po nju". Jedina ograničenja postavljale su vlastite želje. Ako bi takva jedna osoba poželela da krstari ili da pijucka hladni rum na kakvoj tropskoj plaži, trebalo je samo to da naruči. Skladišta podataka bi tada prizvala svako okruženje koje bi mu se dopalo, autentično do najsitnijih pojedinosti kao i ono stvarno i isto toliko vredno. Gotovo kao da se živelo u savršenoj video igri. U upotrebi je bila reč "savršeno", jer simulacije nisu bile ništa lošije od stvarnosti; u stvari, bile su bolje. Tahiti bez komaraca, francuska kuhinja koja ne goji, uživanje u planinarenju bez mogućnosti nesrećnog slučaja. Preminuli su mogli da skijaju, plivaju, uživaju u svim zadovoljstvima... i nikada nisu bili mamurni.
<BR>
<BR>&nbsp;&nbsp;&nbsp;&nbsp;&nbsp;Neki ljudi nikada nisu srećni. Bilo je nekoliko formalno mrtvih koji nisu bili zadovoljni. Pijuckajući aperitive u CafQ de la Paix ili splavareći niz reku Kolorado, pravili bi beleške o ukusu kamparija i o vodenim kapljicama, pitajući se: "Ali da li je ovo stvarno?"
<BR>&nbsp;&nbsp;&nbsp;&nbsp;&nbsp;Šta je, u stvari, "stvarno"? Ako muškarac šapuće nežne reći svojoj voljenoj preko telefona sa velike daljine, šta je to što ona "stvarno" čuje? To nije njegov dragi glas. To je samo podrhtavanje atmosfere. Analiziran, grafiran i pretvoren u niz brojki; ono što se rekonstruiše u telefonskoj slušalici koju ona drži prislonjenu uz uvo predstavlja sasvim drugačije podrhtavanje vazduha. To je simulacija.
<BR>&nbsp;&nbsp;&nbsp;&nbsp;&nbsp;A, u krajnjoj liniji, šta je to što ona čuje kada se usne njenog dragog nalaze samo nekoliko inča daleko? Njeno uho nije to koje "čuje" reči. Uho samo registruje promene u pritisku koji izgovorene reči vrše na uzengiju i nakovanj. Isto tako, oko samo reaguje na promene u hemikalijama osetljivim na svetlost. Na živcima je da prijave te stvari mozgu, ali oni prijavljuju samo kodirane simbole stvari, ne same stvari, jer živci ne mogu da prenesu zvuk glasa ili sliku Mon Blana; oni jedino dostavljaju impulse koji stoga nisu stvarniji od digitalizovanog glasa preko telefona.
<BR>&nbsp;&nbsp;&nbsp;&nbsp;&nbsp;Um koji naseljava mozak pretvara potom te kodirane impulse u obaveštenja, zadovoljstvo ili lepotu. I um koji naseljava skladište mašine može isto to da učini.
<BR>&nbsp;&nbsp;&nbsp;&nbsp;&nbsp;Stoga, sva "mašinska" zadovoljstva nisu bila ništa manje "stvarna" od onih "prirodnih". A kada bi žudnja za zadovoljstvima stala da jenjava posle (subjektivnih) milenijuma ili dva, uvek je preostajao rad. Neka od najvećih muzičkih dela toga razdoblja komponovali su "duhovi", a bili su zaslužni i za neka od najvećih naučnih dostignuća.
<BR>&nbsp;&nbsp;&nbsp;&nbsp;&nbsp;Stvarno je bilo začuđujuće da je toliko ljudi i dalje više volelo da se drži svojih organskih života.
<BR>
<BR>&nbsp;&nbsp;&nbsp;&nbsp;&nbsp;Sve je to vodilo ka jednoj prilično iznenađujućoj situaciji, mada je moralo da prođe izvesno vreme pre nego što je to iko shvatio.
<BR>&nbsp;&nbsp;&nbsp;&nbsp;&nbsp;Kada su istraživači sa Kapije počeli da donose korisnu tehnologiju Hičija, broj stanovnika na Zemlji nije mnogo prelazio deset milijardi. To je, razume se, bio samo veoma mali deo ljudskih bića koja su ikada živela. Najpribližniji odgovor koji biste dobili na pitanje koliko je ukupno, od nastanka sveta, na Zemlji živelo ljudi, glasio bi... oh, ovaj, možda... da kažemo, negde oko sto milijardi ljudi.
<BR>&nbsp;&nbsp;&nbsp;&nbsp;&nbsp;To je uključivalo sve. Vas, vašeg suseda, bricu vašeg rođaka. Predsednika Sjedinjenih Država, papu i ženu koja je vozila školski autobus kada ste imali devet godina; tu su bile ubrojane sve žrtve građanskog rata, američke revolucije i peloponeskih ratova, kao i svi preživeli; svi Romanovi, Hoencolernovi i Ptolemejevići, kao i svi Jukeovi i Kalikakovi; Isus Hrist, Cezar Avgust i krčmari u Betlehemu; prva plemena koja su prešla preko prevlake koja je spajala Sibir sa Novim svetom, kao i plemena koja su ostala; "Q" (proizvoljno ime dato neznanom prvom čoveku koji je koristio vatru), "X" (proizvoljno ime dato njegovom ocu) i prvobitna afrička Eva. Taj broj je uključivao sve, žive ili mrtve, koji su bili klasifikovani kao ljudska bića i rođeni pre prve godine Kapije.
<BR>&nbsp;&nbsp;&nbsp;&nbsp;&nbsp;Sve u svemu, taj broj je iznosio, kao što rekosmo, oko sto milijardi ljudi (dodajte ili oduzmite koju milijardu), a najveći deo njih otpadao je na preminule.
<BR>&nbsp;&nbsp;&nbsp;&nbsp;&nbsp;A onda su naišli Hičiji, odnosno medicina nadahnuta Hičijima, i stvari su se promenile.
<BR>&nbsp;&nbsp;&nbsp;&nbsp;&nbsp;Broj živih se najpre udvostručio jednom, pa drugi put, da bi potom nastavio da se udvostručuje. A i živeli su duže. Zahvaljujući modernoj medicini, nisu umirali dok to nisu sami želeli. Ohrabreni medicinskim dostignućima i oslobođeni bolnih iskustava, uglavnom su imali decu, i to mnogo dece. A kada bi ipak "umrli"...
<BR>&nbsp;&nbsp;&nbsp;&nbsp;&nbsp;E pa, kada bi ipak "umrli", nastavljali bi da "žive" u mehaničkim skladištima, a među sve većim brojem elektronske populacije nije uopšte bilo smrtnih slučajeva.
<BR>&nbsp;&nbsp;&nbsp;&nbsp;&nbsp;Tako je broj živih nastavio da raste, dok je broj onih stvarno mrtvih ostajao u osnovi isti, pa je ishod bio neizbežan. Ali kada je stvar postala jasna, svi su bili iznenađeni; konačno je, naime, prvi put u celokupnoj ljudskoj istoriji, broj živih nadmašio broj mrtvih.
<BR>&nbsp;&nbsp;&nbsp;&nbsp;&nbsp;Sve je to imalo neke zanimljive posledice. Osamdesetogodišnja starica koja je pisala pornografske memoare o svojim mladalačkim gresima nije više mogla da izostavi imena video zvezda, gangstera i biskupa - ne, naime, ako su ti gresi bili stvarni - jer su video zvezde, gangsteri i biskupi i dalje bili tu da isprve stvari.
<BR>&nbsp;&nbsp;&nbsp;&nbsp;&nbsp;To je bio veliki plus za najstarije ličnosti iz mašinskog skladišta. Imena koja su oni izostavili iz sećanja na svoje telesne dane bila su zasigurno i stvarno mrtva, te tako nisu bila u stanju da ospore priče.
<BR>
<BR>&nbsp;&nbsp;&nbsp;&nbsp;&nbsp;Nije više bilo tako loše živeti u svom telu. Gotovo niko više nije bio siromašan.
<BR>&nbsp;&nbsp;&nbsp;&nbsp;&nbsp;To jest, nisu bili siromašni što se novca tiče. Čak ni na Zemlji. Nisu bili siromašni ni u posedima. Sve njihove fabrike sa pametnim robotima isporučivale su mudre kuhinjske sprave, mašine za zabavu, pokretne video telefone - a radile su neprekidno. Gradovi su postali stvarno veliki. U starim Sjedinjenim Državama prednjačio je Detroit sa svojim megazdanjima Nove Renesanse od po tri stotine spratova, koja su obuhvatala sve, od spavaonica Državnog univerziteta Vejn do reke; u tom kristalnom ziguratu živelo je sto sedamdeset miliona ljudi i svako od njih imao je lični televizor sa tri stotine kanala i holografske video uređaje koji su popunjavali sve rupe koje bi ostavile emisione stanice. U svom rezervatu, pleme Navaho Indijanaca (koje je sada brojalo osamdeset miliona pripadnika) podiglo je fantastičnu građevinu; na njenih prvih četrdeset spratova spravljani su smrznuti obroci, proizvodila se odeća i tkane su krpare za prodaju turistima, a sve ostale spratove do vrha naseljavale su mnogočlane Navaho porodice. Na pesku pustinje Kalahari !Kungi su provodili dane u izobilju i dokolici. Broj stanovnika u Kini dostigao je te godine dvadeset milijardi, a svaka porodica je imala frizer i struju. Čak su i u Moskvi police robnih kuća GUM bile prepune radio-aparata sa satovima, kartama za igranje i džins-konfekcijom.
<BR>&nbsp;&nbsp;&nbsp;&nbsp;&nbsp;Moglo se proizvesti sve što je iko hteo. Bilo je energije; sirovine su padale u kaskadama iz svemira. Poljoprivreda je konačno postala racionalizovana kao i industrija: roboti su sejali polja i skupljali letinu... genetički skrojene useve, obogaćene pomoću veštačkog đubriva koje nije zagađivalo okolinu, i brižljivo navodnjavane mudrim, automatskim irigacionim sistemom. I sve su to, razume se, dopunjavale fabrike UVKA hrane.
<BR>&nbsp;&nbsp;&nbsp;&nbsp;&nbsp;A ako je neko i dalje osećao da mu Zemlja ne pruža sve što je izvoleo poželeti... uvek mu je na raspolaganju stajao ostatak Galaksije.
<BR>&nbsp;&nbsp;&nbsp;&nbsp;&nbsp;To je bio izbor kojim su raspolagali telesni ljudi. Međutim, oni mašinski uskladišteni imali su mnogo više. Imali su sve. Sve što su ikada mogli da požele i sve što su uopšte mogli da zamisle.
<BR>
<BR>&nbsp;&nbsp;&nbsp;&nbsp;&nbsp;I zaista, postojao je samo jedan problem vezan za mašinsko skladištenje posle smrti, a on se sastojao u relativnosti vremena.
<BR>&nbsp;&nbsp;&nbsp;&nbsp;&nbsp;Tome nije bilo pomoći. Mašine su dejstvovale brže od živih ljudi. U međusobnim opštenjima između mašinski uskladištenih osoba i ljudi od krvi i mesa koje su ostavili za sobom dolazilo je do svojevrsnog hendikepa prilikom razgovora. Mašinski uskladištenima su ljudi od krvi i mesa bili očajno dosadni.
<BR>&nbsp;&nbsp;&nbsp;&nbsp;&nbsp;Onima koji su još bili živi bilo je prilično lako da razgovaraju sa dragim pokojnicima (jer su dragi pokojnici otišli samo do najbližeg kompjuterskog terminala), ali nije bilo baš naročito zabavno. Podsećalo je, u stvari, na grozno spore razgovore sa Lenjivcima. Dok su se ljudi od krvi i mesa mučili da postave jedno jedino pitanje, njegov mašinski uskladišten "pokojnik" imao je vremena da pojede (mašinski uskladišteni) obrok, da odigra nekoliko rundi (simulisanog) golfa i da "pročita" Rat i mir.
<BR>&nbsp;&nbsp;&nbsp;&nbsp;&nbsp;Činjenica da su mašinski uskladišteni dejstvovali toliko brže stvarala je takođe izvesne emocionalne probleme njihovim naslednicima od krvi i mesa. To je naročito dolazilo do izražaja odmah po umiranju. Dok bi se obavio pogreb i ucveljeni pozvali onog koji je preminuo, preminuli je najverovatnije već otišao na opuštajuće, iako simulisano, krstarenje po (takođe simulisanim) norveškim fjordovima, naučio da svira (nestvarnu) violinu i stekao stotinu novih mašinski uskladištenih prijatelja. Preživelima se još možda nisu ni osušile suze na obrazima, a preminuli je već gotovo zaboravio da je umro.
<BR>&nbsp;&nbsp;&nbsp;&nbsp;&nbsp;U stvari, kada su razmišljali o svom životu u ljudskom obliku, verovatno su osećali nostalgiju, ali po svoj prilici im je bilo drago što je s tim gotovo... isti je slučaj bio i sa svakom postarijom odraslom osobom koja se priseća svog detinjstva tokom koga je pravila krupne greške i uglavnom bila pometena i zabrinuta.
<BR>&nbsp;&nbsp;&nbsp;&nbsp;&nbsp;Mašinsko skladištenje je još za nešto krivo - ostavilo je pogrebnike bez posla. Mašinski uskladištenima nije bio potreban mauzolej da bi ih se sećali. Umiranja su i dalje bila praćena ceremonijama, ali one su sada pre ličila na svadbe nego na tugovanja; posao pogrebnog zavoda preuzeli su dobavljači.
<BR>&nbsp;&nbsp;&nbsp;&nbsp;&nbsp;Psiholozi su izvesno vreme brinuli o ovome. Pošto su mrtvi (na neki način) i dalje bili živi, pa čak i dostupni, kako će ucveljeni na kraju prevazići svoj bol?
<BR>&nbsp;&nbsp;&nbsp;&nbsp;&nbsp;Kada je, međutim, sve postalo obična, rutinska svakodnevica, odgovor je odmah bio jasan. Bol nije predstavljao nikakav problem. Nije imalo za čim da se žali.
<BR>
<BR>&nbsp;&nbsp;&nbsp;&nbsp;&nbsp;Na nesreću, puni stomaci i udoban život ne stvaraju uvek i dobre ljude.
<BR>&nbsp;&nbsp;&nbsp;&nbsp;&nbsp;Te stvari, verovatno, pomažu donekle. Pa ipak, crvi ambicije i zavisti koji prebivaju u ljudskom umu ne mogu se lako zadovoljiti. Još u dvadesetom veku je primećeno da radnik koji uspe da se iz stana bez tople vode uspne do kuće na ranču sa videom i sportskim kolima i dalje zavidi svom susedu koji ima jakuzi i trideset dva metra dugačku jahtu sa kabinom.
<BR>&nbsp;&nbsp;&nbsp;&nbsp;&nbsp;Ljudska rasa se nije izmenila usvajanjem tehnologije Hičija. I dalje je bilo ljudi koji su tako snažno želeli ono što su drugi imali, da su pokušavali to da im oduzmu.
<BR>&nbsp;&nbsp;&nbsp;&nbsp;&nbsp;I tako, krađa nije iskorenjena. Kao ni osujećeni ljubavnici, unesrećene žrtve ili obične psihopate koji su pokušavali da izleče svoje nedaće silovanjem, napadima ili ubijanjem.
<BR>&nbsp;&nbsp;&nbsp;&nbsp;&nbsp;Prethodno razdoblje je takve ljude zatvaralo u kazneno-popravne domove (međutim, pokazalo se da su zatvori predstavljali samo škole za usavršavanje zločina) ili su ih predavali dželatima (ali zar to i dalje nije bilo ubistvo sa predumišljajem, samo što se obavljalo pod okriljem države?).
<BR>&nbsp;&nbsp;&nbsp;&nbsp;&nbsp;Zlatno doba je to bolje rešavalo. Novi postupci nisu bili toliko osvetoljubivi i možda nisu sasvim zadovoljavali one koji su se zalagali za kažnjavanje. Ali su imali učinka. Društvo je bar bilo u punoj meri zaštićeno od otpadnika. Ako je i bilo još zatvora (a bilo ih je), njima su upravljali stražari-roboti kojima su uputstva izdavali kompjuteri, a ti stražari niti su spavali niti su primali mito. Još bolje od zatvora bile su izgnaničke planete, na koje su mogli biti deportovani okoreli prestupnici. Kriminalac ostavljen na planeti sa niskim stepenom tehnologije verovatno je mogao da se prehrani i nastavi da živi, ali nije bilo načina da sagradi međuzvezdani brod i vrati se u civilizaciju.
<BR>&nbsp;&nbsp;&nbsp;&nbsp;&nbsp;A za najteže slučajeve postojao je Drugi Svet.
<BR>&nbsp;&nbsp;&nbsp;&nbsp;&nbsp;Njihovi umovi bili su verno reprodukovani u mašinskom skladištu, a tela odstranjena. Mogli su biti uklonjeni bez žaljenja. Najteža kazna postala je lišena svoje neumitne konačnosti. Po izvršenju kazne, kriminalci nisu bili mrtvi. Bili su i dalje živi... po poslednjoj modi, razume se... ali su zasvagda postali bezopasni. Iz te vrste zatvora niko nikada nije uslovno bio pušten, niti je iko ikada uspeo da pobegne.
<BR>
<BR>&nbsp;&nbsp;&nbsp;&nbsp;&nbsp;Sve što je bilo neophodno da bi se sve ovo dogodilo, pored znanja koje je omogućilo izradu uređaja, bila je energija.
<BR>&nbsp;&nbsp;&nbsp;&nbsp;&nbsp;Hičiji su se istakli i na tom planu. Hičijevska tajna stvaranja energije razrešena je posle ispitivanja jezgra Fabrike hrane; u pitanju je bila hladna fuzija. Posredi je bilo isto ono sabijanje dva atoma vodonika u jedan atom helijuma koje se odigravalo i u jezgru svake zvezde, ali ne na istim tempreturama. Izlazna temperatura reakcije iznosila je oko 900 stepeni Celzijusovih... što je bila gotovo idealna temperatura za stvaranje električne energije... a pored toga, proces je bio bezbedan.
<BR>&nbsp;&nbsp;&nbsp;&nbsp;&nbsp;Znači, energiju su imali. Bila je jeftina. Zahvaljujući ovom pocesu, deset hiljada termoelektrana ostalo je bez posla, tako da je bio zaustavljen efekat staklene bašte usled koga se Zemlja zagrevala, a zagađivanje vazdušnog omotača oko Zemlje prestalo je preko noći. Mala vozila sagorevala su vodonik ili su se kretala zahvaljujući skladištu kinetičke energije koja je pokretala točak-zamajac. Sve drugo napajalo se putem električne mreže.
<BR>&nbsp;&nbsp;&nbsp;&nbsp;&nbsp;Stvari su zaista počele da se popravljaju na Zemlji, jer ni ljudska tehnologija nije prestala da se razvija.
<BR>&nbsp;&nbsp;&nbsp;&nbsp;&nbsp;Nije sve u toj rascvetaloj nauci i tehnologiji Zemlje dobijeno od Hičija. Na primer, kompjuteri.
<BR>&nbsp;&nbsp;&nbsp;&nbsp;&nbsp;Kompjuteri koje su pravili ljudi bili su bitno bolji od hičijevskih, jer Hičiji nikada nisu uspeli da ih sasvim saobraze svojim osnovnim potrebama. Njihovi metodi obrade podataka bili su potpuno drugačiji i u izvesnom smislu ne baš najbolji. Kada su naučnici sa Zemlje počeli da iznalaze načine da dodaju hičijevska poboljšanja već moćnim ljudskim mašinama, došlo je do prave eksplozije znanja koja je začela nove tehnologije u svim oblastima ljudskog života.
<BR>&nbsp;&nbsp;&nbsp;&nbsp;&nbsp;Uređaji zasnovani na kvantnim dejstvima odavno su zamenili nespretne silikonske mikročipove, tako da su kompjuteri postali za red veličine brži i bolji. Niko više nije morao da ukucava program. Samo bi rekao kompjuteru šta od njega očekuje da uradi i kompjuter bi to uradio. Ako su uputstva bila neodgovarajuća, kompjuter bi postavio prava pitanja i na taj način otklonio nesporazum... Bila je to neposredna komunikacija, licem u lice: mašinski stvoren hologram razgovarao je sa svojim gospodarem od krvi i mesa.
<BR>&nbsp;&nbsp;&nbsp;&nbsp;&nbsp;Hičijevska hrana i hičijevska energija... kompjuteri ljudi... hičijevska biohemija udružena sa medicinom ljudi...
<BR>&nbsp;&nbsp;&nbsp;&nbsp;&nbsp;Svet ljudi konačno se prema svakom živom stvorenju odnosio ljudski. Ako je bilo koje ljudsko biće i pored svega toga želelo nešto više, na raspolaganju mu je stajala cela Galaksija.
<BR>
<BR>&nbsp;&nbsp;&nbsp;&nbsp;&nbsp;Preostalo je još goruće i nikada zaboravljeno pitanje vezano za same Hičije.
<BR>&nbsp;&nbsp;&nbsp;&nbsp;&nbsp;Bili su neuhvatljivi. Njihova dela nalazila su se posvuda, ali niko nikada nije video živog Hičija, mada su svi istraživači sa Kapije žarko želeli da ih sretnu, a gotovo svi ljudi sa Zemlje su sanjali (ili imali košmare) o tome kako će izgledati kada budu pronađeni.
<BR>&nbsp;&nbsp;&nbsp;&nbsp;&nbsp;Rasprave su se rasplamsavale. Odgovori su bili retki. Preovladavala je teorija da su Hičiji na neki tragičan način izumrli. Možda su istrebili jedni druge u nekom pogubnom ratu. Možda su se, iz nekih nepoznatih razloga, odselili u kakvu udaljenju galaksiju. Možda ih je pogodila neka sveobuhvatna bolest... ili su se vratili na stepen varvarstva... ili su jednostavno zaključili da im je dosta međuzvezdanih putovanja.
<BR>&nbsp;&nbsp;&nbsp;&nbsp;&nbsp;Svi su se slagali bar u jednom: Hičiji su nestali.
<BR>&nbsp;&nbsp;&nbsp;&nbsp;&nbsp;A upravo su u tome svi grešili.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
