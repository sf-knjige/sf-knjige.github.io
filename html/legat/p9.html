<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Tokom putovanja na jug, zaobilazeći Džakartu i jedreći duž neravne, crnosmeđe obale Čeng Ho, kapetan je stalno bio u radio-vezi sa Salapom u Valasu, a nešto ređe je primao uputstva i vesti iz Džakarte i Atine. Saopštavao nam je deliće vesti tek povremeno, prenevši ponešto Rendalu ili Soteriju radi obaveštavanja ostatka posade. Nijedna vest nije zvučala dobro. Možda je Kajzer-Bah hteo da se osećamo izolovani od istorije koja se stvarala u Džakarti. Delom je i uspeo; usmerili smo se na 'Obazrivog', mada smo uvek osmatrali more zbog brionističkih brodova.
<BR>&nbsp;&nbsp;&nbsp;&nbsp;&nbsp;Južno od Džakarte uopšte nismo sretali brodove. U ovim vodama bilo je malo saobraćaja. Obala severno i južno od Džakarte nalazila se u Petenovoj Zoni, koju su ispitali sakupljači i tragači za mineralima, pod vođstvom Horhe Sao Petena nekoliko meseci po dolasku useljenika. Jedrili su u primitivnim brodićima duž obale Čeng Ho južno od Džakarte, zalazeći u kopno svakih dvadesetak kilometara, i našli su malo šta zanimljivo u pogledu ruda i mineralnog bogatstva.
<BR>&nbsp;&nbsp;&nbsp;&nbsp;&nbsp;Dok je Elizabetina Zona, blagoslovena čestim kišama, bila gotovo sva od guste silve sa četiri glavna tipa drvenastih sciona i tridesetak zeljastih, Petenova Zona, sa mnogo različitih klima, pokazivala je neobičnu raznovrsnost, i na kopnu i na moru, što joj je više odgovaralo. Većina Petenove raznovrsnosti bila je nađena u rekama i morima. Kopno južno od Džakarte bilo je pokriveno nepovezanim i jednoličnim tepihom od malih, crnih, grmastih sciona nazvanih odžačari, koji su retko dosezali čoveku do pojasa. Kad je nastavio sa predavanjima, kapetan nam je pokazao fotografije i crteže tih oblika i onih koji su udruženi sa njima: plave čavkolete, pticolika obličja veličine ljudske ruke, koji su služili kao čistači, lešinari i branitelji; mrtvooko drveće, pokriveno naboranim belim ili sivim bobicama koje su služile kao hrana raznolikim malim zglavkarima, uključujući i čavkolete; i još desetak drugih, od kojih nijedan nije bio krupan niti rasprostranjen koliko morski oblici.
<BR>&nbsp;&nbsp;&nbsp;&nbsp;&nbsp;Jidermajerov glavni uspeh bio je to što je dokazao teoriju prvobitnih istraživača - koristeći uzorke koje je doneo Peten i analizirajući ih uobičajenom medicinskom opremom - da je Zona Jedan jedan zaseban organizam, a Zona Pet drugi.
<BR>&nbsp;&nbsp;&nbsp;&nbsp;&nbsp;Jidermajer je prvi formulisao čvrsta načela lamarkijske biosfere, poljuljavši stoleća teorije evolucije - jer ovo je ipak bio samo jedan izuzetak od utvrđenih pravila. Nije postojalo suparništvo između onoga što je on nazvao 'scioni' unutar ekosa, jer su oni, zapravo, delovi istog organizma, jedna genetska jedinka, izrasli ili stvoreni na neki nepoznati način da bi igrali određenu ulogu i vršili određene zadatke.
<BR>&nbsp;&nbsp;&nbsp;&nbsp;&nbsp;Njegove kolege i studenti - uključujući i mladog Bejkera i Šulaga - pokušali su da skiciraju životne cikluse sciona, putujući duboko u silvu da nađu izvor, rodno mesto ili mesta svih sciona. Nikada nisu uspeli. Naučili su da arboridi i fitidi počinju kao sivoplave pužaste tvorevine, nazvane pre-scioni ili neonatali, koje putuju ili ih nose preko razdaljina od više stotina ili čak hiljada kilometara, vođeni pevanjem silve, da nađu bolesne ili umiruće scione i zamene ih. Arboridi i fitidi vrše istu funkciju kao biljke na Zemlji, i oni čine devedeset osam odsto svih sciona u Liz. Pokretni scioni, koji se hrane iz naročitih stoma umesto da hvataju svoje srodnike, neguju silvu, čiste okolinu, upijaju i uklanjaju mrtve scione, pripremaju tlo i leje - zapravo, ponašaju se kao stručni baštovani.
<BR>&nbsp;&nbsp;&nbsp;&nbsp;&nbsp;Drugi pokretni scioni, po Jidermajerovom verovanju, deluju kao izviđači, oči i uši hipotetičnih 'kraljica' ili 'gospodarica semena'. Treći - na primer, uzorkovači - nadgledaju aktivnosti sciona, tragaju za uljezima iz drugih zona, ili prelaze preko granice između zona da uhode. Jidermajer je prvi našao i opisao primere prerušenih uljeza, sciona sa druge strane granice, leševa sa pogrešnom mimikrijom koje uklanjaju obrađivači i baštovani, i u nekoliko navrata i uspešnu mimikriju, otkrivenu sasvim slučajno.
<BR>&nbsp;&nbsp;&nbsp;&nbsp;&nbsp;Svaka zona uspeva, bez neposrednog takmičenja, bez primetnog pokoravanja zakonu opstanka boljeg, da ispuni sve važnije niše koje ima na raspolaganju, da potpuno iskoristi sunce, vazduh, vodu i minerale - sve izvore i kvalitete životne sredine na Lamarkiji.
<BR>&nbsp;&nbsp;&nbsp;&nbsp;&nbsp;Zone su dobile brojeve redom kojim su otkrivane, a ne kako su identifikovane kao posebni organizmi. Istraživači što su se uputili uzvodno od Kalkute prvo su otkrili zone dva i tri, a potom i zonu četiri na zapadnoj obali. Petenov pohod pošao je ubrzo potom. Ono što je zapanjilo prvobitne istraživače - a svi su očajnički tragali za dobrom obradivom zemljom i za mineralima - bio je nedostatak raznovrsnosti u raznim zonama. Većina zona sadržala je manje od hiljadu tipova sciona - računajući i mikroskopske. Još neverovatnije bilo je to što između sciona nema nikakvog takmičenja, osim na granici između zona, gde je trajala neka vrsta 'hladnog rata'.
<BR>&nbsp;&nbsp;&nbsp;&nbsp;&nbsp;Veče uoči dolaska u postaju, na oko pola dana jedrenja ukoliko vetar zadrži isti pravac i brzinu, ugledali smo ivicu ogromne oluje. Sunce joj je obasjavalo prednji kraj, pretvarajući ga u daleki, crveno-zlatni hram sazdan od oblaka, a kapetan je hodao po palubi, duboko namršten. Pažljivo je gledao oluju kroz dvogled, neprekidno ga pomerajući sa istoka na zapad.
<BR>&nbsp;&nbsp;&nbsp;&nbsp;&nbsp;Rendal je održao reč i pozvao me u kapetanovu radnu sobu-laboratoriju na dogovor u kome su učestvovali Šatro, kapetan i on. Osetio sam da sam u neobičnom položaju, pošto još nisam stekao čvrstu ulogu u događajima, pa sam pažljivo slušao.
<BR>&nbsp;&nbsp;&nbsp;&nbsp;&nbsp;Kapetan je još bio uznemiren. Koračao je tamo-ovamo pored zidova prekrivenih kutijama sa praznim teglicama i policama punim knjiga, puštajući da mu ruke klimataju. "Nadali smo se da ćemo imati vremena i duboku usredsređenost", rekao je. "Izgleda da nećemo imati nijedno od toga. Možda će Atina prekinuti sve plovidbe... osim ako uskoro ne počnu pregovori sa Nadervilom. Dobri Lenk ne može dozvoliti sebi da gubi brodove - svejedno da li u olujama ili od pirata."
<BR>&nbsp;&nbsp;&nbsp;&nbsp;&nbsp;Zaustavio se i provirio kroz mali prozor na bočnoj strani kabine. Bilo je jasno da se brine zbog oluje. "Ser Salap želi da provedemo u Valasu dve sedmice, kako bi mogao da dovrši svoj deo posla tamo. Njega ne brinu mnogo problemi sa brionistima. Voleo bih da i ja budem tako opušten, ali ne možemo provesti u postaji više od dva dana, a o dve nedelje nema ni govora."
<BR>&nbsp;&nbsp;&nbsp;&nbsp;&nbsp;"Onda je jasno kakav nam je kurs", odlučno reče Šatro. Preletao je pogledom po sobi, tražeći znake slaganja. "Treba da pokupimo ser Salapa, Tornvila i Kasira... i da počnemo naše putovanje."
<BR>&nbsp;&nbsp;&nbsp;&nbsp;&nbsp;Kapetan je slegnuo ramenima i okrenuo se, ponovo zagledan kroz prozor u sivi zid oblaka. "U ovakvoj atmosferi nijedna oluja ne može da traje decenijama." Kuckao je prstima po ramu prozora. "Za nekoliko nedelja možemo biti izvan dometa opoziva. Radio-prijem uvek bio problematičan je na ovim širinama."
<BR>&nbsp;&nbsp;&nbsp;&nbsp;&nbsp;"Nije baš tako strašno", reče Rendal.
<BR>&nbsp;&nbsp;&nbsp;&nbsp;&nbsp;"Imaš problema, Ervine?" upita kapetan.
<BR>&nbsp;&nbsp;&nbsp;&nbsp;&nbsp;"Ne volim da izbegavam ili prenebregavam naređenja", reče Rendal.
<BR>&nbsp;&nbsp;&nbsp;&nbsp;&nbsp;"Ni ja", žurno dodade Šatro. Potom, ne znajući koga će više uvrediti, poče da muca. "Ali... prijem zaista ponekad oslabi. Južno, ispod..."
<BR>&nbsp;&nbsp;&nbsp;&nbsp;&nbsp;"Nije to pitanje izvrdavanja naređenja", kruto reče kapetan. "Više je reč o prednjačenju pred olujom. Ja sam Ahab sa dva bela kita, ali ja ih ne tražim, nego bežim od njih." Kratko se osmehnuo svojoj šali. "Jedan je politika, koja mi je već odgrizla jednu nogu, i koje se klonim kad god mogu..."
<BR>&nbsp;&nbsp;&nbsp;&nbsp;&nbsp;"Osim ako ti opremi brod", ubaci Rendal, nadajući se da će prekinuti ovo trapavo poređenje.
<BR>&nbsp;&nbsp;&nbsp;&nbsp;&nbsp;"A drugi je ta oluja." Kapetan dramatično pokaza kroz prozor. "Gotovo me je smotala kad sam ostavljao Salapa u ovoj postaji, pre dve godine. Koji je od mojih belih kitova gori?"
<BR>&nbsp;&nbsp;&nbsp;&nbsp;&nbsp;Šatro odmahnu glavom, nesposoban da prati kapetana. "Ser, nisam siguran oko unapređenja ser Olmija."
<BR>&nbsp;&nbsp;&nbsp;&nbsp;&nbsp;"Svakako", kiselo reče kapetan. "Razumem da je ovaj mladić bistar, i da nam nedostaju istraživači. Salap mi reče preko radija da može da odvoji samo dvojicu iz Valasa da pođu sa nama." Pružio je ruku Rendalu kao da moli. "Ali kako će ser Olmi raditi?"
<BR>&nbsp;&nbsp;&nbsp;&nbsp;&nbsp;"Prepustiću to Salapu", reče Rendal. "Voleo bih da imam što više sposobnih umova uključenih u ovaj pohod i da budu na raspolaganju glavnom istraživaču."
<BR>&nbsp;&nbsp;&nbsp;&nbsp;&nbsp;"Kako može da pomogne nečiji um?" frknu Šatro.
<BR>&nbsp;&nbsp;&nbsp;&nbsp;&nbsp;"Ovaj pohod ne sme se suočiti sa istim problemom sa kojim smo svi suočeni na ovoj planeti", reče Rendal. "Došli smo ovamo znajući da ćemo biti mala skupina i potpuno izdvojeni. Nismo znali koliko će nas to koštati, intelektualno i kulturno."
<BR>&nbsp;&nbsp;&nbsp;&nbsp;&nbsp;"Kakve veze ima kultura sa tim?" upita Šatro.
<BR>&nbsp;&nbsp;&nbsp;&nbsp;&nbsp;"Razumem šta Ervin kaže", reče kapetan. "Suočeni smo sa ogromnom zagonetkom koja bi bila izazov i za naše najveće umove, čak i da imaju pristupa u podatke na Čičku. No, mi to nemamo. A ovaj brod - uz dužno poštovanje svima prisutnima - nije baš prepun kreativnih genija. Je li tako, Ervine?"
<BR>&nbsp;&nbsp;&nbsp;&nbsp;&nbsp;"Mada svakako nije brod budala", odvrati Rendal, blago mahnuvši jednom rukom.
<BR>&nbsp;&nbsp;&nbsp;&nbsp;&nbsp;"Svakako nije", ponovi kapetan, polusklopljenih očiju.
<BR>&nbsp;&nbsp;&nbsp;&nbsp;&nbsp;Šatro slegnu ramenima i nadu obraze.
<BR>&nbsp;&nbsp;&nbsp;&nbsp;&nbsp;"Video sam da je Olmi bistar već onog dana kad se ukrcao", reče kapetan. "Ali nimalo mi se ne dopadaju samozvani istraživači koji se upute u silvu, neobrazovani i loše ppripremljeni. Video sam ih premnogo kako se vraćaju divljih očiju, kao mistici, ako se uopšte vrate. Da li si u silvi dobio napad ogromnosti, ser Olmi?"
<BR>&nbsp;&nbsp;&nbsp;&nbsp;&nbsp;"Osećao sam se izgubljeno u njoj, ser", rekoh. "Bio sam tako mali. Ali vratio sam se i još sam pri sebi, ako ste to hteli da pitate."
<BR>&nbsp;&nbsp;&nbsp;&nbsp;&nbsp;"U redu", reče kapetan. "Pristajem na ovo unapređenje, ako se složi i Salap, pod uslovom da zbog toga ne ostanem bez jednog mornara."
<BR>&nbsp;&nbsp;&nbsp;&nbsp;&nbsp;"Ja ću svakako uživati u poslu, ovom ili onom, ser", rekoh, pokušavajući da zvučim skromno. Šatro se namršti, a onda brzo ponovo navuče masku strpljive ravnodušnosti.
<BR>&nbsp;&nbsp;&nbsp;&nbsp;&nbsp;"Hoću da ujutro budem bezbedno usidren na postaji", reče kapetan.
<BR>
<BR>&nbsp;&nbsp;&nbsp;&nbsp;&nbsp;Kad sam izišao na palubu, noć je zaklonila okean i obalu, ali na severu sam video blistave munje, narandžaste i ružičaste, desetinama kilometara daleko u potpunoj tami: kapetanova besmrtna oluja.
<BR>&nbsp;&nbsp;&nbsp;&nbsp;&nbsp;Oluja se do jutra odmakla, i napetost na 'Obazrivom' je popustila. Vetar se nije menjao, i glatko smo jedrili preko duboke, plave vode, pod nebom punim pufnastih oblaka i visokih, runastih cirusa.
<BR>&nbsp;&nbsp;&nbsp;&nbsp;&nbsp;Kopno na jugoistočnom kraju obale Čeng Ho sastojalo se od niza niskih, neprekidnih litica, prošaranih granitnim kupolama, i more se o njih lomilo u tankim linijama pene. Ono što je prvo privlačilo pogled dublje u kopnu bili su izuvijani, zdepasti tornjevi nalik na ogromno, trnovito žbunje koje je podšišao neki divovski baštovan. Dok smo se prbiližavali obali, pokazalo se da su tornjevi, zapravo, gusto prepletena stabla koja se šire na po nekoliko hektara tla, podižući se do visine od preko sto pedeset metara, krunisana blistavocrvenim lišćem u obliku diska, sa po deset metara u prečniku. Između kula, niske, ustalasane bregove prekrivala je bledosmeđa boja, ostavljajući utisak bezličnog peska koji se proteže u beskraj. To ipak nije bio pesak nego Petenova prerija koja pokriva hiljade kvadratnih kilometara južno od zemlje odžačara. Prerija se nije sastojala od osušene trave, što bi se možda pomislilo na drugi pogled, nego od debele, kožaste površine prošarane svakih nekoliko metara jamama taman toliko dubokim da se u njima sakrije čovek.
<BR>&nbsp;&nbsp;&nbsp;&nbsp;&nbsp;Vršio sam svoje mornarske dužnosti u jutarnjoj smeni na desnoj strani broda, sa ostalim novajlijama i mornarima prve klase. Širla je bila u noćnoj smeni, i kad je prošla pored mene umorno, ironično se nasmešila. "Poljubi, pa ostavi", šapnula je. "Sad ćeš imati bolju dužnost. Nikad više nećeš visiti u konopima..."
<BR>&nbsp;&nbsp;&nbsp;&nbsp;&nbsp;"Nemam ja toliko sreće", rekoh. "Još neko vreme moraćeš da me gledaš."
<BR>&nbsp;&nbsp;&nbsp;&nbsp;&nbsp;Zastala je, tobož podsmešljivo me odmerila i podbočila se. "Mislim da nisam dostojna tvog društva."
<BR>&nbsp;&nbsp;&nbsp;&nbsp;&nbsp;Sad sam već morao da prasnem. "Širla, ja sam to što sam. Zanima me to što rade kapetan i Šatro. Ljutiš li se na mene?"
<BR>&nbsp;&nbsp;&nbsp;&nbsp;&nbsp;Frknula je. "Nemoj zamišljati da izazivaš tako snažna osećanja, ser Olmi. To ti ne pristaje."
<BR>&nbsp;&nbsp;&nbsp;&nbsp;&nbsp;"Nema više slatkiša?" upitah. Sad je na nju bio red da pocrveni.
<BR>&nbsp;&nbsp;&nbsp;&nbsp;&nbsp;"Ozbiljniji flertovi su osuđeni na propast", rekla je.
<BR>&nbsp;&nbsp;&nbsp;&nbsp;&nbsp;"Bili smo tako bliski", uzdahnuh.
<BR>&nbsp;&nbsp;&nbsp;&nbsp;&nbsp;Tog časa je prestala da se pretvara i shvatio sam da joj nanosim ozbiljan bol. "Jebi ga", rekla je i okrenula se da siđe.
<BR>&nbsp;&nbsp;&nbsp;&nbsp;&nbsp;Prvi oficir me je prostrelio pogledom, ali pre nego što je stigao da progovori, već sam bio na zadnjaku sa Iberom i Ridlom, šireći krstak i podižući krmeni jarbol pred ulazak u zaliv.
<BR>&nbsp;&nbsp;&nbsp;&nbsp;&nbsp;Kapetan je izišao na palubu sa Rendalom i postavio Šimčiska i Čama na pramac i krmu da mere dubinu i izveštavaju. Iber i Kisbeg popeli su se na jarbole da traže pokretne grebene puzavica, koji su oko Petena uvek opasni. Tri milje pred nama na obali, iznad linije talasa - na Lamarkiji jedva da je bilo plime - nalazilo se pet niskih, smeđih koliba, a nekoliko malih čamaca njihalo se na pravilnim, blagim talasima. Vetar je duvao sa obale brzinom od dva ili tri čvora, otežavajući manevrisanje; nekoliko milja išli smo napred-nazad dok nismo uspeli da bacimo sidro u šesnaest metara svetlucave vode, na oko dvesta metara od obale.
<BR>&nbsp;&nbsp;&nbsp;&nbsp;&nbsp;Kapetan je naredio da se spusti veliki čamac. Rendal i Šatro nadgledali su utovar kutija sa zalihama za osoblje koje ostaje u postaji i paketa pošte. Prošla su tri meseca od dolaska poslednjeg broda.
<BR>&nbsp;&nbsp;&nbsp;&nbsp;&nbsp;Šimčisko, Širla, Raj Diem, Šankara i ja određeni smo za posadu u čamcu. Svi smo, sem Rendala i kapetana, veslali preko ono malo vode. Raj Diem i ja iskočili smo u penušavu, šištavu vodu, progurali se kroz debeo sloj morske pokorice - osušene pene nalik na pečene puslice - i izvukli čamac na obalu, privezavši ga za debelu, drvenastu stabljiku morske puzavice, ukopanu duboko u pesak. Pošli smo uz obalu poređani po položaju.
<BR>&nbsp;&nbsp;&nbsp;&nbsp;&nbsp;Širla je značajno ćutala, stegnutih usana. Pitao sam se koliko je u ovom pomorskom flertu bilo skrivenog udvaranja, i kakva sam sve pravila prekršio.
<BR>
<BR>&nbsp;&nbsp;&nbsp;&nbsp;&nbsp;Na obali nas je dočekalo četvoro muškaraca i pet žena. Glavni istraživač, Mansur Salap, istupio je napred i zagrlio Kajzer-Baha uz topao osmeh. Salap je bio najstariji od svih devet članova osoblja, imao je pedeset sedam godina i dosta sedih u kratko podšišanoj kosi i uzanoj bradici. Nosio je komotne crne pantalone, crnu košulju i dugačak, crn kaput preko svega, uz sandale od vlakana, i bio je niži od kapetana i nešto mršaviji, mada je izgledao mnogo mršaviji, zbog visine. Zapravo je bio vrlo elegantan, svaki pokret mu je bio lep, a dugački prsti na gotovo ženskim šakama pravili su sitne, precizne pokrete dok je govorio prijatnim tenorom, objašnjavajući prirodu posla u proteklih nekoliko nedelja. Kapetan je koračao kraj njega, držeći se za bradu, klimajući glavom i mršteći se od usredsređenosti.
<BR>&nbsp;&nbsp;&nbsp;&nbsp;&nbsp;Tornvil i Kasir, dvojica Salapovih pomoćnika u postaji, bili su mlađi od mene, mada smo izgledali otprilike istih godina. Mladost na Lamarkiji prolazi brže nego na Čičku. Kapetan nas je poveo u glavnu zgradu sa laboratorijom. Zidovi su bili načinjeni od debelih okvira pokrivenih tamnim kožastim presvlakama; krov je bio od prepletenih morskih puzavica.
<BR>&nbsp;&nbsp;&nbsp;&nbsp;&nbsp;Kapetan je seo, a nas je Salap proveo da nam pokaže aparate na stolovima u laboratoriji, iznoseći neke ishode svojih najnovijih opita. "Prerija nije samo jedan neprekidni scion, kao što smo mislili pre godinu dana... Sastoji se od najmanje pet različitih tipova, nastalih od jednog tokom vekova ili čak milenijuma, i to je sasvim novi vid rasta i prilagođavanja, bar po našem iskustvu... Umesto da opozove i preoblikuje scione negde daleko od njihovog staništa, ekos im daje promenjene modele i oni se sami menjaju."
<BR>&nbsp;&nbsp;&nbsp;&nbsp;&nbsp;Kapetan je pažljivo slušao; očito je uz Salapa bio opušten i zadivljen njegovim otkrićima, ali nije bio spreman da iznese svoje mišljenje.
<BR>&nbsp;&nbsp;&nbsp;&nbsp;&nbsp;"Uz opremu sa 'Obazrivog' mogli bismo lako da otkrijemo vezu između prerije i morskih puzavica i drugih morskih sciona. Postoji uzajamnost odnosa, naravno, kao što je i Jidermajer mislio - stalan za sve ekose - ali priroda odnosa između kopnenih i morskih ili rečnih sciona nije još sasvim razjašnjena. Ovde smo kartografisali pristizanje hranljivih materija iz mora, izmerili smo i procenili stepen razmene i šta se vraća u more... Počinjemo da shvatamo metabolizam, tako reći, celog Petena."
<BR>&nbsp;&nbsp;&nbsp;&nbsp;&nbsp;"Vrlo dobro", reče kapetan, kuckajući prstom po bradi.
<BR>&nbsp;&nbsp;&nbsp;&nbsp;&nbsp;"Hteli ste nešto da kažete, kapetane?" hladno upita Salap.
<BR>&nbsp;&nbsp;&nbsp;&nbsp;&nbsp;"Ne možemo dugo da ostanemo. Najviše dva dana..."
<BR>&nbsp;&nbsp;&nbsp;&nbsp;&nbsp;"Zbog problema", reče Salap.
<BR>&nbsp;&nbsp;&nbsp;&nbsp;&nbsp;"Rendal se slaže sa mnom", reče kapetan, kao da bi da spreči raspravu.
<BR>&nbsp;&nbsp;&nbsp;&nbsp;&nbsp;Zapovednik je sedeo preko puta kapetana. Podigao je obrve i nasmešio se kao da mu je neprijatno.
<BR>&nbsp;&nbsp;&nbsp;&nbsp;&nbsp;"Mislite da će biti rata?" upita Salap.
<BR>&nbsp;&nbsp;&nbsp;&nbsp;&nbsp;"Šta god da se desi, postaće činovnički košmar", reče Rendal. "Toga smo imali sasvim dovoljno."
<BR>&nbsp;&nbsp;&nbsp;&nbsp;&nbsp;"Potrebno nam je što više istraživača, koga god možete da odvojite", reče kapetan. "Ervin je već počeo da ih vrbuje iz posade." Pogledao je mene.
<BR>&nbsp;&nbsp;&nbsp;&nbsp;&nbsp;Salap mi je prišao i kritički me odmerio, kao da sam neka zanimljiva životinja, možda scion. "Ovo je...?"
<BR>&nbsp;&nbsp;&nbsp;&nbsp;&nbsp;"Ser Olmi Ap Dačetong", reče Rendal. "Proučavao je Elizabetu. Obavešteniji je od većine."
<BR>&nbsp;&nbsp;&nbsp;&nbsp;&nbsp;"Drago mi je, ser Olmi. Zapovednik je oduvek bio mekog srca", reče Salap. "Srećom, uvek je umeo da procenjuje ljude."
<BR>&nbsp;&nbsp;&nbsp;&nbsp;&nbsp;"Voleo bih da krenemo što je pre moguće", reče kapetan.
<BR>&nbsp;&nbsp;&nbsp;&nbsp;&nbsp;Salap odmahnu glavom, očito nije voleo pritiske. "Dajte mi dva dana. Spakovaćemo opremu koja mi treba za brod, istovarićemo opremu koju ste doneli za postaju, i završićemo merenja noćnog vazdušnog prevoza."
<BR>&nbsp;&nbsp;&nbsp;&nbsp;&nbsp;Kapetan je delovao iznenađeno. "Vazdušnog?"
<BR>&nbsp;&nbsp;&nbsp;&nbsp;&nbsp;Salap se hladno, lukavo nasmešio. "Moje posebno iznenađenje. Mnogo šta smo naučili o onoj oluji tamo napolju, koja nas je obojicu gonila preko Darvinovog mora, ali nas nikada nije uhvatila."
<BR>&nbsp;&nbsp;&nbsp;&nbsp;&nbsp;"Šta ste naučili?" upita Kajzer-Bah.
<BR>&nbsp;&nbsp;&nbsp;&nbsp;&nbsp;"Da je živa", reče Salap.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
