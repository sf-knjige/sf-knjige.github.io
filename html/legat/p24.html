<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Na kraju staze ležalo je pusto polje od komađa lave, veličine šake, pravilnog kao šljunak na dnu reke. Pružalo se nekoliko kilometara, a na njemu se nalazilo šest zdepastih crvenkastosmeđih brda, od po pedeset ili šezdeset metara visine, sa kraterima oivičenim bledožutom bojom, nalik na minijaturne planine sa prljavim snegom. Na vrhu su izbijali topli izvori, stvarajući nepravilne tamne pruge po padinama i praveći barice u podnožju.
<BR>&nbsp;&nbsp;&nbsp;&nbsp;&nbsp;Raspoređeni po obodu polja lave, puzavicama pokriveni purpurni i crni stubovi bacali su dugačke prepodnevne senke preko šljunka i dva brda. Nova zelena silva oko polja bila je u oštrom kontrastu sa tamnim bojama lave i blistavim žutobelim pokrivačima na ivici brda.
<BR>&nbsp;&nbsp;&nbsp;&nbsp;&nbsp;Na nebu se, kako je sunce jačalo, povećavao broj balona koji su nosili tovare larvi sciona, sa užadima spuštenim pravo do lave; samo su se vrhovi pokretali, pažljivo dodirujući neudobni šljunak i trzajući se kao oprezni krajevi oktopodskih pipaka iščupani iz poznatog mora. Stotine balona podizale su se iz središta polja, skrivenog od pogleda najbližim brdom.
<BR>&nbsp;&nbsp;&nbsp;&nbsp;&nbsp;Salap nije mogao da savlada oduševljenje. "Videli smo neverovatne stvari i preživeli ih, ser Olmi", šapnu mi on. "Ali nikada nismo videli nešto ovakvo."
<BR>&nbsp;&nbsp;&nbsp;&nbsp;&nbsp;Tačno pred nama nalazilo se jezero crvenkasto-smeđe tečnosti - ne lave, već prezasićene, mineralima bogate tople vode, nalik na otopljeno staklo; mirovalo je između komađa lave i očvršćavalo uz sitne pucketave zvuke, a glatka površina tamnela je i maglila se. Iza tog jezera nalazio se niz drugih, već očvrslih, koja su ličila na stazu kroz šljunak. Brion stade na zamagljenu smeđkastu površinu, a onda lako zakorači na sledeće.
<BR>&nbsp;&nbsp;&nbsp;&nbsp;&nbsp;Staklasta jezerca vodila su nas oko najbližeg brda. Sumporasta voda, penušava i puna pare, klizila je niz padinu brda na jedva deset metara od nas. Sa druge strane pružao se jasan pogled na središte polja. Tamnocrvena polukugla veličine stadiona ležala je na kraju staze kao ogroman mehur krvi, jedino što je bila čvrsta i što je blistala pod suncem.
<BR>&nbsp;&nbsp;&nbsp;&nbsp;&nbsp;Oko polukugle, natovareni baloni podizali su se polako, teturavo, iz crveno oivičenih kratera, i počinjali lagani let ka zelenoj silvi i iza nje.
<BR>&nbsp;&nbsp;&nbsp;&nbsp;&nbsp;"Nije drugačije. Osim balona, ništa se nije promenilo", doviknu Brion preko ramena, napredujući u skokovima.
<BR>&nbsp;&nbsp;&nbsp;&nbsp;&nbsp;Sva lica dobiše krvavi preliv dok smo se približavali kupoli. Hišina malopređašnja odvažnost je nestala; sad je sve posmatrala sa tihom, nervoznom pažnjom. Brion je, s druge strane, pomahnitao, jurcao je napred-nazad pod crvenom svetlošću polukugle, očiju sjajnih od suza, kao da je konačno stigao kući.
<BR>&nbsp;&nbsp;&nbsp;&nbsp;&nbsp;Salap se odvojio od nas, zadubljen u misli, pažljivo koračajući, kao da bi smeđi oslonci staze mogli da puknu i sve nas usisaju. Frik se držao blizu mene.
<BR>&nbsp;&nbsp;&nbsp;&nbsp;&nbsp;Staza se završavala isprekidanom linijom nalik na ožiljak na kupoli. Brion ga dodirnu, ali nije mogao da ga otvori.
<BR>&nbsp;&nbsp;&nbsp;&nbsp;&nbsp;Salap uze Hišu pod ruku i gurnu je da stane kraj Briona. "Tu ti je mesto", promrmljao je kad je počela da se opire.
<BR>&nbsp;&nbsp;&nbsp;&nbsp;&nbsp;"Oseća tvoj miris", reče joj Brion. "Veruje u nas."
<BR>&nbsp;&nbsp;&nbsp;&nbsp;&nbsp;Kad se Hiša približila, ožiljak se razdvoji uz tihe, coktave zvuke, i ivice se povukoše kao zavesa oko glatkog, okruglog otvora u boku polukugle.
<BR>&nbsp;&nbsp;&nbsp;&nbsp;&nbsp;Uđosmo unutra. Oči su nam se brzo privikle na senovitu unutrašnjost boje krvi. Prozirni lukovi podizali su se iz poda sa leve strane, pridržavajući savršenu spoljašnjost kupole. Nekoliko desetina metara zdesna nalazio se još jedan niz lukova. Između lukova, okačene o debele, čvornovate držače ili pravo na unutrašnju krivinu lukova, visile su ogromne vreće nalik na izduvane balone, sa donjim krajem nadutim od sakupljene tamne tečnosti.
<BR>&nbsp;&nbsp;&nbsp;&nbsp;&nbsp;Na obe strane pod je bio načičkan prozirnim mehurima širine tri-četiri metra, koji su nam dopirali otprilike do pojasa. Unutar mehurova, smotane cevi i spljošteni ovali bili su pritisnuti uz membranu, sasvim bledi, ali okruženi tamnom, gustom tečnošću nalik na naftu.
<BR>&nbsp;&nbsp;&nbsp;&nbsp;&nbsp;Desetak koraka dalje lukovi su se spajali u unutrašnjoj komori, zidova zakrivljenih ka unutra, nalik na kvadratni presek šest ogromnih mehurova. Sve površine unutar polukugle bile su odsečci velikih mehurova, vešto izrađeni i isečeni ili prosečeni drugim mehurovima različitih prečnika. Kao da smo ušli u unutrašnjost ogromne radiolarije, jednog od mikroskopskih silikatnih morskih bića iz zemaljskih okeana.
<BR>&nbsp;&nbsp;&nbsp;&nbsp;&nbsp;Polako smo prolazili kroz masu čuda. U vazduhu se osećao novi miris, sladak kao mošusni parfem.
<BR>&nbsp;&nbsp;&nbsp;&nbsp;&nbsp;"Spoljašnji veo. Pomirišite samo", reče Brion, mašući rukom. "Postoji osam velova, osam lebdećih slojeva mirisa. Jednom sam doneo ovamo malog sciona, pre šest meseci. Vrteo mi se u rukama, i kada je prošao kroz treći mirisni veo, pretvorio se u gustu tečnost i iscurio mi kroz prste. Ono što se nalazi unutra ne podnosi svoju decu... osim ako ih samo pozove. A jedini scioni kojima dozvoljava da uđu jesu uhode, uzorkovači i sakupljači koji donose podatke. Ono što leži unutra uvek želi nove sheme, planove, dijagrame... podatke."
<BR>&nbsp;&nbsp;&nbsp;&nbsp;&nbsp;Na pola puta ka unutrašnjosti ugledasmo skladište ploča i gromada - krečnjaka, kvarca, konglomerata i ko zna čega sve još - nagomilanih u hrpe naizgled bez ikakvog reda, površine možda stotinu kvadratnih metara ispod glavnog luka. Hrpe su u središtu bile više od nas, a sa strane je stajao scion veličine slona sa mnogo kandži, nepomičan osim lakog podrhtavanja prednjih udova; kandže sa mnogo šiljaka dužine ljudske noge, a neki nastavci više su ličili na dleto. Pred njim je ležao rascepljen komad kamena, otkrivajući prelepe fosile u unutrašnjosti. Brion prođe između dve hrpe i izvuče tanku krečnjačku ploču stranice oko trideset centimetara. "Ona sakuplja to kamenje i donosi ga ovamo. Koristi ga kao neku vrstu biblioteke."
<BR>&nbsp;&nbsp;&nbsp;&nbsp;&nbsp;Pružio nam je ploču. Bila je teška bar dvadeset kilograma. U njoj se video crni obris mnogonogog zglavkara okruženog širokim, perastim pipcima. "Kada smo moja žena i ja prvi put došli ovamo, ona nije videla. Čuvala je ove fosile i proučavala ih bez očiju, ukusom i dodirom."
<BR>&nbsp;&nbsp;&nbsp;&nbsp;&nbsp;Salap stade kraj Briona, pruženih ruku, gramzivo raširenih prstiju. Uzeo je fosil, gotovo iskolačenih očiju. "Je li to bio scion?" upita.
<BR>&nbsp;&nbsp;&nbsp;&nbsp;&nbsp;"Ne znam", reče Brion. "Star je svakako desetinama miliona godina. Ako je stariji, znači da potiče iz razdoblja školjkastih stvorenja koja su pokrila najveći deo Lamarkije gustim slojem krečnjaka, pa je zato teško naći metale i druge minerale. Šta vi mislite, koliko su ekosi stari?"
<BR>&nbsp;&nbsp;&nbsp;&nbsp;&nbsp;"Verovao sam da su u pitanju stotine miliona godina..." reče Salap.
<BR>&nbsp;&nbsp;&nbsp;&nbsp;&nbsp;Brion odmahnu glavom. "Hsia je bila prva, a i ona je mlađa od dvadeset miliona godina. Što se tiče ostalih, oni su uglavnom stari tek po koji milion godina. Život je pre Hsie bio sitan i vrlo jednostavan. Kad se Hsia uputila na suvo, bilo je veoma malo kiseonika, a u gornjim slojevima atmosfere nije uopšte bilo ozona. Zato se pokrila debelim zaštitnim slojem. Bilo je potrebno možda petnaest miliona godina da kiseonik dostigne ovaj nivo."
<BR>&nbsp;&nbsp;&nbsp;&nbsp;&nbsp;Spreda je dopirao oštar, sladak miris. Dok smo ulazili u unutrašnju kocku, prošli smo kroz nekoliko varijanti istog mirisa, nalik na velove mirisa oko tela poštovanog sveca.
<BR>&nbsp;&nbsp;&nbsp;&nbsp;&nbsp;Brion stade. U podnožju luka ležali su zborani komadi nečega nalik na ljudska tela. Luk se dizao najmanje šezdeset metara do nejasne, crvene tavanice kupole. Tela su bila raznih veličina, od manje od metra do preko dva metra, a isušeno tkivo bilo je zategnuto preko unutršanje strukture koja je samo pomalo ličila na kostur. Prazna, sasušena lica zurila su u nas staklastim očima, kao neuspele lutke koje je zanatlija odbacio.
<BR>&nbsp;&nbsp;&nbsp;&nbsp;&nbsp;"Ovo su bili opiti", tiho reče Brion. "Pokazala nam je nekoliko kad smo prvi put došli ovamo. Znala je šta želi - nešto preko čega će razgovarati sa nama. Znala je da mi nismo deo nekog ekosa, i očajnički je želela da otkrije šta smo. Najbolji način da uči... njen način učenja... bio je da nas oponaša."
<BR>&nbsp;&nbsp;&nbsp;&nbsp;&nbsp;Sledeća kockasta odaja bila je veća i udaljenija nego što je u prvi mah izgledalo. Nalazila se na pedeset ili šezdeset metara iza groblja odbačenih čovekolikih oblika. Poslednji jasan miris još je lebdeo oko nas, istovremeno primitivno jak i zapanjujuće privlačan; kao svež hleb, vreli katran, metan i heksan, mirišljave soli, i još mnogo šta.
<BR>&nbsp;&nbsp;&nbsp;&nbsp;&nbsp;Brion priđe okviru u središtu polukugle, koračajući kao umoran starac. Pokušao sam da zamislim njegovo emocionalno stanje, ali nisam mogao. Ono što je očekivao, što je bilo moguće da zatekne, oteralo bi mnoge u ludilo. Dok je išao pred nama, isprekidano je objašnjavao svoju poslednju posetu. Uneo je svoju umiruću ženu u polukuglu boje krvi, ostao je sa njom i slušao njene poslednje reči i poslednji dah.
<BR>&nbsp;&nbsp;&nbsp;&nbsp;&nbsp;"Bila je u bolovima", reče promuklim i drhtavim glasom. Obrisao je oči nadlanicom, a kanap mu je još bio obmotan oko prsta. "Niko ne bi mogao da je spase." Dodirnuo je opnasti zid okvira i pogledao u mene. "Ona je bila izuzetna. Oboje smo se molili da Heksamon dođe i donese medicinu Čička koju je Lenk ostavio za sobom. Konačno je uspeo da nam se osveti. Mnogi su umrli tako kao ona. Ona je izdržala duže od većine. Jetra i bubrezi su joj trulili. To bi se na Čičku tako lako izlečilo. Ali niste došli. Kada je umrla... umrla je." Spustio je ruku. "Bilo je to olakšanje. Osećao sam da sam umro sa njom, a i to je bilo olakšanje. Ostavio sam je na podu, unutra... Ostavio sam je i logorovao sam pet dana na ivici polja lave. Ser Frik mi je donosio hranu sa broda. Ništa se nije desilo; niko nije izišao iz kupole. Nisam mogao da ponovo uđem unutra. Svi smo se vratili u Nadervil."
<BR>&nbsp;&nbsp;&nbsp;&nbsp;&nbsp;Frik je zurio u duboke senke, plašljivo čkiljeći. Hiša Čung se držala blizu Briona. Kad me je pogledala, u njenim očima bila je samo mržnja. Predstavljao sam sve izgubljene nade, konačno razočaranje. Ja sam značio poraz svih njih: nema ekspresnog spasa, nema promene i objašnjenja, nema povratka u zagrljaj sigurnih i sveznajućih roditelja.
<BR>&nbsp;&nbsp;&nbsp;&nbsp;&nbsp;"Ona je tamo unutra", promuklo reče Brion. "Mislim, ona je svuda okolo, ali srce njenog srca je unutra. Srce života Hsie."
<BR>&nbsp;&nbsp;&nbsp;&nbsp;&nbsp;Oblaci mora da su pokrili sunce iznad polukugle, jer nas je obavila senka. Tamnocrveni i smeđi polumrak bio je svuda unaokolo prošaran slabim svetlucanjem, nalik na zvezde na nebesima. Unutar okvira poigravao je ljubičasti sjaj. Pod nogama osetismo drhtaj dubokog zvuka. Na nekoliko metara od nas, iza nekoliko slojeva prozirnih zidova i podupirača, nešto je narastalo kao grlo ogromne kreketuše, a onda se vratilo, ispuštajući slatkast, odbojan miris katrana i izgorelog suvog grožđa.
<BR>&nbsp;&nbsp;&nbsp;&nbsp;&nbsp;Brion se nasloni na zid, vidljiv kao bled oblik na tamnoj membrani. Ovog puta nije bila potrebna Hiša. Zid kao da ga je upio, i tkivo pod našim nogama ponovo zagunđa.
<BR>&nbsp;&nbsp;&nbsp;&nbsp;&nbsp;Začusmo neobičan glas, i Salap poskoči kao da ga je neko munuo u rebra. Visok, umilan, nalik na zujanje velikog insekta pomešano sa flautom, detinjast, ali odmeren i zreo, dopirao je iza membrane.
<BR>&nbsp;&nbsp;&nbsp;&nbsp;&nbsp;"Imena sada jasna", reče glas. "Imena sva jasna jesu?"
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
