<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;"Brion je priznao da je slao gusare", reče Keo. Išli smo između trojice stražara, a iza žene kestenjaste kose, čije prisustvo nam još nije bilo objašnjeno. Nismo znali ni kako se zove. "Svi drugi to poriču. Mislim da je on pomalo lud."
<BR>&nbsp;&nbsp;&nbsp;&nbsp;&nbsp;"Nije on lud", oštro reče žena. Držala se vrlo uspravno, koračala je ljupko i precizno, naprosto klizeći tlom, a njena tamnocrvena haljina šuškala joj je oko članaka nalik na talasanje vode. Koža joj je bila toplo smeđa, a oči duboko crne, okružene beonjačom boje slonovače. Izgleda da uopšte nismo ostavili utisak na nju.
<BR>&nbsp;&nbsp;&nbsp;&nbsp;&nbsp;Keo se nakašlja i podiže obrve. Stigosmo do zida od okruglog kamenja veličine ljudske glave i glatkog kao biser, međusobno povezanog prozirnim, svetlucavim cementom. Zid je bio visok najmanje petnaest metara, a na vrhu je bio prošaran obličjima nalik na razmazanu paprat, koja sam video kroz prozor sobe. U podnožju zida bila je probijena rupa, a preko nje bila su postavljena vrata od uglačane ksile. Izgledala su kao da su na pogrešnom mestu. Salap u prolazu dodirnu okolno kamenje.
<BR>&nbsp;&nbsp;&nbsp;&nbsp;&nbsp;Oči su nam se polako privikavale na tamu iza vrata. Žena kestenjaste kose uze sa zida svetiljku i uključi je. Kamenje je sa svih strana bacalo prigušene odsjaje, okružujući nas hiljadama nejasnih, sanjivih očiju. Kamenje je činilo nepravilan luk visine desetak metara. Iza luka nalazili su se stubovi, pružajući se u nepravilnim razmacima u tamu razbijenu sa svega nekoliko svetiljki. Pod je delovao elastično pod nogama.
<BR>&nbsp;&nbsp;&nbsp;&nbsp;&nbsp;Duboko sam sumnjao da je ova građevina delo Brionovog naroda. Izgledala je nezgrapno prilagođena ljudskoj upotrebi. Ako je arhitektura ličila na nešto, ličila je na palate na Martinom ostrvu. Doduše, ove komore bile su prazne, ali ne i urušene. Hsia je, izgleda, gradila za večnost.
<BR>&nbsp;&nbsp;&nbsp;&nbsp;&nbsp;Žena nas povede između stubova, ka jednoj narandžastoj svetiljki, okruženoj neobičnim zrnastim oreolom, na oko dvadeset ili trideset metara od nas. Svetlo i oreol pretvoriše se u veliku svetiljku usađenu u biserni zid kraj još jednih probijenih vrata. Zid oko svetiljke nejasno je svetlucao, a kroz prozirni cement probijalo se sunčevo svetlo.
<BR>&nbsp;&nbsp;&nbsp;&nbsp;&nbsp;Priđe stražar da otvori vrata. Za trenutak zaslepljeni dnevnim svetlom, iziđosmo u bogati splet zelenih lijana, glatkih grana, raširenih listova, spiralnih puzavica i vazdušnih korenova, guste paprati, lelujavog, kao voštanog voća: orgija zelenog bilja.
<BR>&nbsp;&nbsp;&nbsp;&nbsp;&nbsp;Blistavo prepodnevno sunce bacalo je mrlje šarene svetlosti po tepihu opalog i uvelog lišća i grančica. Rendal promrmlja nešto što nisam dobro čuo. Salap se mudro smeškao, kao da ga više ništa ne može iznenaditi.
<BR>&nbsp;&nbsp;&nbsp;&nbsp;&nbsp;"Ovo je vivarijum", reče žena. "Moja sestra je tu provodila mnogo vremena, dok nije umrla."
<BR>&nbsp;&nbsp;&nbsp;&nbsp;&nbsp;"Čudesan je", reče Salap.
<BR>&nbsp;&nbsp;&nbsp;&nbsp;&nbsp;Žena pođe napred.
<BR>&nbsp;&nbsp;&nbsp;&nbsp;&nbsp;Nekoliko desetina metara dalje naiđosmo na čistinu pokrivenu istom onom krutom, dobro održavanom 'travom' koju smo videli i ranije. Mreža glatkih, jasno zelenih grana, nalik na pletenu korpu, natkriljavala je i zaklanjala tri sive kvadratne zgrade na ivici čistine.
<BR>&nbsp;&nbsp;&nbsp;&nbsp;&nbsp;"Ovde su smešteni neki od vaših", reče žena kestenjaste kose. Zastala je kraj vrata najbliže zgrade, i dalje odbijajući da gleda u nas.
<BR>&nbsp;&nbsp;&nbsp;&nbsp;&nbsp;Stražari se ukloniše i mi uđosmo. Unutra se nalazila mala, kvadratna soba sa uzanim prozorima, osvetljena dvema električnim svetiljkama na šipkama, opremljena kaučima i dvema stolicama.
<BR>&nbsp;&nbsp;&nbsp;&nbsp;&nbsp;Kroz vrata sa druge strane uđe Alrika Fasid, bleda i sa dubokim borama na čelu, oko nosa i usta. Šapnu nekoliko reči Keu, a onda pogleda Salapa, Rendala i mene. Isturila je ramena napred i nakrenula glavu, gledajući u stranu, kao devojčica koja mora da izvede nešto neprijatno. "Jedan od vaših istraživača pokušao je da vidi Briona. Izgleda da ga je Brion primio. Ne znamo o čemu su govorili." Lice joj je bilo napeto i gledala nas je u oči, ali ubrzo joj se vratio unaj umorni izraz. "Da li vam je ser Keo rekao šta smo saznali?"
<BR>&nbsp;&nbsp;&nbsp;&nbsp;&nbsp;"Samo da je Brion nešto priznao", reče Rendal.
<BR>&nbsp;&nbsp;&nbsp;&nbsp;&nbsp;"U neku ruku", reče Fasid. "Ja bih to nazvala hvalisanje. Kad vidim taj njegov osmeh, naprosto poželim da ga ubijem." Frknula je i zabacila glavu, a glas joj postade jači. "Izneo je neke neverovatne tvrdnje. Potrebno nam je svo moguće znanje da bismo mogli da procenimo istinu."
<BR>&nbsp;&nbsp;&nbsp;&nbsp;&nbsp;"Učinili su neverovatne stvari sa ekosom", reče Salap. "To je očito."
<BR>&nbsp;&nbsp;&nbsp;&nbsp;&nbsp;Fasid pogleda Salapa pravo u oči i tiho, drhtavo uzdahnu. Videlo se da je progutala ponos, bes i osujećenost, i zbog tog napora izgledala je kao marioneta u rukama nervoznog lutkara. "Izvinjavam vam se. Volela bih da mogu da se izvinim i kapetanu Kajzer-Bahu."
<BR>&nbsp;&nbsp;&nbsp;&nbsp;&nbsp;Salapov osmeh nestade. Zurio je u nju potpuno bezizraznim pogledom za koji sam već znao da označava iznerviranost. "Zašto?" upita.
<BR>&nbsp;&nbsp;&nbsp;&nbsp;&nbsp;"Brion nas je iznenadio", reče Fasid. "Da smo znali više... o Lamarkiji, o Hsii, mogli smo da očekujemo nešto od onoga što smo videli poslednjih sati..."
<BR>&nbsp;&nbsp;&nbsp;&nbsp;&nbsp;Salap prekrsti ruke, kao da ne uživa u ovoj pobedi. "Kako možemo pomoći cenjenom Lenku?" tiho upita.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
