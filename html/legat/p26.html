<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Prišao sam zidu. Hiša nije htela da uđe. Frik je pošao za Brionom, jer on je već bio ovde. Nije mu se dopadalo što je tu, ali bio je odan Brionu. Salap je bio u ekstazi. Lice mu je blistalo od oduševljenja, blede kože sa smeđim senkama u crvenilu i polumraku, dok su gomile olujnih oblaka prelazile nebom iznad kupole. Potapšao me je po ramenu, široko se smešeći, i prošao kroz opnu otvorenu kao zavesa, pravo u unutrašnju komoru. Membrana se glatko zatvorila za njim, kao unutrašnji zid debelog mehura sapunice.
<BR>&nbsp;&nbsp;&nbsp;&nbsp;&nbsp;Glas se ponovo začuo, visok i savršen. Čuo sam Briona kako jeca kao dete. Gurnuo sam šaku kroz membranu, osetio je kako mi klizi oko prstiju i zgloba i ruke, nalik na usnu glatke kože.
<BR>&nbsp;&nbsp;&nbsp;&nbsp;&nbsp;Ona je stajala unutra, usred mase od sjajnih crnih polukugli, prošaranih crnim šiljcima i natkriljenih crnim lukovima. Nije imala odeću i koža joj se kretala, lako se talasajući kao da je u pitanju loše projektovana slika.
<BR>&nbsp;&nbsp;&nbsp;&nbsp;&nbsp;Brion je stajao na dva koraka od nje, a Frik kraj njega. Brion je odmahivao glavom, a grudi su mu se trzale od jecaja. Salap priđe bliže ženskom obličju, sa bradom u ruci, i poče da je zagleda. Kosa joj je visila, dugačka i blatnjavo crvena, nepokretna i ravna, u šiljcima i kolutima, sve do ramena. Lice joj je bilo grubo načinjeno, kao lice lutke koju je napravio nadareni amater. Nije obraćala pažnju ni na koga od njih.
<BR>&nbsp;&nbsp;&nbsp;&nbsp;&nbsp;Kad je progovorila, usne joj se nisu micale. "Ne zna imena." Ili je možda bilo "Nema imena."
<BR>&nbsp;&nbsp;&nbsp;&nbsp;&nbsp;"Smem li da joj se obratim?" upita Salap.
<BR>&nbsp;&nbsp;&nbsp;&nbsp;&nbsp;Brion pade na kolena i spusti čelo na pod, sa dlanovima položenim na neravnu površinu koja ga je polako dizala i spuštala kao da je na morskim talasima.
<BR>&nbsp;&nbsp;&nbsp;&nbsp;&nbsp;"Nije se tome nadao", reče Frik.
<BR>&nbsp;&nbsp;&nbsp;&nbsp;&nbsp;Salap priđe obličju. "Ja se zovem Mansur Salap. Voleo bih da razgovaram sa tobom", reče, kao da se predstavlja na sedeljci.
<BR>&nbsp;&nbsp;&nbsp;&nbsp;&nbsp;Obličje nagnu glavu ka njemu, ali oči - blede, sivoplave pod nepokretnim kapcima, bezizražajne - nisu gledale u njega. Nedostajala im je prefijenost i nisu mogle da iskažu ništa ljudsko, osim vrlo grubo. Šta god da je naučilo, bilo je potpuno nedovoljno.
<BR>&nbsp;&nbsp;&nbsp;&nbsp;&nbsp;"Ti predstavljaš nekog drugog, zar ne?" upita Salap.
<BR>&nbsp;&nbsp;&nbsp;&nbsp;&nbsp;"Brion imena ne", reče glas, dopirući odasvud unaokolo. Zidovi komore vibrirali su kao dijafragme, stvarajući glas, ali i druge zvuke: lahorasti šapat, stalno duboko kreketanje.
<BR>&nbsp;&nbsp;&nbsp;&nbsp;&nbsp;"Poznaješ li Briona?" upita Salap.
<BR>&nbsp;&nbsp;&nbsp;&nbsp;&nbsp;"Priča."
<BR>&nbsp;&nbsp;&nbsp;&nbsp;&nbsp;"Ja pričam i moje ime je Salap."
<BR>&nbsp;&nbsp;&nbsp;&nbsp;&nbsp;"Doveo sam ovamo Kaitlu. Gde je ona?" upita Brion. Povukla se druga membrana, i ugledasmo telo na uzdignuću živog poda, mlitavo u smrti, poodmaklo na višemesečnom putu sopstvenog razlaganja.
<BR>&nbsp;&nbsp;&nbsp;&nbsp;&nbsp;"Ti nas razumeš", reče Salap.
<BR>&nbsp;&nbsp;&nbsp;&nbsp;&nbsp;Hiša je ušla dok nisam gledao i stala je jedan korak iza mene. "Zvezde mi, Sudbine i Daha", reče.
<BR>&nbsp;&nbsp;&nbsp;&nbsp;&nbsp;Prilika se okrete ka njenom glasu. "Dva govore daju i koriste šta koriste. Dva sada ovde."
<BR>&nbsp;&nbsp;&nbsp;&nbsp;&nbsp;Hiša kao da se užasnula što su je opet pobrkali sa sestrom. "Ja nisam Kaitla", reče ona. "Ti si htela da postaneš Kaitla." Ona se okrete ka Brionu i poče da viče. "Ona je mrtva, a ti si hteo da je vratiš!"
<BR>&nbsp;&nbsp;&nbsp;&nbsp;&nbsp;Brion je prestao da plače i sad je stajao pred prilikom, kritički je razgledajući. "Trebalo bi da pokušaš ponovo. Više rada... više pojedinosti."
<BR>&nbsp;&nbsp;&nbsp;&nbsp;&nbsp;"Potrajaće dok nas razume", reče Salap.
<BR>&nbsp;&nbsp;&nbsp;&nbsp;&nbsp;"Zašto?" upita Brion. "Zašto tako dugo? Uzima nam uzorke, mora da zna kakvi smo..."
<BR>&nbsp;&nbsp;&nbsp;&nbsp;&nbsp;"Sve vreme smo grešili", reče Salap.
<BR>&nbsp;&nbsp;&nbsp;&nbsp;&nbsp;Sad primetih da prilika nije koračala. Rasla je iz poda i nije mogla da pokreće stopala. Bila je tek nešto malo bolja od odbačenih ljuski iza nas.
<BR>&nbsp;&nbsp;&nbsp;&nbsp;&nbsp;"Kaitla i ja dali smo joj hlorofil", poče Brion da raspravlja. "Uzela je bocu i upotrebila je. Stvorila je Kaitli biljke za baštu, radeći sa pravim biljkama koje joj je Kaitla pokazala."
<BR>&nbsp;&nbsp;&nbsp;&nbsp;&nbsp;Salap pogleda mene. "Možete li vi da mu kažete, ser Olmi? Da donesete prefinjenost Čička ovom malom primeru čudovišnosti?"
<BR>&nbsp;&nbsp;&nbsp;&nbsp;&nbsp;Za trenutak nisam imao pojma šta Salap hoće da kažem. A onda se na površinu probi misao koja je već mesecima lebdela u podsvesti. "Oni nikada nisu uzimali uzorke naše genetske strukture."
<BR>&nbsp;&nbsp;&nbsp;&nbsp;&nbsp;"Da?" ohrabri me Salap, ponovo sijajući. Prilika uzdrhta, verovatno zbog nekog sitnog podešavanja pritiska.
<BR>&nbsp;&nbsp;&nbsp;&nbsp;&nbsp;"Uzorkovanje je način da se identifikuju drugi scioni. Svaki ekos nosi svoje markere, svoju hemijsku shemu. Mi se ne uklapamo u te sheme. Ne dolazimo iz drugih ekosa. Ne mogu da analiziraju našu strukturu na osnovu genetskog materijala. I zato moraju da nas kopiraju na osnovu drugih čula."
<BR>&nbsp;&nbsp;&nbsp;&nbsp;&nbsp;"Ali šta je bilo sa hlorofilom?" upita Brion.
<BR>&nbsp;&nbsp;&nbsp;&nbsp;&nbsp;"Oni razumeju hemiju. Mogu da testiraju i nađu primenu za organske materije. Mora da ste obezbedili sve potrebne elemente... Dali ste pigmentima kontekst koji je ekos mogao da razume. Ali našu genetsku šifru nisu mogli da otkriju. Suviše smo drugačiji."
<BR>&nbsp;&nbsp;&nbsp;&nbsp;&nbsp;"Imena", reče obličje. "Imena znati ne."
<BR>&nbsp;&nbsp;&nbsp;&nbsp;&nbsp;Hiša je bila zgrožena. "Zar ona zaista razume o čemu razgovaramo? Ili samo... samo niže reči?"
<BR>&nbsp;&nbsp;&nbsp;&nbsp;&nbsp;"Razume", reče Brion.
<BR>&nbsp;&nbsp;&nbsp;&nbsp;&nbsp;"To je čudo samo po sebi", reče Hiša. Prišla je bliže obličju i Brionu, savladavši deo odbojnosti.
<BR>&nbsp;&nbsp;&nbsp;&nbsp;&nbsp;"Sa čime ste ranije razgovarali?" upita Salap Briona, pokazujući obličje: pre nego što je stvoreno ovo.
<BR>&nbsp;&nbsp;&nbsp;&nbsp;&nbsp;"Kad smo Kaitla i ja došli ovamo, ova unutrašnja soba bila je puna tkiva... alata. Kao fabrika prototipa. Na jednom mestu rastao je jedan deo sciona, na drugom drugi... Videli smo kako ih ogromne dlake - cilije - nose preko prostorije i spajaju sa drugim delovima. I gledali smo kako se rastvaraju u velikim bazenima, kako se pretvaraju u želatin ili sluz. Odbačeni.
<BR>&nbsp;&nbsp;&nbsp;&nbsp;&nbsp;Kaitla je shvatila šta je to. Rekla je da se nalazimo u velikoj ćeliji, u kojoj su uvećani svi delovi, i baš zato više nije ćelija... Nismo znali zašto nas je pustila da uđemo ovamo. Kad smo došli poslednji put, pre nego što se Kaitla razbolela, majka semena..." pokazao je po komori. "Pokazala nam je svoje najbolje čovekolike scione, još gore od ovog. Mogli su samo da bruje, da zvižde i da izgovaraju poneki slog. Kaitla je ostala nedelju dana da ih uči, da uči nju, a onda smo morali da se vratimo u Nadervil. Znali smo da ona želi da razgovara neposredno sa nama."
<BR>&nbsp;&nbsp;&nbsp;&nbsp;&nbsp;"Doneti", reče glas. "Doneti zna imena."
<BR>&nbsp;&nbsp;&nbsp;&nbsp;&nbsp;"Doneo sam Kaitlu ovamo kad je umirala. Kaitla mi je rekla da je ostavim ovde. 'Stavi me tamo gde smo stavljali moje biljke', rekla je. Znali smo da ona može mnogo bolje."
<BR>&nbsp;&nbsp;&nbsp;&nbsp;&nbsp;Brion se okrete i zagleda u crvene zidove. Kao da nije bio siguran treba li da se obrati obličju ili zidovima, kupoli kao celini. "Toliko mnogo još možeš da uradiš!"
<BR>&nbsp;&nbsp;&nbsp;&nbsp;&nbsp;"Za ovo dete nema više", reče glas, uz drhtaj kao kod violončela. Bilo je u njemu prizvuka koji bih, da je posredi bilo ljudsko biće, nazvao ubeđenje. "Nova imena, nema više, nema više, za ovo dete."
<BR>&nbsp;&nbsp;&nbsp;&nbsp;&nbsp;"Zašto?" razočarano upita Brion.
<BR>&nbsp;&nbsp;&nbsp;&nbsp;&nbsp;Obličje ponovo naraste, ispunjavajući se svežom tečnošću iz dubine. Podiglo je ruke. Boja tena se poboljšala, a pokreti kože oslabiše, sada koordinisani, više nalik na pokrete mišića. Obuzet mučninom i divljenjem, gledao sam kako se razvijaju crte lica, pojedinosti trbuha i grudi, još kao u lutke, ali ipak mnogo bolja imitacija onoga kako je mogla izgledati Kaitla. Ili Hiša.
<BR>&nbsp;&nbsp;&nbsp;&nbsp;&nbsp;"Uči od tebe", reče Salap Hiši. Ona je gledala mračnu tavanicu, tražeći oči među svetlucanjem nalik na kamenje morskog dna.
<BR>&nbsp;&nbsp;&nbsp;&nbsp;&nbsp;Briona to kao da je štrecnulo. Ustuknuo je. "Ovo nije Kaitla", reče.
<BR>&nbsp;&nbsp;&nbsp;&nbsp;&nbsp;"Nikad neće ni biti", reče Salap. "Pogrešno ste shvatili šta ekos može da uradi... Svi smo pobrkali svoje nade i svoje košmare."
<BR>&nbsp;&nbsp;&nbsp;&nbsp;&nbsp;Obličje okrete glavu, otvori usra, i glas sada dopre iz njih. "Zvuci kao miris, imena dublja nego znam. Dvoje nisu jedno, ali stoje. Naprave treće, ali unutra. Treće je dete, ali nije kao ovo dete. Ne kao ja, ne kao svako ja, odavde."
<BR>&nbsp;&nbsp;&nbsp;&nbsp;&nbsp;Potom dodade, naglašavajući kao pitanje: "Koje odavde?"
<BR>&nbsp;&nbsp;&nbsp;&nbsp;&nbsp;Niko nije razumeo.
<BR>&nbsp;&nbsp;&nbsp;&nbsp;&nbsp;"Mi nismo sa ove planete", tiho reče Brion, kao da je to užasno priznanje. Čini mi se da je pokušavao da se otrese poslednje nade za Kaitlu, i da ga je to skupo koštalo. Ostalo mu je još malo hrabrosti ili još malo radoznalosti, kad se ipak usudio da priča sa obličjem.
<BR>&nbsp;&nbsp;&nbsp;&nbsp;&nbsp;"Postoji samo. Postoji samo." Obličje podiže jedno stopalo, lako se okrete na drugom i nespretno spusti slobodnu nogu, nagnuvši se napred da zadrži ravnotežu. Potom se vratilo u početni položaj, ali tamo odakle se podiglo stopalo ostala je pukotina. Iako je znao da obličje Kaitle/Hiše nikada neće proći, nikada neće ući u neotkriveni ljudski svet, ekos je još dovršavao ovog sciona, sklop svoje bezlične i večite radoznalosti, najčistije, potpuno biološke potrebe za znanjem.
<BR>&nbsp;&nbsp;&nbsp;&nbsp;&nbsp;"Ima još", šaptao je Brion. "Planete i planete i planete. Na nebu. Gde god ima zvezda."
<BR>&nbsp;&nbsp;&nbsp;&nbsp;&nbsp;Na pomen zvezda, svetla u unutrašnjoj komori, nasumično rasuta oko podupirača i zidova, sinuše iznenada mnogo jače.
<BR>&nbsp;&nbsp;&nbsp;&nbsp;&nbsp;"Zvezde", reče obličje.
<BR>&nbsp;&nbsp;&nbsp;&nbsp;&nbsp;Brion se okrete ka Friku i Hiši. "Znam da to nije Kaitla. Znam da više nikad neću videti Kaitlu. Ali mogao bih da ostanem ovde i da je učim. Bio bih srećan."
<BR>&nbsp;&nbsp;&nbsp;&nbsp;&nbsp;Frik protrlja ruke, ne uživajući u onom što će morati da kaže. "Ser Brione, potrebni ste drugde. Potrebni ste nama."
<BR>&nbsp;&nbsp;&nbsp;&nbsp;&nbsp;Brionova kratka nada nestade. Zgrčio je lice i ponovio Frikov pokret trljanja ruku, a onda pritisnuo nos vrhovima prstiju. "Neka se Bejs postara za to", reče.
<BR>&nbsp;&nbsp;&nbsp;&nbsp;&nbsp;"Premnogo prepuštaš Bejsu", reče Kaitla. "Jednog dana će otkriti da mu niko od nas nije potreban."
<BR>&nbsp;&nbsp;&nbsp;&nbsp;&nbsp;Brion na to naglo podiže glavu, kao da će oštro odgovoriti, ali pogled mu skrete ka obličju, i lice kao da mu se rastopi.
<BR>&nbsp;&nbsp;&nbsp;&nbsp;&nbsp;"Imate druge odgovornosti", reče Salap, kao da ga teši. "Svi koji su ovde imaju i druge dužnosti. Niko od vas... oprostite, ser Brione, čak ni vi... nije spreman da ovde proučava i poučava. Samo ja."
<BR>&nbsp;&nbsp;&nbsp;&nbsp;&nbsp;"Čemu biste je učili?" upita Brion neprijateljski, očito nespreman da odustane od ove poslednje mogućnosti ispunjenja i mira.
<BR>&nbsp;&nbsp;&nbsp;&nbsp;&nbsp;"Proučavao bih je", reče Salap. "A onda bih je gledao kako umire. Mislim da ova palata, čitavo polje, neće još dugo živeti, niti išta drugo širom Hsie. Vi i Kaitla dali ste joj vrlo moćno 'ime'. Mislim da kad kaže 'ime' ona misli na hlorofil koji ste joj dali. Upotrebila je ime. I to sve menja."
<BR>&nbsp;&nbsp;&nbsp;&nbsp;&nbsp;"Baloni", rekoh ja.
<BR>&nbsp;&nbsp;&nbsp;&nbsp;&nbsp;Salap klimnu glavom. "Oni nose larve majki semena, ne samo scione. Ako sam u pravu, sve ovo će uvenuti za nekoliko nedelja."
<BR>&nbsp;&nbsp;&nbsp;&nbsp;&nbsp;"Stara imena umru", reče obličje.
<BR>&nbsp;&nbsp;&nbsp;&nbsp;&nbsp;"Košmar", reče Brion, glasom punim razočarenja. "Sve ovo je košmar." Potom se okrete ka meni. "Ser Olmi, vi poznajete istoriju. Tolika promena znači smrt i uništenje na sve strane. Heksamon mora da dođe. Rekao sam to... osećao sam to. Morate popraviti Lenkovu ključnjaču, morate reći Heksamonu šta se ovde desilo."
<BR>&nbsp;&nbsp;&nbsp;&nbsp;&nbsp;Nisam mogao ništa da kažem. Izgledalo mi je besmisleno da Brion nešto moli u ime svih ljudi na Lamarkiji. Ali bio je u pravu. Ostala je još samo jedna stvar: trebalo je naći ključnjaču i videti može li se popraviti.
<BR>&nbsp;&nbsp;&nbsp;&nbsp;&nbsp;Brion priđe bliže obličju i dodirnu mu lice. Nije reagovalo; još dog ga je gladio, ponovo je progovorilo: "Ima još imena? Donesi još imena."
<BR>
<BR>&nbsp;&nbsp;&nbsp;&nbsp;&nbsp;Ostavili smo Salapa sa hranom za nekoliko nedelja, uzetom sa dva čamca, Brionovog i onog koji su donele Hišu Čung i njene pomoćnice.
<BR>&nbsp;&nbsp;&nbsp;&nbsp;&nbsp;"Neću umreti ovde, nemojte se plašiti", reče mi Salap dok me je pratio kroz more zelenila. "Ja sam otporan matori vukodlak, što svakako već znate. Što se tiče Briona..."
<BR>&nbsp;&nbsp;&nbsp;&nbsp;&nbsp;Brion se vratio u čamac kao u transu, ne obraćajući pažnju na nas, i čučao je na pramcu, zagledan nizvodno. Pustio je da se kanap odmota i sad ga je držao između palca i kažiprsta, puštajući da stvori labave kolute po uglancanoj i lakiranoj palubi od ksile.
<BR>&nbsp;&nbsp;&nbsp;&nbsp;&nbsp;"Pazite ga", reeče mi Salap. "On i dalje ima opasnu političku moć, kao i Lenk. Moraju se osloboditi toga istovremeno... ili svaki za sebe."
<BR>&nbsp;&nbsp;&nbsp;&nbsp;&nbsp;Stajali smo na obraslom doku, a nova silva - džungla - šuškala je kao trava na vetru, iako vetra gotovo da nije bilo. Salap me uhvati za ramena. "Čak i ako nikada ne stigneš do Heksamona, čak i ako oni nikad ne dođu, neki od nas će preživeti."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
