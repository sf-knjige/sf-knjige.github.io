<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;'Obazrivi' se otisnuo na more sledeće večeri. Kapetanu je laknulo što se udaljava od Valasa. Koračao je palubom, zadubljen u razgovor sa Salapom, a povremeno su im se pridruživali Tornvil ili Kasir. Moje unapređenje u pomoćnog israživača Salap još nije odobrio; prvi oficir mi je i dalje izdavao naređenja, i ostao sam u smeni na desnoj strani broda, naporno radeći od praskozorja do pred veče.
<BR>&nbsp;&nbsp;&nbsp;&nbsp;&nbsp;Većina posade odmarala se pred veče. Vetrovi su bili blagi, oluja koja je brinula kapetana i za koju je Salap trvdio da je živa kao da je nestala zauvek, vazduh je bio svež, a more zapenjeno za nama kao pivo, tiho šišteći, zvukom koji se podvlačio pod svaku reč, pod svaki brodski zvuk. Mozgao sam o Kasirovom opisu podvodnih membrana koje izdvajaju kiseonik iz vode... Dopunjavajući dvodelni ciklus disanja.
<BR>&nbsp;&nbsp;&nbsp;&nbsp;&nbsp;Širla je stajala kraj ograde na sredini broda, pazeći da ne smeta noćnoj smeni u povremenim poslovima; bili su zauzeti popravkom pukotine na sošnjaku krmenog jarbola. Ksila od katedralnog drveta lako bi se rascepila posle nekoliko godina na moru; 'Obazrivom' je bilo deset godina i mnoge prečke i jarboli nosili su udlage od čvrsto uvijenih užadi kako se pukotine ne bi širile.
<BR>&nbsp;&nbsp;&nbsp;&nbsp;&nbsp;Seo sam kraj Širle, oslonjen na ogradu. Nije se udaljila, kao što sam se plašio. Nasmešila mi se odozgo, očito zanemarivši ranije prepirke. "Počelo je, znaš", rekla je.
<BR>&nbsp;&nbsp;&nbsp;&nbsp;&nbsp;"Šta?" upitah.
<BR>&nbsp;&nbsp;&nbsp;&nbsp;&nbsp;"Uparivanje."
<BR>&nbsp;&nbsp;&nbsp;&nbsp;&nbsp;"Nemoj reći Soteriju", upozorih je.
<BR>&nbsp;&nbsp;&nbsp;&nbsp;&nbsp;"Ma, to je igra", odgovori ona. "Ne možeš zaustaviti život, čak ni na moru."
<BR>&nbsp;&nbsp;&nbsp;&nbsp;&nbsp;"Valjda."
<BR>&nbsp;&nbsp;&nbsp;&nbsp;&nbsp;"Taliji se dopada majstor za jedra, ali on je oženjen", nastavi ona. "To ih, naravno, neće sprečiti ako budemo dobili više od dana na obali. Sviđa joj se njegov glas. Zajedno prave dobru muziku."
<BR>&nbsp;&nbsp;&nbsp;&nbsp;&nbsp;Širla je bila na istoj talasnoj dužini sa čitavom posadom. Izgledala je raspoložena za priču, ali i pomalo tužna i uznemirena.
<BR>&nbsp;&nbsp;&nbsp;&nbsp;&nbsp;"Mene niko ne juri, naravno", rekla je, pogleda uperenog u horizont. "Nikada nisam išla na prvi pogled."
<BR>&nbsp;&nbsp;&nbsp;&nbsp;&nbsp;"Ti zaslužuješ podrobno proučavanje", rekoh, nadajući se da ću je malo razvedriti.
<BR>&nbsp;&nbsp;&nbsp;&nbsp;&nbsp;"Ti to nikad nećeš znati", preseče ona. "Ti si usamljenik. Ne želiš da iko zna išta o tebi. Šta će ti onda obična žena?"
<BR>&nbsp;&nbsp;&nbsp;&nbsp;&nbsp;Nasmejah se.
<BR>&nbsp;&nbsp;&nbsp;&nbsp;&nbsp;Ona je nabrala nos i počešala se po uhu. "Čula sam juče Salapa kako se svađa sa zapovednikom."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Raspravljali su o tebi. U istraživačkoj kabini."
<BR>&nbsp;&nbsp;&nbsp;&nbsp;&nbsp;"Kako si uspela da čuješ?"
<BR>&nbsp;&nbsp;&nbsp;&nbsp;&nbsp;"Lakirala sam lizbus. Soterio kaže da imam laku ruku za četke. Nisam čula mnogo, ali Salap je rekao da će on sam da bira svoje istraživače."
<BR>&nbsp;&nbsp;&nbsp;&nbsp;&nbsp;Podigao sam obrve. "Oh."
<BR>&nbsp;&nbsp;&nbsp;&nbsp;&nbsp;"Nisam znala da te toliko cene."
<BR>&nbsp;&nbsp;&nbsp;&nbsp;&nbsp;"Izgleda da sam se dopao Rendalu", rekoh.
<BR>&nbsp;&nbsp;&nbsp;&nbsp;&nbsp;"Možda bi trebalo da malo juriš njega", predložila mi je, ne baš dobroćudno.
<BR>&nbsp;&nbsp;&nbsp;&nbsp;&nbsp;"On je oženjen i ima četvoro dece."
<BR>&nbsp;&nbsp;&nbsp;&nbsp;&nbsp;Širla čučnu kraj mene, ugrizavši se za usnu. "Mogla bih da ti namestim drugu ženu", reče. "U našem odeljku dosta se priča o tebi. Nekoliko žena kaže da im se sviđaš. Na prvi pogled."
<BR>&nbsp;&nbsp;&nbsp;&nbsp;&nbsp;"Hvala, ali ne", rekoh. "Osim toga, dopadaš mi se ti."
<BR>&nbsp;&nbsp;&nbsp;&nbsp;&nbsp;Širla se zagleda u mene kao da je uvređena, a onda odvrati pogled, stežući zube. "Nisam ja glupa", reče. "Umem da razgovaram sa ljudima."
<BR>&nbsp;&nbsp;&nbsp;&nbsp;&nbsp;"Nikad nisam ni pomislio da ne umeš", rekoh.
<BR>&nbsp;&nbsp;&nbsp;&nbsp;&nbsp;"Ne podsmevaj mi se."
<BR>&nbsp;&nbsp;&nbsp;&nbsp;&nbsp;"Nisam hteo..."
<BR>&nbsp;&nbsp;&nbsp;&nbsp;&nbsp;Prekinula me je. "Salap reče da će te pažljivo posmatrati. Kapetan je opet za radiom. Mnogo ga sluša."
<BR>&nbsp;&nbsp;&nbsp;&nbsp;&nbsp;"A šta čuje?" upitah.
<BR>&nbsp;&nbsp;&nbsp;&nbsp;&nbsp;Pogledala me je kao da upozorava. "Čuje ono što odluči da nama kaže. Samo to čuje."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;Zastala je, još čučeći na petama, a onda je nastavila, tako opušteno kao da me nije upravo upozorila. "Džakarta će možda biti zatvorena mesecima. Nećemo moći da uđemo. Salap je rekao da je besan na Rendala, ali Rendal ga je naterao da prizna... Da će im trebati još istraživača. I zato mislim da će te primiti."
<BR>&nbsp;&nbsp;&nbsp;&nbsp;&nbsp;"Hvala što si čula", rekoh.
<BR>&nbsp;&nbsp;&nbsp;&nbsp;&nbsp;Odmahnula je glavom, nabravši usne, i ustala. "Inženjer je elegantan", reče. "Veteran. Došao je sa Lenkom. Možda ću probati sa njim."
<BR>&nbsp;&nbsp;&nbsp;&nbsp;&nbsp;Ineženjer Kovansk je imao oko sedamdeset godina, bio je najstariji na brodu. Većinu vremena provodio je pod palubom, praveći rezervne delove od starog metala. Takođe je održavao jadan primitivan električni sistem na brodu.
<BR>&nbsp;&nbsp;&nbsp;&nbsp;&nbsp;"Možda će nas brionisti zarobiti, pa više nećemo imati zašto da brinemo", zaključi Širla. Ustala je i udaljila se, ostavljajući me potpuno zbunjenog.
<BR>
<BR>&nbsp;&nbsp;&nbsp;&nbsp;&nbsp;Na dva dana od Valasa, prvi oficir uočio je morskog sciona kako nepomično pluta sa desne strane broda. Bio je daleko i od Petena i od bilo koje druge zone i izgledao je izgubljen, sa leđima posivelim i punim plikova od sunca. Napravili smo krug, spustili čamac i ispitali stvorenje. Čamcem je komandovao Salap, i uskoro su vezali sciona i polako ga dovukli do broda.
<BR>&nbsp;&nbsp;&nbsp;&nbsp;&nbsp;Postavljeno duž boka 'Obazrivog', plutajući u senci broda, stvorenje se mnogo bolje videlo. Posada izvan smene - nas osmoro, jer Šimčisko nas je sve probudio - poređala se duž ograde i gledala kako Salap upravlja nameštanjem splava.
<BR>&nbsp;&nbsp;&nbsp;&nbsp;&nbsp;"Još je živo", reče dirnuto Iber.
<BR>&nbsp;&nbsp;&nbsp;&nbsp;&nbsp;"Traži mamu", dodade Šimčisko, sa tek blagim prizvukom ironije. Scion je bio ribolik, vitak, narandžasto-crni torpedo sa tri niza krutih, tamnocrvenih peraja na ravnomernim razmacima duž bokova.
<BR>&nbsp;&nbsp;&nbsp;&nbsp;&nbsp;Kapetan je gledao sa krme, kuckajući prstima po ogradi i poluglasno pričajući sa Rendalom.
<BR>&nbsp;&nbsp;&nbsp;&nbsp;&nbsp;"Baš je daleko od braće i sestara", primeti Širla sa jarbola.
<BR>&nbsp;&nbsp;&nbsp;&nbsp;&nbsp;"Nema labavo!" povika prvi oficir. Radoznali posmatrači zaduženi za ribanje palube, pentranje po konopima ili popravku jedara smesta se vratiše poslu - ali samo na nekoliko minuta. Uskoro je čak i prvi oficir gledao kako Salap i istraživači izvlače pseudoribu na splav, mere je i fotografišu.
<BR>&nbsp;&nbsp;&nbsp;&nbsp;&nbsp;"Nek nas Dobri Čovek sačuva..." reče majstor za jedra, Majsner, pogledavši preko ograde u prolazu. Stresao se. "Nadam se da neće prizvati iz dubina svoju kraljicu."
<BR>&nbsp;&nbsp;&nbsp;&nbsp;&nbsp;Iber se podrugljivo nasmeja.
<BR>&nbsp;&nbsp;&nbsp;&nbsp;&nbsp;Majsner mračno odmahnu glavom i produži dalje.
<BR>&nbsp;&nbsp;&nbsp;&nbsp;&nbsp;"Mornarske praznoverice", rečle Iber, ali je i on stegao usne kada je je Salap gurnuo sciona. Stvorenje se polako ustalasalo i podiglo ružičastu, bezoku njušku. Otvorilo je i zatvorilo četvorodelne vilice, na čijem je svakom vrhu štrčao po jedan nareckani zub.
<BR>&nbsp;&nbsp;&nbsp;&nbsp;&nbsp;"Ma, to je samo riba", reče Soterio, gledajući nas sa izrazom mešavine strepnje i krivice, kao da će ga neko optužiti za svetogrđe. "Kladim se da je lešinar. Poslat da pokupi izgubljene scione iz drugih ekosa ili da reciklira mrtve."
<BR>&nbsp;&nbsp;&nbsp;&nbsp;&nbsp;"Šta je ovo?" upita Rendal, prbiliživši se skupini kraj ograde kao svaki zapovednik zabrinut zbog eventualnih nevolja.
<BR>&nbsp;&nbsp;&nbsp;&nbsp;&nbsp;"Ser, Majsner misli da bi trebalo da ostavimo ovo stvorenje na miru", reče Soterio.
<BR>&nbsp;&nbsp;&nbsp;&nbsp;&nbsp;"Nikada nismo imali problema kad smo uzimali scione sa kopna ili iz reka", primeti Rendal.
<BR>&nbsp;&nbsp;&nbsp;&nbsp;&nbsp;"Retko smo ih uzimali ovako daleko na moru, ser", nastavi prvi oficir.
<BR>&nbsp;&nbsp;&nbsp;&nbsp;&nbsp;"Pa? Većinom nisu ni jestivi."
<BR>&nbsp;&nbsp;&nbsp;&nbsp;&nbsp;"Okeanske kraljice..." poče Soterio tihim glasom, odmahujući glavom.
<BR>&nbsp;&nbsp;&nbsp;&nbsp;&nbsp;"Ah, kraljice koje žive u okeanima... čuo sam već za to", reče Rendal. "Jednog dana navodno će se pojaviti i kazniti nas. Dobra teorija. Preneću je kapetanu."
<BR>&nbsp;&nbsp;&nbsp;&nbsp;&nbsp;"Nije to moja teorija, ser", požuri Soterio da se pravda.
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Nije više živo", doviknu Salap sa splava. Sagnuo se, šljapkajući po vodi, i podigao zašiljenu njušku. Mlitavo je pala nazad. "Vrlo je daleko od svojih voda. Odnele ga struje."
<BR>&nbsp;&nbsp;&nbsp;&nbsp;&nbsp;"Iskoristite ga", doviknu kapetan sa krme. Salap podiže pogled, ne znajući šta je ovaj hteo da kaže.
<BR>&nbsp;&nbsp;&nbsp;&nbsp;&nbsp;"Naš prvi uzorak", reče kapetan. "Prebacite ga na palubu, pa da ga proučimo."
<BR>&nbsp;&nbsp;&nbsp;&nbsp;&nbsp;"Misli da kraljica neće saznati", reče Šimčisko Iberu i meni.
<BR>&nbsp;&nbsp;&nbsp;&nbsp;&nbsp;"Što si se odjednom tako uplašio?" upita ga Iber. "Ti ništa ne poštuješ."
<BR>&nbsp;&nbsp;&nbsp;&nbsp;&nbsp;"Nisam se uplašio", uvredi se Šimčisko. "Dobri Čovek nas je učio da poštujemo sve što je na svom mestu."
<BR>&nbsp;&nbsp;&nbsp;&nbsp;&nbsp;"Da", reče Iber, "ali ovo je izvan svog mesta."
<BR>&nbsp;&nbsp;&nbsp;&nbsp;&nbsp;Šimčisko, prebledeo, pređe na drugu stranu čamca kako bi se udaljio od mrtvog sciona.
<BR>&nbsp;&nbsp;&nbsp;&nbsp;&nbsp;"Ma, šta ja znam, šta ja znam?" mrmljao je Iber, polazeći za njim.
<BR>
<BR>&nbsp;&nbsp;&nbsp;&nbsp;&nbsp;Salap je to veče izvršio disekciju pseudoribe na glavnoj palubi, pod električnim svetiljkama koje su dopunjavale večernju svetlost na ovom delu Darvinovog mora. Voda je bila mirna, a vetar stalan; samo deo smene bio je na dužnosti, a većina ostalih gledala je Salapa kako radi, okupljeni u krug oko stola kao publika na nekoj utakmici.
<BR>&nbsp;&nbsp;&nbsp;&nbsp;&nbsp;Salap kao da je uživao u pažnji. Kapetan je stajao kraj repa sciona dok je glavni istraživač ubadao i vukao nož kroz debelu, grubu kožu između nizova peraja. To je potrajalo nekoliko minuta, a obično smireni Salap stenjao je od napora, ali na kraju se pokazala unutrašnjost stvorenja - žilava, okružena bledonarandžastom tečnošću, prošarana narandžastim i crvenim grozdastim tvorevinama. Iz tela se podigao poznati miris na đumbir i beli luk, izazvavši među posadom mrmljanje i odmahivanje glavom. Mirisao je kao Lizini scioni, ali za Liz se smatralo da se ne upućuje na more.
<BR>&nbsp;&nbsp;&nbsp;&nbsp;&nbsp;"Ne treba da žurimo sa zaključcima", upozori nas Salap. "Nemamo podatke o ovakvim scionima, mada ima neke sličnosti sa rečnim kitom. Unutrašnja anatomija nije neobična za pseudoribe - ovo žilavo tkivo odgovara mišićima, ali, naravno, ne poseduje ćelijsku građu. Nazivamo ga tkivom samo po analogiji. Ovo su pre snopići aktinskih i miozinskih niti, okruženi mrežom makrotubula koje prenose citoplazmatske komponente, isto kao što mikrotubuli čine u našim ćelijama."
<BR>&nbsp;&nbsp;&nbsp;&nbsp;&nbsp;Podigao je jarke grozdove. "Ovo stvara i kontroliše sve organele; Šulago ga je nazvao stafiloformna masa, i ona obezbeđuje i kontorliše protok hemikalija i hranljivih materija. Scioni su sposobni za obnavljanje i imaju dovoljno genetskog materijala da to izvedu, ali nijedan scion ne može da se razmnožava. To je prepušteno reproduktivnim središtima samog ekosa koji je, za sada, ostao tajna."
<BR>&nbsp;&nbsp;&nbsp;&nbsp;&nbsp;Salap je prosekao mišićne konopce, koji su odskočili u stranu kao gumene trake i poprskali narandžastom tečnošću njegovu kecelju i kapetanovo lice. Kapetan je samo odmahnuo galvom i zatražio peškir. Salap je proverio je li tečnost doprla kapetanu u oči, ali srećom nije. "Morski scioni sadrže mnoge materije koje mogu da izazovu ozbiljne hemijske ili alergijske reakcije", upozorio je posadu. "Ne samo sirćetna kiselina u raznim koncentracijama, nego i etanol, metanol i organske materije... amini, steroidi, enzimi i drugi proteini, i mnoge vrste polisaharida. Trgovački brodovi, kad ostanu bez vetra i goriva, kad im posada gladuje..." Odmahnuo je glavom. "Neki su pokušali da jedu pseudoribe iz dubokih voda. Neki su i umrli."
<BR>&nbsp;&nbsp;&nbsp;&nbsp;&nbsp;Ovo za posadu nije bila novost. Svuda unaokolo klimali su glavom. Majsner, koji je stajao na dva metra od mene, ruku prekrštenih na grudima, sada je odmahnuo glavom. "Kraljice štite svoje."
<BR>&nbsp;&nbsp;&nbsp;&nbsp;&nbsp;Kako se približavala noć, skupljalo se sve više posade. Pseudoriba kao da je privlačila i one koje naučni zadatak broda uopšte nije zanimao. "Gde je mozak?" upita visoki, nervozni mornar prve klase po imenu Vernhard.
<BR>&nbsp;&nbsp;&nbsp;&nbsp;&nbsp;Salap se okrenu ka scionovoj 'glavi' i uze u ruku malu lučnu testeru tanke ivice. Zasekao je glavu između kljuna i peraja i sljuštio kožu. "Nemaju mozak kao mi", reče. "Imaju mrežu tubula koje prenose slobodne aminokiseline, uglavnom lizin, i blago kisele tečnosti, pa mogu da deluju kao primitivni upravljački centar. A da li razmišljaju? Ne kao mi. Da li vide? Ovaj nema oči... Verovatno oseća ukus preko čitave kože. Nema mozga i nema organa za varenje. Jedini izvor energije, kad ostane slobodan u okeanu, jesu fotoosetljivi pigmenti, usavršeni oblik rodopsina, u prozirnim membranama tik ispod kože na leđima i perajima. Nije tako zgusnut kao u sličnim membranama kod biljnih sciona... Glavna funkcija možda mu je da sakuplja mrtve srodne scione ili deliće drugih ekosa, i da ih vraća u nekakav centralni analizator ili organ za varenje, koji potom nagrađuje pseudoribu punjenjem skladišta energije, ili je takođe vari i pravi nove. A s druge strane, možda je ovo lopov ili uhoda... neka vrsta uvećanog uzorkovača, kao neke pseudoribe u rekama. U mnogo čemu je jednostavniji od trepljastog crva."
<BR>&nbsp;&nbsp;&nbsp;&nbsp;&nbsp;Salap nabra usne kao da će nekoga da poljubi, a pogled mu je izgubio usmerenost; već sam znao da taj izraz lica znači da se zadubio u nagađanja. "Možda je ovo jedinstveni primerak, izvučen iz nekog davnog kataloga, poslat na poseban zadatak. Sada je istrošen, izgubljen i beskoristan."
<BR>&nbsp;&nbsp;&nbsp;&nbsp;&nbsp;Pitao sam se važi li taj opis i za mene.
<BR>&nbsp;&nbsp;&nbsp;&nbsp;&nbsp;Salap zaseče sivkastu membranu i ispod nje se otkri blesak duginih boja: središnja duplja stvorenja. Sad se uključio i kapetan. "Kao što reče ser Salap", poče, navlačeći rukavice i razgledajući organele pre nego što bi ih ubacio u teglice sa vodom i kalijumovim solima, "scioni pre liče na pojedinačne ćelije nego na višećelijski organizam. Oni su evoluirali - ako smemo da upotrebimo tu reč, s obzirom na to šta ona znači na Zemlji - do stanja koje je nazvano megacita."
<BR>&nbsp;&nbsp;&nbsp;&nbsp;&nbsp;Kapetan obiđe oko stola i zavuče ruku duboko u duplju. Neko vreme opipavao je unutrašnjost, čkiljeći u zvezdano nebo, a onda izvuče kvrgu veličine klikera. Sklonio je sivkasto vezivno tkivo i podigao kliker bliže svetlu. "Scioni nose svoj genetski materijal u kamenim čvorovima. Ser Salap je poznat po tome što je prvi analizirao ovaj materijal i otkrio njegovu hemijsku i strukturnu povezanost sa našom RNK i DNK. No, količina genetskog materijala - otprilike jedan promil DNK u našim ćelijama - i genetski jezik, čak i pomoćne strukture, razlikuju se od naših. Svaki ekos pokušava da sakrije i zaštiti svoj genetski materijal, možda raznim šiframa i varkama, ali verujem da ekosi umeju da sasvim delotvorno uzmu uzorke i analiziraju scione. Videli smo nove scione i kako ih drugi ekosi brzo oponašaju, i to nas je navelo na zaključak da ekosi uhode jedni druge i da su sjajni genetski inženjeri."
<BR>&nbsp;&nbsp;&nbsp;&nbsp;&nbsp;Salap izvuče dugačku prozirnu cev punu želatinozne tečnosti. "Riblji mehur, vrlo fina uljasta materija", reče i dodade cev kapetanu, koji je podiže, izmeri na vagi i spusti je u tacnu za kasnije ispitivanje.
<BR>&nbsp;&nbsp;&nbsp;&nbsp;&nbsp;"Može li neko da nam kaže zašto ekosi prerušavaju ili šifruju svoje genetske informacije?" upita kapetan, ponovo se ponašajući prema posadi kao da su studenti.
<BR>&nbsp;&nbsp;&nbsp;&nbsp;&nbsp;Mornari i novajlije su slegali ramenima, zgledali se i zbunjeno se smešili. Konačno se javila Talija Raj Diem svojim grubim glasom. "Ne žele da im drugi ukradu nacrte."
<BR>&nbsp;&nbsp;&nbsp;&nbsp;&nbsp;"Tačno." Kapetan se nasmeši Taliji, a ona je sinula kao devojčica. "Pogodan oblik zahteva mnogo napora u planiranju i izgradnji, mnogo pokušaja i greški. Lakše je ukrasti. Bejker je video kako kidnapuju jednog sciona u Tonesinoj Zoni, maloj zoni na Tasmanu, blizu Kandinskog. Nikada nije video proces analize - to niko nije video - ali kasnije je našao odbačene leševe u Kandinskom. Ubrzo potom, prilagođene kopije tih sciona iz Tonese pojavili su se i u Kandinskom."
<BR>&nbsp;&nbsp;&nbsp;&nbsp;&nbsp;Salap podiže ruke umrljane sluzi. "Predlažem da ovaj oblik nazovemo Elizabethae macropisces vigilans - mada veza sa Elizabetinom zonom nije dokazana." Navukao je platno preko mrtve pseudoribe. "Treba da odgovorimo na toliko pitanja. Kako ekos stoji sa smrću? Kakav je njegov energetski ciklus, kako se hrani, kako diše? Zašto su ekosi stvorili kiseoničnu atmosferu, a uglavnom se oslanjaju na fotosintetički ciklus? Da li se ekosi zaista razmnožavaju u dugim vremenskim razmacima, ili se samo seksaju i pretapaju - spajajući se sa odgovarajućim podzonama, ili jedan sa drugim? Ako se razmnožavaju, pošto su gotovo sva kopna i većina okeana već naseljeni ekosima, gde mladi ekosi rastu i sazrevaju? Je li moguće da mladi postoje unutar ekosa, a da ih mi ne razabiremo?" Oprao je ruke u činiji morske vode, a onda je skinuo rukavice. "Mnogo tajni, a ja sam rešen da ih otkrivam."
<BR>
<BR>&nbsp;&nbsp;&nbsp;&nbsp;&nbsp;Na dvadeset tri dana od Kalkute, jedan od novajlija, Čam, stojeći na vrhu prednjeg drveta, uočio je na jugoistoku nešto što mu se učinilo kao brodovi. Kapetan je izišao iz kabine, a za njim i Rendal. Pojavili su se Tornvil i Kasir, a za njima i Šatro. Poslednji je stigao Salap, i dodavali su dvogled jedni drugima stojeći na pramčanoj nadgradnji.
<BR>&nbsp;&nbsp;&nbsp;&nbsp;&nbsp;"Prbiližavaju se", primeti Rendal.
<BR>&nbsp;&nbsp;&nbsp;&nbsp;&nbsp;Talija Raj Diem pomagala mi je na zadnjoj palubi da popravimo mrežu. "Sudbine mi i daha", promrmlja i podiže pogled. "Brionisti."
<BR>&nbsp;&nbsp;&nbsp;&nbsp;&nbsp;"Nisu to brodovi", reče kapetan, dovolno glasno da svi čujemo. "Ali kreću se prilično brzo."
<BR>&nbsp;&nbsp;&nbsp;&nbsp;&nbsp;Salap jedva dočeka da preuzme dvogled. Kao da je bio spreman da skoči u vodu.
<BR>&nbsp;&nbsp;&nbsp;&nbsp;&nbsp;"Čudesno", uzviknu. "Trkači, hitači... najveći koje sam ikada video."
<BR>&nbsp;&nbsp;&nbsp;&nbsp;&nbsp;"Odakle?" upita kapetan.
<BR>&nbsp;&nbsp;&nbsp;&nbsp;&nbsp;"Možda iz Petena", reče Tornvil.
<BR>&nbsp;&nbsp;&nbsp;&nbsp;&nbsp;"Ne možemo znati", reče Salap, gledajući kroz dvogled ono što su sada svi mogli da vide, na oko milju od broda, kako se brzo primiče. "Kreću se brže od trideset čvorova."
<BR>&nbsp;&nbsp;&nbsp;&nbsp;&nbsp;Kapetan ponovo preuze dvogled. "Morski scioni veliki koliko najveći čamac. Najveći koje sam ikada video, osim rečnih kitova."
<BR>&nbsp;&nbsp;&nbsp;&nbsp;&nbsp;Četiri stvorenja hitala su preko neravne površine okeana, dižući penu po vrhovima talasa, odskakujući kao trkački čamci i naizmenično pevajući i brujeći. "I Bejker ih je video", reče kapetan, kao da su zbog toga manje zanimljivi.
<BR>&nbsp;&nbsp;&nbsp;&nbsp;&nbsp;"Ja sam viđao manje", reče Salap.
<BR>&nbsp;&nbsp;&nbsp;&nbsp;&nbsp;"Šta oni rade?" upita kapetan. "Odakle potiču?"
<BR>&nbsp;&nbsp;&nbsp;&nbsp;&nbsp;Mašući dugačkim petlovskim repovima, scioni-trkači okružiše 'Obazrivog' na oko pedeset ili šezdeset metara. Izgledali su kao da se sastoje samo od visokog jedra na pljosnatom telu. Prednji deo tela imao je dva peraja ili uda koji su se spuštali u vodu, stvarajući salince. Zadnji deo tela imao je dugačke, oštre treplje koje su se vrtele kao propeleri, gurajući ih po vodi velikom brzinom, bar u poređenju sa 'Obazrivim'. Kružili su oko nas desetak minuta, a onda je jedan prišao bliže, jurnuvši kraj levog boka broda. Jedro mu je bilo plavo i tamnocrveno, telo i peraja sivi i beli, a na svim prednjim ivicama imao je crvene pruge. Bio je neverovatno lep.
<BR>&nbsp;&nbsp;&nbsp;&nbsp;&nbsp;Dok smo gledali, Širla me uhvati za ruku. Pogledao sam je i video da je rumena u licu od osećanja koje je i mene uhvatilo, ali koje nismo mogli da izrazimo rečima.
<BR>&nbsp;&nbsp;&nbsp;&nbsp;&nbsp;"Blagosloven bio Lenk što nas je doveo ovamo", reče ona. Prinela je moju ruku usnama i poljubila je, nežno mi gricnuvši prst, a potom otrča da sa ostalim mornarima prve klase podešava nebesnik glavnog drveta.
<BR>&nbsp;&nbsp;&nbsp;&nbsp;&nbsp;Kapetan i Salap još su se satima raspravljali oko onog što su videli, ali nisu mogli da se slože ni oko jednog zaključka.
<BR>&nbsp;&nbsp;&nbsp;&nbsp;&nbsp;Majsner je raširio jedro preko glavne palube da bi proverio kako ga je popravio. "Glasnici, izviđači", mrmljao je kao za sebe. "Proveravaju kako stoje stvari po Darvinu, izveštavaju svoje kraljice."
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
