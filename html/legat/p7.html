<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Kako se primicalo veče i kraj moje smene, pošto je posao za taj dan bio gotov i brod podešen tako da jedri na sve jačem severnjaku, naslonio sam se na bočnu ogradu oko sredine broda i zagledao se u obalu sa razdaljine od pet nautičkih milja. Visoke litice u ovom delu istočne Samnerove Obale bile su isprekidane jarugama u obliku slova 'U' koje kao da su nosile u more izlomljeno stenje, a sa drugog kraja su krivudavo zalazile u kopno. Zaključio sam da su ih nekada stvorili glečeri. Ravnice i brežuljke pokrivali su retki arboridi, a između njih se prostirao baršunasti tepih plavih i smeđih fitida raspoređenih u neravnomerne hrpice, nalik na plesan na staroj breskvi. Sunce je dostiglo zenit pre četiri sata i sada se postojano spuštalo ka zapadu, blago mi grejući lice i ruke, osvetljavajući vedro nebo do kobaltno plave boje, dok je iznad Elizabetine Zemlje bilo gotovo belo. Vazduh je mirisao meko i slatko, drugačije od bilo čega što sam dotad osetio, a okean je pevao svoje tečne pesme, pljuskajući o korito broda metronomskim udarom talasa i šuštanjem malih vrtloga. Ostavljali smo za sobom brazdu belih krivina okruženu blistavom glatkoćom koja je nestajala kad bi brod odmakao nekoliko milja.
<BR>&nbsp;&nbsp;&nbsp;&nbsp;&nbsp;Rendal je došao do mene i naslonio se na ogradu, raspoložen za priču. "Jednu sednicu smo na moru", reče. "Prvi oficir i ja smo te posmatrali."
<BR>&nbsp;&nbsp;&nbsp;&nbsp;&nbsp;Klimnuh glavom, ne znajući šta da kažem.
<BR>&nbsp;&nbsp;&nbsp;&nbsp;&nbsp;"Rekao si mi da ćeš brzo učiti, i tako je i bilo. Mogao bih da se zakunem da si već plovio ranije."
<BR>&nbsp;&nbsp;&nbsp;&nbsp;&nbsp;"Čitavog života sam sanjao o tome", rekoh.
<BR>&nbsp;&nbsp;&nbsp;&nbsp;&nbsp;"Ti si najbolji novajlija na brodu, bolji čak i od Šimčiska, a on je pristojan momak, mada ima oštar jezik. Mogao bi da polažeš za mornara prve klase vrlo brzo, ako želiš. Takođe sam primetio da prisustvuješ kapetnaovim predavanjima bez obzira na to koliko si umoran."
<BR>&nbsp;&nbsp;&nbsp;&nbsp;&nbsp;"Predavanja su fantastična."
<BR>&nbsp;&nbsp;&nbsp;&nbsp;&nbsp;"Da, pa, on je dobar kapetan, a možda je najbolji naučnik na Lamarkiji... Ili je bar blizu Mansura Salapa. Putujemo zajedno po Tasmanu, Elizabeti i Kupovim ostrvima već skoro deset godina, morem i kopnom." Pustio je da nekoliko minuta vlada tišina, a slatki vetar dovoljno ju je ispunjavao. "Zanima me tvoje lice, ser Olmi. Novajlije i mornari prve klase su mi poznati. Znam taj tip ljudi. Moram da procenjujem ljude, i mislim da to umem, ali tako mi Daha i Sudbine, tebe ne mogu da procenim." Pogledao je pravo u mene, nalakćen na ogradu, prepletenih prstiju. "Zakleo bih se da si stariji nego što izgledaš i da znaš više nego što kažeš."
<BR>&nbsp;&nbsp;&nbsp;&nbsp;&nbsp;Podigao sam obrve kako bih pokazao da sam primio k znanju ove neočekivane primedbe. Prvo Larisa, pa Tomas, a sad Rendal. Izgleda da ovi ljudi začas mogu da me prozru.
<BR>&nbsp;&nbsp;&nbsp;&nbsp;&nbsp;"Šta misliš, kako si se uklopio u posadu?" upita on.
<BR>&nbsp;&nbsp;&nbsp;&nbsp;&nbsp;"Ser?"
<BR>&nbsp;&nbsp;&nbsp;&nbsp;&nbsp;"Ne biješ se, ne svađaš se, i svakako ne nameravaš da se boriš za gornji ležaj. Ti si smiren i skroman tip, ser Olmi."
<BR>&nbsp;&nbsp;&nbsp;&nbsp;&nbsp;"Hvala, ser", rekoh. "Stekao sam prijatelje i primam savete. Verovatno me vole jer slušam."
<BR>&nbsp;&nbsp;&nbsp;&nbsp;&nbsp;On se nasmeja. "Ali nešto kriješ."
<BR>&nbsp;&nbsp;&nbsp;&nbsp;&nbsp;"Ser?"
<BR>&nbsp;&nbsp;&nbsp;&nbsp;&nbsp;"Pretpostavljam da tako deluje na duh kad ti je porodica prokazana. Dve godine u srcu Liz. Svedok divljanja." Odmahnuo je glavom, a onda saosećajno pucnuo jezimkom. "Nije lako vratiti se u zagrljaj društva. Ono što hoću da kažem, ser Olmi, jeste da kad stignemo u Džakartu i postaju Valas i ukrcamo Mansura Salapa i naše istraživače, biće mnogo posla koji zahteva više od mornarskih veština. Nedostajaće nam pomoćnici koji žele da uče, sa oštrim očima i oštrim umom. Od trenutka kad smo sakupljali decu kod Kalkute, ostavio si utisak na mene. Posmatraću te narednih dana - nemoj da zbog toga budeš nervozan - i pošto prođemo Džakartu, razmisliću da li da te predložim za istraživačkog pomoćnika. Mislim da se razumemo." Klimnuo je glavom kao da pozdravlja obalu. "Volim ovaj deo", reče. "Tako se razlikuje od silve oko Kalkute."
<BR>
<BR>&nbsp;&nbsp;&nbsp;&nbsp;&nbsp;Kad se završila smena, Širla i Talija Raj Diem sakupile su novajlije i mornare u krug. Širla me je uhvatila pod ruku i povukla me tamo, a Majsner je doneo dva dugačka žičana instrumenta, sa dva uporedna niza od po četiri strune razapete između rezonantnih polulopti načinjenih od osušenih plodova fitida. To su bili kimbori koje su useljenici stvorili u prvim godinama po Prelasku. Majsner dade jedan Taliji, a drugi poče sam da štimuje. Talija je prvo mrmljala, a onda je otpevala niz jasnih tonova u petotonskoj skali, a svi u krugu su joj se pridružili, prilagođavajući se njoj i instrumentima. Glasovi kao da su prosecali vetar.
<BR>&nbsp;&nbsp;&nbsp;&nbsp;&nbsp;Širla je obula papuču od ksile na bosu nogu, uzela Talijin kimbor i počela da daje oštar ritam udarajući vrhom papuče po palubi. Posada u krugu odmah je počela pesmu bez reči. Majsner je obezbedio jaku bas pratnju, zvučao je kao nadarena žaba-krastača. Šimčisko je ustao, pruženih ruku, i počeo da peva falsetom. Osetio sam da se ježim; nikad nisam čuo ništa slično. Zvučalo je primitivno, ali vrlo složeno. Nisam imao pojma da su useljenici na Lamarkiji razvili toliko drugačiji stil muzike.
<BR>&nbsp;&nbsp;&nbsp;&nbsp;&nbsp;Šimčisko je pevao dug niz imena, počev od ljudi u krugu, a potom prelazeći na sve egzotičnija, sve dok se nisu pretvorila u besmislene reči. Drugi su prihvatili melodiju ubacujući reči koje su im se dopadale, i uskoro se dvanaest glasova preplitalo i stapalo, sve dok nije postalo suviše složeno. Pesma se prekinula u opštem smehu, a Širla je vrhom papuče pet puta lupila po palubi.
<BR>&nbsp;&nbsp;&nbsp;&nbsp;&nbsp;Potom je sledila tiha balada, pevali su Širla i Majsner, sa jasnim rečima, o ljupkoj romansi između mladića i kraljice Elizabetine zone. To je očito bila stara pesma i duboko je dirnula Šimčiska i ostale. Majesnerove oči bile su pune suza dok je Širla pevala o neizbežnom kraju kraljičine ljubavi, i o samoubistvu mladića koji je skočio sa litice u dubine nenepoznate silve.
<BR>&nbsp;&nbsp;&nbsp;&nbsp;&nbsp;Pevanje je potrajalo dva sata, prekidano otpijanjem iz krčaga sa pivom od vlakana. Pred kraj se pridružio i Rendal, otpevavši pesmu koju je naučio od svoje majke, o deci što daju imena scionima koje sreću u tek naseljenoj silvi. Glas mu je bio težak, ali dobro modulisan; svi su lepo pevali.
<BR>&nbsp;&nbsp;&nbsp;&nbsp;&nbsp;Na kraju je Leo Frej poslužio sitne kolače. Kajzer-Bah je izišao iz svoje kabine, a Gusmao - nedruželjubiva žena-stolar - takođe nam se pridružila, što je navelo Soterija na zdravicu u čast brodskih zanatlija. Potom su mornari nazdravili kapetanu i zapovedniku, a Rendal je nazdravio novajlijama, "koji se upravo navikavaju na lamarkijska mora." Potom je Kisbeg nazdravio Taliji Raj Diem, "koja mi je na početku razbila glavu, i koja je dobri duh ovog broda!"
<BR>&nbsp;&nbsp;&nbsp;&nbsp;&nbsp;Talija je bukvalno pocrvenela.
<BR>&nbsp;&nbsp;&nbsp;&nbsp;&nbsp;Zvezde su izvirile iza tankih oblaka. Strpao sam se u krevet, glave pune muzike.
<BR>
<BR>&nbsp;&nbsp;&nbsp;&nbsp;&nbsp;Brod je jedrio duž golog, vetrom šibanog podbrežja zvanog Rt Tuge. Tu je potonulo pet brodova, reče mi Šimčisko. Kapetan je razgledao rt teleskopom, tragajući za aktivnostima sciona. Vetrovi i more danas su bili povoljni, pa smo bez problema obišli oko rta.
<BR>&nbsp;&nbsp;&nbsp;&nbsp;&nbsp;Pedeset milja južnije odatle, na svega stotinak milja od Džakarte, kapetan je izišao na palubu, psujući i mlatarajući brodskom tablicom. "Odbijeni smo!" povikao je Rendalu i prvom oficiru. "Upravo sam razgovarao sa lučkim disciplincem. Kažu da su oko Magelanove obale primećeni razbojnici. Kažu da razbojnici žele da se ušunjaju u luku tokom noći i spale grad, i da će zarobiti svaki brod koji zateknu na moru. Neće primiti nijedan brod narednih dana... za slučaj da grad dođe pod opsadu. Prokleti bili svi odreda... to naprosto nije čisto!"
<BR>&nbsp;&nbsp;&nbsp;&nbsp;&nbsp;Slušao sam ga sa vrha zadnjaka. Njih trojica počeli su da se savetuju, a pridružili su im se majstor za jedra, Majsner, i stariji mornari prve klase. Mene je zbunio srebrni odsjaj sa desne strane broda: pteridi, blistavi scioni u obliku bumeranga i sa dugačkim resama, obrušavali su se i lepršali iznad plavih, penušavih talasa, zaranjajući krilima i resama u vodu, pljuskajući i čudesno se izvlačeći u dalji let, prema sledećem talasu.
<BR>&nbsp;&nbsp;&nbsp;&nbsp;&nbsp;"Možemo da odjedrimo do postaje Valas", predloži Rendal, ali Kapetan nije pristajao.
<BR>&nbsp;&nbsp;&nbsp;&nbsp;&nbsp;"Čekaju nas dodatne zalihe i još dvoje istraživača", reče on. "Proklet bio ako pustim da me gomila upaničenih činovnika spreči da uđem u luku!" Pljesnuo je rukama, crven u licu i čkiljeći od besa. Potom, kao kad oluja prođe, kapetanovo lice se smirilo. Naterao je sebe da spusti ruke. "Ipak, ne bih voleo da naletim na neki Bejsov brod u ovom trenutku - u bilo kom trenutku." Njegov bes postepeno se usmeravao i postajao svrhovit; klimnuo je glavom i iskezio se. "Da, pa da", reče. Razgovor se nastavio tišim glasovima, svi su se nagnuli jedni prema drugima, a onda su se vratili u kapetanove odaje. Prvi oficir, Soterio, izišao je na palubu da zameni zapovednika i mračno je odmeravao novajlije i mlađe mornare.
<BR>&nbsp;&nbsp;&nbsp;&nbsp;&nbsp;Ja sam sa trojicom novajlija sišao niz konope do palube, čekajući nova naređenja.
<BR>&nbsp;&nbsp;&nbsp;&nbsp;&nbsp;"Znate šta to znači, zar ne?" uzviknu Iber, puštajući da kraj užeta tresne o palubu.
<BR>&nbsp;&nbsp;&nbsp;&nbsp;&nbsp;Širla ga glasno pljesnu po ramenu i reče mu da spusti glas. "Prijavili smo se za godine na moru", reče mu. "Nemoj dizati dreku zbog nekoliko dana na kopnu."
<BR>&nbsp;&nbsp;&nbsp;&nbsp;&nbsp;"Ma, nije zbog toga", gunđao je Iber, namotavajući debelo uže.
<BR>&nbsp;&nbsp;&nbsp;&nbsp;&nbsp;"Pa zbog čega onda?" upita Širla.
<BR>&nbsp;&nbsp;&nbsp;&nbsp;&nbsp;"Najbolje prokleto pozorište na Lamarkiji", reče Iber, udaljavajući se. "I sad ga nikada neću videti."
<BR>&nbsp;&nbsp;&nbsp;&nbsp;&nbsp;Šimčisko se nasloni na rezervno jedro. "Iber voli pozorište", reče. "Živo pozorište. Džakarta je po tome čuvena."
<BR>&nbsp;&nbsp;&nbsp;&nbsp;&nbsp;"Znam", ljutnu se Širla. "Kakva deca."
<BR>&nbsp;&nbsp;&nbsp;&nbsp;&nbsp;Uto se pojavi zapovednik i poče da se savetuje sa prvim oficirom. "Spuštaj jedra!" povika Soterio. "Usidrićemo se u crvenim vodama kod Slovenske kaldere."
<BR>&nbsp;&nbsp;&nbsp;&nbsp;&nbsp;"Kapetan će ih nadčekati", reče Šimčisko sa prizvukom zadovoljstva. "Ne vidim zašto su se gradovi tako uzrujali."
<BR>&nbsp;&nbsp;&nbsp;&nbsp;&nbsp;"Nisi nikada bio u napadnutom gradu", reče Kisbeg.
<BR>&nbsp;&nbsp;&nbsp;&nbsp;&nbsp;"A jesi li ti?" upita Šimčisko, pentrajući se po konopima na ponovljeno zapovednikovo naređenje.
<BR>&nbsp;&nbsp;&nbsp;&nbsp;&nbsp;"Ne", reče Kisbeg. "Ali čujem da je Olmi bio..."
<BR>&nbsp;&nbsp;&nbsp;&nbsp;&nbsp;Pridružio sam se novajlijama.
<BR>&nbsp;&nbsp;&nbsp;&nbsp;&nbsp;"Crvene vode", ječao je Šimčisko, viseći naglavce sa konopa ispod gorevrha. "Meni to miriše na kanalizaciju."
<BR>
<BR>&nbsp;&nbsp;&nbsp;&nbsp;&nbsp;Brod je plovio pod vetrom sleva. Brzo smo zaobišli planinu koja kao da se spustila u more, pokrivena slojevima crvenih i purpurnih pruga, kao da su joj obrisi oslikani na drevnoj topološkoj karti. Planina, koja se sa mora videla i sa pedeset milja, bila je na jugozapadnom delu oštećena ogromnim kraterom koji je izgledao kao pun guste, blago ustalasane kose: sa visoke, nazubljene ivice kratera dizali su se oblaci. Nisam imao vremena da podrobno proučim prizor. Kapetan je opet bio na palubi, a kraj njega i Frenč, navigator, i upravljali su brod kroz uzane prolaze između debelih puzavica i grebena. More se kovitlalo i naprosto vuklo već na desetak metara od puta kojim je prolazio brod. Puzavice su se podizale iznad talasa i širile velike lepeze i blistavo crvene latice, široke po dvadeset i trideset metara, nalik na ogromne lokvanje. Posada ih je nazivala 'dvorsko cveće'.
<BR>&nbsp;&nbsp;&nbsp;&nbsp;&nbsp;"Ako se razbijemo, plivajte ka dvorskom cveću. Unutra ima slatke vode", povika Šankara preko palube dok smo se pentrali po jedrima.
<BR>&nbsp;&nbsp;&nbsp;&nbsp;&nbsp;"Ovaj brod se neće razbiti", gunđao je Soterio, ali nervozno je gledao u vodu.
<BR>&nbsp;&nbsp;&nbsp;&nbsp;&nbsp;Prošli smo grebene. Smena na levoj strani jurila je po palubi na oštra naređenja prvog oficira. Stalni vetar konačno je oslabio i pretvorio se u povremene nalete lakog povetarca, ostavljajući mirnu vodu. U vazduhu je počeo da se oseća nakiseli miris; čak ni vetar ga nije ublažavao. Voda oko broda izgledala je mirnija. Pola smo plutali, pola jedrili u popodnevnu senku planine.
<BR>&nbsp;&nbsp;&nbsp;&nbsp;&nbsp;Iskoristio sam trenutak predaha i počeo duboko da udišem lako namirisani vazduh. "Nadiši se dok možeš", dobaci mi zapovednik sa krme. "Zaudaraće kao ustajali lonac."
<BR>&nbsp;&nbsp;&nbsp;&nbsp;&nbsp;Uskoro je postalo jasno da je planina samo mlađa sestra, parazit na boku masiva Slovenske kaldere. Kaldera se nalazila kilometar niže od planine, ali imala je preko osam kilometara u prečniku. Istočni obod urušio se pre više stoleća i unutrašnjost je zauzeo okean.
<BR>&nbsp;&nbsp;&nbsp;&nbsp;&nbsp;Prolazili smo kroz oblake koji su se spuštali sa više, mlađe sestre, planine Paskal, i more je u senkama dobilo purpurni preliv. Što smo dalje zalazili u ogromni krater, voda je postajala sve crvenija, a miris vodonik-sulfida sve jači, sve dok nisam ugledao pred nama čvrstu masu nečega nalik na plamen; zauzimalo je zapadni kraj prirodne luke. Vazduh je sada zaista smrdeo, a crvene pahulje plutale su na talasima kao kapljice prolivene boje. Na manje od sto metara od zapadnog zida kaldere, 'Obazrivi' je bacio morsko sidro; dubina je bila manja od trista metara.
<BR>&nbsp;&nbsp;&nbsp;&nbsp;&nbsp;Pomagao sam posadi kod savijanja jedara, a onda smo se svi spustili na palubu, na naređenje prvog oficira, i postrojili se. Pred nas su stali kapetan i Rendal. Pridružio im se i Šatro. Rendal je istupio. "Treba mi dvanaest pomoćnika za izlazak na obalu. Kapetan predlaže da se iskrcamo i izvršimo osmatranja, da iskoristimo vreme dok ne budemo uspeli da uđemo u Džakartu. Ne verujem da će drugi brodovi zalaziti ovamo - nije lako ni ući ni izići, a i gadno smrdi. Kapetan je već bio ovde, kao i ja; opasnosti su minimalne, dogod smo oprezni. Idemo, naravno, i ser Šatro i ja. Ima li dobrovoljaca?"
<BR>&nbsp;&nbsp;&nbsp;&nbsp;&nbsp;Podigao sam ruku. Iber se kraj mene mrštio. "To je vrlo neprijatno mesto", šapnu Šimčisko sa druge strane. Širla, tri mesta dalje u istom redu, takođe se javila, i Šankara. Iskezivši se na mene tako da ga zapovednik i kapetan ne vide, istupio je Šimčisko, a za njim Iber. Kapetan je za nekoliko sekundi imao spisak. Kisbegu i Ridjelu kao da je laknulo.
<BR>
<BR>&nbsp;&nbsp;&nbsp;&nbsp;&nbsp;Dva čamca provlačila su se kroz crvenkaste i smrdljive vode; osim kapetana, Rendala i Šatra, svi su se smenjivali za veslima. Između zaveslaja sam primetio da crvene pahulje nisu samo komadići pigmenta. Lebdele su povrh talasa pasivno kao meduze - ali su ovi scioni boje krvi bili pljosnati i oivičeni sitnim trepljama, i one su ih nekako usmeravale i držale odvojene od ostalih.
<BR>&nbsp;&nbsp;&nbsp;&nbsp;&nbsp;Kapetan nas je poveo ka pukotini otvorenoj u zapadnom zidu pre više hiljada godina, kroz koju je sada tekao tanak mlaz vode, ostavljajući bele i žute tragove po crnim i smeđim stenama. Čamce smo ostavili na stenju kraj male, neravne, kamenite obale, i svi smo se iskrcali, osim Šimčiska i Ibera koji su ostavljeni kao straža.
<BR>&nbsp;&nbsp;&nbsp;&nbsp;&nbsp;Morska voda činila mi se gruba između prstiju, i talasala mi se oko pojasa uz neprijatno peckanje. Čim smo izišli na obalu, Rendal nam dade posudicu belog praha da ga pospemo po odeći i koži. "Natrijum bikarbonat", objasnio je. "Voda je ovde blago kisela, i najbolje je neutralisati je dok ste još vlažni."
<BR>&nbsp;&nbsp;&nbsp;&nbsp;&nbsp;To smo obavili za nekoliko minuta. Odeća nam se još pomalo pušila kad smo obrazovali kolonu, sa kapetanom i zapovednikom na čelu, i pošli uzbrdo.
<BR>&nbsp;&nbsp;&nbsp;&nbsp;&nbsp;Kamen je svuda unaokolo bio prekriven bokorima sumpornih kristala. Nije se video nikakav trag života; vazduh je zaudarao, i disanje je postajalo neprijatno. "Držite se, momci", reče kapetan. "Potrajaće samo nekoliko sati."
<BR>&nbsp;&nbsp;&nbsp;&nbsp;&nbsp;Njegova vedrina nije bila zarazna. Osećao sam da me oči peku, a da mi pluća gore. Širla mi je prišla s leđa i ohrabrujuće se nasmešila. "Nije gore od klozeta na brodu", tešila me je.
<BR>&nbsp;&nbsp;&nbsp;&nbsp;&nbsp;Kolona se polako popela na glavni masiv vulkana. Ovde se prostrana, crna ravnica od lave, izlomljene u komade, mešala sa glatkim potocima nekada rastopljenih stena. Otvorene jame izbacivale su paru i oblake žutog praha. Vetar je nosio oblake dalje od nas, ali brinuo sam se da ćemo se pogušiti ukoliko pomeni pravac.
<BR>&nbsp;&nbsp;&nbsp;&nbsp;&nbsp;Rendal i Kajzer-Bah popeli su se na vrh grebena i počeli da dvogledima razgledaju teren. Ostatak posade je posedao, uključujući i mene, da se nadišemo između naleta sumpornog gasa. Širla je kašljala u ruke i brisala oči krpicom.
<BR>&nbsp;&nbsp;&nbsp;&nbsp;&nbsp;Šankara, uvek smiren, podigao je jednu nogu na kamen na kom je sedeo i prepleo prste preko kolena. "Nemoj trljati oči", rekao je Širli. "Neće ti pomoći; samo će te boleti."
<BR>&nbsp;&nbsp;&nbsp;&nbsp;&nbsp;"Bio si već ovde?" upita ona.
<BR>&nbsp;&nbsp;&nbsp;&nbsp;&nbsp;"Bio sam blizu vulkana, na zapadu. Zanimljiva mesta. Tamo gde sam živeo, jedini pokretni scioni koji opstaju blizu vulkana su dimni psi", objasnio je.
<BR>&nbsp;&nbsp;&nbsp;&nbsp;&nbsp;"Kako izgledaju?" upita jedan novajlija, krupan, vedar momak po imenu Čam. Preko lica je držao maramicu.
<BR>&nbsp;&nbsp;&nbsp;&nbsp;&nbsp;"Veličine malog deteta. Blistavo crveni, kao i sve drugo tamo. Dugački su, imaju šest ili sedam nogu - zadnje su velike, za skakanje - pokriveni krznom, sa tri ili četiri oka na zadnjoj strani 'glave'. Skupljaju dimno voće - biljne scione koji rastu u blizini dimnih ispusta. Vrlo siromašno - samo psi i voće."
<BR>&nbsp;&nbsp;&nbsp;&nbsp;&nbsp;"Zašto se polovina životinja zove 'psi'?" upita Šimčisko. "Nikad nisam ni video psa."
<BR>&nbsp;&nbsp;&nbsp;&nbsp;&nbsp;Šankara se na to zagleda u mene, jer sedeo sam preko puta na kamenoj gromadi prekrivenoj žutim i belim naslagama.
<BR>&nbsp;&nbsp;&nbsp;&nbsp;&nbsp;Svi smo zadržali dah kad je oblak sumpornog smrada prišao neprijatno blizu. "U mojoj porodici svi su bili intelektualci", reče on. "Ovde nema dovoljno tražnje za misliocima, a kamoli za istraživačima. Zato radimo gde stignemo. Isto verovatno važi i za tebe."
<BR>&nbsp;&nbsp;&nbsp;&nbsp;&nbsp;"Hm", rekoh, podražavajući što sam bolje umeo nemarni ton Šimčiska i Kisbega.
<BR>&nbsp;&nbsp;&nbsp;&nbsp;&nbsp;"Ličiš mi na čoveka koji luta daleko od svoje porodice. Odavno sam rešio da proučavam i ljude oko sebe. Do kraja putovanja ću poznavati svakog iz posade bolje nego što znaju sami sebe." Obrazi obliveni suzama, stalno žmirkanje i stoičko držanje davali su mu čudan izgled, nalik na neki lik Luisa Kerola. "Voleo bih da se kapetan vrati", reče on.
<BR>&nbsp;&nbsp;&nbsp;&nbsp;&nbsp;Rendal, Šatro i Kajzer-Bah nestali su sa vidika, prešavši na drugu stranu grebena. Prvo se pojavila zapovednikova glava, i on se brzo uzvera na greben, mašući da privuče našu pažnju. "Ovamo gore!" povika. "Ponesite opremu."
<BR>&nbsp;&nbsp;&nbsp;&nbsp;&nbsp;Ustali smo bez imalo oduševljenja i uprtili torbe i kutije. Pošao sam za Širlom i Čamom; za mnom je išao Šankara, a za njim Iber i Šimčisko. Provlačili smo se između komada lave i otvora iz kojih se izvijao zlokobni žuti dim da bismo se pridružili Rendalu. Iza njega su kapetan i Šatro stajali u malom udubljenju koje se širilo ka istoku u prostraniju dolinu.
<BR>&nbsp;&nbsp;&nbsp;&nbsp;&nbsp;"Još su tu!" povika kapetan. "Baš kao što sam zapamtio!"
<BR>&nbsp;&nbsp;&nbsp;&nbsp;&nbsp;Dolina pred nama bila je puna krupnih, jarkocrvenih sciona u obliku ćupa; najveći su imali osam do deset metara širine i dvadeset visine. Pomaljali su se iz tla, uglavnom uspravno, nalik na zdepaste kegle zabodene u crni pesak.
<BR>&nbsp;&nbsp;&nbsp;&nbsp;&nbsp;Pošli smo za Rendalom, Šatrom i kapetanom između crvenih kegli, dublje u malu dolinu. Smrdljiva žuta tečnost izbijala je iz pukotina na bokovima kegli, nalik na sumporni med, i slivala se u barice koje su nam se lepile za noge.
<BR>&nbsp;&nbsp;&nbsp;&nbsp;&nbsp;"To je najjednostavnija zabeležena podzona", objašnjavao je Kajzer-Bah, hitajući napred, gurajući i lupkajući crvena obličja kraj kojih je prolaizo, kao raspoloženi Samson. "Ovde je Jidermajer razradio svoju konačnu teoriju. Danas je tačno dvadeset četiri godine kako je izvestio Lenka o teoriji. Datum koji vredi proslaviti."
<BR>&nbsp;&nbsp;&nbsp;&nbsp;&nbsp;Rendal se trudio da odlepi cipelu od izuzetno tvrdoglave bare blata.
<BR>&nbsp;&nbsp;&nbsp;&nbsp;&nbsp;Kegle su postajale sve više kako smo se bližili središtu doline; sada su bacale priličnu senku. Između krupnih crvenih sciona lebdela je žuta magla. "Možete li da objasnite ovo, ser Šatro?" doviknu kapetan preko ramena.
<BR>&nbsp;&nbsp;&nbsp;&nbsp;&nbsp;"Čitao sam o ovom u vašim knjigama, ser."
<BR>&nbsp;&nbsp;&nbsp;&nbsp;&nbsp;"Naravno. Ali moje knjige ne pružaju objašnjenje tajne. Želi li neko da pokuša? Ser Rendale... Šankara..." Kapetan se zaustavio i pogledao nas sa đavolskim, gotovo krvoločnim osmehom. "Ser Olmi?"
<BR>&nbsp;&nbsp;&nbsp;&nbsp;&nbsp;"Ah, Olmi", promrmlja Šatro, zabivši ruke u džepove i okrenuvši se kao da mu je strašno dosadno. "Tako je dobar u teoriji."
<BR>&nbsp;&nbsp;&nbsp;&nbsp;&nbsp;"Nisam još dovoljno video, ser", odvratih. Pitanje je ostalo bez odgovora dok smo se dalje probijali preko debelih, sabljastih korenova koji su se polako pokretali, prskajući nam noge žutom tečnošću.
<BR>&nbsp;&nbsp;&nbsp;&nbsp;&nbsp;Širla me je sustigla. "Uskoro ćeš pomagati kapetanu da dere scione i Rendalu da im čačka utrobu", promrmljala je. "Nedostajaćeš nam kada diplomiraš, ser Olmi!" Podmešljivo mi je salutirala.
<BR>&nbsp;&nbsp;&nbsp;&nbsp;&nbsp;Video sam da se prbiližavamo čistini između kegli, sa baricom mirne vode usred doline. Popeli smo se na uzvišenje od slojevite lave, nad žutu tečnost koja je tiho ključala.
<BR>&nbsp;&nbsp;&nbsp;&nbsp;&nbsp;Svuda oko jezerca, naslage su stvarale nepravilan zid koji je uglavnom štitio tečnost od sabljastih korenova. Na tri mesta duž zida, u pukotinama su se nalazile purpurne i crne stome prošarane crvenim, ispuštajući u jezerce žutu tečnost.
<BR>&nbsp;&nbsp;&nbsp;&nbsp;&nbsp;Zagledao sam se u staklastu površinu vode. U dubini su se videli slojevi crvenih i žutih minerala. Tamo gde se voda sretala sa žutim blatom iz stoma širile su se masne mrlje, stvarajući male duge gde god ih je obasjalo sunce kroz pukotine između okolnih kegli. Osećao sam se vrlo neprijatno, i to ne samo zbog smrada.
<BR>&nbsp;&nbsp;&nbsp;&nbsp;&nbsp;"Zagonetka ni u kom slučaju nije potpuna", priznao je kapetan. "Ovde teški uslovi života zahtevaju jednostavnost ekosa. Ovde nema evolucione raznolikosti, ogromnog protoka vremena, nedostatka brige za potomstvo, što je obeležje našeg evolucionog razvoja. Ovde ima energije, ima hranljivih materija, ali ključ je u specijalizaciji. A evo čuda - ovi scioni, kegle, ne pripadaju nijednom ekosu. Oni čine podzonu, svoju sopstvenu, povezanu i zavisnu i od Petenove i od Elizabetine... A uskoro ćemo, ako budemo imali sreće, videti ono što je video Jidermajer. To se dešava svakog dana, čak i po najgorem vremenu."
<BR>&nbsp;&nbsp;&nbsp;&nbsp;&nbsp;Kapetan nam je naložio da spustimo torbe i kutije na uzvišicu, iznad žutog blata. "Kako je to ljudski", mrmljao je kapetan, vadeći iz jedne kutije staklene teglice i metalnu cev. "Zone su istinski društvene. Ali su i posebne jedinke. Mi se brinemo za svoje ruke i noge, kao i za svoju decu - pazimo na svoje prijatleje i susede. Ekosi osećaju sličnu brigu za svoje scione. Sada ćemo čekati nekoliko minuta. Desiće se nešto zanimljivo."
<BR>&nbsp;&nbsp;&nbsp;&nbsp;&nbsp;Iznenadilo me je koliko su tu reč, zanimljivo, slično izgovarali i Kajzer-Bah i otvarač kapija, Raj Ornis. Za kapetana je - čak i više nego za Rendala - život bio stalni niz zagonetki koje treba razrešiti i na kraju povezati.
<BR>&nbsp;&nbsp;&nbsp;&nbsp;&nbsp;Okruživala nas je prigušena tišina, čulo se samo hujanje vetra kroz neobične kolonade, moje disanje kroz bolno grlo, šuškanje, šapat i stenjanje dok smo pomagali kapetanu da uzme uzorke blata i vode.
<BR>&nbsp;&nbsp;&nbsp;&nbsp;&nbsp;Kapetan je napunio dve teglice i razgledao ih je sa neizmernim zadovoljstvom kad se sa drugog kraja doline začulo zujanje. Kapetan i Šatro smesta su izvukli male kamere i tronošce, postavivši ih u crni pesak i blato. "Pčele, reklo bi se, dolaze da pokupe med sa ovih ogromnih cvetova", reče kapetan, sijajući od oduševljenja. "Možda to i nije toliko pogrešno."
<BR>&nbsp;&nbsp;&nbsp;&nbsp;&nbsp;Sa zanimanjem sam osluškivao zujanje. Ako su to pčele, onda su veoma velike. Svi smo zurili u nebo iznad velikih crvenih kegli. Oblak isparenja iznad kratera se premestio i sad je išao pravo preko nas, nošen neravnomernim vetrom u izukrštanim slojevima nalik na mišiće ribe. Oblak je zaklonio sunce, pokrivši dolinu i scione u njoj hladnim polusvetlom.
<BR>&nbsp;&nbsp;&nbsp;&nbsp;&nbsp;Smrad je sada bio gotovo nepodnošljiv. Šatro se nagnuo nad jezerce, uronio debelu metalnu pipetu i izvukao uzorak minerala sa dna.
<BR>&nbsp;&nbsp;&nbsp;&nbsp;&nbsp;"Evo ih", reče kapetan. "Žeteoci. Najprokletije stvari koje ste ikada videli."
<BR>&nbsp;&nbsp;&nbsp;&nbsp;&nbsp;Zujanje se pretvorilo u visoko, talasavo brujanje, kao da stotine dece lupaju drvenim štapićima. Tri čupava crna tanjira, nalik na pljosnate bube, pojavila su se nad jezercem i ostala tu da lebde. Svaki je imao oko metar u prečniku, dva dugačka, tanka uda na prednjem kraju i neku vrstu repa pozadi, koji se njihao nekoliko centimetara u stranu pri svakom podešavanju položaja. Jedan se spustio do najviše kegle na ivici jezera i podigao se, udovima naviše, opuštenog repa. Crvena površina kegle naglo se rascepila i otvorila pet dubokih uporednih pukotina - stoma. Tanjir je zavukao oba uda u najvišu stomu i spustio se, a zujanje se pretvorilo u povremeno škljocanje. Ostala dva tanjira isto su se tako namestila kod drugih kegli. Okružio nas je zvuk škljocanja, a vazduh se ispunio finim kapljicama žute, smrdljive, sumporne rose koja nam se lepila na lice, ruke i odeću.
<BR>&nbsp;&nbsp;&nbsp;&nbsp;&nbsp;"Čudesno!" uzviknu kapetan. Šatro je brzo snimao, podešavajući tronošce. Podigao sam torbu sa instrumentima da zaštitim lice od kapi. Vireći ispod torbe, pokušavao sam da vidim kako tanjiri lete kad nemaju vidljiva krila, i uočio sam prednju ivicu jednog od njih. Osam ili devet pravougaonih otvora brzo se otvaralo i zatvaralo, stvarajući zvuk zujanja i škljocanja. Negde unutar pljosnatog tela, bube-tanjiri uvlačile su vazduh i izbacivale ga pozadi.
<BR>&nbsp;&nbsp;&nbsp;&nbsp;&nbsp;"To su dirižabli", rekoh u trenutku otkrovenja.
<BR>&nbsp;&nbsp;&nbsp;&nbsp;&nbsp;"Vrlo dobro!" reče kapetan. "Svako od nas bi mogao da ih podigne kao perce. A nisu došli samo da sisaju ono što im treba - oni hrane kegle. Ispunjenje uzajamnih potreba, između podzone i najmanje dve zone!"
<BR>&nbsp;&nbsp;&nbsp;&nbsp;&nbsp;Preko doline pristizale su desetine novih tanjira, nošene stalnim zapadnim vetrom. Dok su lebdeli, vešto se premeštajući tamo-amo, njihovi srodnici, postavljeni na kegle, iznenada su odskočili, prešli u let i ubrzo nestali. Kegle čiji je sadržaj bio požnjeven polako su se povlačile, ostavljajući drugim keglama mesto da dođu do jezerca.
<BR>&nbsp;&nbsp;&nbsp;&nbsp;&nbsp;"Pretpostavljamo da lete u neku unutrašnjnu oblast, možda do majke semena, da tamo ispuste tovar", vikao je kapetan kroz zujanje. "Nikada nismo pratili njihovu putanju. Oduvek sam čeznuo za dobrim avionom ili helikopterom da bih ih pratio. Možda bismo našli našu prvu kraljicu!"
<BR>&nbsp;&nbsp;&nbsp;&nbsp;&nbsp;Magla od pare sada je ispunila dolinu gotovo nepodnošljivim smradom. Svi su počeli da grčevito kašlju. Šatro je dograbio svoju kameru i počeo da se povlači.
<BR>&nbsp;&nbsp;&nbsp;&nbsp;&nbsp;"U redu, dovoljno je", povika Rendal, terajući dim rukama.
<BR>&nbsp;&nbsp;&nbsp;&nbsp;&nbsp;Kapetan je oklevao, rekao je nešto u smislu da bi sačekao sledeći dolazak, ali isparenja su postala užasno gusta. Na kraju se složio, kašljući. Pokupili smo torbe i pošli što smo brže mogli nazad ka kalderi i moru.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
