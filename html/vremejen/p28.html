<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Probudio se ukočen, smrznut i zbunjen; nije se sećao gde je. Jer granje koje se prepletalo nad njim nije ličilo ni na šta što je ikada ranije video. Ležao je dok ga je telo bolelo od tvrde zemlje i hladnoće, i gledao u grane; polako, znanje se upijalo u njega - ko je i gde se nalazi.
<BR>&nbsp;&nbsp;&nbsp;&nbsp;&nbsp;I zašto.
<BR>&nbsp;&nbsp;&nbsp;&nbsp;&nbsp;I pomisli na Noć veštica.
<BR>&nbsp;&nbsp;&nbsp;&nbsp;&nbsp;Naglo je seo i udario glavom o grane.
<BR>&nbsp;&nbsp;&nbsp;&nbsp;&nbsp;Jer sada je tu bilo i više od same pomisli na Noć veštica.
<BR>&nbsp;&nbsp;&nbsp;&nbsp;&nbsp;Postojala je zavera u Noći veštica!
<BR>&nbsp;&nbsp;&nbsp;&nbsp;&nbsp;Seo je smrznut i zaleđen, dok su bes i strah buktali u njemu.
<BR>&nbsp;&nbsp;&nbsp;&nbsp;&nbsp;Bila je đavolska i tako prosta - bila je to upravo ona vrsta gambita koju bi čovek kao što je Lambert Fin mogao da isplanira.
<BR>&nbsp;&nbsp;&nbsp;&nbsp;&nbsp;Bilo je to nešto što nije smelo da se dozvoli da se dogodi. Jer ako se dogodi, podići će se nov nalet neprijateljstva javnosti protiv parija, a jednom kada žučna reakcija mine, javiće se novi ograničavajući zakoni. Iako zakoni možda neće ni biti potrebni, jer bi to moglo da pokrene pogrom koji bi zbrisao hiljade parija. Takav plan za Noć veštica dao bi kao rezultat oluju besa javnosti kakvu svet nije video.
<BR>&nbsp;&nbsp;&nbsp;&nbsp;&nbsp;Znao je da postoji samo jedna šansa. Mora do stigne do Hamiltona, jer to je najbliže mesto gde može da nađe nekakvu pomoć. Narod Hamiltona sigurno će mu pomoći, jer Hamilton je selo parija koje živi isključivo trpeći. Ako se dogodi nešto ovako, Hamilton će zamreti.
<BR>&nbsp;&nbsp;&nbsp;&nbsp;&nbsp;A Noć veštica je, ako nije izgubio račun, prekosutra. Ne, greška, jer ovo je sutra. Počev od danas, ima samo dva dana da to spreči.
<BR>&nbsp;&nbsp;&nbsp;&nbsp;&nbsp;Ispuzao je iz gustiša i video da je Sunce samo za dlan iznad istočnih brda. Osećala se oštra, čista aroma jutarnjeg vazduha, a strma litica vodila je glatko, prekrivena čipkom suncem osvežene trave, sve do smeđe bujice reke. Drhtao je od hladnoće i tapšao rukama, ne bi li ih zagrejao.
<BR>&nbsp;&nbsp;&nbsp;&nbsp;&nbsp;Hamilton bi trebalo da je na severu, uz reku, jer je motel Brđanin bio na putu koji je vodio severno od Belmonta, a Hamilton je, odatle, bio udaljen samo milju-dve.
<BR>&nbsp;&nbsp;&nbsp;&nbsp;&nbsp;Počeo je da se spušta niz padinu i kretanje tela odagnalo je jezu. Sunce koje se penjalo kao da je dobijalo snagu i davalo više toplote.
<BR>&nbsp;&nbsp;&nbsp;&nbsp;&nbsp;Stigao je do peščanog spruda koji je vodio u reku i stupio na njega. Voda je bila smeđa od peska i gline, i ljutito je tutnjala dok je pravila vrtloge oko ivica peščanog spruda.
<BR>&nbsp;&nbsp;&nbsp;&nbsp;&nbsp;Blejn je otišao do kraja spruda i čučnuo, Spustio je šake spojene u zdelicu i zagnjurio ih; podigao je uhvaćenu vodu zamućenu peskom, prineo spojene šake do lica i počeo da pije; voda je imala tamnosmeđ ukus - ukus peskovite gline i prastare vegetacije. Kada je zatvorio usta, zubi su mu zaškripali od peska.
<BR>&nbsp;&nbsp;&nbsp;&nbsp;&nbsp;Ali, bila je to voda. Bila je vlažna. Zagnjurio je ruke i ponovo ispio; voda mu je tekla kroz prste, bez obzira koliko ih čvrsto spojio, i malo ostavljala za njegovo grlo.
<BR>&nbsp;&nbsp;&nbsp;&nbsp;&nbsp;Nepomično je čučao i osećao usamljenost i mir, kao da je prošao tek jedan dan od trenutka kada je stvoren svet - kao da je Zemlja još bila nova i čista, i još nije bilo vremena da se stvore istorijske rezerve brige, pohlepe i svih ostalih stvari koje su zagadile ljudsku rasu.
<BR>&nbsp;&nbsp;&nbsp;&nbsp;&nbsp;Pljusak je prolomio tišinu, i on brzo ustade. Ništa se nije moglo videti, bilo na obali, u samoj reci ili na ostrvu vrba, koje je ležalo odmah iza peščanog spruda. Neka životinja, pomisli on.
<BR>&nbsp;&nbsp;&nbsp;&nbsp;&nbsp;Ponovo je dopro pljusak, iza ostrva se sada pomolio čamac i zaputio ka sprudu. Na njegovoj krmi sedeo je čovek ogrnut mantijom i mahao veslom tako nespretno da ga je bilo neugodno gledati. Čamac se izdigao iz vode pod težinom čoveka i koso nagnutog spoljašnjeg motora pričvršćenog za krmu.
<BR>&nbsp;&nbsp;&nbsp;&nbsp;&nbsp;Čamac je tromo prilazio, a nešto salećuće poznato bilo je u čoveku koji je mahao veslom. Negde, nekad, znao je Blejn, mora da je sreo ovoga čoveka; nekako su se njihovi životi dodirnuli.
<BR>&nbsp;&nbsp;&nbsp;&nbsp;&nbsp;Ušao je u plićak i, kad se plovilo približilo, uhvatio pramac i izvukao ga na pesak.
<BR>&nbsp;&nbsp;&nbsp;&nbsp;&nbsp;"Bog s tobom", reče čamdžija. "Kako si odjutros?"
<BR>&nbsp;&nbsp;&nbsp;&nbsp;&nbsp;"Oče Flanagan!" viknu Blejn.
<BR>&nbsp;&nbsp;&nbsp;&nbsp;&nbsp;Stari sveštenik široko se nasmejao, osmehom jako ljudskim, gotovo radosnim.
<BR>&nbsp;&nbsp;&nbsp;&nbsp;&nbsp;"Vi ste", reče mu Blejn, "jako daleko od kuće."
<BR>&nbsp;&nbsp;&nbsp;&nbsp;&nbsp;"Ja idem", reče otac Flanagan, "tamo gde me šalje dobri Gospod."
<BR>&nbsp;&nbsp;&nbsp;&nbsp;&nbsp;Pružio je ruku i potapšao sedište ispred njega.
<BR>&nbsp;&nbsp;&nbsp;&nbsp;&nbsp;"Zašto ne dođeš i malo posediš?" pozvao ga je. "Neka mi Bog oprosti, ali ja sam sav smlaćen i iznuren."
<BR>&nbsp;&nbsp;&nbsp;&nbsp;&nbsp;Blejn je jače povukao čamac na pesak i ušao u njega. Seo je tamo gde je sveštenik pokazao i pružio ruku. Otac Flanagan uzeo ju je u svoje obe, artritisom obogaljene ali nežne šake.
<BR>&nbsp;&nbsp;&nbsp;&nbsp;&nbsp;"Drago mi je da vas vidim, oče."
<BR>&nbsp;&nbsp;&nbsp;&nbsp;&nbsp;"A ja", reče mu otac, "ja sam potpuno smeten. Jer, moram da ti priznam da sam te pratio."
<BR>&nbsp;&nbsp;&nbsp;&nbsp;&nbsp;"Čini mi se", reče Blejn, napola zabavljen, napola zastrašen, "da bi čovek vašega uverenja mogao da se bavi i vrednijim stvarima."
<BR>&nbsp;&nbsp;&nbsp;&nbsp;&nbsp;Sveštenik je pustio Blejnovu ruku, ali nije zaboravio da je pre toga blago potapše.
<BR>&nbsp;&nbsp;&nbsp;&nbsp;&nbsp;"Ah, sine moj", reče on, "ali tako ti je to. Za mene, nema boljeg posla nego da ti budem na tragu."
<BR>&nbsp;&nbsp;&nbsp;&nbsp;&nbsp;"Žao mi je, oče, ali ne razumem to baš najbolje."
<BR>&nbsp;&nbsp;&nbsp;&nbsp;&nbsp;Otac Flanagan nagnuo se napred i svoja kolena pokrio kljastim rukama.
<BR>&nbsp;&nbsp;&nbsp;&nbsp;&nbsp;"Važno je", reče on, "da razumeš. Slušaćeš pažljivo. Nećeš se ljutiti. Pustićeš me da ispričam dokraja."
<BR>&nbsp;&nbsp;&nbsp;&nbsp;&nbsp;"Sasvim sigurno", reče Blejn.
<BR>&nbsp;&nbsp;&nbsp;&nbsp;&nbsp;"Čuo si, možda", reče otac Flanagan, "da je Sveta Majka Crkva nepromenljiva i kruta, da se drži starih običaja i prastarih misli, da se polako menja, ako se uopšte i menja. Da je Crkva stroga i dogmatska, i da..."
<BR>&nbsp;&nbsp;&nbsp;&nbsp;&nbsp;"Čuo sam sve to", reče Blejn.
<BR>&nbsp;&nbsp;&nbsp;&nbsp;&nbsp;"Ali to nije tačno. Crkva je moderna i menja se. Da se, sačuvaj Bože, suprotstavlja promeni, ona ne bi ovako dugo trajala u svoj svojoj veličini i slavi. Ona se nije povijala pod vetrovima javnog mnjenja, ona može da izdrži nalet ljudskih mora koje se menjaju. Ali ona se, zaista, prilagođava, iako to sporo čini. Ali ta sporost potiče otuda što ona mora da bude vrlo sigurna."
<BR>&nbsp;&nbsp;&nbsp;&nbsp;&nbsp;"Oče, ne mislite valjda..."
<BR>&nbsp;&nbsp;&nbsp;&nbsp;&nbsp;"Mislim. Pitao sam te, ako se sećaš, da li si veštac, a ti si mislio da je to jako smešno..."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"To je osnovno pitanje", reče otac Flanagan, "možda previše prosto pitanje, svesno učinjeno prostim da bi se na njega moglo odgovoriti prostim da ili ne."
<BR>&nbsp;&nbsp;&nbsp;&nbsp;&nbsp;"Onda ću ponovo da odgovorim. Ja nisam veštac."
<BR>&nbsp;&nbsp;&nbsp;&nbsp;&nbsp;Stari sveštenik uzdahnu. "Ti mi uporno", žalio se, "otežavaš da ti kažem ono što moram da ti kažem."
<BR>&nbsp;&nbsp;&nbsp;&nbsp;&nbsp;"Samo napred", reče Blejn. "Obuzdaću se."
<BR>&nbsp;&nbsp;&nbsp;&nbsp;&nbsp;"Crkva mora da zna", reče otac Flanagan, "da li je parakinetika istinski ljudska sposobnost ili je možda mađija. Jednoga dana, možda za mnogo godina, ona će vladati. Ona mora da zauzme stav, kao što je tokom istorije imala mišljenje o svim moralnim vrednostima. Nije tajna da komitet teologa razmatra to pitanje..."
<BR>&nbsp;&nbsp;&nbsp;&nbsp;&nbsp;"A vi?" upita Blejn.
<BR>&nbsp;&nbsp;&nbsp;&nbsp;&nbsp;"Ja sam samo jedan od mnogih kojima je dodeljena uloga istraživača. Mi naprosto prikupljamo dokaze koje će, pravovremeno, pomno razmotriti teolozi."
<BR>&nbsp;&nbsp;&nbsp;&nbsp;&nbsp;"A ja sam deo vaših dokaza."
<BR>&nbsp;&nbsp;&nbsp;&nbsp;&nbsp;Otac Flanagan svečano klimnu.
<BR>&nbsp;&nbsp;&nbsp;&nbsp;&nbsp;"Ima nešto što ne razumem", reče Blejn, "a to je, zašto vaša vera uopšte sumnja. Vi imate svoja čuda, potpuno dokumentovana. A šta su, pitam vas, čuda ako ne PK? Negde u vaseljeni, ljudska moć i božanska moć moraju da se spoje. Ovde može ležati vaš most."
<BR>&nbsp;&nbsp;&nbsp;&nbsp;&nbsp;"Ti stvarno veruješ u to, sinko?"
<BR>&nbsp;&nbsp;&nbsp;&nbsp;&nbsp;"Za nisam religij..."
<BR>&nbsp;&nbsp;&nbsp;&nbsp;&nbsp;"Znam da nisi. Rekao si mi da nisi. Ali odgovori mi: Da li je to ono u šta veruješ?"
<BR>&nbsp;&nbsp;&nbsp;&nbsp;&nbsp;"Mislim da jeste."
<BR>&nbsp;&nbsp;&nbsp;&nbsp;&nbsp;"Ne znam", reče otac Flanagan, "da li u potpunosti mogu da se složim s tobom. Ta ideja miriše na jeres. Ali to nije ni tu, ni tamo. Poenta je da u tebi postoji određena stranost, stranost na koju nisam naišao ni kod koga drugog."
<BR>&nbsp;&nbsp;&nbsp;&nbsp;&nbsp;"Ja sam napola tuđinac", gorko reče Blejn. "Nijedan drugi čovek nikad ranije nije poneo tu oznaku. Vi ne govorite samo sa mnom, već i s bićem ni izbliza ljudskim - bićem koje sedi na planeti udaljenoj pet hiljada svetlosnih godina. Ono živi već milion ili još više godina. Ono će živeti još milion godina, ili možda i duže od toga. Ono šalje svoj um da poseti druge planete, i jako je usamljeno, uprkos svim tim posetama. Vreme za njega ne predstavlja tajnu. Sumnjam da postoji mnogo toga što uopšte za njega predstavlja tajnu. A sve što ono zna, znam i ja, i to ću moći da iskoristim bolje od njega - kada nađem vremena, ako nađem vremena, da sve to iskopam, složim i spakujem na police unutar moga mozga."
<BR>&nbsp;&nbsp;&nbsp;&nbsp;&nbsp;Sveštenik je lagano uzdahnuo. "Mislio sam da je tako nešto u pitanju."
<BR>&nbsp;&nbsp;&nbsp;&nbsp;&nbsp;"Dakle, obavite svoj posao", reče Blejn. "Zahvatite svetu vodicu. Poškropite me njome i ja ću nestati u oblaku prljavog dima."
<BR>&nbsp;&nbsp;&nbsp;&nbsp;&nbsp;"Grešite", reče otac Flanagan. "Grešite i kad sam ja u pitanju i kad je u pitanju svtha moga postojanja, i moj stav. Ako u moći koja vas je odvela do zvezda nema zla, onda tamo možete da pokupite samo slučajno zlo."
<BR>&nbsp;&nbsp;&nbsp;&nbsp;&nbsp;Pružio je jednu kljastu šaku i uhvatio Blejna za ruku iznenađujuće snažno - čovek bi mogao da se zakune da on nije sposoban za tako nešto.
<BR>&nbsp;&nbsp;&nbsp;&nbsp;&nbsp;"Ti imaš veliku moć", reče sveštenik, "i veliko znanje. Obavezan si da ga koristiš u slavu Boga i za dobrobit celog čovečanstva. Ja, slabašan glas, poveravam ti taj teret i tu odgovornost. Takvo opterećenje retko se stavlja na čoveka. Ti, sine, ne smeš to protraćiti. Ne smeš ga pogrešno koristiti. Niti smeš da pustiš da padne na jalovu zemlju. Dat ti je - možda uz pomoć neke božanske moći, koju nijedan od nas ne razume, radi nečega što nijedan od nas ne razume. Takve stvari, siguran sam, ne dešavaju se sasvim slučajno."
<BR>&nbsp;&nbsp;&nbsp;&nbsp;&nbsp;"Božji prst", reče Blejn, spreman da se naruga, ali pošto nije mogao da napravi odgovarajuću šalu, zažalio je čim je izustio te reči.
<BR>&nbsp;&nbsp;&nbsp;&nbsp;&nbsp;"Božji prst", reče otac Flanagan, "položen na tvoje srce."
<BR>&nbsp;&nbsp;&nbsp;&nbsp;&nbsp;"Ja to nisam tražio", reče Blejn. "Da me je neko pitao, odbio bih."
<BR>&nbsp;&nbsp;&nbsp;&nbsp;&nbsp;"Pričaj mi o tome", reče otac Flanagan. "Od samog početka. Meni za dušu."
<BR>&nbsp;&nbsp;&nbsp;&nbsp;&nbsp;"Ako mi zauzvrat budete nešto učinili."
<BR>&nbsp;&nbsp;&nbsp;&nbsp;&nbsp;"A to je?" upita otac Flanagan.
<BR>&nbsp;&nbsp;&nbsp;&nbsp;&nbsp;"Kažete da ste me pratili. Kako ste mogli da me pratite?"
<BR>&nbsp;&nbsp;&nbsp;&nbsp;&nbsp;"Dakle, Bog da ti dušu prosti", reče otac Flanagan. "Mislio sam da ćeš se setiti. Vidiš, ja sam jedan od vas. Ja sam prilično sposoban tragač."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
