<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Hangar je bio veći nego što je delovao s puta. Bio je okružen visokim, bujnim, mrtvim korovom koji je lagano šuštao već pri najslabijem pokretu vazduha. Bio je sagrađen od ploča talasastog lima, koji se mnogo koristio za ovakve građevine pre nego što je, pre nekih šezdesetak godina, uvedena kit-plastika s Aldebarana VII.
<BR>&nbsp;&nbsp;&nbsp;&nbsp;&nbsp;Tu i tamo prozori, prekriveni prljavštinom i prastarim paukovim mrežama, razbijali su jednoličnu metalnu površinu. Dvoja vrata na podizanje ispunjavala su gotovo celo pročelje.
<BR>&nbsp;&nbsp;&nbsp;&nbsp;&nbsp;Prema istoku videli su se tamni obrisi grada, ocrtavajući se na bledom sjaju neba koje je govorilo da Mesec samo što nije izišao. Oprezno, Blejn je napravio krug oko zgrade, tražeći način da uđe unutra. Nije bilo lakog načina. Dvoja vrata na dizanje bila su zaključana. Bilo je nekoliko metalnih ploča koje su se olabavile na dnu, ali materijal je bio suviše krut da bi se mogao saviti nagore dovoljno za rupu kroz koju bi se čovek provukao.
<BR>&nbsp;&nbsp;&nbsp;&nbsp;&nbsp;Postoji, shvatio je, samo jedan način da uđe unutra.
<BR>&nbsp;&nbsp;&nbsp;&nbsp;&nbsp;Otišao je do ugla zgrade koji je bio najbliži putu i stao da oslušne. Osim oštrog šapata korova nije bilo nikakvog zvuka. Put je bio prazan, a znao je da će takav najverovatnije i ostati. Nije bilo ni znaka svetla - nije bilo ni svetiljki, ni svetlucanja u dalekim prozorima. Bilo je to kao da se on i hangar nalaze u svetu u kome uopšte nema života.
<BR>&nbsp;&nbsp;&nbsp;&nbsp;&nbsp;Zurio je neko vreme u vrbak pored puta, ali nije bilo ni odsjaja ni bleska, ničega što bi ukazalo da su kola tamo skrivena.
<BR>&nbsp;&nbsp;&nbsp;&nbsp;&nbsp;Brzo se odmakao od ugla i pošao duž metalnog zida, dok nije došao do jednog prozora. Skinuo je svoju iznošenu jaknu i omotao je oko pesnice i podlaktice.
<BR>&nbsp;&nbsp;&nbsp;&nbsp;&nbsp;Onda je zadao udarac i staklo se razbilo. Udario je još jednom da skloni staklo koje je još ostalo na ramu. Pažljivo je uklonio preostale komadiće koji bi mogli da ga povrede dok se bude uvlačio unutra.
<BR>&nbsp;&nbsp;&nbsp;&nbsp;&nbsp;Onda se vratio do ugla i na trenutak zastao tamo. Noć je i dalje bila nepomična i tiha.
<BR>&nbsp;&nbsp;&nbsp;&nbsp;&nbsp;Vratio se do prozora i uvukao u hangar; pažljivo se spuštao sve dok nije opipao nogom pod. Izvadio je baterijsku lampu iz džepa i uključio je. Bacio je otkos svetlosti preko prazne unutrašnjosti hangara.
<BR>&nbsp;&nbsp;&nbsp;&nbsp;&nbsp;A tamo, pored zida, nalazio se izlupani, razmrskani kamion, koji je najzad našao mir, i blistava zvezdana mašina koju je nosio.
<BR>&nbsp;&nbsp;&nbsp;&nbsp;&nbsp;Hodajući što je mekše mogao, Blejn je prišao i stao pored mašine, osvetlivši sada nju. Bilo je to nešto što je dobro poznavao, bila je to mašina s kojom je u Udici bio blisko vezan. Čudesno je lepa, reče on sebi dok je stajao tamo i gledao je, gotovo da se u odrazu s njene površine mogu da vide daleki krajevi vaseljene do kojih je pomogla da čovek dospe.
<BR>&nbsp;&nbsp;&nbsp;&nbsp;&nbsp;Ali bila je stara - jedan od starijih modela, koji je Udica zamenila pre nekih desetak godina, i gotovo da i nije bilo sumnje kako je izišla iz Udice. Mora da u nekom gotovo zaboravljenom skladištu stoji mnogo starijih modela, ostavljenih tamo zato što je verovatno bilo lakše čuvati ih nego razbiti. Jer nešto ovakvo mora se čuvati pod ključem ili razbiti; ne može se naprosto baciti. Ova mašina predstavljala je ključ monopola Udice i nije se smelo dozvoliti da neka od njih padne u bilo čije tuđe ruke.
<BR>&nbsp;&nbsp;&nbsp;&nbsp;&nbsp;Ipak, jedna od njih pala je u tuđe ruke, i ovde večeras leži, kao nemi dokaz jedne od najmudrijih, najprepredenijih zavera u koju je Udica, poznata kao imuna od bilo kakvih zavera, ikada bila nesvesno uvučena.
<BR>&nbsp;&nbsp;&nbsp;&nbsp;&nbsp;Blejn je pokušao da zamisli kako je to Stoun uopšte izveo i, dok je razmišljao o tome, njegovo divljenje prema tom čoveku povećalo se za stepen-dva. Naravno, trebalo je novaca, trebalo je imati agente kojima je moguće verovati, i morao se imati plan operacije koji bi predupredio svako iskliznuće.
<BR>&nbsp;&nbsp;&nbsp;&nbsp;&nbsp;Dok je stajao tamo, maglovito se pitao koliko tu ima Harijetinog udela. Naravno, reče on sam sebi, ona se nije ustručavala, dok ga je krijumčarila iz Udice, da se sama ne izvuče. Bila je, pomisli on, upravo ona vrsta žene koja je sposobna da izvede ovako nešto - pribrana i hladnokrvna, koja pozdano zna sve o onim unutrašnjim radnjama koje Udicu održavaju u radu. I s umom koji je radio fino i tačno kao dobar švajcarski sat.
<BR>&nbsp;&nbsp;&nbsp;&nbsp;&nbsp;Stoun je puno očekivao od ove mašine, a sada je nada nestala. Sada je Stoun bio mrtav a mašina je ležala ovde, u napuštenom hangaru, izložbeni primerak koji će poslužiti čoveku tako punom mržnje da je spreman da uništi paranormalnu kinetiku, od korena do vrha.
<BR>&nbsp;&nbsp;&nbsp;&nbsp;&nbsp;A Finu će ona dobro da posluži, jer mada se mogla zvati mašinom, ona ipak nije bila ono što je ljudski um vekovima navikao da naziva mašinom. Nije imala pokretne delove i nikakvu raspoznatljivu funkciju. Bila je projektovana da radi na stvarima tako nematerijalnim kao što su ljudski um i čula. Pre je radila sa simbolima nego s energijom - pa ipak, radila je. Kao i brojanica u rukama pobožnog čoveka, mnogo vekova pre nego što je iko i pomislio da postoje paranormalna ljudska bića.
<BR>&nbsp;&nbsp;&nbsp;&nbsp;&nbsp;Ako nema nade, pomisli Blejn, onda ni mašine ne treba da bude. Ako Stounu nije dugovao ništa drugo, onda mu je dugovao bar toliko. Dugovao mu je, podsetio je sam sebe, bar za onu noć kada mu je telefonirao.
<BR>&nbsp;&nbsp;&nbsp;&nbsp;&nbsp;Postoji način - postoji način, znao je to, samo kad bi iz ključalog mora tuđinskog znanja koje je vrilo u njemu mogao da ga izvuče.
<BR>&nbsp;&nbsp;&nbsp;&nbsp;&nbsp;Potražio ga je - i našao, a tokom toga traženja dodirnuo je i jedno drugo saznanje, a sva su bila brižljivo popisana i uredno svrstana, kao da je neki računovođa vredno radio na njegovom prenatrpanom umu.
<BR>&nbsp;&nbsp;&nbsp;&nbsp;&nbsp;Stao je slab i uzdrhtao pred otkrićem ovoga reda, jer nije znao, nije ni naslućivao šta se događa. Ali to je ljudski, reče on sam sebi - to je dokaz ljudske pobune pred pojedinačnom nesređenom masom podataka koju je u njegov um ubacilo stvorenje sa one daleke planete.
<BR>&nbsp;&nbsp;&nbsp;&nbsp;&nbsp;Stvorenje je još bilo s njim, ili suština stvorenja, i on je pokušao da ga nađe u odeljcima; međutim, nije uspeo. Nije bilo ni znaka od njega, ali bilo je nešto drugo; nešto je bilo jako pogrešno.
<BR>&nbsp;&nbsp;&nbsp;&nbsp;&nbsp;Zapanjen, nastavio je da tumara tragu pogrešnosti, našao to i zgrabio ga, stavivši mu brnjicu užasa; to je naprosto bilo ovo: njegov um više nije bio u potpunosti ljudski um. A na ivici užasa nalazilo se strašno pitanje: kako je još zadržao dovoljno ljudskosti da zna da se ovo dogodilo.
<BR>&nbsp;&nbsp;&nbsp;&nbsp;&nbsp;Naslepo je ispružio ruku, dohvatio kraj zvezdane mašine i čvrsto se uhvatio za nju.
<BR>&nbsp;&nbsp;&nbsp;&nbsp;&nbsp;Sve se svodi, pretpostavljao je, na prostu činjenicu da je ostao ljudsko biće, ili većim delom ljudsko biće, na površini, dok je ispod te površine postojao spoj dve jedinke, sa znanjima, i možda etikom i motivima dva različita oblika života. A to ima smisla kad čovek o tome razmisli, jer se Ružičasto nije promenilo, ostalo je ispruženo, slinavo biće, nije u njemu bilo ni trunke ljudskosti, iako je unutra sigurno postojala i određena doza ljudskosti, i sam Bog zna čega sve još.
<BR>&nbsp;&nbsp;&nbsp;&nbsp;&nbsp;Oslabio je stisak kojim se držao za zvezdanu mašinu i rukom prešao preko staklaste glatke površine njene metalne strukture.
<BR>&nbsp;&nbsp;&nbsp;&nbsp;&nbsp;Postoji način - samo kad bi uspeo da to izvede. Sada je imao znanje, ali da li je imao i tehniku.
<BR>&nbsp;&nbsp;&nbsp;&nbsp;&nbsp;Vreme, reklo mu je Ružičasto - vreme je najjednostavnija stvar koja postoji. Ali ipak, reče Blejn sam sebi, nije baš tako laka za rukovanje kao što je stvorenje tvrdilo.
<BR>&nbsp;&nbsp;&nbsp;&nbsp;&nbsp;Stajao je tamo i razmišljao, i onda mu je postalo sasvim jasno šta treba da učini.
<BR>&nbsp;&nbsp;&nbsp;&nbsp;&nbsp;Prošlost nije vredelo slediti, jer mašina je već bila u prošlosti. Ostavila je dug i maglovit trag u prošlosti.
<BR>&nbsp;&nbsp;&nbsp;&nbsp;&nbsp;Ali budućnost je bila nešto drugo. Ako bi mogla da se prebaci u budućnost, ovaj sadašnji trenutak i svi naredni sadašnji trenuci postaće njena prošlost, i ostaće samo njen avetinjski trag - kao i smeh i izrugivanje, a začarana stvar neće predstavljati odgovarajući subjekt za huškačku propoved čoveka po imenu Fin.
<BR>&nbsp;&nbsp;&nbsp;&nbsp;&nbsp;A i još nešto, pomisli Blejn; ovo će ga, najverovatnije, vraški uplašiti.
<BR>&nbsp;&nbsp;&nbsp;&nbsp;&nbsp;Posegao je umom da okruži mašinu, i nije mogao. Um bi mu se otvorio i posegao, ali nije mogao da se istegne i obuhvati celu mašinu. Zato se odmorio i pokušao ponovo.
<BR>&nbsp;&nbsp;&nbsp;&nbsp;&nbsp;U hangaru se nalazilo nešto čudno i strano, što ranije nije primetio, neka nepoznata pretnja u šuštanju korova s druge strane slomljenog prozora, a u vazduhu neka oštrina i jak miris od kojih su mu se nakostrešile dlačice na vratu. Bilo je to jako zbunjujuće, jer odjednom se činilo da je izgubio svaku vezu sa svetom koji je smatrao svojim, i da mu ništa, ni zemlja na kojoj je stajao, ni vazduh koji je disao, čak ni telo koje je nosio, nije nikada ni bilo poznato, i taj nedostatak poznatosti bio je užasan, taj pomak od znanog, koga se više nije mogao prisetiti, ka ovom nepoznatom, za koje nije imao stajnu tačku. Ali sve će biti u redu, sve će dobro biti samo ako uspe da pomeri ovaj čudni predmet koji drži u umu, jer je to bio razlog zbog koga je dozvan iz tame, topline i ugodne zaštićenosti, a ako obavi posao, moći će ponovo da se tamo vrati, vrati svojim sećanjima na druge dane, i svom sporom prihvatanju novih podataka, i jalovom zadovoljstvu prebrojavanja novih podataka, dok ih uredno ređa.
<BR>&nbsp;&nbsp;&nbsp;&nbsp;&nbsp;Predmetom je, uprkokos njegovoj stranosti, bilo lako upravljati. Koreni mu nisu sezali daleko unazad, a koordinate su se zadovoljavajuće slagale, tako da gotovo da je to izveo. Ali nije smeo da žuri, uprkos vrištećoj potrebi da požuri; mora odnekud da iskopa nešto strpljenja. Zato je sačekao da se koordinate postave na svoje mesto i precizno i bez žurbe izmerio vremenski niz, a zatim potegao stvar sa pravim stepenom okretanja, i ona je završila tačno tamo gde je želeo.
<BR>&nbsp;&nbsp;&nbsp;&nbsp;&nbsp;A onda je zaronio nazad, nazad u tamu i toplinu, i tako se našao oljušten od svega, osim svoga ljudskog ja, u maglovitom ništavilu.
<BR>&nbsp;&nbsp;&nbsp;&nbsp;&nbsp;Ničega tamo nije bilo - ničega osim njega i zvezdane mašine. Ispružio je ruku i dodirnuo zvezdanu mašinu - bila je vrlo čvrsta. Bila je to, koliko je mogao da vidi, jedina čvrsta stvar.
<BR>&nbsp;&nbsp;&nbsp;&nbsp;&nbsp;Jer je i sama magla, ako je to uopšte bila magla, imala neku nestvarnu strukturu, kao da očajnički pokušava da prikrije svoju stvarnu prirodu.
<BR>&nbsp;&nbsp;&nbsp;&nbsp;&nbsp;Blejn je mirno stajao, plašeći se da se pomeri - plašeći se da bi ga bilo koji pokret mogao da baci u neki ponor crne večnosti.
<BR>&nbsp;&nbsp;&nbsp;&nbsp;&nbsp;Jer ovo je, shvatio je to, budućnost. Mesto bez ijedne poznate osobine prostorno-vremenske matrice. Mesto gde se još ništa nije dogodilo - potpuna praznina. Nije bilo ni svetla ni tame; nije bilo ničega osim praznine. Nikada ničega nije bilo na ovom mestu, niti je išta nameravalo da bude na ovom mestu - sve do samog ovog trenutka kada su on i njegova mašina gurnuti na njega, uljezi koji su preskočili svoje vreme.
<BR>&nbsp;&nbsp;&nbsp;&nbsp;&nbsp;Polako je ispustio dah i ponovo udahnuo - osim što nije imao šta da udahne!
<BR>&nbsp;&nbsp;&nbsp;&nbsp;&nbsp;Crnilo je pohitalo prema njemu i u glavi mu je bubnjalo u ritmu srca; očajnički je pokušao da se uhvati za nešto - bilo šta - na ovom mestu gde nije bilo ničega za šta bi mogao da se uhvati.
<BR>&nbsp;&nbsp;&nbsp;&nbsp;&nbsp;Još dok je to radio, stranost se vratila, zapanjena, uplašena stranost, a s njome i zbrka čisto simboličkih figura, za koje je čak u u agoniji uma znao da pripadaju nekoj outrQ matematici, koja mu tekla kroz mozak poput poplave.
<BR>&nbsp;&nbsp;&nbsp;&nbsp;&nbsp;Ponovo je bilo vazduha koji je mogao da udiše, čvrstog tla pod nogama i plesnjivog mirisa unutrašnjosti hangara.
<BR>&nbsp;&nbsp;&nbsp;&nbsp;&nbsp;Ponovo je bio kod kuće, a i stranost, jer je otišla iz njega. Nazad, reče on sebi, u tamu i toplinu mog ličnog mozga.
<BR>&nbsp;&nbsp;&nbsp;&nbsp;&nbsp;Stajao je uspravno i umom proveravao da li je sve u redu s njim. Polako je otvorio oči, jer nekako su se sklopile, a tamo je bila samo tama, sve dok se nije setio da mu je baterijska lampa još u ruci. Ali ipak nije bilo tako tamno kao pre. Sada je svetlost izišlog Meseca curila kroz polupani prozor.
<BR>&nbsp;&nbsp;&nbsp;&nbsp;&nbsp;Podigao je baterijsku lampu, gurnuo dugme i svetlost je pokuljala; mašina je još bila ispred njega, ali čudna i nematerijalna - duh mašine, trag koji je za sobom ostavila kada se pomerila u budućnost.
<BR>&nbsp;&nbsp;&nbsp;&nbsp;&nbsp;Podigao je slobodnu ruku i rukavom jakne obrisao čelo. Sada je bilo gotovo. Uradio je ono zbog čega je došao. Zadao je udarac umesto Stouna; zaustavio je Fina u njegovoj nameri.
<BR>&nbsp;&nbsp;&nbsp;&nbsp;&nbsp;Ovde više nije bilo objekta pouke; Fin više nije imao nad čim da propoveda. Umesto toga, postojao je izrugujući predmet sačinjen od one iste magije protiv koje se Fin godinama borio.
<BR>&nbsp;&nbsp;&nbsp;&nbsp;&nbsp;Iza sebe je osetio neku kretnju i okrenuo se tako hitro da su mu se prsti olabavili oko baterijske lampe, ona je pala na pod i otkotrljala se.
<BR>&nbsp;&nbsp;&nbsp;&nbsp;&nbsp;Iz tame se začuo glas.
<BR>&nbsp;&nbsp;&nbsp;&nbsp;&nbsp;"Šep", srdačno je rekao glas, "to je jako zgodno izvedeno."
<BR>&nbsp;&nbsp;&nbsp;&nbsp;&nbsp;Blejn se sledio i bespomoćnost je nagrnula.
<BR>&nbsp;&nbsp;&nbsp;&nbsp;&nbsp;Znao je da je ovo kraj. Došao je do kraja puta. Konačno je završio trku.
<BR>&nbsp;&nbsp;&nbsp;&nbsp;&nbsp;Prepoznao je taj srdačni glas. Nikad ga ne bi mogao zaboraviti.
<BR>&nbsp;&nbsp;&nbsp;&nbsp;&nbsp;Čovek koji je stajao u tami hangara bio je njegov stari prijatelj, Kirbi Rend!
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
