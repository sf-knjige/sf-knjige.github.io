<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Mesec je jezdio visoko iznad kvrgavih litica koje su oivičavale rečnu kotlinu, a dole u dolini turobna sova hukala je i kikotala se sama sebi, između hučanja. Kikotanje sove jasno se pronosilo oštrim noćnim vazduhom, koji je nosio i tračak meaza.
<BR>&nbsp;&nbsp;&nbsp;&nbsp;&nbsp;Blejn se zaustavio na ivici šumarka kržljavih kedara koji su prianjali uza zemlju kao čvornovati i povijeni starci, i ostao da tamo napeto stoji i osluškuje. Ali ničega nije bilo, osim kikotanja sove i slabašnog šuma tvrdoglavog lišća koje je još visilo na topolama ispod njega, a bio je tu još jedan zvuk, ali tako slabašan da se čovek pitao čuje se li on uopšte - dalek i vilinski mrmor koji je predstavljao glas moćne reke što se tromo vukla ispod mesečinom obasjanih litica.
<BR>&nbsp;&nbsp;&nbsp;&nbsp;&nbsp;Blejn se sagnuo i čučnuo nisko, šćućurivši se uz razbarušenu tamu zgurenih kedara, i ponovo rekao sebi da ga niko ne prati, da ga niko ne juri. Ni Udica, jer je požarom u stanici put do Udice privremeno zatvoren. A ni Lambert Fin. U ovom trenutku, Fin je poslednji čovek koji bi ga jurio.
<BR>&nbsp;&nbsp;&nbsp;&nbsp;&nbsp;Blejn je čučao tamo i prisećao se, bez trunke žaljenja u sebi, pogleda koji se stvorio u Finovim očima kada je razmenio um s njim - staklasti pogled užasa na ovo drsko oskvrnuće, na ovo namerno kaljanje moćnog propovednika i velikog proroka koji je svoju mržnju uvio u ne sasvim religijsku mantiju, ali bilo blizu toga onoliko koliko se usuđivao da ide.
<BR>&nbsp;&nbsp;&nbsp;&nbsp;&nbsp;"Šta si to uradio?!" viknuo je, hladan i skamenjen od užasa. "Šta si mi to uradio?!"
<BR>&nbsp;&nbsp;&nbsp;&nbsp;&nbsp;Jer osetio je ujedajuću studen stranosti i velike neljudskosti, i okusio mržnju koja je dopirala od samog Blejna.
<BR>&nbsp;&nbsp;&nbsp;&nbsp;&nbsp;"Biće!" rekao mu je Blejn. "Nisi ništa drugo nego biće! Više nisi Fin. Samo si delimično čovek. Deo si mene i deo si nečega što sam pronašao pet hiljada svetlosnih godina daleko odavde. I nadam se da ćeš se ugušiti time."
<BR>&nbsp;&nbsp;&nbsp;&nbsp;&nbsp;Fin je otvorio usta, a zatim ih zatvorio kao zamku.
<BR>&nbsp;&nbsp;&nbsp;&nbsp;&nbsp;"Sad moram da idem", rekao mu je Blejn. "I da se razumemo, možda bi i ti trebalo da pođeš. S rukom oko mog ramena, kao da smo davno izgubljena braća. Razgovaraćeš sa mnom kao cenjen i vajkadašnji prijatelj, jer ako to ne uradiš, uspeću da mu saopštim šta si tačno ti."
<BR>&nbsp;&nbsp;&nbsp;&nbsp;&nbsp;Fin se nećkao.
<BR>&nbsp;&nbsp;&nbsp;&nbsp;&nbsp;"Tačno šta si", ponovio je Blejn. "A svi ovi izveštači čuće svaku reč."
<BR>&nbsp;&nbsp;&nbsp;&nbsp;&nbsp;To je Finu bilo dovoljno - i više nego dovoljno.
<BR>&nbsp;&nbsp;&nbsp;&nbsp;&nbsp;Jer ovaj čovek, razmišljao je Blejn, nije smeo da dozvoli da bude povezan s bilo kavim čarobnjačkim veštinama, makar one i radile. Bio je to puritanski strog, bezobziran, nemilosrdan reformator, koji je o sebi mislio kao o čuvaru moralnih vrednosti čitave ljudske rase, i tu nije smelo biti ni nagoveštaja skandala, ni šapata sumnje.
<BR>&nbsp;&nbsp;&nbsp;&nbsp;&nbsp;Tako su njih dvojica otišli niz hodnik, spustili se stepenicama i prošli kroz predvorje, ruku pod ruku, razgovarajući, a izveštači su iz posmatrali kako zajedno hodaju.
<BR>&nbsp;&nbsp;&nbsp;&nbsp;&nbsp;Otišli su niz ulicu, dok su iz stanice još lizali crveni plamenovi prema nebu, i hodali duž trotoara, kao da su se sklonili u stranu da izmene još neku reč.
<BR>&nbsp;&nbsp;&nbsp;&nbsp;&nbsp;A onda je Blejn skliznuo u jednu uličicu i potrčao, krećući se prema istoku, ka rečnim liticama.
<BR>&nbsp;&nbsp;&nbsp;&nbsp;&nbsp;I evo me sad, pomisli on, ponovo u bekstvu, bez ikakvog plana - naprosto opet bežim. Iako je između svojih bekstava zadao udarac-dva - izbacio je Fina iz koloseka. Ukrao mu je njegov grozan primer perfidnosti parija i opasnosti od njih; razvodnio je um koji nikada više, bez obzira šta Fin učinio, neće moći da bude onako uzak i egomanijačan kao pre.
<BR>&nbsp;&nbsp;&nbsp;&nbsp;&nbsp;Čučao je i osluškivao, a noć je bila pusta, osim reke, sove i lišća na topolama.
<BR>&nbsp;&nbsp;&nbsp;&nbsp;&nbsp;Polako je ustao, i kad je to učinio, javio se još jedan glas, hukanje koje je u sebi sadržalo zvuk zuba; jedan tren stajao je paralizovan i sleđen. Iz ponora vekova, zvuk je potegao strune nevoljnog straha - iz pećina i pre pećina, do onoga dana kada je čovek živeo u strahu od noći.
<BR>&nbsp;&nbsp;&nbsp;&nbsp;&nbsp;Pas, reče on sam sebi, ili možda prerijski vuk. Jer vukodlaci ne postoje. Znao je da vukodlaci ne postoje.
<BR>&nbsp;&nbsp;&nbsp;&nbsp;&nbsp;A ipak, bio je tu nagon s kojim se jedva borio - nagon da pobegne, ludački i nerazuman, da nađe sklonište, bilo kakvo sklonište, pred stravičnom opasnosti koja je grabila po mesečini.
<BR>&nbsp;&nbsp;&nbsp;&nbsp;&nbsp;Stajao je, napet, i iščekivao ponovni huk, ali on nije došao. Telo mu se opustilo, učvoreni mišići i napeti nervi, i opet gotovo da je bio svoj.
<BR>&nbsp;&nbsp;&nbsp;&nbsp;&nbsp;Morao bi da pobegne, shvatio je, da je verovao, da je samo i napola verovao.. Bilo je to lako - prvo poverovati a posle pobeći. I to je bilo ono što je činilo toliko opasnim ljude kao što je Fin. Oni su radili na ljudskim nagonima koji su ležali tik ispod kože - nagonu straha, a posle straha, mržnje. Napustio je šumarak kedara i pažljivo pošao duž litice. Koračanje je, shvatio je, varljivo, ako se hoda po mesečini. Bilo je napola skrivenog kamenja koje se kotrljalo pod nogama, rupa skrivenih u senci i izbočina koje su predstavljale zamku za zglobove.
<BR>&nbsp;&nbsp;&nbsp;&nbsp;&nbsp;Razmišljao je ponovo o jednoj činjenici koja ga je mučila - koja ga je mučila još od onog trenutka kada je razgovarao s Finom.
<BR>&nbsp;&nbsp;&nbsp;&nbsp;&nbsp;Fin je rekao da je Harijet Kvimbli špijun Udice.
<BR>&nbsp;&nbsp;&nbsp;&nbsp;&nbsp;A to, naravno, nije bilo tačno, jer je Harijet bila ta koja mu je pomogla da pobegne iz Udice.
<BR>&nbsp;&nbsp;&nbsp;&nbsp;&nbsp;Pa ipak - ona je bila s njim u onom gradu gde ga umalo nisu obesili. Bila je s njim dok je Stoun ubijen. Bila je s njim kada je otišao do hangara, a tamo je upao u Rendovu zamku.
<BR>&nbsp;&nbsp;&nbsp;&nbsp;&nbsp;Gurnuo je misli nazad u mozak, ali one nisu htele da tamo ostanu. Stalno su puzile napolje, da ga muče.
<BR>&nbsp;&nbsp;&nbsp;&nbsp;&nbsp;To je smešno. Harijet nije špijun. Ona je vrhunski novinarski vuk i prokleto dobar prijatelj; sposobna je, hladnokrvna i oštra. Mogla bi da bude, priznao je Blejn sam sebi, dobar špijun, samo kad bi htela - ali to je bilo stano njenoj prirodi. Ona nije prevrtljiva.
<BR>&nbsp;&nbsp;&nbsp;&nbsp;&nbsp;Litica se pretvorila u strmu klisuru koja je zaranjala prema reci, a na njenom rubu nalazio se šumarak povijenog drveća.
<BR>&nbsp;&nbsp;&nbsp;&nbsp;&nbsp;Blejn je išao okolo, do donje strane šumarka, i seo na zemlju.
<BR>&nbsp;&nbsp;&nbsp;&nbsp;&nbsp;Ispod njega, reka je hrlila napred; crnilo njene vode bilo je poprskano srebrom a mutna rečna dolina bila crnja i od same reke, dok su litice stupale s obe strane kao srebrni grbavi duhovi.
<BR>&nbsp;&nbsp;&nbsp;&nbsp;&nbsp;Sova je zaćutala, mrmor reke postao glasniji, i da je neko pažljivije slušao, mogao bi da čuje grgoljenje vode dok prelazi preko peska i traži svoj tečni put kroz drveće nadneseno s obala, korenja još ukotvljenog, vrhova u vodi.
<BR>&nbsp;&nbsp;&nbsp;&nbsp;&nbsp;Ovo nije, pomisli Blejn, loše mesto da se čovek noću zaustavi. Nije imao ni prostirku ni ćebe, ali drveće će ga zaštititi i sakriti. A biće sigurniji nego bilo gde danas.
<BR>&nbsp;&nbsp;&nbsp;&nbsp;&nbsp;Zavukao se u gustiš ispod drveća i napavio leglo. Trebalo je pomeriti nekoliko kamenova, skloniti polomljenu granu u stranu. Pipajući je u tami nagomilao je lišće, i tek kad je to uradio, pomislio je na zvečarke. Iako je, reče on sebi, malo kasno da bude mnogo zvečarki.
<BR>&nbsp;&nbsp;&nbsp;&nbsp;&nbsp;Skupio se u loptu povrh gomile lišća, i to nije bilo onako udobno kao što se nadao da će biti. Ali moglo je da prođe, a tu neće provesti mnogo sati. Sunce će uskoro izići.
<BR>&nbsp;&nbsp;&nbsp;&nbsp;&nbsp;Ležao je tiho u tami i događanja tokom dana počela su da nemilosrdno stupaju po zaslonu njegove svesti - mentalno zbrajanje koje je pokušao da zaustavi, ali bez uspeha.
<BR>&nbsp;&nbsp;&nbsp;&nbsp;&nbsp;Bezdušno, beskrajni kalemovi su se odmotavali, odlomci i utisci prepunog dana, nabijeni nerealnošću svih secirajućih mentalnih pregleda.
<BR>&nbsp;&nbsp;&nbsp;&nbsp;&nbsp;Kad bi samo mogao da ih nekako zaustavi, kad bi mogao da misli na nešto drugo.
<BR>&nbsp;&nbsp;&nbsp;&nbsp;&nbsp;A bilo je tu i nešto drugo - um Lamberta Fina.
<BR>&nbsp;&nbsp;&nbsp;&nbsp;&nbsp;Odvažno, zaronio je u njega i ovaj ga je udario u lice: hladan, nemilosrdan splet mržnje, straha i zavera, koji se koprcao kao kotao crva. A u središtu mase, potpun užas - užas te druge planete koja je pretvorila njenog ljudskog posmatrača u vrištećeg manijaka koji je izleteo iz svoje zvezdane mašine obešenih usta, zurećeg pogleda i prstiju zgrčenih kao kandže.
<BR>&nbsp;&nbsp;&nbsp;&nbsp;&nbsp;Bilo je to odvratno i skaredno. Bilo je tužno i sirovo. Bilo je sve što je suprotno ljudskome. Blebetalo je, kreštalo i urlikalo. Cerilo se tuđinskom mrtvačkom glavom. Nije bilo ničega jasnog ni čistog; nije bilo pojedinosti, već samo preplavljujući osećaj beskrajnog straha.
<BR>&nbsp;&nbsp;&nbsp;&nbsp;&nbsp;Blejn se trgao, a vrisak mu je eksplodirao u mozgu, vrisak koji je pomeo središnje jezgro straha.
<BR>&nbsp;&nbsp;&nbsp;&nbsp;&nbsp;Ali tu je bila još jedna misao - nepodudarajuća, iščezavajuća misao.
<BR>&nbsp;&nbsp;&nbsp;&nbsp;&nbsp;Pomisao na Noć veštica.
<BR>&nbsp;&nbsp;&nbsp;&nbsp;&nbsp;Blejn se čvrsto uhvatio za nju, boreći se da se jezgro tuđinskog užasa ne nadoveže na traku beskrajnog filma.
<BR>&nbsp;&nbsp;&nbsp;&nbsp;&nbsp;Noć veštica - blaga oktobarska noć s tankim slojevima dima od lišća koji lebdi nad ulicom, osvetljenom uličnim svetiljkama, ili velikim punim mesecom koji visi tik iznad golih vrhova drveća, veći nego što ga se iko seća, kao da je privučen Zemlji, da špijunira tu zabavu. Visoki, reski dečji glasovi teku ulicom, a tu je i stalno tapkanje malih stopala dok skupine malih goblina trče u obilazak, vičući od uživanja ili se dozivajući. Sva svetla iznad vrata upaljena su da srdačno dočekaju decu koja traže nagradu, a prilike ogrnute u plašteve dolaze i odlaze, stiskajući vreće koje postaju sve šire i teže kako noć odmiče.
<BR>&nbsp;&nbsp;&nbsp;&nbsp;&nbsp;Blejn se mogao setiti toga do pojedinosti - gotovo kao da se to zbivalo juče a on bio srećno dete koje juri po gradu. Ali, u stvari, bilo je to, pomisli on, jako davno.
<BR>&nbsp;&nbsp;&nbsp;&nbsp;&nbsp;Bilo je to pre nego što je užas postao gadan i grub - kada je čarolija još bila hir koji iščezava, i kada je još bila zabavna, a Noć veštica vreme sreće. A roditelji se nisu plašili što su im deca napolju u noći.
<BR>&nbsp;&nbsp;&nbsp;&nbsp;&nbsp;Danas bi takva Noć veštica bila nezamisliva. Sada je Noć veštica vreme da se vrata dvostruko zabrave, da se dimnjaci zapuše, ili da se još moćniji heksagonalni znak prikuca iznad gornje grede.
<BR>&nbsp;&nbsp;&nbsp;&nbsp;&nbsp;Loše je to, pomisli on. Bilo je tako zabavno. Jedne takve večeri on i Čarli Džouns postavili su napravu koja je lupkala o prozor starog Čendlera, i starac je izleteo napolje, tobože ljut, sa sačmarom u ruci, tako da su njih dvojica izleteli odatle tako brzo da su pali u jarak iza Luisove kuće.
<BR>&nbsp;&nbsp;&nbsp;&nbsp;&nbsp;I bilo je i to drugo vreme - i to drugo vreme - i držao se te pomisli čvrsto, da ne misli ni na šta drugo.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
