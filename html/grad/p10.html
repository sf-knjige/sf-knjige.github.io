<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NAPOMENE UZ PETU PRIČU
<P>&nbsp;&nbsp;&nbsp;&nbsp;&nbsp;Malo-pomalo, kako se legenda odvija, čitalac dobija tačniju sliku ljudske vrste. Postepeno, stiče se uverenje da je reč o vrsti koja ne može biti nešto više nego čista mašta. To nije takva vrsta koja bi mogla da se od skromnih početaka uzdigne do vrhunca kulture koji joj se pripisuje u ovim pričama. Njeni kvaliteti su i suviše slabi za to.
<BR>&nbsp;&nbsp;&nbsp;&nbsp;&nbsp;Do sada je kod nje očigledan nedostatak stabilnosti. Njene preokupacije mehaničkom civilizacijom, a ne kulturom zasnovanom na nekim od zdravijih, vrednijih koncepcija života ukazuju na nedostatak osnovnog karaktera.
<BR>&nbsp;&nbsp;&nbsp;&nbsp;&nbsp;I evo, u ovoj priči vidimo njene ograničene mogućnosti saobraćanja, situaciju koja svakako ne vodi napretku. Čovekova nesposobnost da shvati i ceni misao i gledište drugog čoveka biće kamen spoticanja koji nikakava mehanička sposobnost ne bi mogla da pobedi.
<BR>&nbsp;&nbsp;&nbsp;&nbsp;&nbsp;Da je i sam čovek ovo shvatio, jasno se vidi po njegovoj brizi da se dokopa Džuvejnove filozofije, ali videće se da je on nije želeo zbog moći poimanja koju bi mu ona dala, već zbog vlasti i slave i saznanja koje bi mu omogućila. Čovek je u ovoj filozofiji video nešto što će ga pomeriti za sto hiljada godina unapred za vreme od dve kratke generacije.
<BR>&nbsp;&nbsp;&nbsp;&nbsp;&nbsp;Tokom ovih priča postaje jasno da je čovek trčao u jednoj trci, ako ne sa samim sobom, a ono sa nekim zamišljenim pratiocem koji mu je išao za samim petama, duvao za vrat. Čovek je bio zauzet jednim ludačkim batrganjem za vlast i znanje, ali nigde nema nagoveštaja o tome šta je nameravao da učini s njima kada ih jednom dobije.
<BR>&nbsp;&nbsp;&nbsp;&nbsp;&nbsp;Prema legendi, on je došao iz pećina pre milion godina. Pa ipak, tek nešto više od stotinu godina pre događaja u ovoj priči on je bio u stanju da iskoreni ubijanje kao osnovni elemenat svog načina života. Ovde se, dakle, vidi prava mera njegovog divljaštva: otarasio se ubijanja posle milion godina, i to smatra velikim postignućem.
<BR>&nbsp;&nbsp;&nbsp;&nbsp;&nbsp;Većini čitalaca biće lako, pošto pročitaju ovu priču, da prihvate Rouverovu teoriju da čovek nikada nije postojao, već da je stvoren namerno kao antiteza svega što predstavljaju psi, da je on neka vrsta mitske lutke, sociološka basna.
<BR>&nbsp;&nbsp;&nbsp;&nbsp;&nbsp;Ovo je istaknuto dokazima čovekove besciljnosti koji se stalno ponavljaju, njegovim neprekidnim trčanjem tamo-amo, njegovim nastojanjem da se dočepa načina života koji mu stalno izmiče, verovatno zato što nikada ne zna tačno šta hoće.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
