<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Mek Rejnolds i Frederik Braun: MRAČNI INTERMECO
<P>&nbsp;&nbsp;&nbsp;&nbsp;&nbsp;Oči šerifa Bena Renda bile su ozbiljne. Rekao je: "U redu, mladiću. Izgleda da si nervozan; to je prirodno. Ali ako je tvoja priča istinita, ne brini. Ni zbog čega ne brini. Sve će biti u redu, mladiću."
<BR>&nbsp;&nbsp;&nbsp;&nbsp;&nbsp;"Bilo je to pre tri sata, šerife", reče Elenbi. "Žalim što mi je trebalo toliko vremena da stignem u grad i što sam morao da vas probudim. Ali seka je neko vreme bila histerična. Morao sam pokušati da je umirim, a posle sam imao muke i sa paljenjem one krntije od kola."
<BR>&nbsp;&nbsp;&nbsp;&nbsp;&nbsp;"Ne mari ništa što si me probudio, mladiću. Ja kao šerif radim non-stop. Uostalom, nije ni kasno; slučajno sam se večeras vratio kući ranije. A sad dozvoli da razbistrimo neke stvari. Kažeš da se zoveš Lu Elenbi. To je uvaženo ime u ovom kraju, Elenbi. Jesi li rođak Rensa Elenbija, koji je držao bakalnicu preko u Kupervilu? Išao sam u školu sa Rensom... A sad da pređemo na tog čovu koji je rekao da dolazi iz budućnosti..."
<BR>
<BR>&nbsp;&nbsp;&nbsp;&nbsp;&nbsp;Prezidor Odseka za istorijska istraživanja bio je skeptičan do poslednjeg časa. Dokazivao je: "Ja i dalje smatram da je projekat neizvodljiv. Postoje u tome neki paradoksi koji predstavljaju nepremostive..."
<BR>&nbsp;&nbsp;&nbsp;&nbsp;&nbsp;Doktor Meti, čuveni fizičar, prekide ga učtivo: "Ser, vi bez sumnje znate šta je dihotomija?"
<BR>&nbsp;&nbsp;&nbsp;&nbsp;&nbsp;Prezidor nije znao i zato je ćutao, dajući tim na znanje da očekuje objašnjenje.
<BR>&nbsp;&nbsp;&nbsp;&nbsp;&nbsp;"Zenon je postavio pitanje dihotomije. On je bio grčki filozof i živeo je oko pet stotina godina pre onog drevnog proroka čiji su dan rođenja primitivci koristili da bi njime obeležili početak svog kalendara. Dihotomija tvrdi da je nemoguće prevaliti bilo koju datu razdaljinu. Dokaz: najpre mora da se pređe polovina razdaljine, zatim polovina preostale razdaljine, zatim opet polovina od onoga šta preostane, i tako dalje. Iz toga proizlazi da uvek ostaje jedan deo razdaljine koji treba prevaliti, i zato je kretanje nemoguće."
<BR>&nbsp;&nbsp;&nbsp;&nbsp;&nbsp;"Nema tu analogije", usprotivi se prezidor. "Pre svega, vaš Grk je polazio od pretpostavke da svaka celina sastavljena od bezbrojnih delova mora, samim time, da bude beskrajna, ali mi znamo da beskonačan zbir elemenata sačinjava jednu konačnu celinu. Sem toga..."
<BR>&nbsp;&nbsp;&nbsp;&nbsp;&nbsp;Meti se blago osmehnu i podiže ruku. "Molim vas, ser, nemojte pogrešno da me shvatite. Ja ne poričem da mi danas shvatamo Zenonov paradoks. Ali, verujte mi, u toku mnogih stoleća najbolji umovi koje je dala ljudska rasa nisu mogli to da objasne."
<BR>&nbsp;&nbsp;&nbsp;&nbsp;&nbsp;Prezidor reče taktično: "Ja vas ne shvatam, doktore Meti. Molim vas da mi oprostite zbog moje neupućenosti. Kakve veze ima ta Zenonova dihotomija sa vašom nameravanom ekspedicijom u prošlost?"
<BR>&nbsp;&nbsp;&nbsp;&nbsp;&nbsp;"Samo sam povukao jednu paralelu, ser. Zenon je postavio taj paradoks dokazujući da je nemoguće prevaliti bilo koju razdaljinu, a naši drevni preci nisu bili kadri da ga objasne. Ali, da li ih je to sprečilo da prevaljuju razdaljine? Očigledno nije. Danas, moji asistenti i ja izmislili smo jedan metod da pošaljemo ovog našeg mladog prijatelja, Džena Obrina, u daleku prošlost. Paradoks se odmah nameće - pretpostavimo da on ubije nekog starog pretka ili da na drugi način izmeni istoriju? Ja ne tvrdim da sam kadar da objasnim kako se taj očigledni paradoks može prevladati u putovanju kroz vreme; znam jedino da putovanje kroz vreme jeste moguće. Nema sumnje, umovi bolji od mene rešiće jednog dana paradoks, ali dok se to ne desi mi ćemo nastaviti da koristimo putovanje kroz vreme, pa bilo to paradoksalno ili ne."
<BR>&nbsp;&nbsp;&nbsp;&nbsp;&nbsp;Džen Obrin je sedeo, nervozno miran, slušajući uvažene starešine. Sada je kašljucnuo i rekao: "Mislim da je došao čas za eksperimenat."
<BR>&nbsp;&nbsp;&nbsp;&nbsp;&nbsp;Slegnuvši ramenima, prezidor je dao na znanje da se i dalje ne slaže, ali nije nastavio raspravu. Sumnjičavo je odmerio opremu koja se nalazila u uglu laboratorije.
<BR>&nbsp;&nbsp;&nbsp;&nbsp;&nbsp;Meti baci brz pogled prema uređaju za putovanje kroz vreme, a onda žurno poče da daje poslednja uputstva svome studentu.
<BR>&nbsp;&nbsp;&nbsp;&nbsp;&nbsp;"Dogovorili smo se o svemu još ranije, Džene, ali da sumiram - ti treba da se pojaviš u sredini takozvanog Dvadesetog veka; gde zapravo, to ne znamo. Jezik će biti amer-engleski, kojeg si ti temeljito proučio; u tom pogledu imaćeš malo poteškoća. Pojavićeš se u Sjedinjenim Državama Severne Amerike, jednoj od drevnih nacija - kako su ih nazivali - politička podela čija nam svrha nije sasvim jasna. Jedan od ciljeva tvoje ekspedicije sastojaće se u tome da ustanoviš zašto je ljudska rasa u to vreme bila rascepkana u čitav niz država, umesto da ima samo jednu vladu. Moraćeš da se prilagodiš uslovima koje zatekneš, Džene. Naše istorije su toliko nejasne da ti možemo pružiti samo veoma oskudne informacije o tome šta treba da očekuješ."
<BR>&nbsp;&nbsp;&nbsp;&nbsp;&nbsp;Prezidor se umeša: "Ja sam krajnje pesimističan u tom pogledu, Obrine, ali vi ste se javili dobrovoljno i zato nemam prava da se mešam. Vaš najvažniji zadatak je da ostavite poruku koja će stići do nas; ukoliko uspete, doći će do novih pokušaja da se istraže i drugi periodi istorije. Ukoliko omanete..."
<BR>&nbsp;&nbsp;&nbsp;&nbsp;&nbsp;"On neće omanuti", reče Meti.
<BR>&nbsp;&nbsp;&nbsp;&nbsp;&nbsp;Prezidor odmahnu glavom i stegnu Obrinovu ruku u znak pozdrava.
<BR>&nbsp;&nbsp;&nbsp;&nbsp;&nbsp;Džen Obrin pristupi uređaju i pope se na malu platformu. Pomalo očajnički zgrabio je metalne ručice na tabli sa instrumentima, skrivajući što je bolje mogao zebnju koja ga je zahvatila.
<BR>
<BR>&nbsp;&nbsp;&nbsp;&nbsp;&nbsp;Šerif reče: "Dakle, taj čova... kažeš kako ti je rekao da dolazi iz budućnosti?"
<BR>&nbsp;&nbsp;&nbsp;&nbsp;&nbsp;Lu Elenbi klimnu glavom. "Otprilike četiri hiljade godina ispred nas. Rekao je da se vratio iz godine trideset dve stotine ili tako nekako, ali da je to oko četiri hiljade godina računajući od sada unapred; oni su u međuvremenu promenili numerički sistem."
<BR>&nbsp;&nbsp;&nbsp;&nbsp;&nbsp;"A ti nisi pomislio da je to bilo najobičnije buncanje, mladiću? Sudeći po tome kako govoriš, imam utisak da si mu poverovao."
<BR>&nbsp;&nbsp;&nbsp;&nbsp;&nbsp;Elenbi ovlaži usne. "Da, izgleda da sam mu poverovao", reče tvrdoglavo. "Bilo je nečeg u vezi s njim; bio je drukčiji. Ne mislim fizički, to jest, kao da nije rođen u ovom vremenu, ali bilo je tu... nešto drukčije. Kao da, ovaj, kao da je bio u slozi sa samim sobom; ostavljao je utisak da su takvi i svi ostali tamo odakle je on došao. A bio je bistar, bistar kao lasica. I ne bi se moglo reći da je bio lud."
<BR>&nbsp;&nbsp;&nbsp;&nbsp;&nbsp;"Šta je tražio ovde kod nas iz prošlosti, mladiću?" Šerifov glas bio je blago zajedljiv.
<BR>&nbsp;&nbsp;&nbsp;&nbsp;&nbsp;"Bio je... neka vrsta učenjaka. Čini se, po onome šta je rekao, da su učenjaci gotovo svi oni koji žive u njegovom vremenu. Rešili su sve probleme proizvodnje i raspodele, niko ne mora da se brine za svoju sigurnost; u stvari, čini se kao da oni ne brinu ni o jednoj od stvari o kojima mi sada brinemo." U glasu Lu Elenbija bila je jedna nota setne zamišljenosti. Uzdahnuo je duboko i nastavio: "Vratio se unatrag da istražuje naše vreme. Oni ne znaju mnogo o tome, čini se. Nešto se desilo u međuvremenu - postojao je jedan gadan period od nekoliko stotina godina - i većina knjiga i izveštaja bila je izgubljena. Oni su imali neke, ali to je bilo premalo. Zato nisu ni znali mnogo o nama i hteli su da upotpune ono šta nisu znali."
<BR>&nbsp;&nbsp;&nbsp;&nbsp;&nbsp;"I ti si poverovao u sve to, mladiću? Da li je imao neki dokaz?"
<BR>
<BR>&nbsp;&nbsp;&nbsp;&nbsp;&nbsp;Bio je to opasan trenutak; onaj koji je sadržavao najveći rizik. Jer, oni nisu znali kako je, zapravo, izgledalo zemljište pre četrdeset vekova, ni da li je tu bilo drveća ili zgrada. Ako bi se pojavio na pogrešnom mestu, to bi moglo da znači momentalnu smrt.
<BR>&nbsp;&nbsp;&nbsp;&nbsp;&nbsp;Džen Obrin je imao sreću; nije tresnuo ni o šta. U stvari, ispalo je sasvim obrnuto. Iskrsnuo je u vazduhu na deset stopa iznad jedne preorane njive. Pad je bio dosta gadan, ali zaštitila ga je meka zemlja; činilo se da je uganuo jedan članak, ali ne suviše opasno. Uspravio se bolno na noge i osvrnuo oko sebe.
<BR>&nbsp;&nbsp;&nbsp;&nbsp;&nbsp;Već i samo prisustvo njive bilo mu je dovoljan dokaz da se Metijev postupak pokazao bar delimično uspešan. Našao se u prošlosti daleko ispred svog vremena. Poljoprivreda je još bila neophodna komponenta ljudske privrede, ukazujući jasno da je u pitanju jedna civilizacija znatno starija od njegove.
<BR>&nbsp;&nbsp;&nbsp;&nbsp;&nbsp;Otprilike pola milje dalje nalazilo se jedno gusto pošumljeno područje; ne park, pa čak ni planski podignuta šuma koja bi predstavljala obitavalište divljači, kao u njegovo doba. Nasumce izrasla šuma - gotovo neverovatno. Ali, na kraju krajeva, on se mora navići na neverovatno; od svih istorijskih razdoblja, ovo je bilo najmanje poznato. Mnogo toga će biti čudno.
<BR>&nbsp;&nbsp;&nbsp;&nbsp;&nbsp;Desno od njega, nekoliko stotina jardi dalje, nalazila se jedna drvena zgrada. Bilo je to, bez sumnje, ljudsko stanište, uprkos svom primitivnom izgledu. Ne bi vredelo zaobići ga; kontakt sa ljudskim sabratom i tako mora da bude uspostavljen. Odšepao je nespretno u susret svom sastanku sa Dvadesetim vekom.
<BR>&nbsp;&nbsp;&nbsp;&nbsp;&nbsp;Devojka očigledno nije primetila njegov iznenadni dolazak, ali u vreme kad se on pojavio u dvorištu seoske kuće već je izašla da ga pozdravi.
<BR>&nbsp;&nbsp;&nbsp;&nbsp;&nbsp;Njena haljina bila je iz drugog doba, jer u njegovom vremenu odeća ženskog dela rase nije imala svrhu da primamljuje muškarce. Njena je, međutim, bila svetla i ukusno obojena i isticala je mladalačke konture njenog tela. Ali nije ga samo haljina začudila. Bilo je malo boje i na njenim usnama, i njemu odjednom postade jasno da to nije prirodna boja. Čitao je kako su te primitivne žene premazivale svoja lica raznim vrstama boja - i iz nekih razloga, sada dok je to gledao, nije osećao odbojnost.
<BR>&nbsp;&nbsp;&nbsp;&nbsp;&nbsp;Ona se osmehnu, a crvenilo njenih usana samo je pojačalo belinu zuba. Zatim reče: "Bilo bi lakše doći ovamo putem, umesto preko polja. Njene oči su ga premeravale, i da je nekim slučajem imao više iskustva, mogao bi u njima pročitati zainteresovanost."
<BR>&nbsp;&nbsp;&nbsp;&nbsp;&nbsp;Rekao je, pažljivo sričući reči: "Bojim se da nisam dovoljno upoznat sa vašim poljoprivrednim metodima. Nadam se da nisam nepopravljivo oštetio produkte vaših gradinarskih napora."
<BR>&nbsp;&nbsp;&nbsp;&nbsp;&nbsp;Suzan Elenbi zatrepta očima. "Gospode", rekla je blago, sa diskretnim prizvukom smeha u glasu, "neko se izražava kao da je možda progutao rečnik." Odjednom, njene oči se raširiše kad je primetila kako on udobnije namešta svoje levo stopalo. "Hej, pa vi ste se ozledili. Odmah ulazite u kuću i pustite me da vidim mogu li tu nešto da pomognem. Hej..."
<BR>&nbsp;&nbsp;&nbsp;&nbsp;&nbsp;Pošao je tiho za njom, čujući samo upola njene reči. Nešto - nešto fenomenalno - rađalo se u Dženu Obrinu, utičući čudno a ipak prijatno na njegov metabolizam.
<BR>&nbsp;&nbsp;&nbsp;&nbsp;&nbsp;Sada mu je bilo jasno šta su Meti i prezidor podrazumevali pod paradoksom.
<BR>
<BR>&nbsp;&nbsp;&nbsp;&nbsp;&nbsp;Šerif reče: "Dakle, ti si bio odsutan kad je on stigao u tvoju kuću... ma kako da je stigao tamo."
<BR>&nbsp;&nbsp;&nbsp;&nbsp;&nbsp;Lu Elenbi klimnu glavom. "Da, bilo je to pre tri dana. Nalazio sam se u Majamiju, gde sam koristio moj dvonedeljni odmor. Seka i ja smo svake godine odlazili nedelju ili dve na letovanje, ali uvek u različito vreme, delimično i zato što smatramo da je dobra ideja da se malo odvojimo jedno od drugog, bar za neko vreme."
<BR>&nbsp;&nbsp;&nbsp;&nbsp;&nbsp;"Svakako dobra ideja, mladiću. Ali tvoja seka... ona je verovala u priču o tome otkuda je on došao?"
<BR>&nbsp;&nbsp;&nbsp;&nbsp;&nbsp;"Da. A imala je i dokaz, šerife. Voleo bih da sam i ja lično to video. Polje na koje se spustio bilo je upravo uzorano. Pošto mu je namestila članak, bila je dovoljno radoznala, posle onoga šta joj je on ispričao, da pođe tragovima njegovih stopa preko zemljišta do mesta gde su oni počinjali. A završavali su se, ili, bolje rečeno, počinjali tačno na sredini njive, gde je ostalo jedno uočljivo udubljenje, baš kao da je tamo pao."
<BR>&nbsp;&nbsp;&nbsp;&nbsp;&nbsp;"Mladiću, možda se spustio iz nekog aviona, pomoću padobrana. Jesi li pomislio na to?"
<BR>&nbsp;&nbsp;&nbsp;&nbsp;&nbsp;"Pomislio sam na to, a i seka je. Ona kaže da bi se, u slučaju da je zaista tako, morao izvesti zaključak da je on progutao padobran. Mogla je da prati otiske njegovih stopala čitavim putem - iznosilo je to svega nekoliko stotina jardi i nije bilo nijednog mesta gde bi on mogao da sakrije ili zakopa padobran."
<BR>&nbsp;&nbsp;&nbsp;&nbsp;&nbsp;"Kažeš da su se odmah zatim venčali?" reče šerif.
<BR>&nbsp;&nbsp;&nbsp;&nbsp;&nbsp;"Posle dva dana. Ja sam bio uzeo kola, pa je seka upregla konje i odvezla se s njim u grad - on nije znao kako se teraju konji - i onda su se tamo venčali."
<BR>&nbsp;&nbsp;&nbsp;&nbsp;&nbsp;"Jesi li video venčanicu, mladiću? Jesi li siguran da su se oni stvarno..."
<BR>&nbsp;&nbsp;&nbsp;&nbsp;&nbsp;Lu Elenbi ga pogleda, usne mu malo pobeleše, i šerif dodade žurno: "U redu je, mladiću. Nisam mislio ništa ružno. Smiri se, mladiću."
<BR>
<BR>&nbsp;&nbsp;&nbsp;&nbsp;&nbsp;Suzan je poslala svome bratu telegram u kome mu je javila sve o tome, ali on je u međuvremenu promenio hotel, pa mu telegram nije mogao biti uručen. Prvi put je saznao za venčanje tek kad se vratio na farmu, gotovo nedelju dana kasnije.
<BR>&nbsp;&nbsp;&nbsp;&nbsp;&nbsp;Bio je iznenađen, razume se, ali Džon O'Brajen - Suzan mu je donekle promenila ime izgledao je dosta prijatan. A bio je i zgodan, mada malčice čudan, i činilo se da su on i Suzan ludo zaljubljeni jedno u drugo.
<BR>&nbsp;&nbsp;&nbsp;&nbsp;&nbsp;Naravno, nije imao nikakvog novca - objasnio je da ga u njegovo vreme nisu više upotrebljavali - ali bio je dobar radnik, nimalo mek. Nije bilo nikakvog razloga za pretpostavku da se neće snaći.
<BR>&nbsp;&nbsp;&nbsp;&nbsp;&nbsp;Njih troje su napravili okvirni plan da Suzan i Džon ostanu na farmi sve dok se Džon malo ne svikne na svoj novi život. On se nadao da će posle toga smisliti neki način za zarađivanje novca - veoma optimistički je gledao na svoje sposobnosti u tom smislu - i provodiće vreme u putovanju, vodeći Suzan sa sobom. Nema sumnje, na taj način će uspeti da upozna sadašnjost.
<BR>&nbsp;&nbsp;&nbsp;&nbsp;&nbsp;Važna stvar, najbitnija stvar, bila je da se smisli neki plan za slanje poruke doktoru Mehiju i prezidoru. Ako je ovakvu vrstu istraživanja trebalo nastaviti, sve je zavisilo od njega.
<BR>&nbsp;&nbsp;&nbsp;&nbsp;&nbsp;Objasnio je Suzani i Luu da je ovo bilo jednosmerno putovanje. Da je njegova oprema dejstvovala samo u jednom pravcu, da se moglo putovati samo u prošlost, ali ne i u budućnost. On je bio dobrovoljni izgnanik, osuđen da ostatak svog života provede u ovoj eri. Ideja je bila u tome da on, pošto ostane u ovom veku dovoljno dugo da ga temeljito opiše, napravi svoj izveštaj i stavi ga u jednu kutiju specijalno načinjenu da potraje četrdeset vekova, a onda je pohrani tamo gde će moći da bude iskopana - na jednom mestu koje je određeno u budućnosti. Imao je tačnu geografsku lokaciju tog mesta.
<BR>&nbsp;&nbsp;&nbsp;&nbsp;&nbsp;Bio je veoma uzbuđen kad su mu pričali o kapsulama vremena koje su bile zakopane na drugim mestima. Znao je da one nikada nisu bile iskopane i planirao je da to uključi u svoj izveštaj, kako bi ljudi budućnosti mogli da ih nađu.
<BR>&nbsp;&nbsp;&nbsp;&nbsp;&nbsp;Večeri su provodili u dugim razgovorima. Džen je pričao o svome vremenu i svemu onome što je znao o stolećima koja su mu prethodila. O dugoj borbi za uspon i čovekovim pobedama na području nauke, medicine i međuljudskih odnosa. A oni su njemu pričali o svome svetu, opisujući običaje i načine života koji su njemu izgledali tako jedinstveni.
<BR>&nbsp;&nbsp;&nbsp;&nbsp;&nbsp;Lu u početku nije bio naročito srećan zbog ove naprasne ženidbe, ali je zatekao sebe kako se sve više zagrejava za Džena. Sve dok...
<BR>
<BR>&nbsp;&nbsp;&nbsp;&nbsp;&nbsp;Šerif reče: "I on ti sve do večeras nije ispričao šta je zapravo bio?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Tvoja sestra ga je čula kako to govori? Ona će potvrditi tvoju izjavu?"
<BR>&nbsp;&nbsp;&nbsp;&nbsp;&nbsp;"Ja... ja mislim da hoće. Sada je uzrujana, kao što sam rekao, sva nekako histerična. Vrišti da će napustiti mene i farmu. Ali čula ga je da to govori, šerife. Mora da je imao veliki uticaj na nju, inače se ne bi ponašala ovako kako se ponaša."
<BR>&nbsp;&nbsp;&nbsp;&nbsp;&nbsp;"Nije da sumnjam u tvoju reč, mladiću, da se stvar tako desila, ali bilo bi bolje da ga je i ona čula. Kako je došlo do toga?"
<BR>&nbsp;&nbsp;&nbsp;&nbsp;&nbsp;"Postavljao sam mu neka pitanja o stvarima iz njegovog vremena, i malo kasnije zapitao sam ga kako oni izlaze na kraj sa rasnim problemom; on je izgledao zbunjen, a onda je rekao kako se seća nečega o rasama iz istorije koju je proučavao, ali da kod njih nije više bilo nikakvih rasa.
<BR>&nbsp;&nbsp;&nbsp;&nbsp;&nbsp;Rekao je da su do njegovog vremena - računajući od završetka nekakvog rata, zaboravio sam kako se zvao - sve rase bile stopljene u jednu. Da su se beli i žuti najvećim delom međusobno poubijali i da je Afrika neko vreme dominirala svetom pa da su zatim sve rase počele da se stapaju u jednu putem kolonizacije i mešovitih brakova i da je do njegovog vremena taj proces bio završen. Ja sam samo zurio u njega, a onda sam ga upitao: 'Hoćeš da kažeš da u tebi ima crnačke krvi?' na šta je on odgovorio, kao da to savršeno ništa ne znači: 'Najmanje jedna četvrtina.'"
<BR>&nbsp;&nbsp;&nbsp;&nbsp;&nbsp;"Pa, mladiću, učinio si tačno ono šta si morao da učiniš", reče šerif ozbiljno, "u to nema nikakve sumnje."
<BR>&nbsp;&nbsp;&nbsp;&nbsp;&nbsp;"Sve mi je bilo crveno pred očima. On se oženio mojom sekom; spavao je s njom. Bio sam tako ludački besan da se ne sećam čak ni kako sam pograbio pištolj."
<BR>&nbsp;&nbsp;&nbsp;&nbsp;&nbsp;"Pa, ne zabrinjavaj se zbog toga, mladiću. Postupio si ispravno."
<BR>&nbsp;&nbsp;&nbsp;&nbsp;&nbsp;"Ali, osećam se vraški gadno zbog toga. On ništa nije znao."
<BR>&nbsp;&nbsp;&nbsp;&nbsp;&nbsp;"E, to je stvar za diskusiju, mladiću. Možda si ti progutao malo previše tog njegovog blebetanja. Dolaženje iz budućnosti - huh! Te crnje će izmisliti najprokletije trikove, samo da se nekako proture kao beli. Kakvu vrstu dokaza za njegovu priču predstavlja ono udubljenje na njivi? Koještarije, mladiću. Nema nikoga ko dolazi iz budućnosti, ili odlazi tamo. Možda naprosto da prećutimo čitavu stvar, tako da niko nikad ne sazna o tome. Biće to kao da se ništa nije ni desilo."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
