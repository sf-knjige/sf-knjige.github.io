<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Herbert V. Franke: NALOG
<P>&nbsp;&nbsp;&nbsp;&nbsp;&nbsp;Lekar je seo na bolesnikov krevet i dobrodušno uhvatio njegovu ruku: "Sada nam još jednom ispričajte vašu priču, ali potpuno mirno, molim! Pa mi vam verujemo."
<BR>&nbsp;&nbsp;&nbsp;&nbsp;&nbsp;Pacijent se iscrpljeno zavalio natrag na jastuk. Počeo je tiho da govori, dok su mu plavičasto natečene usne podrhtavale.
<BR>&nbsp;&nbsp;&nbsp;&nbsp;&nbsp;"Otpočeo sam sasvim skromno. Danas je moja reklamna agencija preduzeće svetskog glasa. Najbolje firme davale su mi naloge - propagandne kampanje, ispitivanje javnog mnenja, ugovaranje poslova. Međutim, najveći nalog dobio sam od jednog neznanca. Moj zadatak bio je pomalo čudan - ali iza njega se nalazio novac. Već godinama su moja firma i njene filijale širom sveta uglavnom time zauzete. Ali sve je trebalo da ostane u tajnosti.
<BR>&nbsp;&nbsp;&nbsp;&nbsp;&nbsp;Moj zadatak? O tome nisam smeo da govorim. Ali danas to ipak moram da učinim. Trebalo je da čovečanstvo uputim u međuzvezdanu misao. Ono je trebalo da postane upoznato sa pitanjima svemirskog putovanja, trebalo se pripremiti na ono šta su mogle da donesu ekspedicije u kosmos, trebalo se priviknuti na misao da je čovek samo jedan od raznih oblika života među mnogim drugim u zvezdanom prostoru.
<BR>&nbsp;&nbsp;&nbsp;&nbsp;&nbsp;Nisam se raspitivao za razlog. Čovek je plaćao. Najpre sam testirao javno mnenje - većina krugova bez razumevanja je gledala na takve ideje, samo se mali broj pojedinaca bavio sličnim problemima. Doduše, bilo je nekoliko pisaca koji su iz tog područja crpli svoje teme, ali ko je njih čitao? Tu sam se ja umešao, i sada svi znaju za naučnu fantastiku. Upregao sam u posao moje evropske filijale. Sa uspehom, gospodo! Imam veze i u Rusiji. Znate li koja je literatura tamo u poslednje vreme doživela najveći polet? Učinio sam još mnogo toga. Finansirao sam filmove i predavačke turneje, okupljao sam zainteresovane i vodio brigu o tome da se oni udruže u klubove.
<BR>&nbsp;&nbsp;&nbsp;&nbsp;&nbsp;Pojma nemate koliko je teško širiti nove misli! Ali ja sam imao uspeha.
<BR>&nbsp;&nbsp;&nbsp;&nbsp;&nbsp;Pre nedelju dana moj nalogodavac me je pozvao kod sebe. Po prvi put. On stanuje izvan grada u jednoj usamljenoj kući. Izgleda da je nekakav privatni naučnik. Primio me je u jednom udobno nameštenom salonu. Bio je primetno nervozan.
<BR>&nbsp;&nbsp;&nbsp;&nbsp;&nbsp;'Ide suviše sporo', uzviknuo je. 'Vi radite premalo!'
<BR>&nbsp;&nbsp;&nbsp;&nbsp;&nbsp;Oprostite, rekao sam, časopis 'Galaxy' danas izlazi na deset jezika, osnovan je prvi evropski klub naučne fantastike, u istočnim zemljama imamo državnu podršku...'
<BR>&nbsp;&nbsp;&nbsp;&nbsp;&nbsp;On me prekide.
<BR>&nbsp;&nbsp;&nbsp;&nbsp;&nbsp;'Sve je to premalo!' obrecnuo se. 'Kako je danas moglo doći do panike dok su leteći tanjiri kružili iznad Sidneja?'
<BR>&nbsp;&nbsp;&nbsp;&nbsp;&nbsp;O tome nisam ništa čuo, mada sam uvek dobro obavešten. Otkuda je ovaj čovek mogao to da sazna?
<BR>&nbsp;&nbsp;&nbsp;&nbsp;&nbsp;Čitava stvar izgledala mi je sve čudnija. Čovek je brzo koračao tamo-amo, kao da oseća strah. Da, to je prava reč - strah! A onda su iz susedne prostorije odjeknuli neki neobični zvuci. On je potrčao prema vratima i prošao kroz njih, ne otvorivši ih ni za palac više nego što je bilo neophodno. Ali, uprkos tome, osetio sam vlažnu vrelinu i kiselkast zadah koji je prodro u sobu iz susedne prostorije. Onda sam se prikrao do vrata i bacio jedan pogled kroz ključaonicu... Nije trebalo to da učinim...
<BR>&nbsp;&nbsp;&nbsp;&nbsp;&nbsp;Kad se on ponovo vratio, obećao sam mu sve što je od mene zahtevao. Nisam želeo ništa drugo sem da se izgubim, i on me je uskoro otpustio. U kolima mi je posle toga bilo crno pred očima. Moj šofer me je ovamo dovezao.
<BR>&nbsp;&nbsp;&nbsp;&nbsp;&nbsp;Šta sam video u susednoj prostoriji? U jednoj naslonjači sedela je nekakva prilika, veća od čoveka, ali ne čovek - njegovo telo sastojalo se iz mnoštva isprepletenih belih gumenih cevi, udovi su izgledali kao račje štipaljke a glava je bila u obliku zvona sa jednom sisaljkom i čitavim nizom buljavih očiju svuda naokolo. Nije to bilo biće sa ovoga sveta..."
<BR>&nbsp;&nbsp;&nbsp;&nbsp;&nbsp;Bolesnik zaklopi oči. Mada je ćutao, usne su mu i dalje podrhtavale. Međutim, nije više reagovao ni na jedno pitanje.
<BR>&nbsp;&nbsp;&nbsp;&nbsp;&nbsp;"Ostavimo ga na miru!" odluči šef lekara. "Tipično stanje iscrpljenosti posle srčanog udara izazvanog nervozom. Ili, razumljivije govoreći, menadžerska bolest. Neobične su samo halucinacije. On se neće više vratiti na svoje radno mesto. Sva sreća što njegov sin nastavlja njegovo životno delo. U poslovanju firme nije došlo ni do najmanjeg zastoja!"
<BR>&nbsp;&nbsp;&nbsp;&nbsp;&nbsp;Gospoda napustiše bolesnikovu sobu i posvetiše se sledećem pacijentu.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
