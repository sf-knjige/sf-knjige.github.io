<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Frederik Braun: ORUŽJE
<P>&nbsp;&nbsp;&nbsp;&nbsp;&nbsp;Prostorija je bila tiha u polutami rane večeri. Dr Džejmz Grejem, ključni naučnik jednog veoma važnog projekta, sedeo je u svojoj omiljenoj fotelji, razmišljajući. Bilo je toliko tiho da je mogao čuti okretanje stranica u susednoj prostoriji dok je njegov sin prelistavao neku slikovnicu.
<BR>&nbsp;&nbsp;&nbsp;&nbsp;&nbsp;Često je Grejem najbolje radio, najkreativnije razmišljao baš pod ovakvim okolnostima, sedeći sam u neosvetljenoj prostoriji svog stana nakon redovnog dnevnog posla. Ali večeras mu mozak nije radio konstruktivno. Uglavnom je razmišljao o svom mentalno zaostalom sinu - svom jedinom sinu - u susednoj prostoriji. Misli su mu bile pune ljubavi, a ne gorkog bola koji je osetio pre više godina kada je prvi put saznao za stanje svog sina. Dečak je bio srećan; zar to nije bilo najvažnija stvar? Sem toga, kolikom je broju ljudi sudbina dodelila dete koje će uvek ostati dete, i koje nikada neće odrasti da ih napusti? Naravno, bilo je to čisto racionalno umovanje, ali čega ima pogrešnog u takvom umovanju kad...
<BR>&nbsp;&nbsp;&nbsp;&nbsp;&nbsp;Oglasilo se zvonce na vratima.
<BR>&nbsp;&nbsp;&nbsp;&nbsp;&nbsp;Grejem ustade i upali svetlost u sada već gotovo mračnoj prostoriji pre nego što je prošao kroz hodnik do vrata. Nije bio ljut zbog uznemiravanja; večeras, u ovom trenutku, gotovo svako narušavanje njegovih misli bilo je dobrodošlo.
<BR>&nbsp;&nbsp;&nbsp;&nbsp;&nbsp;Otvorio je vrata. Jedan neznanac stajao je tamo; rekao je: "Doktor Grejem? Ja se zovem Nimand; voleo bih da porazgovaram s vama. Mogu li da uđem za trenutak?"
<BR>&nbsp;&nbsp;&nbsp;&nbsp;&nbsp;Grejem ga je odmeravao. Bio je to čovek omanjeg rasta, neupadljive spoljašnjosti, očigledno bezopasan - verovatno neki novinar ili agent osiguravajućeg društva.
<BR>&nbsp;&nbsp;&nbsp;&nbsp;&nbsp;Ali nije bilo važno ko je i šta je. Grejem je zatekao sebe kako govori: "Naravno. Uđite, gospodine Nimande." Nekoliko minuta konverzacije, rezonovao je, moglo bi da mi skrene misli na drugu stranu i razbistri duh.
<BR>&nbsp;&nbsp;&nbsp;&nbsp;&nbsp;"Sedite", rekao je, kad su ušli u sobu za dnevni boravak. "Jeste li za neko piće?"
<BR>&nbsp;&nbsp;&nbsp;&nbsp;&nbsp;Nimand reče: "Ne, hvala." Seo je u fotelju; Grejem se smestio na sofi.
<BR>&nbsp;&nbsp;&nbsp;&nbsp;&nbsp;Mali čovek ispreplete svoje prste i naže se napred. "Doktore Grejeme, vi ste čovek čije naučno delo, više nego delo bilo kog drugog čoveka, može da okonča šansu ljudske rase na opstanak."
<BR>&nbsp;&nbsp;&nbsp;&nbsp;&nbsp;Neki ludak, pomisli Grejem. Suviše kasno shvatio je da je trebalo da upita čoveka čime se bavi pre nego što ga je pustio u stan. Biće to neprijatan razgovor - nije voleo da bude grub, ali samo je grubost bila efikasna.
<BR>&nbsp;&nbsp;&nbsp;&nbsp;&nbsp;"Doktore Grejeme, oružje na kome radite..."
<BR>&nbsp;&nbsp;&nbsp;&nbsp;&nbsp;Posetilac zastade i okrenu glavu kad su se vrata koja su vodila u susednu prostoriju otvorila i ušao jedan dečak od petnaestak godina. Dečak nije opazio Nimanda; pritrčao je Grejemu.
<BR>&nbsp;&nbsp;&nbsp;&nbsp;&nbsp;"Tata, hoćeš li mi sada čitati?" Dečak od petnaest godina nasmejao se umilnim smehom deteta od četiri godine.
<BR>&nbsp;&nbsp;&nbsp;&nbsp;&nbsp;Grejem obgrli jednom rukom dečaka. Pogledao je svog posetioca, pitajući se da li je ovaj znao kako stoje stvari sa dečakom. Po odsustvu iznenađenja na Nimandovom licu, zaključio je da ovaj sve zna.
<BR>&nbsp;&nbsp;&nbsp;&nbsp;&nbsp;"Hari..." Grejemov glas bio je topao od ljubavi. "Tata je zauzet. Samo za kratko vreme. Vrati se u tvoju sobu; ja ću uskoro doći da ti čitam."
<BR>&nbsp;&nbsp;&nbsp;&nbsp;&nbsp;"'Malo pile?' Čitaćeš mi 'Malo pile'?"
<BR>&nbsp;&nbsp;&nbsp;&nbsp;&nbsp;"Ako želiš. A sada trči. Čekaj. Hari, ovo je gospodin Nimand."
<BR>&nbsp;&nbsp;&nbsp;&nbsp;&nbsp;Dečak se stidljivo osmehnu posetiocu. Nimand reče: "Zdravo, Hari", i uzvrati mu osmeh, ispruživši ruku. Posmatrajući ih, Grejem je sada bio siguran da Nimand zna: osmeh i gest bili su primereni dečakovom mentalnom dobu, a ne fizičkom.
<BR>&nbsp;&nbsp;&nbsp;&nbsp;&nbsp;Dečak prihvati Nimandovu ruku. Za trenutak je izgledalo da će se popeti na Nimandovo krilo, i Grejem ga blago povuče natrag. Zatim reče: "Idi sada u tvoju sobu, Hari."
<BR>&nbsp;&nbsp;&nbsp;&nbsp;&nbsp;Dečak je odskakutao u svoju spavaću sobu, ne zatvorivši vrata iza sebe.
<BR>&nbsp;&nbsp;&nbsp;&nbsp;&nbsp;Nimandov pogled se susrete sa Grejemovim. "Sviđa mi se", rekao je, sa očiglednom iskrenošću. Zatim dodade: "Nadam se da će ono šta ćete mu čitati uvek biti istinito."
<BR>&nbsp;&nbsp;&nbsp;&nbsp;&nbsp;Grejem ga nije razumeo. Nimand reče: "'Malo pile', hoću da kažem. To je lepa priča... ali neka 'Malo pile' ne bude nikada u pravu što se tiče neba koje se stropoštava."
<BR>&nbsp;&nbsp;&nbsp;&nbsp;&nbsp;Grejemu se Nimand naprečac dopao kad je video da ovaj pokazuje simpatiju prema dečaku. Sada se prisetio da mora brzo okončati razgovor. Ustao je, dajući time na znanje gostu da je vreme da ode.
<BR>&nbsp;&nbsp;&nbsp;&nbsp;&nbsp;Rekao je: "Bojim se da samo traćite vaše i moje vreme, gospodine Nimande. Znam sve argumente; sve šta možete da mi kažete čuo sam već hiljadu puta. Možda ima istine u onome u šta vi verujete, ali to se mene ne tiče. Ja sam naučnik, i samo naučnik. Da, svima je poznato da radim na izradi jednog oružja... jednog, moglo bi se reći, konačnog oružja. Ali, što se tiče mene lično, to je samo sporedni produkt činjenice da ja unapređujem nauku. Razmislio sam temeljito o svemu i zaključio da je to jedina stvar do koje mi je stalo."
<BR>&nbsp;&nbsp;&nbsp;&nbsp;&nbsp;"Ali, doktore Grejeme, da li je čovečanstvo spremno za jedno konačno oružje?"
<BR>&nbsp;&nbsp;&nbsp;&nbsp;&nbsp;Grejem se namršti. "Izneo sam vam moju tačku gledišta, gospodine Nimande."
<BR>&nbsp;&nbsp;&nbsp;&nbsp;&nbsp;Nimand polako ustade sa fotelje. "Vrlo dobro, ako ne želite da diskutujete o tome, ja neću više ništa kazati." Prešao je rukom preko čela. "Sada odlazim, doktore Grejeme. Pitam se ipak... da li bih mogao da se predomislim u pogledu pića koje ste mi ponudili?"
<BR>&nbsp;&nbsp;&nbsp;&nbsp;&nbsp;Grejemova zlovolja iščeze. "Naravno", odgovorio je. "Hoće li vam viski i voda biti po volji?"
<BR>&nbsp;&nbsp;&nbsp;&nbsp;&nbsp;"Odlično."
<BR>&nbsp;&nbsp;&nbsp;&nbsp;&nbsp;Grejem se izvinio i otišao u kuhinju. Dohvatio je bocu od brušenog stakla sa viskijem, krčag sa vodom, kockice leda, čaše.
<BR>&nbsp;&nbsp;&nbsp;&nbsp;&nbsp;Kad se vratio u salon, Nimand je upravo izlazio iz dečakove spavaće sobe. Čuo je Nimanda kako govori: "Laku noć, Hari", i Harijev razdragan odgovor: "Laku noć, gospodine Nimande."
<BR>&nbsp;&nbsp;&nbsp;&nbsp;&nbsp;Grejem je pripremio piće. Nešto kasnije, Nimand je odbio da popije još jedan viski i spremio se da pođe. Nimand reče: "Uzeo sam sebi slobodu da donesem jedan mali poklon za vašeg sina, doktore. Dao sam mu ga dok ste vi otišli po naše piće. Nadam se da ćete mi oprostiti."
<BR>&nbsp;&nbsp;&nbsp;&nbsp;&nbsp;"Naravno. Hvala vam. Laku noć."
<BR>&nbsp;&nbsp;&nbsp;&nbsp;&nbsp;Grejem zatvori ulazna vrata, a zatim prođe kroz sobu za dnevni boravak u Harijevu sobu. "Evo me, Hari. Sada ću ti čitati..."
<BR>&nbsp;&nbsp;&nbsp;&nbsp;&nbsp;Znoj mu je odjednom oblio čelo, ali je prisilio svoje lice i glas da budu mirni dok je prilazio krevetu. "Mogu li da vidim to, Hari?" Kad je prihvatio oružje, ruke su mu se tresle dok ga je razgledao.
<BR>&nbsp;&nbsp;&nbsp;&nbsp;&nbsp;Mislio je: Samo bi ludak mogao dati napunjen revolver jednom idiotu.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
