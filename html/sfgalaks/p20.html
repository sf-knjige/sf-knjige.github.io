<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Skot V. Šumak: PERSEFONA I HAD
<P>&nbsp;&nbsp;&nbsp;&nbsp;&nbsp;Evo kako se rađaju legende.
<BR>&nbsp;&nbsp;&nbsp;&nbsp;&nbsp;Dvadeset tri časa od dvadeset četiri Karver ju je proganjao. Puzao je tiho kroz lavirintske hodnike i veštačke pećine Nekropolisa, naoružan, budan za zasede, i iznad svega mrzeći je.
<BR>&nbsp;&nbsp;&nbsp;&nbsp;&nbsp;Danas, jednu nedelju posle njenog oživljenja i dva dana otkako je otpočeo njihov rat, pretraživao je stambeni horizont u kome je nekada obitavalo osoblje Centra. Svojevremeno je bio učinjen pokušaj da se blagim bojama i cvećem u saksijama ova sekcija učini domaćom i udobnom. Mutno osvetljenje koje je Karver koristio u odseku za spavanje podrugivalo se bojama, a rat je ubio cveće baš kao i ljude. I tako je stambeni horizont bio avetinjski grad praznih gostinskih odaja, kafe-restorana i prostorija za rekreaciju; nekoga drugoga bi ispunila jezom nagomilana sećanja, ali Karver je bio sam u Nekropolisu dve godine, i jedino čega se plašio bio je neuspeh.
<BR>&nbsp;&nbsp;&nbsp;&nbsp;&nbsp;Kretao se niz jedan hodnik, zastajući povremeno da prisloni mikrofon uz svaka vrata i oslušne bilo kakav šum koji bi mogao ukazati na njeno prisustvo. Prvih sedam odavalo je tišinu, ali osma, od glavnog salona, uzvratila su nejasnim štropotom i šumom kretanja. Možda je to bio neki robot za kućne poslove, nedotupavno zauzet pospremanjem odaje za ljude koji je više nikada neće koristiti, ali kada je Karver pojačao napon začuo je disanje. Postojala je samo jedna stvar u Nekropolisu koja je mogla da diše.
<BR>&nbsp;&nbsp;&nbsp;&nbsp;&nbsp;Kontrolišući se napregnuto, spremio je pištolj za ošamućivanje - koji je prethodno bio podešen na široki snop i visoki napon - i slomio kontrolni snop vrata jednom rukom. Vrata se otvoriše i on upade u prostoriju, gazeći tiho po podu prekrivenom pločicama, jer su mu stopala imala đonove od gume. Ona je bila upalila svetlosti u ovoj prostoriji, ali njegove se oči odmah prilagodiše. Nije obraćao pažnju na prazne stolove i stolice, tamnu kocku holovizije, mali bar, i fokusirao je svoju pažnju i svoj pištolj na nju.
<BR>&nbsp;&nbsp;&nbsp;&nbsp;&nbsp;Poslednja žena na Zemlji sedela je za dugačkim stolom u centru prostorije i jela. "Zdravo, Bobe", rekla je mirno; nije učinila nikakav pokret da pobegne ili izbegne njegovu liniju vatre.
<BR>&nbsp;&nbsp;&nbsp;&nbsp;&nbsp;"Ne pomerajte se, gospođice Armendes." Karverov glas bio je hladan i običan dok je prilazio stolu.
<BR>&nbsp;&nbsp;&nbsp;&nbsp;&nbsp;"Koliko sam puta zatražila od tebe da me zoveš Kerol? Privuci stolicu i sedi."
<BR>&nbsp;&nbsp;&nbsp;&nbsp;&nbsp;On je stajao nepomično na drugoj strani stola.
<BR>&nbsp;&nbsp;&nbsp;&nbsp;&nbsp;"Oh, u redu", reče ona. "Ne možeš. Žao mi je."
<BR>&nbsp;&nbsp;&nbsp;&nbsp;&nbsp;Gledajući malu crnokosu ženu sa svoje visine od dva metra, Karver reče: "Ustanite polako." Brzim pogledom premerio je sto i nije opazio nikakvo oružje; poslužavnik, pribor za jelo i krčag za vodu bili su od plastike, a hrana ga nije interesovala.
<BR>&nbsp;&nbsp;&nbsp;&nbsp;&nbsp;"Želiš da plešeš?" upita ona ustajući. "Sigurna sam da bismo se složili."
<BR>&nbsp;&nbsp;&nbsp;&nbsp;&nbsp;"Budite mirni, molim." Ona je imala na sebi tamnoplavi radni kombinezon od rebrastog somota, ali kad je prešao sa svojim detektorom metala preko nje nije pronašao ništa.
<BR>&nbsp;&nbsp;&nbsp;&nbsp;&nbsp;"Mogu li sada da sednem?" obratila mu se dok je on povlačio svoj detektor. Nije sačekala dozvolu, i Karver umalo što nije opalio iz svog pištolja u nju pre nego što je video da se ponovo latila jela. Obuzdao se i odložio oružje; ona mora biti pri punoj svesti za ispitivanje, i ne može mu pobeći - a još manje mu može naškoditi.
<BR>&nbsp;&nbsp;&nbsp;&nbsp;&nbsp;"Gospođice Armendes..."
<BR>&nbsp;&nbsp;&nbsp;&nbsp;&nbsp;"Kerol", reče ona, stavljajući kašiku pirinča u usta.
<BR>&nbsp;&nbsp;&nbsp;&nbsp;&nbsp;"Gde je traka?" Glas mu je bio čeličan, oštar i tvrd.
<BR>&nbsp;&nbsp;&nbsp;&nbsp;&nbsp;Odjednom se uozbiljila. Odložila je kašiku, zavalila se u plastičnoj stolici i digla pogled prema njemu. "Dobićeš traku onda kad ja dobijem ono što želim."
<BR>&nbsp;&nbsp;&nbsp;&nbsp;&nbsp;"Gospođice Armendes, rekao sam vam u više navrata da je to šta zahtevate nemoguće. Ta traka je od vitalne važnosti za Plan. Recite mi dobrovoljno, ili ću vas prisiliti."
<BR>&nbsp;&nbsp;&nbsp;&nbsp;&nbsp;Ona izdiže jednu crnu obrvu. "Droge?" Njena leva ruka dohvati ivicu poslužavnika.
<BR>&nbsp;&nbsp;&nbsp;&nbsp;&nbsp;"Nemam drugog izbora", uzvrati on. Sto je bio širok jedan metar, ali Karverova ruka broj tri bila je duga sto i pedeset centimetara kad bi se potpuno ispružila. Ispružena, ona sunu u blistavom srebrnom luku prema njenom desnom ramenu, držeći u svojoj paukovskoj šaci sa šest prstiju hipodarmičku iglu sa sprejom. Ali uopšte nije stigla do nje.
<BR>&nbsp;&nbsp;&nbsp;&nbsp;&nbsp;Jer istog trenutka kada je on prestao da govori ona je skočila iza stola, odgurnuvši sa treskom stolicu prema zidu, a njena leva šaka podiže poslužavnik i hitnu ga prema njegovoj ruci u pokretu; tanki metalni ud tresnu dole o plastičnu površinu stola. Njena desna ruka držala je krčag za vodu i dok se oko ivice stola hitro ustremila prema vratima ona ga baci na njegovo cilindrično belo telo.
<BR>&nbsp;&nbsp;&nbsp;&nbsp;&nbsp;Krčag odskoči od tvrdog metalnog kostura koji je pridržavao njegovih šest ruku i druge priključne naprave, prosuvši bistru tečnost po njegovim rukama i nogama. Njegova glava slična kutiji za cipele okrete se na svom tankom, cevastom vratu da bi ispratila pogledom ženu. "Ne možete pobeći", odjeknu njegov glas iz zvučnika koji je bio smešten ispod njegovih crvenih fotoćelijskih očiju.
<BR>&nbsp;&nbsp;&nbsp;&nbsp;&nbsp;Propeo se na svoje četiri noge sa višestrukim zglobovima i nezgrapno krenuo za njom, ispruživši svih pet preostalih ruku - broj tri je mlitavo visila - da bi pograbio ženu dok su se vrata otvarala. Posle tri koraka njegove dve prednje noge klonuše, i on se sa treskom skljoka na pod.
<BR>&nbsp;&nbsp;&nbsp;&nbsp;&nbsp;Ruka broj dva petljala je oko pištolja za ošamućivanje koji se nalazio u futroli na njegovom metalnom kosturu, ali nikako nije uspevao da kontroliše svoje prste, i vrata se zatvoriše za njenom vitkom, trčećom prilikom pre nego što je stigao da opali. Hipersonični talasi su beskorisno poigravali po vratima, a onda pištolj ispade iz njegove mlitave ruke.
<BR>&nbsp;&nbsp;&nbsp;&nbsp;&nbsp;Pokušao je da ustane. Njegovi žirosi se napregnuše, ali jedino što je uspeo bilo je da tresne po susednom stolu kad se jedna od njegovih nogu izmakla ispod njega. Ležeći poleđuške na podu sa prezagrejanim servomotorima, prineo je ruku broj jedan svojoj glavi zakićenoj senzorima i ustanovio da mu se zglobovi šaka i prstiju rastapaju.
<BR>&nbsp;&nbsp;&nbsp;&nbsp;&nbsp;Kiselina, pomislio je. Njegovo telo bilo je obloženo tvrdom keramikom, a njegovi udovi načinjeni od jedne legure otporne na koroziju, ali zglobovi njegovih ruku i nogu bili su od tanke, osetljive, metalne tkanine. Proklinjući je tiho, poslednji čovek na Zemlji počeo je da se odguruje prema vratima pomoću svojih preostalih ruku i nogu.
<BR>
<BR>&nbsp;&nbsp;&nbsp;&nbsp;&nbsp;Treći svetski rat trajao je dva meseca i bio dotle neviđeni pokolj. Uništio je gotovo sav život na Zemlji, sav život na Luni, i bezmalo sve ljudske artefakte u Solarnom sistemu. Nedeljama posle toga Karver je bio u kontaktu sa jednim od malobrojnih preostalih satelita, jednom sondom bez posade za istraživanje resursa. Kroz njene senzore širokog spektra video je kratere koji su označavali nekadašnje gradove, izgorele šume i penom prekrivene okeane. Ustanovio je da je, od svih dela ljudskih ruku, ostao netaknut samo Severnoamerički centar za skladištenje odloženog života, i da je, od svih ljudi, jedino on ostao u životu.
<BR>&nbsp;&nbsp;&nbsp;&nbsp;&nbsp;Tokom dve godine bio je sam u minijaturnom gradu ukopanom ispod severne Nevade koji je počeo da naziva Nekropolis - grad smrti. Nekada bi to ime bilo netačno, jer mada je pedeset hiljada ljudskih bića koja su spavala u specijalnim sanducima, kupajući se u tečnom azotu na sedamdeset osam stepeni Kelvina, bilo daleko od života, ona su bila podjednako daleko i od smrti. Ali bolesnici koji su čekali napredak medicine, kriminalci koji su bili prognani u budućnost, avanturisti koji su čekali da novi svetovi evoluiraju - svi su oni zauvek umrli sa ostatkom čovečanstva kada je glavni kompjuter Centra privremeno poludeo od eksplozije tempirane elektronske bombe prokrijumčarene tokom rata.
<BR>&nbsp;&nbsp;&nbsp;&nbsp;&nbsp;Spavači su umrli čak i ne otkravivši se kada je namučeni mozak naredio masovno naprasno oživljenje bez odgovarajućih sigurnosnih mera. Osoblje Centra je umrlo kada je druga bomba ispustila nervni gas u ventilatore; kvar kompjutera paralizovao je sistem za filtriranje.
<BR>&nbsp;&nbsp;&nbsp;&nbsp;&nbsp;Jedini preživeli bio je dr Robert Vejn Karver, direktor istraživanja, kiborg ATS-495, koji nije disao već pet godina, i čiji su jedini nezamenljivi delovi, mozak i kičmeni stub, bili ugrađeni u gotovo nerazorivu keramičku kuglu tik iznad njegovog nuklearnog 'srca'. Karver je uspeo da 'lobotomizira' pomahnitali mozak, ali tek nakon što je ovaj pričinio veliku štetu Centru. Sledeće dve godine utrošio je na opravke i planove - na pravljenje Plana. S obzirom na to da je nastupio kraj sveta, stvari su se odvijale prilično dobro, ili je on tako bar govorio sebi pre nego što se pojavila Kerol Armendes.
<BR>&nbsp;&nbsp;&nbsp;&nbsp;&nbsp;Stvari su se odvijale dobro i prvih pet dana posle njenog dolaska; Karver ju je smestio u stambenom nivou, vešto odgovarao na njena smešna pitanja, i svojski se trudio da je ignoriše.
<BR>&nbsp;&nbsp;&nbsp;&nbsp;&nbsp;Krajem petog dana vratio se u banku sa ćelijama, nakon što je izvršio opravke u pomoćnom postrojenju za fuziju, i ustanovio da je nestala njegova jedina traka sa redosledom revitalizacije sperme. Pošto je gotovo potpuno ispreturao odsek tragajući za njom, setio se da nije sam i odmah shvatio da je ona uzela traku, verovatno iz ljubomore na ono što joj je on ispričao o svom snu - Planu.
<BR>&nbsp;&nbsp;&nbsp;&nbsp;&nbsp;Nije se odazvala preko interfona u svojoj sobi, i upravo kad se spremao da ode u kontrolni centar i iskoristi složeni sigurnosni sistem da bi je locirao, njegov interfon je počeo da zuji.
<BR>&nbsp;&nbsp;&nbsp;&nbsp;&nbsp;Njeno smeđe lice bilo je hladno i mirno na tridesetcentimetarskom ekranu, a njena kratko podsečena crna kosa dobro se slagala sa tamnom kestenjastom bluzom koju je nosila, ali Karver to nije zapazio. "Gospođice Armendes, gde je traka?"
<BR>&nbsp;&nbsp;&nbsp;&nbsp;&nbsp;"Smiri se, Bobe", rekla je. "Ona se nalazi na jednom sigurnom mestu gde je ti nikada nećeš pronaći. Razgovarajmo o poslu."
<BR>&nbsp;&nbsp;&nbsp;&nbsp;&nbsp;Njegov veštački glas gotovo se zagrcnu. "Posao! Ta traka je od vitalne važnosti za budućnost čovečanstva, i ja je moram odmah dobiti natrag. Jeste li poludeli?"
<BR>&nbsp;&nbsp;&nbsp;&nbsp;&nbsp;"Zar je lud onaj ko želi da živi?"
<BR>&nbsp;&nbsp;&nbsp;&nbsp;&nbsp;"Da li vi opet počinjete s tim?" upita Karver. Dok je govorio, mozak mu je brzo radio; zid iza nje bio je obojen zeleno - što je značilo da se ona nalazi na horizontu u kome je bila banka sa ćelijama. Vrata koja je mogao da vidi na ivici ekrana nosila su broj '73'. To je značilo da je bila udaljena svega pet minuta hoda. "Ne moram to da slušam" rekao je, isključivši interfon. Ona ga je odmah ponovo nazvala, kao što se i nadao, i on se odazvao. Ovoga puta je isključio vizuelnu transmisiju samoga sebe, tako da je ona sada mogla samo da ga čuje.
<BR>&nbsp;&nbsp;&nbsp;&nbsp;&nbsp;"Zar ne smem da vidim tvoje lepe crvene oči? Nije važno. Kao što sam htela da kažem: ti si odgovoran za moju situaciju, pa da li je, onda, previše što tražim da mi pomogneš?" Dok je ona govorila, Karver izvuče minijaturni radioprijemnik iz svoje torbice za opremu i pričvrsti ga uz okvir svog interfona. Koristeći prijemnik kao relej, mogli su nastaviti da razgovaraju dok se on kreće svuda po horizontu, a ona pri tom uopšte neće saznati da je on napustio banku sa ćelijama.
<BR>&nbsp;&nbsp;&nbsp;&nbsp;&nbsp;Trudeći se da priguši trijumf u svome glasu, rekao je: "Ja nastojim da vam olakšam situaciju... i baš zato sam odlučio da razgovaram sa vama, ali o toj stvari smo ranije već raspravljali." Dok je napuštao banku sa ćelijama, izvadio je špric sa serumom za umirenje i aktivirao svoj lični odašiljač. "Rekao sam vam i ranije: nisam imao pojma da je bilo koja od novih kapsula za samostalno zaleđivanje bila stavljena u upotrebu pre rata, pa zato nisam mogao znati da je jedna kapsula preživela kvar kompjutera." Kretao se niz tunel prema njoj, pažljivo nastojeći da bude tih. "Kad sam ubacio u kompjuter program za oživljavanje, nisam znao da postoji neki spavač koji će ponovo oživeti. Naprosto sam ga upotrebio kao probu da proverim strujno kolo koje sam pravio." Morao je da je zadrži kod interfona i tako uljuška u nebudnost.
<BR>&nbsp;&nbsp;&nbsp;&nbsp;&nbsp;"Ipak, ti si me oživeo", uzvrati ona. "Osudio si me na propast." Bilo je to konstatovanje činjenice, ne ogorčenost.
<BR>&nbsp;&nbsp;&nbsp;&nbsp;&nbsp;"Niko nije bio više od mene iznenađen kad me je kompjuter obavestio da je poslednji spavač uspešno oživeo i da me čeka u bolničkom odseku. Da sam znao za vas, gospođice Armendes, nikada vas ne bih oživeo." Sada je između njih preostalo još svega nekoliko metara i dva-tri ugla.
<BR>&nbsp;&nbsp;&nbsp;&nbsp;&nbsp;"Shvatiću to kao znak tvoje uviđavnosti." Njen glas iz prijemnika bio je nešto tiši. "Ali i dalje očekujem od tebe da mi pomogneš da ostanem u životu."
<BR>&nbsp;&nbsp;&nbsp;&nbsp;&nbsp;"To ne mogu učiniti." Zastao je; ona se sigurno nalazi odmah iza sledećeg ugla i još govori u zidni panel sa interfonom, uopšte ne podozrevajući da je on tako blizu. "Video sam vaš dosije, gospođice Armendes. Vaša biohemija čini vas krajnje podložnom kanceroznim virusima; sva je prilika da biste tokom sledećih pet godina dobili ozbiljan, smrtonosan rak. Mogla bi da vas spase samo transplantacija mozga u jedno novo telo, a to je nemoguće." Proverio je špric i napeo opruge na svojim nogama za skok iza ugla koji će ga odbaciti do nje.
<BR>&nbsp;&nbsp;&nbsp;&nbsp;&nbsp;"Vi ne možete da budete ponovo zaleđeni; nikada nijedno ljudsko biće nije to preživelo po drugi put, a ja vas ne mogu izlečiti. Bio sam voljan da vas pustim da ovde udobno živite. Dozvolio bih vam čak da koristite robo-hirurga u odseku za ćelije da vam olakša bol kad dođe vreme. Ali ne..." Pripremio se za skok. "Vi ste hteli da se isprečite na putu Plana. Hteli ste da mi se suprotstavite."
<BR>&nbsp;&nbsp;&nbsp;&nbsp;&nbsp;"Da, jesam."
<BR>&nbsp;&nbsp;&nbsp;&nbsp;&nbsp;On skoči kao neki grabežljivi pauk belog trbuha, raširivši svoje srebrne ruke da je zgrabi ili da joj prepreči bekstvo, i sa rukom broj pet spremnom da zarije špric, kao bokser koji zadaje sving-udarac. Video je jasno hodnik u kratkoj sekundi dok je visio u vazduhu; dugi zelenkasti hodnik koji je, vijugajući, nestajao u tami; vrata Laboratorije broj 73, čvrsto zaključana; panel sa interfonom, taman i nekorišćen; ali nije bilo nikakvog traga od Kerol Armendes.
<BR>&nbsp;&nbsp;&nbsp;&nbsp;&nbsp;"Gde ste?" povikao je u radio i audio-sistem dok se spuštao na tle. Eho zvuka odbio se kroz hodnik. Pitao se kako je ona uspela da se prebaci na drugi interfon a da on to ne opazi.
<BR>&nbsp;&nbsp;&nbsp;&nbsp;&nbsp;"Ja sam sa tvojom dragocenom trakom, Bobe. Naći ćeš i nju i mene kad budeš spreman da mi pomogneš."
<BR>&nbsp;&nbsp;&nbsp;&nbsp;&nbsp;"Ne bih vas spasao čak i kad bih mogao." Prišao je vratima i otvorio ih, bacio pogled u mračnu laboratoriju, a onda se uputio ka sledećima.
<BR>&nbsp;&nbsp;&nbsp;&nbsp;&nbsp;"Vi ste inferioran uzorak niže inteligencije; saznao sam da je tako kad sam pročitao vaš dosije, a ova glupost to samo potvrđuje. Zar stvarno mislite da mi možete prkositi i isprečiti se na putu ljudske sudbine?" Premeravao je ostatak hodnika svojim infracrvenim senzorima, ali od nje nije bilo ni traga.
<BR>&nbsp;&nbsp;&nbsp;&nbsp;&nbsp;"Da", rekla je ona mirno i prekinula vezu.
<BR>
<BR>&nbsp;&nbsp;&nbsp;&nbsp;&nbsp;Karver je otišao do završne stanice konvejera u dnu hodnika i tu uprogramirao jednu kabinu da ga odveze gore u glavnu kontrolnu prostoriju. Dok je kabina jurila kroz vakuumski tunel na svojim magnetizovanim šinama, on je razmišljao o onome šta se dogodilo. Devojka je bila glupa ako je mislila da će moći da mu umakne svojim drskim govorenjem i trikovima; fizički i umno on je bio superiorniji od nje, a sem toga imao je na raspolaganju sve resurse Nekropolisa. Pogrešio je što je pokušao sam da je uhvati, jer u Centru je postojalo hiljadu raznih mesta za sakrivanje, a sem toga, morao je priznati, ona je bila životinjski prepredena.
<BR>&nbsp;&nbsp;&nbsp;&nbsp;&nbsp;Iz kontrolnog centra bio bi mu dovoljan svega jedan trenutak rada da je locira pomoću sigurnosnog sistema infracrvenih tragača, a zatim još jedan da pošalje malu armiju robota-poslužitelja da je uhvate. Jedna injekcija seruma istine, i ona bi rekla gde se traka nalazi. Onda bi je se otarasio - bezbolno, razume se - da bi izbegao buduće nevolje, a posle toga Plan bi nastavio da se ostvaruje.
<BR>&nbsp;&nbsp;&nbsp;&nbsp;&nbsp;Prva stvar koju je opazio kad je ušao u kontrolni centar bila je da je ovaj razoren. Ekrani monitora bili su smrskani u paramparčad, kontrolni pultovi izobličeni, a fina elektronska kola razbacana po podu. Očigledno, desila se eksplozija.
<BR>&nbsp;&nbsp;&nbsp;&nbsp;&nbsp;To mora da je učinila ona, ma koliko izgledalo nemoguće. Vrata su bila nameštena tako da omoguće ulazak samo Karveru i robotima za održavanje; ona čak nije mogla da uprogramira kabinu konvejera da je doveze ovamo.
<BR>&nbsp;&nbsp;&nbsp;&nbsp;&nbsp;Zakoračio je kroz krš i šutnuo jedan beskorisni deo elektronske memorije. Kontrolna prostorija bila je improvizovana posle rata; biće potrebni meseci za njenu opravku, a ko zna šta će ona za to vreme učiniti? Nekropolis sam po sebi nije bio oštećen, jer će delimično popravljeni glavni kompjuter održavati čitav kompleks u redu, a roboti će nastaviti svoje cikluse održavanja. Ono šta je nestalo bila je Karverova sposobnost da drži u svojoj vlasti sve snage Nekropolisa.
<BR>&nbsp;&nbsp;&nbsp;&nbsp;&nbsp;Raspršila se njegova nada da će je lako uhvatiti. Tokom jednog sata otkako je otkrio krađu trake ona ga je svrgnula kao kralja Nekropolisa, načinila budalu od njega i spustila ga na svoj nivo, jer bez kontrolnog sistema za reprogramiranje robota on je bio sam baš kao i ona.
<BR>&nbsp;&nbsp;&nbsp;&nbsp;&nbsp;Što je još gore, ona je kočila Plan, i to sve zato što nije želela mirno da umre. Sav šokiran, shvatio je da počinje da je mrzi; koliko li je vremena prošlo otkako je mrzeo bilo šta?
<BR>&nbsp;&nbsp;&nbsp;&nbsp;&nbsp;Njegove nejasno svetlucajuće fotoćelije pretraživale su prostoriju, i tamo, u ruševinama svoje moći, on odluči da je uhvati, otrgne traku od nje, i ubije je.
<BR>&nbsp;&nbsp;&nbsp;&nbsp;&nbsp;Od tada ju je neprekidno proganjao.
<BR>
<BR>&nbsp;&nbsp;&nbsp;&nbsp;&nbsp;Pošto se odvukao na horizont sa skladištima i tamo opravio svoja oštećenja rezervnim delovima, Karver se vratio u odsek gde su bile banke sa ćelijama. Svoj glavni štab smestio je tu ne samo zbog toga što je kontrolni centar postao nekoristan, nego i zato što je ovaj odsek bio od vitalne važnosti za Plan.
<BR>&nbsp;&nbsp;&nbsp;&nbsp;&nbsp;U njegovim hladnjacima bilo je uskladišteno na milijarde spermi i ovuma, ne samo ljudskih, nego i od gotovo svih životinjskih vrsta koje su postojale pre rata. Pored njih, tu su bile i ćelije biljaka pogodnih za kloniranje i hidrofonično rašćenje. Laboratorije odseka bile su opremljene za egzogenetsko rađanje, ili rađanje iz 'pokusne epruvete': uz dovoljno vremena i truda, ovaj kompleks će biti u stanju da ponovo zaseje čitavu Zemlju ljudskim, životinjskim i biljnim životom.
<BR>&nbsp;&nbsp;&nbsp;&nbsp;&nbsp;Plan: on će sačekati dok tle ne postane ponovo pogodno za život; biće potrebno možda stotinu ili više godina da se radioaktivna prašina razasuta širom sveta raspadne, da se iskasapljena atmosfera stiša, i da nemirna kora prestane da se komeša. Onda, posle jednog veka planiranja i priprema, moći će da otpočne povratak života na Zemlju.
<BR>&nbsp;&nbsp;&nbsp;&nbsp;&nbsp;Bez roditelja, prva generacija nove ljudske rase neće znati nijednog mentora osim Roberta Karvera. Ponovna izgradnja Zemlje predstavljaće veliki zadatak: biće potrebna disciplina, jako vođstvo i nadljudska volja i inteligencija. Karver je znao da samo on može da ponudi te stvari. Bio je, praktično, besmrtan i nerazorljiv; njegova ćelija atomske energije mogla je da bude beskonačno dugo punjena iz fuzionog reaktora Centra, a u hemijski kontrolisanoj životnoj sredini njegov je mozak bio pošteđen starenja.
<BR>&nbsp;&nbsp;&nbsp;&nbsp;&nbsp;On će biti otac čovečanstva, vodič, prorok i (ko to zna?) na kraju možda i Bog. Generacije i generacije neće znati ni za jedan drugi postojani elemenat osim za njega. On će vratiti život na Zemlju i čovečanstvo veličini. Ništa nije moglo da osujeti Karverov Plan, a ponajmanje Kerol Armendes.
<BR>&nbsp;&nbsp;&nbsp;&nbsp;&nbsp;Jedan poziv ga je čekao na interfonu u kontrolnoj prostoriji banke ćelija kad je ušao. Treperava svetlost na komunikacionom pultu izazvala je bes u njemu, i umalo nije polomio prekidač aktivirajući ekran.
<BR>&nbsp;&nbsp;&nbsp;&nbsp;&nbsp;"Šta želite, dovraga?" rekao je kad su se njena glava i ramena ocrtali na ekranu. Zid iza nje bio je od neobrađenog crnog kamena - novi tuneli pitao se u nedoumici.
<BR>&nbsp;&nbsp;&nbsp;&nbsp;&nbsp;"Zaboga, ne padaj u vatru! Samo sam htela da vidim jesi li dobro; na kraju krajeva, mi smo potrebni jedno drugom." Ponašala se sa onom istom neozbiljnom nehajnošću koju je kod nje već ranije zapazio i koje se užasavao.
<BR>&nbsp;&nbsp;&nbsp;&nbsp;&nbsp;Želeo je da smrska ekran jednom od svojih metalnih ruku, ali je nastavio da govori: već godinama nije osetio takav gnev, i morao je da ga nekako istutnji. "Gospođice Armendes, uveravam vas da mi niko nije manje potreban od vas. Ne bih vas poštedeo čak i da ste mi dali tu traku."
<BR>&nbsp;&nbsp;&nbsp;&nbsp;&nbsp;"Stvarno? A zašto ne?"
<BR>&nbsp;&nbsp;&nbsp;&nbsp;&nbsp;On gotovo poče da drhti. "Zato što ste inferiorni, neproduktivni, degenerisani, namenjeni smrti, i zato što ste pretnja mojim planovima."
<BR>&nbsp;&nbsp;&nbsp;&nbsp;&nbsp;Ona postade ozbiljna, napući zamišljeno usne i reče: "Prihvatiću jedan deo toga šta si rekao... pitanje 'smrti'. Živim na pozajmljeno vreme, i eto zašto ga trošim na ovakav način. Ali ono ostalo!" Ponovo se osmehnula. "Najobičnije koještarije, mister. Jer, tokom protekla dva dana ja nisam radila ništa drugo nego te vukla za nos, a ti još insistiraš na tome da sam glupa. Ono što zapravo hoćeš da kažeš jeste da sam ja žena, upola Meksikanka upola Indijanka, a ne limeno strašilo poput tebe.
<BR>&nbsp;&nbsp;&nbsp;&nbsp;&nbsp;Znaš šta ja mislim, Bobe? Dve godine koje si proveo usamljen u ovome groblju samo sa mašinama i sudbinom čovečanstva na tvojih šest ramena učinile su te pomalo ćaknutim. Toliko si opijen svojom svemoći, sveznanjem i sve-biločime da ne možeš više pravilno misliti. Uzmi tvoj slavni Plan, na primer..."
<BR>&nbsp;&nbsp;&nbsp;&nbsp;&nbsp;"Šta je s njim?" prekide je on, ljut na sebe što postaje zainteresovan za njene reči.
<BR>&nbsp;&nbsp;&nbsp;&nbsp;&nbsp;"Rekao si da ga ja ometam. Kako?"
<BR>&nbsp;&nbsp;&nbsp;&nbsp;&nbsp;"Ukrali ste traku za koju bi mi bile potrebne godine da je nadomestim, godine koje su mi potrebne za druge zadatke. Ne pokušavajte da to poreknete."
<BR>&nbsp;&nbsp;&nbsp;&nbsp;&nbsp;"Ja i ne pokušavam, ali čemu tvoja žurba? Moraćeš sačekati nekih stotinu godina da Zemlja ponovo postane nastanjiva. Kad bi bio racionalan, ti bi utrošio možda jedan mesec da popraviš sigurnosni sistem a onda bi me uhvatio za svega nekoliko časova, ali ti nisi racionalan; ti želiš tu prokletu traku sada.
<BR>&nbsp;&nbsp;&nbsp;&nbsp;&nbsp;Te godine samoće, Bobe, stvarno su te poremetile." Ona se naže napred, tako da joj lice postade krupnije na ekranu. "Ti misliš da si Bog. Ne možeš podneti da bilo šta krene pogrešno sa tvojim grandioznim Planom - jer ako bi krenulo, ti bi se raspao na paramparčad."
<BR>&nbsp;&nbsp;&nbsp;&nbsp;&nbsp;"Prestanite", viknu on. "Prestanite!"
<BR>&nbsp;&nbsp;&nbsp;&nbsp;&nbsp;"Priznaj to, Bobe", reče ona blago. "Kad bi bio upola supermen, kako si tvrdio dok si besedio o tvojoj slavnoj viziji, ti bi me do sada već uhvatio i raščerečio. Bio si van ljudske rase toliko dugo da si potpuno izgubio predstavu o tome kakvim sposobnostima raspolaže jedno normalno ljudsko biće. Imaš sreću što ja nisam odlučila da uništim tebe."
<BR>&nbsp;&nbsp;&nbsp;&nbsp;&nbsp;"Prokleta kujo, sada ću vas ubiti. Nije mi potreban sigurnosni sistem ili bilo šta drugo. Ljudska sudbina je u mojim rukama, usud je na mojoj strani, i ja ću trijumfovati."
<BR>&nbsp;&nbsp;&nbsp;&nbsp;&nbsp;"Hajl", reče ona podrugljivo i prekide vezu.
<BR>&nbsp;&nbsp;&nbsp;&nbsp;&nbsp;Prostorija se ispuni Karverovim kricima nemoćnog gneva. Morao je koračati po okrugloj kontrolnoj prostoriji nekoliko minuta da bi se smirio, a pomisao na san nikada mu nije izgledala manje utešna.
<BR>&nbsp;&nbsp;&nbsp;&nbsp;&nbsp;Nije pio, jeo, obavljao fiziološke potrebe ili se odmarao, ali spavanje je još bilo potrebno za njegovo duševno zdravlje. Elektronska kola koja su povezivala njegove senzore i efektore sa mozgom mogla su da kontrolišu i njegov centar spavanja tako da izazovu jedan sat snevanja, što je predstavljalo ekvivalenat za osam časova spavanja. Taj sat uvek je provodio u banci sa ćelijama, jedinom mestu u Nekropolisu u koje je imao puno poverenje. Ovoga puta njegovi snovi bili su samo košmar na jednu temu: šta ako je ona u pravu!
<BR>&nbsp;&nbsp;&nbsp;&nbsp;&nbsp;U Nekropolisu nije bilo ni dana ni noći, nego samo postojani hladni odsjaj hemilita, ili bleštavija svetlost neona, ali Karver je uobičajio da svoj čas snevanja naziva ponoć i računao je svaki novi dan od trenutka svog buđenja. Trećeg dana četvrtog svetskog rata hermetički je zatvorio banku sa ćelijama i vratio se na stambeni horizont da nastavi svoje traganje.
<BR>&nbsp;&nbsp;&nbsp;&nbsp;&nbsp;Znao je da ona po svoj prilici neće biti tamo posle njihovog jučerašnjeg sukoba - ali šta bi se drugo i moglo očekivati od nje nego da učini neočekivano? Bar tako je uveravao sebe dok je koračao mutno osvetljenim hodnicima. Sada je nosio laserski pištolj umesto ošamućivača - tražio je krv. Za trakom će tragati kasnije, sada je želeo nju...
<BR>&nbsp;&nbsp;&nbsp;&nbsp;&nbsp;Nije je pronašao.
<BR>&nbsp;&nbsp;&nbsp;&nbsp;&nbsp;Bilo je mnoštvo tragova, iz smočnice je nestala fantastična količina hrane, iz radionica su bila odneta razna oruđa, a iz magacina izvesna količina odeće. Očigledno, ona se spremala za opsadu. Šok je naišao dok je pretraživao prostoriju u kojoj je ona boravila pet dana posle svog oživljenja. Gomila audio-vizuelnih traka ležala je na stolu, a kad je pregledao jednu ustanovio je da nije posredi neka jevtina literatura, kao što je očekivao, nego jedno delo sa naslovom 'Termoaktivna svojstva plastičnih eksploziva'. Bilo je možda dvadesetak traka iz biblioteke Centra, mapa Centra, tekstovi iz oblasti elektronike i hemije, i 'Osnovni principi buntovničkog i protivbuntovničkog ratovanja'.
<BR>&nbsp;&nbsp;&nbsp;&nbsp;&nbsp;Ono najgore bilo je skriveno ispod njenog jastuka: jedan priručnik za ATS kiborge. Propustivši traku kroz očitavač pored kreveta, našao je elektronske markere na tekstu koji su označavali slabe tačke njegovog tela, vrat, potiljak, zglobove... Prvi put u toku dve godine osetio je nervozu.
<BR>&nbsp;&nbsp;&nbsp;&nbsp;&nbsp;Možda ju je potcenio; ona se pripremala za ovaj konflikt od samog početka. Morao je priznati tu mogućnost, makar samo radi svog sopstvenog opstanka. Duboko uznemiren, napustio je prostoriju, digao pogled sa poda prekrivenog plavim pločicama, i skamenio se.
<BR>&nbsp;&nbsp;&nbsp;&nbsp;&nbsp;Na zidu preko puta njega bila je ispisana velikim crnim slovima, verovatno pomoću raspršivača za boju, reč Njuškalo! Boja je još bila vlažna. Pogledao je levo i desno duž hodnika svojim infracrvenim i teleskopskim sočivima, ali nije ništa opazio. Njegov napregnuti pogled se polako diže prema rešetki ventilatora na zidu iznad poruke i tri metra iznad poda. Tokom čitavog svog lova nikada ih nije pregledao, nikada čak ni pomislio na njih, zato što su bili suviše mali za njega...
<BR>&nbsp;&nbsp;&nbsp;&nbsp;&nbsp;Rascepio je rešetku munjom iz lasera, a onda nekoliko minuta poigravao fotonskim mačem duž šahta pod jakim naponom sve dok metal nije postao nešto crveniji od rubinskih zraka lasera. Ispruživši ruku broj šest, koja je na svom špicu imala jednu minijaturnu TV kameru povezanu sa njegovim vizuelnim sistemom, stajao je na 'vrhovima prstiju' i razgledao unutrašnjost ventilatora. Bio je to pravi krš od istopljenih cevi i užarenih žica, ali nije bilo izgorelog mesa, i njemu postade jasno u kolikoj se meri uzaludno trudio.
<BR>&nbsp;&nbsp;&nbsp;&nbsp;&nbsp;Ventilatori su bili pravi pacovski lavirint: za svega nekoliko minuta mogla je da stigne do bilo kog mesta u Centru a da ne koristi konvejere ili čak da je ne registruje neki od senzora. Mogla je svugde da ga prati, neotkrivena u jednom podsvetu u koji on uopšte nije imao pristupa.
<BR>&nbsp;&nbsp;&nbsp;&nbsp;&nbsp;Bio je to lukav, lako uočljiv trik, ali on ga je zaboravio. Koliko li sam drugih stvari zaboravio? pitao se.
<BR>&nbsp;&nbsp;&nbsp;&nbsp;&nbsp;Sada je shvatio da je ona bila u pravu - izgubio je kontakt sa ljudskom prirodom. Sa svim svojim znanjem, moći i besmrtnošću on nije bio dorastao jednoj ženi. Ona ga je mogla svakog časa ubiti...
<BR>&nbsp;&nbsp;&nbsp;&nbsp;&nbsp;Zašto to nije učinila? Šta li je želela od njega? Znala je da on nije mogao da je spase od konačne, neopozive smrti. "Potrebni smo jedno drugom", rekla je. Nije mogao da zamisli zašto.
<BR>&nbsp;&nbsp;&nbsp;&nbsp;&nbsp;Dok se vraćao konvejerskim vozilom natrag ka dubinama Nekropolisa i banci sa ćelijama, promenio je svoju odluku. I dalje je smatrao da mora da je uhvati, makar samo radi trake, ali ne sme joj pričiniti nikakvo zlo; ako bi je suviše izazivao, mogla je promeniti svoje mišljenje da joj je on potreban.
<BR>&nbsp;&nbsp;&nbsp;&nbsp;&nbsp;U njemu mržnja poče da ustupa mesto strahu, i jednoj klici poštovanja.
<BR>&nbsp;&nbsp;&nbsp;&nbsp;&nbsp;Dani su postali nedelje, ali još nije mogao da je nađe. Pretražio je sve horizonte Centra, i onda ponovo otpočeo pretragu. Pronašao je mnoge tragove njenog prisustva, jednu prostoriju u kojoj je spavala, jedno skladište koje je opljačkala, jedan strujni priključak gde je ponovo napunila baterije, ali uvek je bila jedan ili više koraka ispred njega.
<BR>&nbsp;&nbsp;&nbsp;&nbsp;&nbsp;Njegovo tumaranje odvodilo ga je na mesta gde već mesecima nije bio, i nešto je počelo da se dešava sa njegovom predstavom o sebi samome i svojoj okolini; prisećao se zašto je Centru dao ime 'Nekropolis'. Bez ljudi, kompleks je bio jedan sablasni grad - impresija koju su povećavali poluosvetljenost i znaci oštećenja izazvani ratom. Nekropolis: šta su bile džinovske pećine za zamrzavanje ako ne najobičnija groblja, sa svojim praznim kovčezima i telima pridodatim skladištima organske materije Centra u jednoj sterilnoj nekrofagiji. Radioaktivna pustinja gore iznad grada imala je više života od ovog groblja.
<BR>&nbsp;&nbsp;&nbsp;&nbsp;&nbsp;Samo su se roboti kretali ovde, tupavo izvršavajući naređenja koja su im ostavili mrtvi ljudi. Karver je počinjao da u njima vidi hodajuće leševe, sablasti onoga šta je Centar nekada bio, karikature živih bića, i što je bilo najgore od svega, neki od njih su ličili na njega.
<BR>&nbsp;&nbsp;&nbsp;&nbsp;&nbsp;Jednom je ugledao svoj odraz u staklenoj pregradi na administrativnom spratu, i šokirala ga je njegova insektoidna neljudska prilika. Šta je on postao ako ne čelično čudovište sa mozgom jednog mrtvog čoveka koje je proganjalo poslednju ženu kroz ovaj grad smrti?
<BR>&nbsp;&nbsp;&nbsp;&nbsp;&nbsp;Čeznuo je da je ponovo ugleda, makar samo zato da bi osvežio svoju memoriju ljudskog lika.
<BR>&nbsp;&nbsp;&nbsp;&nbsp;&nbsp;Takva morbidnost nije ga uznemiravala još od dana rata, a znao je i zašto. Tokom protekle dve godine bio je okupiran Planom i vođenjem brige o Centru. Sada je njegov rad na Planu bio prekinut, a bez kontrolnog centra nije više mogao smatrati sebe za produžetak mašinerije kompleksa. Bio je malo ljudsko biće u jednoj ogromnoj praznoj školjci.
<BR>&nbsp;&nbsp;&nbsp;&nbsp;&nbsp;Imao je dve nove odbrane protiv tih osećanja. Najpre je intenzivirao svoju veru u svoju sudbinu; možda je počinio neke greške - ali to nije bilo važno, jer je jedini on osmislio Plan, i jedini on će ga ispuniti. Jedini će on spasti čovečanstvo. Nikakva količina sumnje, ništa što bi ona mogla da kaže, neće mu to oduzeti. Druga odbrana bile su njegove aktivnosti tokom ostatka dana.
<BR>&nbsp;&nbsp;&nbsp;&nbsp;&nbsp;Dvadeset dva časa na dan on ju je proganjao, a zatim se vraćao u banku sa ćelijama na jedan čas snevanja, i jedan čas slušanja onoga šta mu je ona govorila. Jednom, otprilike nedelju dana posle njihovog poslednjeg susreta, ona ga je počela pozivati preko interfona na razgovor, i on je slušao. U početku je uveravao sebe da to čini samo zato da bi pratio njeno kretanje - svaki put ga je pozivala sa drugog mesta - i nagovorio je da se preda. Postepeno je počeo priznavati, mada samo sebi, da naprosto čezne da vidi i čuje drugo ljudsko biće.
<BR>&nbsp;&nbsp;&nbsp;&nbsp;&nbsp;U početku je govorila o budućnosti, dajući mu sugestiju u pogledu njegovih planova, i potežući stvari koje on nije uzimao u obzir. "Jesi li siguran da smo samo mi preostali? Trebalo bi da pretražiš površinu, pa čak i ako ne pronađeš ništa mogao bi pokušati da tamo gore opraviš kompjuterske centre i fabrike robota. Mogao bi da iskoristiš vreme koje moraš čekati na to da sve resurse planete staviš sebi na raspolaganje." Već poodavno je prestao da joj oponira. Sada je slušao i priznavao vrednost njenih sugestija. Međutim, Plan je ostajao samo njegov.
<BR>&nbsp;&nbsp;&nbsp;&nbsp;&nbsp;Jednog dana počela je da govori o sebi. Hteo je da isključi interfon, ali iz nekog nedokučivog razloga, nije to učinio. Znao je o njoj samo ono što je stajalo u njenom dosjeu u odseku memorije; prikazala mu je svoj život, i on se čudio kako je mogao da je nazove inferiornom.
<BR>
<BR>&nbsp;&nbsp;&nbsp;&nbsp;&nbsp;Proživela je dvadeset osam godina u Njujork Sitiju krajem dvadesetog stoleća. Prebrodila je pobune izazvane glađu, rasistički rat i inverziju temperature 1988. godine. Nekako je uspela da sačuva svoj život i svoj smisao za humor u jednoj od najsurovijih sredina u ljudskoj istoriji, ali nije tražila nikakvo saosećanje, nego samo da se prizna njena sposobnost da preživi sa izvesnom merom dostojanstva. Prećutno, on je to učinio.
<BR>&nbsp;&nbsp;&nbsp;&nbsp;&nbsp;Obrazovala se i stekla praksu u radu na komjuterima - monotono dirinčenje, ali korisno - u jednoj od novonastalih međunarodnih firmi, angažovanih na istraživanju kosmosa. U dvadeset petoj godini, kada je, prema statistikama za Amerikance nižih klasa, već imala više od polovine svoga života iza sebe, lekari su je identifikovali kao osobu neizlečivo sklonu raku.
<BR>&nbsp;&nbsp;&nbsp;&nbsp;&nbsp;Pune tri godine je prosjačila, pozajmljivala, varala, zarađivala i krala novac koji je bio potreban da se podmićivanjem kupi jedna postelja u Centru za odlaganje života, koji je osnovala korporacija Severnoamerička bionika. Zaleđena, mogla je sačekati razvoj medicine koja će je izlečiti pre nego što njeno telo počne da proždire samo sebe.
<BR>&nbsp;&nbsp;&nbsp;&nbsp;&nbsp;Imala je sreću: Centar je nadživeo rat, kapsula je nadživela kvar kompjutera, a ona je nadživela ponovno rađanje. Sada će prihvatiti svaku sledeću stvar onakvu kakva je.
<BR>&nbsp;&nbsp;&nbsp;&nbsp;&nbsp;(Hteo je da je upita šta će biti sledeća stvar; šta ona pokušava da uradi, kakve su joj namere? Ali nije mu dala vremena za to.)
<BR>&nbsp;&nbsp;&nbsp;&nbsp;&nbsp;Priznala je svoje zločine, perverzije i poroke rađene iz dosade i bede, ali nije tražila oproštaj, nije davala nikakva opravdanja. Prezentirala je svoj život bez ikakvog komentara, i on uhvati sebe kako počinje da joj se divi.
<BR>&nbsp;&nbsp;&nbsp;&nbsp;&nbsp;Zatražila je od Karvera da joj priča o sebi. On se pomalo odupirao i popustio je tek kad se podsetio da je ona bila zaleđena pre nego što je njegov slučaj dobio publicitet.
<BR>&nbsp;&nbsp;&nbsp;&nbsp;&nbsp;Rođen i odgajen u jednom od novih gradova koje su nikli na Zapadnoj obali posle atomske desalinizacije vode, nikada nije ni u čemu oskudevao. Roditelji su mu bili rukovodeći kadar u Severnopacifičkoj fuzionoj elektrani, i dobio je najbolje moguće obrazovanje, probio se na propulzivnom polju biofizike, dobio Nobelovu nagradu, zaradio veliki novac, dobio žarko željeni posao u firmi Severnopacifička bionika, i u dvadeset petoj godini razboleo se od raka izazvanog radijacijom posle jedne teške laboratorijske nesreće.
<BR>&nbsp;&nbsp;&nbsp;&nbsp;&nbsp;Dospeo je u NAB-ov projekat za kiborge, koji je finansirala vlada, i tu je njegov zdravi mozak bio transplantiran u jedno potencijalno besmrtno telo. Postao je kiborg, kibernetski organizam, 'čovek-mašina6. Odatle se uzdigao do svoje najveće slave kao direktor istraživanja u Centru za život.
<BR>&nbsp;&nbsp;&nbsp;&nbsp;&nbsp;Stvorio je banke ćelija, poslednju liniju odbrane čovečanstva. Zaleđena plazma klica značila je da nijedna vrsta neće morati ponovo da izumre, i da će buduće ljudsko potomstvo biti pošteđeno od mutirajućeg uticaja narkotika i radijacije. Postao je najslavniji od dvadeset svetskih kiborga: dr Robert Vejn Karver, besmrtnik, gospodar života, vrhovni simbol čovekove pobede nad životom i smrću. Onda je došao rat.
<BR>&nbsp;&nbsp;&nbsp;&nbsp;&nbsp;"Siroto čudo od deteta: nije nimalo neobično što si stekao kompleks Boga", rekla je ona kad je završio. "Žudiš da ponovo stekneš svu tu slavu i moć."
<BR>&nbsp;&nbsp;&nbsp;&nbsp;&nbsp;Tada je on probio jednom rukom ekran. "Prokleti da ste", prošaptao je. Odjednom se setio da je jedna od traka u njenoj prostoriji bila popularna biografija Roberta Karvera. Žena je udarala na njegov ego, i njegove emocije. Još je imao emocije, bez obzira na to što su njegove žlezde umrle sa njegovim telom. Imao je pamćenje i uslovne reflekse - 'fosilizirana osećanja' - koja su mogla da budu ponovo stimulisana i ponovo doživljena. Zaboravio ih je tokom proteklih godina samotnog života, ali razgovor s njom, razmišljanje o njoj, ponovo su ih probudili.
<BR>&nbsp;&nbsp;&nbsp;&nbsp;&nbsp;Zar je to tako gadno? pitao se. Ono šta je upravo osetio bio je jedan žestok izliv plahovitosti, duboko različit od njegovih ranijih hladnih, glagoljivih nastupa besa. Zar nije bilo dobro ponovo postati ljudsko biće? Njegova mržnja i strah od nje već su se mešali sa poštovanjem, čak divljenjem, i nejasno, gotovo podsvesno, on se pitao da li bi još mogao da voli.
<BR>&nbsp;&nbsp;&nbsp;&nbsp;&nbsp;Ostatke svog gneva iskaljivao je kroz nameštanje klopki. Na raskrsnicama tunela postavljao je bombe za ošamućivanje sa električnim vizuelnim okidačima. Pravio je kaveze i nameštao ih da vise sa tavanica u većim prostorijama, podešenih tako da padnu ako ona uđe u infracrveni snop. Čak je kopao rupe na hodnicima i prekrivao ih plastičnim čaršavima da bi se potpuno uklapale u okolni pod. Sve klopke su povezane sa alarmnim uređajima u kontrolnoj prostoriji banke sa ćelijama.
<BR>&nbsp;&nbsp;&nbsp;&nbsp;&nbsp;Jedino što je sada želeo od nje bilo je da porazgovara s njom licem u lice, sazna šta ona želi i, ako je moguće, dobije njenu pomoć. Klopke nisu nikada ništa ulovile, sem u dve specijalne prilike.
<BR>
<BR>&nbsp;&nbsp;&nbsp;&nbsp;&nbsp;Popravio je svoj interfon sledećeg dana nakon što ga je razbio, i oni su nastavili svoje komuniciranje kao da se ništa nije desilo, s tom razlikom što su sada vodili prave dijaloge.
<BR>&nbsp;&nbsp;&nbsp;&nbsp;&nbsp;"Nikada nisam mogao da shvatim kako ste digli u vazduh kontrolnu prostoriju. Možete li mi sada reći?"
<BR>&nbsp;&nbsp;&nbsp;&nbsp;&nbsp;"Naravno. Prikačila sam bombu na jednog robota za održavanje pre nego što se popeo gore konvejerom. Jadna glupa naprava odnela ju je u prostoriju i eksplodirala zajedno s njom."
<BR>&nbsp;&nbsp;&nbsp;&nbsp;&nbsp;"A kako je došlo do one podvale sa interfonom u laboratoriji 73?"
<BR>&nbsp;&nbsp;&nbsp;&nbsp;&nbsp;"Lako. Bila sam u prostoriji 63, svega jedan horizont iznad tebe. Malo boje obavilo je sav posao."
<BR>&nbsp;&nbsp;&nbsp;&nbsp;&nbsp;"Jeste li stvarno pročitali sve one trake?"
<BR>&nbsp;&nbsp;&nbsp;&nbsp;&nbsp;"Ne. Samo one o tebi i Centru, a ponešto i o eksplozivima i elektronici da bih mogla izvesti neke trikove koji će te impresionirati; sve ostalo bilo je samo dekorisanje izloga."
<BR>&nbsp;&nbsp;&nbsp;&nbsp;&nbsp;Smejao se zajedno s njom, bez obzira na to što je humor bio na njegov račun. Posle izvesnog uvežbavanja njegov veštački grkljan mogao je da proizvede prilično pristojno smejanje.
<BR>&nbsp;&nbsp;&nbsp;&nbsp;&nbsp;Igrali su šah preko interfona, i on je uvek pobeđivao. Zatim su prešli na poker, i stvari su se obrnule. Ustanovio je da je memorisao svaki centimetar njenog strogo izvajanog smeđeg lica.
<BR>&nbsp;&nbsp;&nbsp;&nbsp;&nbsp;Nikada je nije pitao kakvi su njeni planovi - nije želeo da uništi ono šta su imali. Razonodio se bolje nego tokom mnogih minulih godina, a kad ona jednog dana umre, kao što je znao da će morati, sećanje na nju krepiće ga još decenijama. I kad on najzad postigne svoj veliki trijumf, kad stvori novo čovečanstvo, još uvek će je se sećati.
<BR>&nbsp;&nbsp;&nbsp;&nbsp;&nbsp;Sada je retko napuštao banku sa ćelijama i provodio je vreme u svojim planovima, svojim snovima i razgovorima s njom. Povremeno je odlazio u šetnju, nenaoružan i ne krijući se, i baš na jednoj od tih ekskurzija najzad ju je pronašao.
<BR>&nbsp;&nbsp;&nbsp;&nbsp;&nbsp;Tumarao je kroz jednu od velikih pećina, kupolu od stene prečnika nekoliko stotina metara, koja je bila izdubljena u zemlji nuklearnom eksplozijom da bi se u njoj smestile kapsule za zaleđivanje. Jedna velika geodezijska metalna mreža bila je razapeta širom pećine, poput srebrne džungle ili trodimenzionalne paukove mreže. Na svakom preseku metalnih konopaca nalazila se jedna crna cilindrična kapsula. Konopci koji su dovodili tečni azot iz rezervoara i kontrolne impulse iz kompjutera visili su poput raskidanih vena, a povremena pojava pojedinih robota-poslužitelja samo je činila da prostorija izgleda još samotnija.
<BR>&nbsp;&nbsp;&nbsp;&nbsp;&nbsp;Stojeći u centru pećine i gledajući u paučinu, Karver je osećao kako ga preplavljuje sva silna tuga koju je poricao još od završetka rata. Ovde je bila prva čovekova postaja do besmrtnosti, a rat ju je razorio kao i tolike druge ljudske snove.
<BR>&nbsp;&nbsp;&nbsp;&nbsp;&nbsp;Uglom jedne od svojih fotoćelija ugledao je vitku, u plavo odevenu priliku kako iskače iza jedne nekorisne mašine i nestaje u izlaznom tunelu. Hitro se okrenuo prema njoj i povikao: "Gospođice Armendes! Stanite! Molim vas!" Projurio je kroz otvor tunela, gotovo se saplevši o jedan pitonski debeli opskrbni kabl.
<BR>&nbsp;&nbsp;&nbsp;&nbsp;&nbsp;"Neću vam naškoditi!" Obleteo je oko jednog ugla u mračnom prolazu. "Aaagghhh!"
<BR>&nbsp;&nbsp;&nbsp;&nbsp;&nbsp;Upao je u jednu od svojih sopstvenih jama, uganuo jednu ruku i iščašio nekoliko opružnih zglobova. Uspravljajući se, opazio ju je kako stoji na ivici i gleda dole ka njemu. "Gospođice Armendes", povikao je. "Zašto ste pobegli? Ja vam ne bih naškodio." Video je konopac koji je visio sa stropa, van njegovog domašaja, i koji je ona očigledno koristila da se prebaci preko jame. "Šta želite od mene?"
<BR>&nbsp;&nbsp;&nbsp;&nbsp;&nbsp;Gotovo čitav mesec dana viđao je samo njeno lice na teleekranu; sada se prisećao koliko je lepo bilo ljudsko telo. Ali kad je progovorila, njeno lice i glas kao da su bili modelirani prema njegovom sopstvenom licu i glasu. "Želim život, doktore Karver."
<BR>&nbsp;&nbsp;&nbsp;&nbsp;&nbsp;"Ne shvatam kako bih to mogao da vam dam", rekao je bespomoćno. "Ništa osim potpuno novog tela ne bi moglo da vas spase, pa čak i kad bismo imali jedno za transplantaciju, ono bi odbacilo vaš mozak. Pođite sa mnom; moj robo-hirurg ne može, da vas izleči, ali može da olakša stvari."
<BR>&nbsp;&nbsp;&nbsp;&nbsp;&nbsp;Sada je molio. "Pomozi mi da isplaniram čovekovu budućnost. Kerol, volim te." Bio je šokiran, a onda sav preplavljen radošću. Rekao je da voli, i to je bilo istina. Mrzeo je ime u dosijeu, plašio se neprijatelja, poštovao ličnost, i sada voleo ženu. "Kerol, volim te."
<BR>&nbsp;&nbsp;&nbsp;&nbsp;&nbsp;"I ja tebe volim. Ti možeš da mi daš život. Život u jednom telu koje neće odbaciti moj mozak. Ti možeš da od mene načiniš kiborga kao što si ti." Kleknula je pored ivice jame. "Roberte, želim da delim tvoju besmrtnost. Želim da ti pomognem u ponovnom stvaranju čovečanstva."
<BR>&nbsp;&nbsp;&nbsp;&nbsp;&nbsp;"Šta?" Njegova novopronađena osećanja uskovitlaše se u njemu.
<BR>&nbsp;&nbsp;&nbsp;&nbsp;&nbsp;"Ti možeš da sastaviš jedno novo telo od rezervnih delova i uprogramiraš tvog hirurga za operaciju. Znam da možeš. Bilo je to očigledno čitavo vreme, ali ti si bio suviše blizu rešenja da bi ga video."
<BR>&nbsp;&nbsp;&nbsp;&nbsp;&nbsp;Nije hteo da je sluša, jer je posegnula da sruši poslednju barijeru koja je stajala između njih. "Ne! To je moje. Ja sam izgradio banku sa ćelijama; to je moj svet. Ja imam pravo da budem... spasitelj, samo ja. Zašto bih to delio s tobom?"
<BR>&nbsp;&nbsp;&nbsp;&nbsp;&nbsp;Ona se izgubila s njegovog vidika. "Ti mi kaži", rekla je i bacila nešto dole k njemu.
<BR>&nbsp;&nbsp;&nbsp;&nbsp;&nbsp;Uhvatio je predmet, video da je to traka, i odbacio je u stranu. Zaboravio je na nju pre više dana: bio je budala kad je mislio da je nezamenljiva. Jedino što je želeo bila je žena. "Kerol, vrati se! Daću ti sve samo ne to!" Ali jedino što je čuo bio je sve slabiji šum njenih koraka.
<BR>&nbsp;&nbsp;&nbsp;&nbsp;&nbsp;Jedan sat kasnije uspeo je da se ispentra iz jame. Ona ga nije pozvala interfonom to veče, niti sledećih večeri posle toga. Tri dana je mozgao o njenim rečima, ne napuštajući banku sa ćelijama. Na kraju je odgovorio na svoje sopstveno pitanje.
<BR>&nbsp;&nbsp;&nbsp;&nbsp;&nbsp;Dve godine osame u Nekropolisu gotovo su ga učinile ludim; šta bi tek učinilo jedno stoleće? Zar ne bi postao jedno neljudsko čudovište, nesposobno da uči svoju decu? Bio mu je potreban saputnik, jedan besmrtnik poput njega samoga, drugi kiborg koji bi mogao da razume njegova hladna osećanja. Dvoje ljudi bili bi kadri da spasu jedno drugom duševno zdravlje i isplaniraju budućnost. Bio mu je potreban neko - bila mu je potrebna ona.
<BR>
<BR>&nbsp;&nbsp;&nbsp;&nbsp;&nbsp;Počeo je da sanjari. Kad zajedno ponovo izgrade svet, tokom hiljadu ili pet hiljada godina, on će se vratiti genetičkim istraživanjima. Uz pomoć njihove dece, naučiće kako da stvara tela koja neće odbacivati implantirane mozgove, tela koja će moći da dodiruju, osećaju i vole. Oni će ponovo postati ljudska bića u svetu koji će izgraditi.
<BR>&nbsp;&nbsp;&nbsp;&nbsp;&nbsp;Želeo je da otrči njoj i ispriča joj o svom snu, snu koji će ih okrepljivati stolećima, ali nije imao prilike za to.
<BR>&nbsp;&nbsp;&nbsp;&nbsp;&nbsp;On ju je odbacio, i sada je zauvek iščezla. Nikada je neće pronaći, i ona će umreti sama u nekom mračnom tunelu, nikada i ne saznavši koliko je on žudeo za njom.
<BR>&nbsp;&nbsp;&nbsp;&nbsp;&nbsp;Izgubio sam je, razmišljao je. Izgubio sam svoju dušu. Hteo sam da budem Bog, i zbog moje taštine izgubljeno je čovečanstvo. Provešću čitavu večnost razmišljajući o njoj. Osećao je potrebu da zaplače, ali njegova besmrtnost uskraćivala mu je to.
<BR>&nbsp;&nbsp;&nbsp;&nbsp;&nbsp;Četvrtog dana otkako ju je izgubio počeo je sumnjati da će je ikada pronaći.
<BR>&nbsp;&nbsp;&nbsp;&nbsp;&nbsp;Sledećeg dana ona je upala u jednu od njegovih zamki.
<BR>&nbsp;&nbsp;&nbsp;&nbsp;&nbsp;Pošto je isključio alarm, otišao je polako na horizont sa skladištima, do prostorije u kojoj je ona čekala. Stajala je mirno u kavezu koji je pao sa tavanice, na čistom prostoru među sanducima i denjkovima zaliha. Zurila je u njega bezizrazno dok je stajao ispred nje kao neki produžetak metala i plastike okolo njih.
<BR>&nbsp;&nbsp;&nbsp;&nbsp;&nbsp;"Isplanirala si sve ovo, zar ne?" reče on najzad. Ništa nije odgovorila. "Čitava ova groteskna igra bila je jedan gambit da me vratiš ljudskim osećanjima, prisiliš me na to kroz mržnju, strah, smeh i ljubav; navedeš me da iz poverenja i ljubavi činim ono što ti želiš. Isplanirala si sve to od samog početka."
<BR>&nbsp;&nbsp;&nbsp;&nbsp;&nbsp;"Morala sam da preživim nekako, Roberte", uzvrati ona tiho. "Volim te, i želim da ti pomognem."
<BR>&nbsp;&nbsp;&nbsp;&nbsp;&nbsp;"Ona stvar sa jamom bila je završni potez, zar ne? Htela si da me vidiš licem u lice i utuviš mi i poslednje detalje." On uzdahnu. "Sada to shvatam, ali ostaje ipak da si ti pobedila. Nije mi važno da li si iskrena ili nisi. Možda još manipulišeš mnome, a možda je tačno sve što si rekla. Jedino što znam jeste da ne mogu živeti bez tebe." Premeštao se na svojim diskolikim stopalima kao neki školarac, a onda dodao: "Idem da donesem neki plamenik i isečem taj kavez."
<BR>&nbsp;&nbsp;&nbsp;&nbsp;&nbsp;"Ne trudi se", reče ona, vadeći jedan minijaturni laserski rezač ispod svog džempera. Dok je rasecala rešetke (njegove zamke kao da nisu bile kadre nikada ništa da ulove osim njega samoga, zapazio je) nastavila je da govori. "Postoje neke stvari koje bih želela da uradim pre operacije... okupam se poslednji put, najedem dobre hrane i slično. Sledeće nedelje mogli bismo da to obavimo. Moći ću da ti pomognem pri programiranju i montaži; proučila sam odgovarajuće priručnike."
<BR>&nbsp;&nbsp;&nbsp;&nbsp;&nbsp;"Naravno da jesi", reče on.
<BR>&nbsp;&nbsp;&nbsp;&nbsp;&nbsp;Posegnula je rukom kroz rupu koju je isekla i zgrabila njegov snažni metalni kostur da se osloni kad je iskoračila napolje. Sada je stajala odmah do njega, podigavši pogled gore ka njemu. "Znaš, Roberte", rekla je, "ovo je prvi put da smo dodirnuli jedno drugo."
<BR>&nbsp;&nbsp;&nbsp;&nbsp;&nbsp;On je privuče k sebi. Uskoro će to biti metal o metal, ali jednog dana će biti živo telo o živo telo.
<BR>&nbsp;&nbsp;&nbsp;&nbsp;&nbsp;Pa, mislio je Karver, sledećih stotinu godina bar bi trebalo da budu interesantne.
<BR>&nbsp;&nbsp;&nbsp;&nbsp;&nbsp;Sveca mu, mislila je Kerol Armendes, sa roditeljima-bogovima kao što smo mi, nova ljudska rasa će stvarno biti nešto drugo.
<BR>&nbsp;&nbsp;&nbsp;&nbsp;&nbsp;Oboje su bili u pravu.
<BR>&nbsp;&nbsp;&nbsp;&nbsp;&nbsp;I eto kako se rađaju legende.
<BR>&nbsp;&nbsp;&nbsp;&nbsp;&nbsp;Skot V. Šumak
<BR>&nbsp;&nbsp;&nbsp;&nbsp;&nbsp;Persefona i Had
<BR>&nbsp;&nbsp;&nbsp;&nbsp;&nbsp;Podaci o piscu i delu:
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
