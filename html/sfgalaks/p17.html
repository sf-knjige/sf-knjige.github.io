<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Teodor L. Tomas: 28. DECEMBAR
<P>&nbsp;&nbsp;&nbsp;&nbsp;&nbsp;"Zašto moraju to da čine 28. decembra?" pita se Džon Steplton. Bio je to najgori deo u svemu, datum. Decembar 28, udenut zgodno između najlepših praznika godine.
<BR>&nbsp;&nbsp;&nbsp;&nbsp;&nbsp;Steplton se okrete od malog prozora karakterističnim brzim pokretom. Sa šakama isprepletenim iza sebe, zurio je u vrata. U dnu svoje svesti znao je da postoji valjan razlog za ovaj domet. Oni su izabrali godišnjicu dana na koji su se on i Ardela venčali, dana izuzetne sreće, u jeku praznične sezone. Da, 28. decembar bio je vreme za mnoge stvari, ali ne i vreme za vešanje.
<BR>&nbsp;&nbsp;&nbsp;&nbsp;&nbsp;U tri koraka Steplton se stvorio kod vrata i zgrabio rešetke svojim velikim šakama. Saznanje o razlozima izbora datuma nije ni najmanje stišalo njegov gnev. Većina sveta proslavljala je praznike, i Steplton je imao osećaj da se to sveopšte slavlje obavlja na njegov račun. Svet je pirovao nad njegovim vešanjem.
<BR>&nbsp;&nbsp;&nbsp;&nbsp;&nbsp;Steplton turobno poče da izvodi svoje vežbe. Stražari su ga posmatrali i s nelagodnošću se međusobno zgledavali. Steplton je zgrabio šakama dve šipke, tanke kao olovke, metodično pokušavajući da ih razmakne. Najpre, desna ruka pravo napred ispred masivnih prsa, a leva ruka izokrenuta postrance. Tetive se razgovetno zategnuše. Zatim ruke izmenjaše položaje, i ponovo zatezanje snažnih mišića. Posle toga obe ruke na jednu šipku, a oba stopala na drugu. Tiho stenjanje i potmulo mumlanje duboko u grlu odjekivalo je u prostoriji dok je Steplton radio na šipkama, radio sve dok mu čitavo telo nije bilo pokriveno sitnim graškama znoja. Steplton je znao, a i stražari su znali, da su tanke šipke načinjene od jedne legure koja bi mogla da odoli i najvećim naporima desetorice takvih ljudi. Pa ipak, lagano i pažljivo naprezanje, promišljeno i intenzivno navaljivanje na rešetke koje je izvodio snažni čovek stvaralo je iluziju da će on biti kadar da ih iščaši iz njihovih ležišta. Dvaput dnevno Steplton je izvodio svoje vežbe na šipkama, i dvaput dnevno stražari su ga posmatrali sa strahom koji ni svest o uzaludnosti nije mogla da rastera.
<BR>&nbsp;&nbsp;&nbsp;&nbsp;&nbsp;Steplton najzad prestade. Stajao je kod vrata dišući šumno, dok su mu se šake stezale i otvarale a vršci prstiju proizvodili šuštave šumove pri dodiru sa žuljevitim, izbrazdanim dlanovima. Stražari sa vidnim olakšanjem odahnuše i okrenuše se u stranu. Steplton baci pogled na časovnik i zagrakta. Preostajalo je još malo vremena. Kroz nekoliko trenutaka oni će doći po njega.
<BR>&nbsp;&nbsp;&nbsp;&nbsp;&nbsp;On zagrokta još glasnije. Neka ih, neka dođu. Ardela je bila mrtva, Ardela i onaj drugi. I ma šta oni govorili ili činili, bilo je pravično što se to desilo. Ima stvari koje može da zna samo čovek koji je bio jednom sa ženom kao što je Ardela. Između takvog muškarca i takve žene ništa ne može da ostane skriveno, bar ne za dugo. Kako je čudno što je ona to uopšte pokušala.
<BR>&nbsp;&nbsp;&nbsp;&nbsp;&nbsp;Ali došao je trenutak kad je on nju pogledao sa blagim pitanjem u svojim očima. Odgovor neverovatan, porazan odgovor - bio je treptaj panike od otkrivanja. Samo kratak blesak u njenim očima, ali on ga je pravilno protumačio; bilo je to dovoljno.
<BR>&nbsp;&nbsp;&nbsp;&nbsp;&nbsp;Ardela je ćutala tokom svega onoga šta je usledilo. Shvatala je tog čoveka od željeza i vatre, i zato za čitavo vreme nije ispustila nijedan krik, nijedan vapaj. Drukčije je bilo sa onim drugim. On je u flertu sa Ardelom video neku vrstu igre, i uopšte nije bio spreman da plati cenu gubitka. Umro je gadnom smrću.
<BR>&nbsp;&nbsp;&nbsp;&nbsp;&nbsp;A Steplton? Ostala je jedna enigma. Ovde i sada, kad ljudi više nisu morali da plaćaju životom svoje zločine, pojavio se čovek koji je odbijao priznati da je jedan zločin bio počinjen. Bilo je potrebno tako malo za njegovo spasenje, ali on je odbijao da to malo učini. Ovde i sada čoveku je bilo dovoljno da samo uzvikne: "Oprostite mi, zgrešio sam. Oprostite mi", i bio bi spasen.
<BR>&nbsp;&nbsp;&nbsp;&nbsp;&nbsp;Steplton se okrete i uperi pogled prema spoljnim vratima, koja su se otvorila da propuste jednog visokog, sedokosog čoveka. Odmerenim korakom čovek priđe sasvim blizu rešetkama i zagleda se kroz njih u Stepltona. Bol je, kao uvek, bio snažno ispisan na njegovom licu, a tuga i preklinjanje isto toliko rečiti. Njegove reči, kad je progovorio, bile su promukle od patnje. "Džone Stepltone, šta kažete sada? Jeste li zgrešili?"
<BR>&nbsp;&nbsp;&nbsp;&nbsp;&nbsp;Steplton ga pogleda i reče: "Nisam zgrešio. Učinio sam ono što je moralo da se učini, ništa više."
<BR>&nbsp;&nbsp;&nbsp;&nbsp;&nbsp;Sedokosi čovek se ćutke okrete. Njegov hod natrag prema vratima delovao je svečano, jer mu je glava bila pognuta a ramena podrhtavala. Onda je nestao.
<BR>&nbsp;&nbsp;&nbsp;&nbsp;&nbsp;Iza spoljnih vrata čulo se komešanje i struganje mnogih stopala. Steplton je znao da oni dolaze po njega i stupio je natrag na sredinu ćelije. Znao je kako će sve to izgledati. Oni će ući u njegovu ćeliju, strahujući od toga da bi se on mogao poslužiti svojom fizičkom snagom, a ipak se neće usuditi da ga pogledaju u lice. On će sačekati jedan trenutak, zatim se nasmejati, zatim povesti povorku prema prostoriji u kojoj su se nalazila vešala. Tamo će stajati glave obavijene tamom osećajući tesnu omču oko svog vrata i čvor iza levog uva. Kad dođe trenutak, neće biti osećaja propadanja; samo će osetiti popuštanje pritiska ispod svojih stopala. Zatim tupi šok i prodoran blesak svetlosti. Zatim tama.
<BR>&nbsp;&nbsp;&nbsp;&nbsp;&nbsp;Te stvari on je dobro znao, ali postojale su i neke druge stvari. Bio je jedan lekar, koji je stajao pored njega, da ga proglasi mrtvim u najranijem mogućem trenutku; krv što dovodi kiseonik ne sme da bude sprečavana da dopre do mozga duže od 4,3 minute. Čim je proglašen mrtvim, intravenozne igle bile su zarivene u njega i pumpe su nastavile posao tamo gde je srce zatajilo.
<BR>&nbsp;&nbsp;&nbsp;&nbsp;&nbsp;Zatim su došli na red hirurzi. Sa velikom spretnošću oni su opravili njegovu slomljenu kičmu. Pokidane mišiće, zdrobljene vene i arterije. Kad su bili gotovi sa tim smestili su njegovu glavu i vrat u kalup i posvetili svoju pažnju obnavljanju rada srca. To je bilo ubrzo obavljeno, i Steplton je, još u nesvesti, odvezen natrag u ćeliju.
<BR>&nbsp;&nbsp;&nbsp;&nbsp;&nbsp;Svesti je obično ponovo dolazio sredinom januara. U martu je napuštao krevet, noseći i dalje svoj kalup. U junu je počinjao sa vežbama, jer je insistirao na tome da bude snažan. U avgustu je skidao kalup. Tokom jeseni postajao je snažan, kako bi ciklus mogao ponovo otpočeti 28. decembra. Koliko se puta sve to ponovilo od onog dana, tamo 1997? Četrnaest? Osamnaest? Čovek izgubi smisao za računanje, ali ne mari ništa. Ako je to ono šta oni moraju da čine, onda neka im bude.
<BR>&nbsp;&nbsp;&nbsp;&nbsp;&nbsp;Ali, zašto to moraju uvek da čine na dan 28. decembra?
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
