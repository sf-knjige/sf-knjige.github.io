<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Kliford D. Simak: DRUGO DETINJSTVO
<P>&nbsp;&nbsp;&nbsp;&nbsp;&nbsp;Nije se umiralo.
<BR>&nbsp;&nbsp;&nbsp;&nbsp;&nbsp;Nije bilo normalnog načina da se umre.
<BR>&nbsp;&nbsp;&nbsp;&nbsp;&nbsp;Živeli ste bezbrižno i nehajno koliko god ste to mogli i nadali se da ćete imati sreće i slučajno poginuti.
<BR>&nbsp;&nbsp;&nbsp;&nbsp;&nbsp;Nastavljali ste da živite i postajali umorni od življenja.
<BR>&nbsp;&nbsp;&nbsp;&nbsp;&nbsp;"Gospode, kako čovek može da se umori od života!" reče Endru Jang.
<BR>&nbsp;&nbsp;&nbsp;&nbsp;&nbsp;Džon Rigs, predsednik komisije za besmrtnost, pročisti grlo.
<BR>&nbsp;&nbsp;&nbsp;&nbsp;&nbsp;"Vama je jasno", reče on Jangu, "da ova molba predstavlja krajnje neregularan način za skretanje naše pažnje."
<BR>&nbsp;&nbsp;&nbsp;&nbsp;&nbsp;Dohvatio je svežanj papira sa stola i brzo ih prelistao.
<BR>&nbsp;&nbsp;&nbsp;&nbsp;&nbsp;"Nema presedana", dodao je.
<BR>&nbsp;&nbsp;&nbsp;&nbsp;&nbsp;"Nadao sam se da ću ja napraviti presedan", reče Endru Jang.
<BR>&nbsp;&nbsp;&nbsp;&nbsp;&nbsp;Komesar Stenford primeti: "Moram priznati da ste ubedljivo objasnili vaš slučaj, praoče Jang. Međutim, morate shvatiti da ova komisija nema nikakvu jurisdikciju nad životom neke osobe, sem da svakome obezbedi sve dobrobiti besmrtnosti: otkloni bilo kakve nastranosti koje mogu da iskrsnu."
<BR>&nbsp;&nbsp;&nbsp;&nbsp;&nbsp;"Potpuno sam svestan toga", uzvrati Jang, "i čini mi se da je moj slučaj jedna od nastranosti koje ste pomenuli."
<BR>&nbsp;&nbsp;&nbsp;&nbsp;&nbsp;Stajao je ćutke, posmatrajući lica članova komisije. Oni se plaše, mislio je. Svaki od njih. Plaše se dana kada će morati da se suoče sa stvari s kojom sam ja sada suočen. Tražili su neko rešenje, ali nema nikakvog rešenja, sem ovog žalosno prostog rešenja, brutalno fundamentalnog rešenja koje sam im ja dao.
<BR>&nbsp;&nbsp;&nbsp;&nbsp;&nbsp;"Moj zahtev je jednostavan", nastavio je mirno. "Tražio sam dozvolu da završim svoj život. A kako je samoubistvo učinjeno psihološki nemogućim, tražio sam da ova komisija naimenuje jedan odbor od najbližih prijatelja koji bi obavio neophodne i pomalo neprijatne pripreme skopčane sa prestankom mog života."
<BR>&nbsp;&nbsp;&nbsp;&nbsp;&nbsp;"Ako bismo to učinili", reče Rigs, "uništili bismo sve što imamo. Nema vrednosti život koji traje samo pet hiljada godina. Ne više nego život od samo stotinu godina. Ako Čovek treba da bude besmrtan, on mora biti istinski besmrtan. On ne sme da pravi kompromise."
<BR>&nbsp;&nbsp;&nbsp;&nbsp;&nbsp;"A ipak", reče Jang, "moji prijatelji su otišli."
<BR>
<BR>&nbsp;&nbsp;&nbsp;&nbsp;&nbsp;Mahnuo je prema papirima koje je Rigs držao u svojim rukama.
<BR>&nbsp;&nbsp;&nbsp;&nbsp;&nbsp;"Naveo sam ih tu. Njihova imena, a i to kada su, gde su i kako su umrli. Bacite pogled na njih. Više od dve stotine imena. Ljudi iz moje generacije i generacija koje su došle neposredno iza nje. Njihova imena i fotokopije njihovih smrtovnica."
<BR>&nbsp;&nbsp;&nbsp;&nbsp;&nbsp;Položio je obe šake na sto sa opruženim dlanovima i oslonio težinu tela na ruke.
<BR>&nbsp;&nbsp;&nbsp;&nbsp;&nbsp;"Pogledajte kako su umrli", rekao je. "Kod svakoga od njih nasilna smrt odigrala je svoju ulogu. Neki su terali svoja vozila suviše brzo i više nego verovatno, veoma neoprezno. Jedan je pao sa litice kad se nagnuo da uzbere cvet koji je rastao na njenom rubu. Slučaj namerno pogrešne procene, po mome mišljenju. Jedan se opio do besvesti, ušao u kupatilo da se okupa i preminuo u kadi. Utopio se..."
<BR>&nbsp;&nbsp;&nbsp;&nbsp;&nbsp;"Praoče Jang", prekide ga Rigs oštro, "vi svakako ne mislite time reći da su ti ljudi bili samoubice."
<BR>&nbsp;&nbsp;&nbsp;&nbsp;&nbsp;"Ne", uzvrati Endru Jang gorko. "Mi smo samoubistvo ukinuli pre tri hiljade godina, izbacili ga potpuno iz ljudske svesti. Kako su onda mogli da se ubiju?"
<BR>&nbsp;&nbsp;&nbsp;&nbsp;&nbsp;Stenford reče, netremice gledajući Janga: "Čini mi se, ser, da ste vi bili u odboru koji je rešio taj problem."
<BR>&nbsp;&nbsp;&nbsp;&nbsp;&nbsp;Endru Jang klimnu glavom. - Bilo je to posle prvog talasa samoubistava. Sećam se svega sasvim dobro. Uzelo nam je godine rada. Morali smo da izmenimo ljudska gledanja na stvari, da preinačimo izvesne vidove ljudske prirode. Morali smo da poboljšamo ljudsko rasuđivanje vaspitanjem i propagandom i da usadimo jednu novu garnituru moralnih kriterijuma. Mislim da smo dobro obavili taj posao. Možda čak suviše dobro. Danas čovek o namernom samoubistvu ne može da misli više nego što bi mogao da misli o zbacivanju naše vlade. Sama ideja, sama reč je odbojna. Dug put može da se prevali, gospodo, za tri hiljade godina.
<BR>&nbsp;&nbsp;&nbsp;&nbsp;&nbsp;Nagnuo se preko stola i kucnuo u svežanj papira mršavim, krutim prstom.
<BR>&nbsp;&nbsp;&nbsp;&nbsp;&nbsp;"Oni se nisu ubili", rekao je. "Nisu izvršili samoubistvo. Njima naprosto nije više bilo stalo ni do čega. Bili su umorni od života... baš kao što sam i ja umoran od života. Živeli su nesmotreno u svakom pogledu. Možda je u njima uvek tinjala tajna nada da će se utopiti dok budu pijani ili da će njihova kola naleteti na neko drvo ili..."
<BR>&nbsp;&nbsp;&nbsp;&nbsp;&nbsp;Uspravio se i zagledao u njih.
<BR>&nbsp;&nbsp;&nbsp;&nbsp;&nbsp;"Gospodo", rekao je, "meni je 5786 godina. Rođen sam u Lankasteru, Mejn, na planeti Zemlji, 2l. septembra 1968. Služio sam dobro čovečanstvu u toku ovih pedeset sedam stoleća. Moj dosje je tu da se uverite. Odbori, komisije, zakonodavna tela, diplomatske misije. Niko ne može kazati da sam izbegavao svoje dužnosti. Tvrdim da sam platio svaki dug koji dugujem čovečanstvu... čak i dobronameran dug za šansu na besmrtnost."
<BR>&nbsp;&nbsp;&nbsp;&nbsp;&nbsp;"Mi želimo", reče Rigs, "da još jednom razmislite."
<BR>&nbsp;&nbsp;&nbsp;&nbsp;&nbsp;"Ja sam usamljen čovek", uzvrati Jang. "Usamljen i umoran. Nemam prijatelja. Nema više ničega što bi moglo da me zainteresuje. Nadam se da ću vas ubediti da preuzmete na sebe jurisdikciju u slučajevima kao što je moj. Jednog dana možda ćete pronaći rešenje za problem, ali dok to vreme ne stigne, ja od vas tražim, u ime milosrđa, da nam date počinak od života."
<BR>&nbsp;&nbsp;&nbsp;&nbsp;&nbsp;"Problem kako ga mi vidimo", reče Rigs, "je u tome da pronađemo neki način za brisanje mentalne perspektive. Kad čovek živi pedeset vekova kao što ste vi živeli, ser, on ima suviše dugu memoriju. A memorija umanjuje značaj sadašnjih vrednosti i šansi za budućnost."
<BR>&nbsp;&nbsp;&nbsp;&nbsp;&nbsp;"Znam", reče Jang. "Sećam se da smo govorili o tome u onim ranim danima. Bio je to jedan od problema koje smo uočili kad je besmrtnost postala prvi put praktično ostvarljiva. Ali uvek smo smatrali da će se memorija izbrisati sama po sebi, da mozak može da prima samo određenu količinu uspomena, a kad se prepuni njima, onda odbacuje one stare. Ali nije išlo tako."
<BR>&nbsp;&nbsp;&nbsp;&nbsp;&nbsp;Plahovito je zamahnuo rukama. "Gospodo, ja mogu da se prisetim mog detinjstva mnogo življe nego bilo čega što se desilo juče."
<BR>&nbsp;&nbsp;&nbsp;&nbsp;&nbsp;"Uspomene bivaju pokopane", reče Rigs. "U starim danima, kad ljudi nisu živeli više od stotinu godina, smatralo se da su pokopane uspomene ujedno i zaboravljene. Život, govorio je Čovek sebi, jeste proces zaboravljanja. Zato se nije odveć ni zabrinjavao zbog uspomena kad je postao besmrtan. Mislio je da će ih zaboraviti."
<BR>&nbsp;&nbsp;&nbsp;&nbsp;&nbsp;"Trebalo je da zna da neće tako biti", reče Jang. "Ja mogu da se setim mog oca, i sećam ga se mnogo prisnije nego što ću se sećati vas, gospodo, kad napustim ovu prostoriju... Sećam se mog oca kako mi je pričao da se, u svojim starijim godinama, mogao prisetiti mnogih trenutaka iz detinjstva koji su bili zaboravljeni tokom njegovih mlađih godina. Već i to je bilo dovoljno da nam posluži kao upozorenje. Mozak sahranjuje duboko samo svežija sećanja. Ona ostaju tako pokopana i ne isplivavaju na površinu svesti zato što još nisu sortirana ili orijentisana ili međusobno usklađena ili ma šta to već mozak s njima radio. Ali kad su jednom sva lepo poređana i klasifikovana, ona u trenu iskaču na površinu."
<BR>&nbsp;&nbsp;&nbsp;&nbsp;&nbsp;Rigs klimnu glavom u znak saglasnosti.
<BR>&nbsp;&nbsp;&nbsp;&nbsp;&nbsp;"U knjigovodstvu mozga postoji izlišna stavka mnogih minulih godina. Ali mi ćemo vremenom i to savladati."
<BR>&nbsp;&nbsp;&nbsp;&nbsp;&nbsp;"Pokušali smo", reče Stenford. "Pokušali smo sa dirigovanjem ljudske prirode, istim onim metodom koji se pokazao efikasan kod samoubistva. Ali ovde to nije išlo. Jer čovekov život je baziran na sećanjima. Postoje izvesna bazična sećanja koja moraju da ostanu netaknuta. A pri dirigovanju ljudske prirode ne možete da budete selektivni. Ne možete sačuvati strukturalna sećanja, a odbaciti ono što je sporedno. Tako naprosto nije išlo."
<BR>&nbsp;&nbsp;&nbsp;&nbsp;&nbsp;"Postojala je jedna mašina koja je to mogla", primeti Rigs. "Ona je brisala sva sećanja. Nije mi potpuno jasno kako je funkcionisala, ali svoj posao je obavljala dobro. Suviše dobro. Ispražnjavala je mozak tako temeljito da je ličio na neku praznu sobu. Ništa nije ostavljala. Uništavala je sva sećanja, ne pružajući nikakvu mogućnost da se izgradi jedna nova garnitura. Čovek je ulazio u nju kao ljudsko biće, a izlazio kao biljka."
<BR>&nbsp;&nbsp;&nbsp;&nbsp;&nbsp;"Privremena obamrlost bila bi rešenje", reče Stenford. "Kad bismo samo imali tako nešto. Jednostavno, odložite čoveka u stranu dok ne pronađete odgovor, a onda ga ponovo oživite i preusmerite."
<BR>&nbsp;&nbsp;&nbsp;&nbsp;&nbsp;"Bilo kako bilo", reče Jang, "ja bih voleo da najozbiljnije razmotrite moju molbu. Ne osećam se dovoljno dorastao za čekanje dok pronađete rešenje."
<BR>&nbsp;&nbsp;&nbsp;&nbsp;&nbsp;"Tražite od nas da legalizujemo smrt", primeti Rigs oporim glasom.
<BR>&nbsp;&nbsp;&nbsp;&nbsp;&nbsp;Jang klimnu glavom. "Ukoliko želite da se tako izrazite. Tražim to u ime najobičnije pristojnosti."
<BR>&nbsp;&nbsp;&nbsp;&nbsp;&nbsp;Komesar Stenford reče: "Teško bi nam palo da vas izgubimo, praoče."
<BR>&nbsp;&nbsp;&nbsp;&nbsp;&nbsp;Jang uzdahnu. "Opet taj prokleti stav. Da besmrtnost iskupljuje sve dugove. Da je čovek, postavši besmrtan, primio punu kompenzaciju za sve ono što bi mogao pretrpeti. Ja sam živeo duže nego što bi moglo da se očekuje od ijednog čoveka a ipak mi je uskraćeno dostojanstvo starosti. Čovek ima mali broj želja i brzo ih zadovolji, ali se od njega svejedno očekuje da nastavi življenje sa željama koje su spaljene i razvejane u pepeo. On stiže do tačke kad više ništa nema vrednosti... čak do tačke kad i njegove lične vrednosti nisu ništa drugo do najobičnije utvare. Gospodo, bilo je jedno vreme kad ja nisam mogao ubiti drugog čoveka... bukvalno nisam mogao prisiliti sebe da ubijem drugog čoveka... ali danas bih to mogao bez ikakvog razmišljanja. Razočaranje i cinizam uvukli su se u mene i ja više nemam savesti."
<BR>
<BR>&nbsp;&nbsp;&nbsp;&nbsp;&nbsp;"Postoje kompenzacije", reče Rigs. "Vaša porodica..."
<BR>&nbsp;&nbsp;&nbsp;&nbsp;&nbsp;"Oni su mi se popeli na vrh glave", reče Jang sa zgađenošću. "Hiljade i hiljade mladih zvekana koji me oslovljavaju titulama praotac i predak i dolaze kod mene po savete kojih se nikada ne pridržavaju. Ne znam baš ništa o njima, a moram ih slušati dok detaljno objašnjavaju svoje srodničke veze sa mnom, toliko zamršene i trivijalne da osetim želju da im se nasmejem u lice. Sve je to novo za njih, a tako staro, tako vraški i prokleto staro za mene."
<BR>&nbsp;&nbsp;&nbsp;&nbsp;&nbsp;"Praoče Jang", reče Stenford, "vi ste gledali Čoveka kako se širi sa Zemlje do dalekih zvezdanih sistema. Videli ste ekspanziju ljudske rase sa jedne planete do više hiljada drugih planeta. Sudelovali ste u svemu tome. Zar nema izvesne satisfakcije..."
<BR>&nbsp;&nbsp;&nbsp;&nbsp;&nbsp;"Govorite u apstrakcijama", preseče ga Jang. "Ono što mene interesuje, to sam ja lično... izvesna specifična masa protoplazme uobličene u dvonožnu formu i opremljene oznakom Endru Jang. Bio sam nesebičan čitavog svog života. Tražio sam malo za sebe. Sada sam sasvim i potpuno sebičan i tražim da se ova stvar tretira kao lični problem, a ne kao neka apstrakcija rase."
<BR>&nbsp;&nbsp;&nbsp;&nbsp;&nbsp;"Priznali vi ili ne", reče Stenford, "to je nešto više od ličnog problema. To je problem koji jednog dana mora da bude rešen radi spasa rase."
<BR>&nbsp;&nbsp;&nbsp;&nbsp;&nbsp;"Ja baš i pokušavam da vas u to ubedim", odseče Jang. "To je problem s kojim vi morate da se suočite. Jednog dana ćete ga rešiti, ali dok to ne učinite morate da pomognete onima koji su već suočeni s nerešenim problemom."
<BR>&nbsp;&nbsp;&nbsp;&nbsp;&nbsp;"Sačekajte još malo", predloži predsednik Rigs. "Ko zna? Možda već danas, sutra..."
<BR>&nbsp;&nbsp;&nbsp;&nbsp;&nbsp;"Ili kroz milion godina", uzvrati Jang sa gorčinom, a onda se okrete i pođe napolje, visok muškarac krepkog izgleda, čiji je korak sada bio brz od gneva, mada je inače bio spor od umora i očajanja.
<BR>
<BR>&nbsp;&nbsp;&nbsp;&nbsp;&nbsp;Postojala je još jedna šansa, razume se.
<BR>&nbsp;&nbsp;&nbsp;&nbsp;&nbsp;Ali bilo je malo nade.
<BR>&nbsp;&nbsp;&nbsp;&nbsp;&nbsp;Kako čovek može da se vrati unazad gotovo šest hiljada godina i da uhvati u zamku ono što nikad nije razumeo.
<BR>&nbsp;&nbsp;&nbsp;&nbsp;&nbsp;A ipak se Endru Jang toga sećao. Sećao se tako jasno kao da je to bilo nešto što se desilo izjutra tog istog dana.
<BR>&nbsp;&nbsp;&nbsp;&nbsp;&nbsp;Bilo je to nešto blistavo, nešto sjajno, jedna sreća potpuno nova i sveža kao lastino krilo u aprilskom jutru, ili stidljivi šumski cvet posle iznenadne kiše.
<BR>&nbsp;&nbsp;&nbsp;&nbsp;&nbsp;Bio je još dečak i video je lastu i nije imao reči da opiše ono što je osećao, ali uzdigao je svoje majušne prste i pokazivao njima i uobličavao usta da zaguguče.
<BR>&nbsp;&nbsp;&nbsp;&nbsp;&nbsp;Nekada, razmišljao je, držao sam to svojim rođenim prstima i nisam još imao iskustva da znam šta je, ni kakvo je njegovo značenje. A sada znam značenje, samo što mi je ono izmaklo - izmaklo onog dana kad sam počeo da mislim kao ljudsko biće. Prva zrela misao odgurnula ga je sasvim malo, sledeća ga je odgurnula još dalje, sve dok najzad nije sasvim nestalo, a ja nisam znao čak ni to da je nestalo.
<BR>&nbsp;&nbsp;&nbsp;&nbsp;&nbsp;Sedeo je u naslonjači na popločanom dvorištu i osećao sunce koje je padalo na njega, probijajući se kroz grane drveća okićenog prvim prolećnim lišćem.
<BR>&nbsp;&nbsp;&nbsp;&nbsp;&nbsp;Nešto drugo, mislio je Endru Jang. Nešto što nije bilo ljudsko - još ne. Jedna majušna životinja koja je imala mnogo pravaca na izboru, mnogo puteva kojima bi mogla da pođe. A ja sam, dabome, izabrao pogrešan put. Izabrao sam ljudski put. Ali postojao je i drugi put. Mora da je postojao, znam to. Jedan čarobni put - ili put patuljaka, ili možda čak i put malih šumskih vila. To sada zvuči budalasto i detinjasto, ali nije uvek bilo tako.
<BR>&nbsp;&nbsp;&nbsp;&nbsp;&nbsp;Ja sam izabrao ljudski put zato što su me naveli na njega. Bio sam gurnut i nateran, kao ovca koju sateruju u stado.
<BR>&nbsp;&nbsp;&nbsp;&nbsp;&nbsp;Odrastao sam i izgubio stvar koju sam posedovao.
<BR>&nbsp;&nbsp;&nbsp;&nbsp;&nbsp;Sedeo je i naprezao mozak, pokušavajući da analizira šta je to što traži, ali nije bilo imena za tako nešto. Sem sreće. A sreća je jedno stanje bića, a ne stvar koja bi se ponovo zadobila i stisnula.
<BR>
<BR>&nbsp;&nbsp;&nbsp;&nbsp;&nbsp;Ali mogao je da se priseti kako to izgleda. Očiju otvorenih u sadašnjosti, mogao se prisetiti vedrine tog dana u prošlosti, njegove sveže umivene dobrote, čudesnih boja, svetlijih od svih koje je otada video - kao da je to bila prva sekunda posle Stvaranja a svet još bleštavo nov.
<BR>&nbsp;&nbsp;&nbsp;&nbsp;&nbsp;Stvar je bila u tom novom, razume se. Novom za jedno dete. Ali ni to nije objašnjavalo sve. Nije objašnjavalo bezmernu sposobnost da se sagleda i spozna i sa verom prihvati lepota jednog čistog, novog sveta. Nije objašnjavalo gotovo neljudsko ushićenje od spoznaje da postoje boje da se vide, i mirisi da se udišu, i meka zelena trava da se dodirne.
<BR>&nbsp;&nbsp;&nbsp;&nbsp;&nbsp;Ja sam lud, reče Endru Jang sebi. Lud, ili na putu da poludim. Ali ako ludilo može da me vrati ka razumevanju čudne percepcije koju sam imao dok sam bio dete a zatim je izgubio, onda ću prihvatiti ludilo.
<BR>&nbsp;&nbsp;&nbsp;&nbsp;&nbsp;Zavalio se u naslonjači i pustio da mu se oči zaklope a duh odluta unatrag.
<BR>&nbsp;&nbsp;&nbsp;&nbsp;&nbsp;Čučao je u jednom uglu vrta a lišće je polako sletalo sa orahovih stabala, kao kiša zlatne boje šafrana. Dohvatio je jedan list a on iskliznu iz njegovih prstiju, jer su mu ruke još bile punašne i ne baš sigurne u hvatanju. Ali pokušao je ponovo i zgrabio ga za peteljku svojom bucmastom šakom i video da to nije naprosto parčence žutila, već tanano, sa mnogo sitnih žilica. Kad ga je podigao prema suncu imao je utisak da gotovo može da vidi kroz njega, jer je zlatna pređa bila tako fina.
<BR>&nbsp;&nbsp;&nbsp;&nbsp;&nbsp;Čučao je sa listom čvrsto stegnutim u šaci i za trenutak je vladala tišina koja ga je učinila nepomičnim. Onda je čuo kako mrazom otkačeno lišće šušti svuda oko njega, šušti dok pada, govoreći malim šapatom dok je jedrilo dole niz vazduh da bi našlo sebi postelju pored svojih zlaćanih drugova.
<BR>&nbsp;&nbsp;&nbsp;&nbsp;&nbsp;Tog trenutka je znao da je jedno sa lišćem i šapatom koji je ono činilo, jedno sa zlatom i jesenjim sunčevim sjajem i dalekom plavičastom maglom nad brežuljkom tamo iza jabukovog voćnjaka...
<BR>&nbsp;&nbsp;&nbsp;&nbsp;&nbsp;Nečija noga zastruga po kamenu iza njega i njegove oči se otvoriše i zlatno lišće nestade.
<BR>&nbsp;&nbsp;&nbsp;&nbsp;&nbsp;"Žao mi je ako sam vas uznemirio, praoče", reče čovek. "Imao sam s vama zakazan sastanak u ovo vreme, ali ne bih vas uznemirio da sam znao."
<BR>&nbsp;&nbsp;&nbsp;&nbsp;&nbsp;Jang je prekorno zurio u njega, ne odgovarajući ništa.
<BR>&nbsp;&nbsp;&nbsp;&nbsp;&nbsp;"Ja sam vaš rođak", reče čovek.
<BR>&nbsp;&nbsp;&nbsp;&nbsp;&nbsp;"Nisam ni sumnjao u to", uzvrati Endru Jang. "Galaksija je načičkana mojim potomcima."
<BR>&nbsp;&nbsp;&nbsp;&nbsp;&nbsp;Čovek je bio veoma ponizan.
<BR>&nbsp;&nbsp;&nbsp;&nbsp;&nbsp;"Svakako, vi mora da ste ponekad kivni na nas. Ali mi se ponosimo vama, ser. Gotovo bih mogao reći da vas obožavamo. Nijedna druga porodica..."
<BR>&nbsp;&nbsp;&nbsp;&nbsp;&nbsp;"Znam", prekide ga Endru Jang. "Nijedna druga porodica nema fosil tako star kao što sam ja."
<BR>&nbsp;&nbsp;&nbsp;&nbsp;&nbsp;"Ni tako mudar", reče čovek.
<BR>&nbsp;&nbsp;&nbsp;&nbsp;&nbsp;Endru Jang zagunđa: "Prestani sa tim besmislicama. Da čujemo šta imaš da kažeš, pa da završimo s tim."
<BR>
<BR>&nbsp;&nbsp;&nbsp;&nbsp;&nbsp;Tehničar je bio pogružen i zabrinut i istinski zbunjen. Ali stajao je pun poštovanja, jer se uvek stoji sa poštovanjem pred jednim praocem, pa ma ko on bio. Danas je bilo još sasvim malo onih koji su se rodili u smrtnom svetu.
<BR>&nbsp;&nbsp;&nbsp;&nbsp;&nbsp;To, doduše, nije značilo da je Endru Jang izgledao star. Izgledao je kao i svi drugi odrasli muškarci - fina i naočita figura od dvadeset i nekoliko godina.
<BR>&nbsp;&nbsp;&nbsp;&nbsp;&nbsp;Tehničar se smeteno vrpoljio.
<BR>&nbsp;&nbsp;&nbsp;&nbsp;&nbsp;"Ali, ser, ovo... ovo..."
<BR>&nbsp;&nbsp;&nbsp;&nbsp;&nbsp;"Meda", reče Jang.
<BR>&nbsp;&nbsp;&nbsp;&nbsp;&nbsp;"Da, naravno. Jedna izumrla zemaljska podvrsta životinja."
<BR>&nbsp;&nbsp;&nbsp;&nbsp;&nbsp;"To je igračka", uzvrati Jang. "Jedna veoma drevna igračka. Sva deca su ih koristila pre pet hiljada godina. Odnosila ih sa sobom u krevet."
<BR>&nbsp;&nbsp;&nbsp;&nbsp;&nbsp;Tehničar se strese. "Žalosna navika. Primitivna."
<BR>&nbsp;&nbsp;&nbsp;&nbsp;&nbsp;"Zavisi od tačke gledišta", reče Jang. "Ja sam spavao s njima mnogo puta. Ima u tome silne utehe, možeš mi verovati."
<BR>&nbsp;&nbsp;&nbsp;&nbsp;&nbsp;Tehničar je shvatio da nema svrhe raspravljati. Najbolje da napravi tu stvar i skine je s vrata.
<BR>&nbsp;&nbsp;&nbsp;&nbsp;&nbsp;"Mogu da vam načinim fini model, ser", rekao je ipak, trudeći se da u glas unese bar malo oduševljenja. "Ugradiću reaktivni mehanizam, tako da može da daje jednostavne odgovore na izvesna ključna pitanja i, dabome, udesiću ga tako da može hodati, bilo na dve noge ili četiri..."
<BR>&nbsp;&nbsp;&nbsp;&nbsp;&nbsp;"Ne", reče Endru Jang.
<BR>&nbsp;&nbsp;&nbsp;&nbsp;&nbsp;Tehničar je izgledao iznenađen i pozleđen. "Ne?"
<BR>&nbsp;&nbsp;&nbsp;&nbsp;&nbsp;"Ne", ponovi Endru Jang. "Ne želim da bude usavršen. Želim da to bude jedan priprost primerak tobože pravog. Nije ni čudo što današnja deca nemaju mašte. Moderne igračke zabavljaju ih svim mogućim trikovima, koji mladima ne ostavljaju nimalo mesta za maštovitost. Oni lično verovatno ne bi mogli izmisliti raznorazne majstorije koje te nove igračke čine. Ugrađeni refleksni mehanizmi, tobožnja svest i slične mehaničke trivijalnosti..."
<BR>&nbsp;&nbsp;&nbsp;&nbsp;&nbsp;"Vi naprosto želite ispunjenu tkaninu", reče tehničar tužno, "sa prišivenim rukama i nogama?"
<BR>&nbsp;&nbsp;&nbsp;&nbsp;&nbsp;"Baš to", potvrdi Jang.
<BR>&nbsp;&nbsp;&nbsp;&nbsp;&nbsp;"Jeste li sigurni, ser, da to treba da bude od tkanine? Mogao bih da načinim nešto lepše od plastike."
<BR>&nbsp;&nbsp;&nbsp;&nbsp;&nbsp;"Tkanina", insistirao je Jang odlučno, "i to obavezno takva da grebe."
<BR>&nbsp;&nbsp;&nbsp;&nbsp;&nbsp;"Da grebe, ser?"
<BR>&nbsp;&nbsp;&nbsp;&nbsp;&nbsp;"Naravno. Znaš na šta mislim. Čekinjasta. Tako da grebe kad se protrlja lice o nju."
<BR>&nbsp;&nbsp;&nbsp;&nbsp;&nbsp;"Ali, niko ko je pri zdravoj pameti ne bi trljao svoje lice..."
<BR>&nbsp;&nbsp;&nbsp;&nbsp;&nbsp;"Ja bih", reče Endru Jang. "Imam istinsku nameru da to učinim."
<BR>&nbsp;&nbsp;&nbsp;&nbsp;&nbsp;"Kako god želite, ser", uzvrati tehničar, najzad pobeđen.
<BR>&nbsp;&nbsp;&nbsp;&nbsp;&nbsp;"Kad to završiš", reče Jang, "imam u planu i neke druge stvari."
<BR>&nbsp;&nbsp;&nbsp;&nbsp;&nbsp;"Druge stvari?" Tehničar se unezvereno osvrte oko sebe, kao da potraži šansu za bekstvo.
<BR>&nbsp;&nbsp;&nbsp;&nbsp;&nbsp;"Jednu visoku stolicu", reče Jang. !"I jedan dečji krevetac. I jednog psa od vune. I dugmad."
<BR>&nbsp;&nbsp;&nbsp;&nbsp;&nbsp;"Dugmad?" upita tehničar. "Šta su dugmad?"
<BR>&nbsp;&nbsp;&nbsp;&nbsp;&nbsp;"Objasniću ti", reče Jang veselo. "Sve je veoma jednostavno."
<BR>
<BR>&nbsp;&nbsp;&nbsp;&nbsp;&nbsp;Kad je Endru Jang ušao u Prostoriju, činilo se da su Rigs i Stenford znali da će on doći i da su ga očekivali.
<BR>&nbsp;&nbsp;&nbsp;&nbsp;&nbsp;Nije gubio vreme na preliminarije i formalnosti.
<BR>&nbsp;&nbsp;&nbsp;&nbsp;&nbsp;Oni znaju, govorio je sebi. Oni znaju, ili su bar naslutili. Motriće na mene. Još od onog časa kad sam podneo molbu oni su motrili na mene, pitajući se kakve su moje misli pokušavajući da odgonetnu kakav će biti moj sledeći korak. Oni znaju za svaki pokret koji sam načinio, znaju za igračke i nameštaj i sve ostale stvari. I nije potrebno da im kažem šta imam u planu.
<BR>&nbsp;&nbsp;&nbsp;&nbsp;&nbsp;"Potrebna mi je izvesna pomoć", rekao je, a oni klimnuše ozbiljno glavama, kao da su shvatili da mu je potrebna pomoć.
<BR>&nbsp;&nbsp;&nbsp;&nbsp;&nbsp;"Želim da izgradim kuću", objasnio je. "Veliku kuću. Mnogo veću od obične kuće."
<BR>&nbsp;&nbsp;&nbsp;&nbsp;&nbsp;"Napravićemo planove za vas", reče Rigs. "Ima li još nešto što vi..."
<BR>&nbsp;&nbsp;&nbsp;&nbsp;&nbsp;"Kuću", produži Jang, "oko četiri do pet puta veću od obične kuće. Četiri ili pet puta u odnosu na uobičajene razmere, hoću da kažem. Vrata dvadeset pet do trideset stopa visoka i sve ostalo u proporciji."
<BR>&nbsp;&nbsp;&nbsp;&nbsp;&nbsp;"Blizu drugih kuća, ili izdvojenu?" upita Stenford.
<BR>&nbsp;&nbsp;&nbsp;&nbsp;&nbsp;"Izdvojenu", reče Jang.
<BR>&nbsp;&nbsp;&nbsp;&nbsp;&nbsp;"Pobrinućemo se za to", obeća Rigs. "Prepustite pitanje kuće nama."
<BR>&nbsp;&nbsp;&nbsp;&nbsp;&nbsp;Jang je stajao jedan dug trenutak gledajući njih dvojicu. Onda je rekao: "Zahvaljujem vam, gospodo. Zahvaljujem vam na vašoj predusretljivosti i vašem razumevanju. Ali iznad svega zahvaljujem vam što mi ne postavljate nikakva pitanja."
<BR>&nbsp;&nbsp;&nbsp;&nbsp;&nbsp;Okrenuo se polako i izašao iz prostorije, a oni su sedeli u tišini nekoliko minuta posle njegovog odlaska.
<BR>&nbsp;&nbsp;&nbsp;&nbsp;&nbsp;Najzad, Stenford predloži zaključak: "To će morati da bude prebivalište koje bi se dopalo jednom dečaku. Šuma da po njoj trči i jedna rečica za pecanje i poljana na kojoj može da pušta svoje zmajeve. Šta bi još moglo da bude?"
<BR>&nbsp;&nbsp;&nbsp;&nbsp;&nbsp;"Već je poručio dečji nameštaj i igračke", reče Rigs. "Stvari od pre pet hiljada godina. Ona vrsta stvari kakve je koristio dok je još bio dete. Ali u razmerama za odraslu osobu."
<BR>&nbsp;&nbsp;&nbsp;&nbsp;&nbsp;"A sada", reče Stenford, "želi da mu se izgradi kuća istih proporcija. Kuća koja će učiniti da on misli, ili mu bar pomoći da veruje da je još dete. Ali, hoće li to uspeti, Rigse? Njegovo telo se neće promeniti. On nije kadar da ga promeni. To će biti samo u njegovom duhu."
<BR>&nbsp;&nbsp;&nbsp;&nbsp;&nbsp;"Iluzija", izjavi Rigs. "Iluzija veličine u odnosu na njega samog. Jednom detetu koje puzi po podu vrata su visoka dvadeset pet do trideset stopa, relativno. Razume se, dete to ne zna. Ali Endru Jang zna. Ja ne vidim kako će on to prevladati."
<BR>&nbsp;&nbsp;&nbsp;&nbsp;&nbsp;"U početku", reče Stenford, "on će znati da je to iluzija, ali, posle izvesnog vremena, zar ne postoji neka mogućnost da to postane stvarnost, bar što se njega tiče? Eto zašto mu je potrebna naša pomoć. Tako da kuća ne bude čvrsto usađena u njegovu memoriju kao nešto što je naprosto izvan proporcija... tako da ona neprimetno pređe iz iluzije u stvarnost, bez suviše velikog napora."
<BR>&nbsp;&nbsp;&nbsp;&nbsp;&nbsp;"Moramo da ćutimo o ovome." Rigs ozbiljno klimnu glavom. "Ne sme da bude nikakvog mešanja sa strane. To je nešto što mora da uradi on sam... isključivo on sam. Naša pomoć u pogledu kuće mora da bude pomoć nevidljivog, ćutljivog posrednika. Kao patuljci, mislim da je upotrebio baš taj izraz, mi moramo da pomažemo a da nikad ne budemo viđeni. Bilo čije uplitanje sa strane samo bi unelo neskladnu notu i razorilo iluziju, a ona je sve sa čime on može da računa. Iluzija čista i jednostavna."
<BR>&nbsp;&nbsp;&nbsp;&nbsp;&nbsp;"Drugi su pokušavali", primeti Stenford, ponovo pesimističan. "Mnogi drugi. Napravama i mašinama..."
<BR>&nbsp;&nbsp;&nbsp;&nbsp;&nbsp;"Niko to nije pokušao uzdajući se isključivo u moć duha", reče Rigs. "U golu rešenost da izbriše pet hiljada godina memorije."
<BR>&nbsp;&nbsp;&nbsp;&nbsp;&nbsp;"To će biti njegov kamen spoticanja", reče Stenford. "Stara, mrtva sećanja su baš ono što on mora da pobedi. Mora da ih se otarasi... ne samo da ih zakopa, nego da ih se otarasi, potpuno i zauvek."
<BR>&nbsp;&nbsp;&nbsp;&nbsp;&nbsp;"On mora da učini više od toga", reče Rigs. "Mora da zameni svoja sećanja poimanjem sveta kakvo je imao dok je još bio dete. Njegov um mora da bude ispran, osvežen, potpuno očišćen i blistav i obnovljen... spreman da živi novih pet hiljada godina."
<BR>&nbsp;&nbsp;&nbsp;&nbsp;&nbsp;Dva čoveka su sedela gledajući jedan drugoga i svaki je u očima onog drugog video jednu jedinu misao - doći će dan kada će se i oni, svaki od njih ponaosob, suočiti sa problemom sa kojima se Endru Jang suočavao.
<BR>&nbsp;&nbsp;&nbsp;&nbsp;&nbsp;"Moramo da pomognemo", reče Rigs, "na sve moguće načine, i moramo da nastavimo prismotru i moramo biti spremni... ali Endru Jang ne sme znati da mu pomažemo ili da ga držimo na oku. Moramo da predvidimo materijale i oruđa i sve ostalo što bi mu moglo biti potrebno."
<BR>
<BR>&nbsp;&nbsp;&nbsp;&nbsp;&nbsp;Stenford je zaustio da nešto kaže a onda se pokolebao, kao da traži prikladne reči.
<BR>&nbsp;&nbsp;&nbsp;&nbsp;&nbsp;"Da?" reče Rigs. "Šta je to?"
<BR>&nbsp;&nbsp;&nbsp;&nbsp;&nbsp;"Kasnije", uspeo je Stenford da kaže, "mnogo kasnije, već pred sam kraj, moraćemo da se pobrinemo za izvestan faktor. Za nešto što će mu biti najviše potrebno, za nešto o čemu on ne može da razmisli, čak ni unapred. Sve ostalo može da bude pripremanje pozornice i on može mirno da ide u susret trenutku kad to postaje stvarnost. Sve ostalo može da bude tobožnje, ali jedna stvar mora da deluje kao prava - ili će se čitav napor završiti kao žalostan promašaj."
<BR>&nbsp;&nbsp;&nbsp;&nbsp;&nbsp;Rigs klimnu glavom. "Naravno. To je nešto što ćemo morati pažljivo da izvedemo."
<BR>&nbsp;&nbsp;&nbsp;&nbsp;&nbsp;"Ukoliko možemo", reče Stenford.
<BR>
<BR>&nbsp;&nbsp;&nbsp;&nbsp;&nbsp;Žuto dugme ovo ovde a crveno tamo preko a zeleno se ne slaže, zato ću ga baciti na pod i samo iz čiste šale staviću ovo ružičasto u usta i neko će me zateći s njim, pa će onda oni napraviti gužvu zato što će se uplašiti da ga ne progutam.
<BR>&nbsp;&nbsp;&nbsp;&nbsp;&nbsp;A ne postoji ništa, apsolutno ništa, što volim više od jedne propisne gužve. Naročito kad do nje dođe zbog mene.
<BR>&nbsp;&nbsp;&nbsp;&nbsp;&nbsp;"Ug", reče Endru Jang i proguta dugme.
<BR>&nbsp;&nbsp;&nbsp;&nbsp;&nbsp;Sedeo je kruto i uspravno na prekomerno visokoj stolici a onda, u gnevu, zgrabio nesrazmerno veliku limenu kutiju i sa svom njenom dugmadi tresnuo je o pod.
<BR>&nbsp;&nbsp;&nbsp;&nbsp;&nbsp;Za trenutak je imao osećaj da će zaplakati u totalnoj frustraciji a onda se osećanje stida uvuče u njega.
<BR>&nbsp;&nbsp;&nbsp;&nbsp;&nbsp;Velika beba, rekao je sebi.
<BR>&nbsp;&nbsp;&nbsp;&nbsp;&nbsp;Lud je što sedi na prekomerno visokoj stolici, igrajući se dugmetima i oponašajući govor bebe i pokušavajući da prisili svoj um, formiran tokom pet hiljada godina života, da se uklopi u misaone tokove jednog malog deteta.
<BR>&nbsp;&nbsp;&nbsp;&nbsp;&nbsp;Polako je gurnuo na pod praznu kutiju sa pregradicama i oprezno se spustio niz stolicu visoku dvanaest stopa.
<BR>&nbsp;&nbsp;&nbsp;&nbsp;&nbsp;Prostorija ga je progutala, tavanica se nadvila visoko iznad njega.
<BR>&nbsp;&nbsp;&nbsp;&nbsp;&nbsp;Susedi, govorio je sebi, bez sumnje misle da je lud, mada mu to niko od njih nije rekao. Kad je već reč o tome, on već dugo nije video nijednog od svojih suseda.
<BR>&nbsp;&nbsp;&nbsp;&nbsp;&nbsp;Jedna sumnja se uvuče u njegov um. Možda oni znaju šta on radi, možda mu se namerno sklanjaju s puta, da ga ne bi zbunili.
<BR>&nbsp;&nbsp;&nbsp;&nbsp;&nbsp;Baš to bi, razume se, oni učinili, da su saznali šta smera. Ali on je očekivao... on je očekivao... onog čoveka, kako mu beše ime?... iz komisije kako li se zvala ta komisija? Pa, u svakom slučaju, očekivao je jednog čoveka čijeg se imena ne može setiti iz komisije čijeg se naziva ne može setiti da dođe i počne njuškati okolo, pitajući se šta li on to smera, nudeći mu svoju pomoć i pokvarivši tako čitavu zamisao, sve što je on planirao.
<BR>&nbsp;&nbsp;&nbsp;&nbsp;&nbsp;Ne mogu da se setim, žalio se samome sebi. Ne mogu da se setim imena čoveka čije sam ime znao sve do koliko juče. Niti imena komisije koju sam znao isto tako dobro kao što znam svoje ime. Postajem zaboravan. Postajem potpuno detinjast.
<BR>&nbsp;&nbsp;&nbsp;&nbsp;&nbsp;Detinjast?
<BR>&nbsp;&nbsp;&nbsp;&nbsp;&nbsp;Detinjast!
<BR>&nbsp;&nbsp;&nbsp;&nbsp;&nbsp;Detinjast i zaboravan.
<BR>&nbsp;&nbsp;&nbsp;&nbsp;&nbsp;Blagi bože, pomisli Endru Jang, pa to je baš ono što želim.
<BR>&nbsp;&nbsp;&nbsp;&nbsp;&nbsp;Na rukama i nogama bauljao je okolo, skupljao dugmad i stavljao ih u džep. Onda se, sa limenom kutijom ispod ruke, uspentrao uz visoku stolicu, smestio se udobno na njoj i počeo da sortira dugmad u kutiju.
<BR>&nbsp;&nbsp;&nbsp;&nbsp;&nbsp;Ovo zeleno ovamo u ovu pregradicu a žuto... uups, eno ga, odlete na pod! A crveno ovde zajedno sa plavim a ovo... a ovo... kakve li je boje ovo? Boja? Šta je to?
<BR>&nbsp;&nbsp;&nbsp;&nbsp;&nbsp;Šta je šta?
<BR>&nbsp;&nbsp;&nbsp;&nbsp;&nbsp;Šta...
<BR>
<BR>&nbsp;&nbsp;&nbsp;&nbsp;&nbsp;"Skoro će vreme", reče Stenford, "a mi smo spremni, spremni koliko to uopšte možemo da budemo. Umešaćemo se kad bude pravi trenutak, ali ne smemo da se umešamo prerano. Bolje je malo zakasniti, nego malo preuraniti. Imamo sve stvari koje su nam potrebne. Specijalne pelene po meri i..."
<BR>&nbsp;&nbsp;&nbsp;&nbsp;&nbsp;"Dobri bože", uzviknu Rigs, "to neće valjda ići tako daleko, Hoće li?"
<BR>&nbsp;&nbsp;&nbsp;&nbsp;&nbsp;"Treba", reče Stenford. "Treba da ide čak i dalje da bi funkcionisalo kako valja. On se juče izgubio. Jedan od naših ljudi ga je pronašao i odveo kući. Nije imao ni najmanjeg pojma gde se nalazi i prilično se uplašio i malo je plakao. Brbljao je pticama i cveću i insistirao da naš čovek ostane i igra se s njim."
<BR>&nbsp;&nbsp;&nbsp;&nbsp;&nbsp;Rigs se tiho zakikota. "Je li ovaj to učinio?"
<BR>&nbsp;&nbsp;&nbsp;&nbsp;&nbsp;"Oh, naravno. Vratio se natrag kao isprebijan."
<BR>&nbsp;&nbsp;&nbsp;&nbsp;&nbsp;"Hrana?" upita Rigs. "Čime se hrani?"
<BR>&nbsp;&nbsp;&nbsp;&nbsp;&nbsp;"Pobrinuli smo se da izvesna zaliha hrane, kolačići i slično, bude ostavljena na jednoj niskoj polici, tako da on može da dosegne do nje. Jedan od robota redovno mu kuva neka hranljiva jela i ostavlja tamo gde on može da ih nađe. Moramo biti obazrivi. Ne smemo previše da se uplićemo. Ne smemo da mu se naturamo. Imam utisak da je on gotovo već dospeo do stvarne prekretnice. Ne smemo dozvoliti sebi da pokvarimo stvari sada kad je on već stigao ovako daleko."
<BR>&nbsp;&nbsp;&nbsp;&nbsp;&nbsp;"Da li je android spreman?"
<BR>&nbsp;&nbsp;&nbsp;&nbsp;&nbsp;"Upravo ga završavaju."
<BR>&nbsp;&nbsp;&nbsp;&nbsp;&nbsp;"A ostali učesnici igre?"
<BR>&nbsp;&nbsp;&nbsp;&nbsp;&nbsp;"Spremni. Oni su bili manji problem."
<BR>&nbsp;&nbsp;&nbsp;&nbsp;&nbsp;"Nema ništa više šta možemo da učinimo?"
<BR>&nbsp;&nbsp;&nbsp;&nbsp;&nbsp;"Ništa", reče Stenford. "Samo čekati, to je sve. Jang je doveo sebe ovako daleko zahvaljujući isključivo snazi svoje volje. Ta volja je sada nestala. On ne može svesno prisiliti sebe da se vrati još dalje unazad. Sada je više dete nego odrasla osoba. Postigao je jedan regresivni zamah, i jedino pitanje je da li je taj zamah dovoljan da ga odnese sasvim unazad do istinskog najranijeg detinjstva."
<BR>&nbsp;&nbsp;&nbsp;&nbsp;&nbsp;"Mora li to ići tako daleko unazad?" Rigs je izgledao nesrećan, očigledno razmišljajući o svojoj sopstvenoj budućnosti.
<BR>&nbsp;&nbsp;&nbsp;&nbsp;&nbsp;"Ili do kraja, ili naprosto ne bi koristilo", reče Stenford autoritativno. "On mora da dobije jedan apsolutno nov start. Ili do kraja, ili ništa."
<BR>&nbsp;&nbsp;&nbsp;&nbsp;&nbsp;"A ako se zaglavi negde na pola puta? Upola dete, upola čovek, šta onda?"
<BR>&nbsp;&nbsp;&nbsp;&nbsp;&nbsp;"To je nešto o čemu ne želim da mislim", reče Stenford.
<BR>
<BR>&nbsp;&nbsp;&nbsp;&nbsp;&nbsp;Izgubio je svog najomiljenijeg medu i otišao da ga traži u sutonu punom neuhvatljivih svitaca i sve tiših šumova sveta koji se spremao na noćni počinak. Trava je bila natopljena rosom i on je osećao kako mu vlaga prodire kroz cipele dok je išao od žbunja do ograde pa do leja cveća, tražeći nestalu igračku.
<BR>&nbsp;&nbsp;&nbsp;&nbsp;&nbsp;Bilo je neophodno, govorio je sebi, da pronađe lepog malog medvedića, jer je to bio onaj koji je spavao s njim i jer je znao da će meda, ako ga ne pronađe, provesti usamljenu i neutešnu noć. Ali ni u jednom trenutku nije priznavao, čak ni u svojim najskrivenijim mislima, da je zapravo medved njemu potreban, a ne on medvedu.
<BR>&nbsp;&nbsp;&nbsp;&nbsp;&nbsp;Jedan šišmiš suknu u niskom letu, i opazivši za tren to šuštavo čudovište, grumen tame u sve gušćem sutonu, on se šćućuri nisko uz tle, tražeći zaštitu od iznenadnog užasa koji je iskrsnuo iz tame. Zvuci strave pulsirali su u njegovom grlu i sada mu je veliki tamni vrt izgledao kao neko nepoznato mesto, puno vrebajućih senki koje su ga čekale u zasedi.
<BR>&nbsp;&nbsp;&nbsp;&nbsp;&nbsp;Ostao je šćućuren uz tle i pokušavao da odbije od sebe taj tuđinski strah koji je mumlao iza svakog grma i režao u svakom mračnom uglu. Ali čak i dok ga je strah preplavljivao, postojao je jedan skriveni kutak u njegovom razumu, koji je znao da nema razloga za strah. Bilo je to kao da se ta zona njegovog mozga još uvek bori protiv ostataka njega, kao da taj mali sektor ćelija zna da šišmiš nije drugo do jedan leteći slepi miš, da senke u vrtu nisu drugo do odsustvo svetlosti.
<BR>&nbsp;&nbsp;&nbsp;&nbsp;&nbsp;Znao je da postoji jedan razlog zašto ne treba da se plaši - jak razlog rođen iz izvesnog iskustva koje nije više imao. A činilo se neverovatnim da bi on mogao imati takvo iskustvo, jer bio je star tek dve godine.
<BR>
<BR>&nbsp;&nbsp;&nbsp;&nbsp;&nbsp;Pokušao je da to kaže - dve godine star.
<BR>&nbsp;&nbsp;&nbsp;&nbsp;&nbsp;Nešto nije bilo u redu s njegovim jezikom, nešto u vezi s načinom na koji su njegove usne odbijale da uobliče reči koje je hteo da kaže.
<BR>&nbsp;&nbsp;&nbsp;&nbsp;&nbsp;Pokušao je da definiše reči, pokušao da kaže sebi šta je podrazumevao pod tim dve godine star i za trenutak se činilo da zna njihovo značenje a onda mu je ono pobeglo.
<BR>&nbsp;&nbsp;&nbsp;&nbsp;&nbsp;Šišmiš je ponovo naišao i on se šćućuri sasvim uz tlo, podrhtavajući dok se saginjao. Podigao je plašljivo oči, bacajući pogled amo i tamo, a onda je uglom oka nazro obrise kuće, i to je bilo mesto koje je znao kao svoje utočište. "Kuća", rekao je, i reč je bila pogrešna, ne reč sama po sebi, već način na koji ju je on izgovorio.
<BR>&nbsp;&nbsp;&nbsp;&nbsp;&nbsp;Potrčao je na drhtavim nesigurnim nogama i velika vrata ocrtaše se pred njim, sa kvakom suviše visokom da bi je mogao dohvatiti. Ali postojao je drugi prolaz, mala vrata na okretanje ugrađena u velika vrata, ona vrsta vrata kakva se prave za mačke i pse a ponekad i za malu decu. Projurio je kroz njih i osetio sigurnost i utehu kuće oko sebe. Sigurnost i utehu - i usamljenost.
<BR>&nbsp;&nbsp;&nbsp;&nbsp;&nbsp;Pronašao je svog drugog po omiljenosti medu, podigao ga i privio uz grudi, jecajući uz njegova čekinjava leđa u silnom olakšanju od straha.
<BR>&nbsp;&nbsp;&nbsp;&nbsp;&nbsp;Nešto je pogrešno, mislio je. Nešto strašno pogrešno. Nešto je onako kako ne bi trebalo da bude. Nije to vrt, ili tamno žbunje, ili leteća krilata prilika koja je došla iz noći. To je nešto drugo, nešto odsutno, nešto što bi trebalo da bude ovde a nije.
<BR>&nbsp;&nbsp;&nbsp;&nbsp;&nbsp;Privijajući uz sebe medu, sedeo je ukočeno i očajnički pokušavao da natera svoj duh da mu kaže šta to nije u redu. Postojao je jedan odgovor, bio je siguran u to. Postojao je negde odgovor, bio je siguran u to. Postojao je negde odgovor: bilo je jedno vreme kad ga je znao. Bilo je jedno vreme kad je raspoznavao potrebu koju je sada osećao i nije postojao nikakav način da se ona nadomesti nečim drugim - a sada nije mogao čak ni da raspozna potrebu; mogao je da je oseća, ali ne i da je raspozna.
<BR>&nbsp;&nbsp;&nbsp;&nbsp;&nbsp;Prigrlio je još jače medu i zgurio se u tami, posmatrajući mesečev zrak koji je došao kroz prozor, visoko iznad njegove glave, i ucrtao na podu jedan kvadrat svetlosti.
<BR>&nbsp;&nbsp;&nbsp;&nbsp;&nbsp;Fasciniran, posmatrao je mesečev zrak i odjednom njegov strah iščeze. Ispustio je medu i počeo da puzi na rukama i kolenima, prikradajući se mesečevom zraku. Zrak nije pokušavao da pobegne i on dosegnu njegovu ivicu i zagnjuri svoje ruke u njega i nasmeja se od razdraganosti kad su mu ruke postale obojene svetlošću koja je dolazila kroz prozor.
<BR>&nbsp;&nbsp;&nbsp;&nbsp;&nbsp;Digao je lice gore prema tami i opazio beli globus Meseca, kako ga gleda, kako ga posmatra. Činilo se da mu je Mesec namignuo, i on se ushićeno nasmeja.
<BR>&nbsp;&nbsp;&nbsp;&nbsp;&nbsp;Jedna vrata škripnuše iza njega otvarajući se i on se nespretno okrete.
<BR>&nbsp;&nbsp;&nbsp;&nbsp;&nbsp;Neko je stajao u vratima gotovo sasvim ih ispunjavajući - jedna lepa osoba koja mu se osmehivala. Čak i u tami mogao je da oseti ljupkost njenog osmeha, krasotu njene zlatne kose.
<BR>&nbsp;&nbsp;&nbsp;&nbsp;&nbsp;"Vreme je da večeraš, Endi", reče žena. "Da večeraš i okupaš se, a onda u krevet."
<BR>&nbsp;&nbsp;&nbsp;&nbsp;&nbsp;Endru Jang poskoči radosno na obe noge, ispruženih ruku - srećan i uzbuđen i zadovoljan.
<BR>&nbsp;&nbsp;&nbsp;&nbsp;&nbsp;"Mamice!" povikao je. "Mamice... mesec!"
<BR>&nbsp;&nbsp;&nbsp;&nbsp;&nbsp;Okrenuo se oko sebe sa ispruženim prstom i žena pređe brzo preko prostorije, kleknu i obavi ruke oko njega, privijajući ga čvrsto uz sebe. Obraza priljubljenog uz njen, zagledao se netremice u mesec, i bila je to divna stvar, sjajna i zlatna stvar, jedno čudo koje je blistalo novošću i svežinom.
<BR>
<BR>&nbsp;&nbsp;&nbsp;&nbsp;&nbsp;Napolju na ulici Stenford i Rigs su stajali, gledajući golemu kuću koja se uzdizala visoko iznad drveća.
<BR>&nbsp;&nbsp;&nbsp;&nbsp;&nbsp;"Ona je sada unutra", reče Stenford. "Sve je mirno, prema tome izgleda da je sve u redu."
<BR>&nbsp;&nbsp;&nbsp;&nbsp;&nbsp;Rigs reče: "On je plakao u vrtu. Trčao je prestravljen prema kući. Prestao je da plače otprilike u vreme kad je ona ušla unutra."
<BR>&nbsp;&nbsp;&nbsp;&nbsp;&nbsp;Stenford klimnu glavom. "Plašio sam se da smo odlagali suviše dugo, ali ne vidim kako smo mogli da to ranije uradimo. Svako mešanje sa strane moglo je da poremeti ono što je on pokušavao da učini. Morao je da oseti stvarnu potrebu za njom. E pa, sada je to u redu. Usklađivanje vremena bilo je uglavnom savršeno."
<BR>&nbsp;&nbsp;&nbsp;&nbsp;&nbsp;"Jeste li sigurni, Stenforde?"
<BR>&nbsp;&nbsp;&nbsp;&nbsp;&nbsp;"Siguran? Naravno da sam siguran. Napravili smo ženu-androida i istrenirali je. Usadili smo dubok materinski instinkt u njenu ličnost. Ona zna šta treba da radi. Ona je gotovo kao ljudsko biće. Ona je najbolje što smo mogli načiniti slično ljudskoj majci visokoj osamnaest stopa. Mi ne znamo kako je izgledala Jangova majka, ali svi su izgledi da to ni on sam ne zna. Tokom mnogih minulih godina njegova memorija je nju idealizovala. A baš to smo mi uradili. Načinili smo jednu idealnu majku."
<BR>&nbsp;&nbsp;&nbsp;&nbsp;&nbsp;"Kad bi to samo išlo", reče Rigs.
<BR>&nbsp;&nbsp;&nbsp;&nbsp;&nbsp;"Ići će", izjavi Stenford samopouzdano. "Ići će, uprkos nedostacima koje možemo otkriti kroz eksperimente i lutanja. On se borio potpuno sam čitavo vreme. Sada može prestati da se bori i da prenese na drugog odgovornost. To je dovoljno da ga prebaci preko poslednjeg brežuljka, da ga smesti, sigurno i bezbedno, u drugo detinjstvo koje on mora da ima. Sada može da se sklupča, zadovoljan. Postoji neko ko će da ga pazi i misli za njega i vodi brigu o njemu. On će se verovatno vratiti natrag još malčice... malčice bliže kolevci. A to je dobro, jer što dalje ide, sve veći broj sećanja biva izbrisan."
<BR>&nbsp;&nbsp;&nbsp;&nbsp;&nbsp;"A onda?" upita Rigs zabrinuto.
<BR>&nbsp;&nbsp;&nbsp;&nbsp;&nbsp;"Onda može nastaviti ponovo da raste."
<BR>&nbsp;&nbsp;&nbsp;&nbsp;&nbsp;Stajali su i posmatrali, ćuteći.
<BR>&nbsp;&nbsp;&nbsp;&nbsp;&nbsp;U ogromnoj kući svetlost se upalila u kuhinji i prozori se ozariše prisnim sjajem domaćeg ognjišta.
<BR>&nbsp;&nbsp;&nbsp;&nbsp;&nbsp;I ja ću, razmišljao je Stenford. I ja ću, jednog dana. Jang je ukazao na rešenje; obasjao je put. Pokazao nam je, svima nama silnim milijardama, ovde na Zemlji i po čitavoj Galaksiji, način na koji to može da se učini. Doći će i drugi, a oni će dobiti još veću pomoć. Onda ćemo znati kako da to obavimo bolje.
<BR>&nbsp;&nbsp;&nbsp;&nbsp;&nbsp;Sada imamo na čemu da radimo.
<BR>&nbsp;&nbsp;&nbsp;&nbsp;&nbsp;Još hiljadu godina otprilike, razmišljao je, pa ću se i ja vratiti. Natrag ka kolevci i snovima detinjstva i bezbednoj zaštiti u naručju jedne majke.
<BR>&nbsp;&nbsp;&nbsp;&nbsp;&nbsp;Nije ga to ni najmanje plašilo.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
