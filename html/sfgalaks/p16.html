<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Artur Klark: REKLAMNA KAMPANJA
<P>&nbsp;&nbsp;&nbsp;&nbsp;&nbsp;Detonacija poslednje atomske bombe kao da je još podrhtavala na filmskom platnu kad su se svetla ponovo upalila. Dugo vremena niko se nije pokrenuo. Onda asistent producenta reče nedužnim glasom: "Pa, R. B., kako vam ovo izgleda?"
<BR>&nbsp;&nbsp;&nbsp;&nbsp;&nbsp;R. B. se polako diže sa svog sedišta, dok su njegovi poklonici iščekivali da čuju kakvu će ocenu da izrekne. Tek sada su primetili da je R. B.-ova cigara bila ugašena. Do vraga, tako nešto nije se desilo čak ni na pretpremijeri 'G.V.T.V'!
<BR>&nbsp;&nbsp;&nbsp;&nbsp;&nbsp;"Momci", reče on uzbuđeno, "ovo je bogovska stvarčica! Majk, koliko si rekao da košta?"
<BR>&nbsp;&nbsp;&nbsp;&nbsp;&nbsp;"Šest i po miliona, R. B."
<BR>&nbsp;&nbsp;&nbsp;&nbsp;&nbsp;"Nije mnogo, rekao bih. Čujte, poješću svaki metar ovog filma ako ukupan prihod ne tuče 'Kvo vadis'." Okrenuo se, brže nego što bi se to moglo očekivati od tako korpulentne osobe, prema jednom čoveku koji je i dalje sedeo šćućureno na svome sedištu u dnu projekcione dvorane. "Hej, Džoe, živni malo! Zemlja je spašena! Ti si video sve one ranije svemirske filmove. Kako ti izgleda ovaj u poređenju s njima?"
<BR>&nbsp;&nbsp;&nbsp;&nbsp;&nbsp;Džoe se pribrao s očiglednim naporom. "Nema tu nikakvog poređenja", rekao je. "On ima svu napetost, 'Stvari', bez onog strašnog razočaranja na kraju kad gledalac sazna da je čudovište zapravo ljudsko biće. Jedini film koji može donekle da izdrži poređenje jeste 'Rat svetova'. Neki od efekata u njemu bili su dobri gotovo kao naši, ali, razume se, Džordž Pal još nije imao na raspolaganju trodimenzionalnu tehniku. A to čini i te kakvu razliku! Kad se srušio most 'Golden gejt', imao sam utisak da će se stub-nosač strovaliti pravo na mene."
<BR>&nbsp;&nbsp;&nbsp;&nbsp;&nbsp;"Detalj koji se meni najviše dopao", primeti Toni Auerbah iz reklamnog odeljenja, "bio je onaj kada se 'Empajer stejt bilding' rascepio pravo po sredini. Samo, pitam se da li će vas vlasnici zbog toga tužiti."
<BR>&nbsp;&nbsp;&nbsp;&nbsp;&nbsp;"Naravno da neće. Niko ne može očekivati od jedne zgrade da odoli napadu onih - kako se zvahu u scenariju? - ah, da, 'uništavači gradova'. Sem toga, mi smo sravnili sa zemljom i ostatak Njujorka. Uh... ona scena u 'Holandskom tunelu' kad je strop popustio. Sledeći put ću se prevoziti skelom!"
<BR>&nbsp;&nbsp;&nbsp;&nbsp;&nbsp;"Da, to je bilo vrlo dobro napravljeno... gotovo suviše dobro. Ali na mene su, ipak, najveći utisak ostavila ona stvorenja iz svemira. Animacija je bila savršena... kako si uspeo da to izvedeš, Majk?"
<BR>&nbsp;&nbsp;&nbsp;&nbsp;&nbsp;"Poslovna tajna", reče producent s ponosom.
<BR>&nbsp;&nbsp;&nbsp;&nbsp;&nbsp;"Ali, objasniću vam neke pojedinosti. Mnoge od tih stvari su autentične."
<BR>&nbsp;&nbsp;&nbsp;&nbsp;&nbsp;"Šta!"
<BR>&nbsp;&nbsp;&nbsp;&nbsp;&nbsp;"Oh, nemojte pogrešno da me shvatite! Mi, razume se, nismo leteli na Sirius B. Međutim, na Kalifornijskom tehničkom fakultetu načinili su jednu novu mikrokameru, i mi smo je koristili da snimimo paukove u akciji. Ukopirali smo u traku najbolje snimke, i mislim da je sada teško razlikovati šta je bilo mikrosnimak, a šta studijski model u prirodnoj veličini. Sada shvatate zašto sam zahtevao da zavojevači iz svemira budu paukovi, a ne oktopodi, kako je to scenario prvobitno predviđao."
<BR>&nbsp;&nbsp;&nbsp;&nbsp;&nbsp;"Dobra polazna tačka za našu reklamnu kampanju", reče Toni. "Ipak, jedna stvar me zabrinjava. Ona scena u kojoj čudovišta kidnapuju Gloriju. Zar vam se ne čini da će cenzura... hoću da kažem, način na koji smo to izveli? Izgleda gotovo kao da je posredi..."
<BR>&nbsp;&nbsp;&nbsp;&nbsp;&nbsp;"Oh, prestani da brineš! Pa mi smo i hteli da gledaoci tako shvate stvari! Uostalom, sledeća sekvenca jasno daje na znanje da su čudovišta htela samo da je seciraju, i zato mislim da je sve u redu."
<BR>&nbsp;&nbsp;&nbsp;&nbsp;&nbsp;"Dići će se velika prašina", reče R. B. sav blistajući, sa sanjalačkim bleskom u očima, kao da već čuje kako se lavina dolara sliva u kasu. "Čujte... bacićemo još jedan milion na reklamu! Čini mi se da već vidim plakate... Toni, zapiši ovo: PRIPAZITE NA NEBO! SIRIJANCI DOLAZE! I napravićemo nekoliko hiljada modela koji se pokreću pomoću opruga... možete li ih zamisliti kako jurcaju okolo na svojim dlakavim nogama! Ljudi vole da budu prestravljeni, i mi ćemo ih prestraviti. U vreme kad završimo, niko više neće smeti da digne pogled prema nebu, a da mu trnci ne pođu uz kičmu. Kažem vam, momci - ovaj film će napraviti istoriju!"
<BR>&nbsp;&nbsp;&nbsp;&nbsp;&nbsp;Bio je u pravu. Dva meseca kasnije počelo je prikazivanje filma 'Čudovišta iz svemira'. Jednu nedelju posle simultanih premijera u Njujorku i Londonu, u čitavom zapadnom svetu nije bilo čoveka koji nije video plakate sa zloslutnim upozorenjem ZEMLJO, PRIPAZI SE! ili koji ne bi zadrhtao od jeze ugledavši slike dlakavih džinovskih paukova kako tumaraju napuštenom Petom avenijom na svojim tankim nogama sa mnogo zglavaka. Dirižabli, vešto prerušeni u svemirske brodove, kružili su nebom, na veliku smutnju pilota koji bi ih susretali, a modeli zavojevača iz svemira nalazili su se svugde, plašeći na smrt stare dame.
<BR>&nbsp;&nbsp;&nbsp;&nbsp;&nbsp;Reklamna kampanja bila je zaista briljantna, i film bi se bez sumnje davao još mesecima da nije bilo jedne koincidencije, nepredvidive i kobne u isti mah. Dok su se na svakoj predstavi mnogi ljudi onesvešćivali od uzbuđenja, na nebu iznad Zemlje iznenada se pojaviše duge, vitke senke, koje su brzo klizile kroz oblake...
<BR>
<BR>&nbsp;&nbsp;&nbsp;&nbsp;&nbsp;Princ Zavašni bio je dobroćudan, ali sklon plahovitosti - dobro poznata mana njegove rase. Istina, nije bilo nikakvog razloga za pretpostavku da će njegova sadašnja misija, uspostavljanje miroljubivog kontakta sa Zemljom, dovesti do nekih naročitih neprilika. Besprekorna tehnika zbližavanja bila je temeljito razrađena tokom mnogih hiljada godina dok je Treća galaktička imperija polako širila svoje granice, prisvajajući planetu za planetom, sunce za suncem. Retko je kada dolazilo do neprilika: istinski inteligentne rase uvek su spremne na saradnju, nakon što jednom prevladaju neminovni šok izazvan saznanjem da nisu jedine u svemiru.
<BR>&nbsp;&nbsp;&nbsp;&nbsp;&nbsp;Istina, tek tokom poslednje generacije čovečanstvo je prevazišlo svoje primitivno stanovište da je rat neophodno sredstvo politike. Međutim, to nije zabrinjavalo Sigisnina II, profesora astropolitike, inače glavnog savetnika princa Zavašnija.
<BR>&nbsp;&nbsp;&nbsp;&nbsp;&nbsp;"Jedna tipična kultura Klase E", konstatovao je profesor. "Tehnički napredna, moralno prilično zaostala. Ipak, oni su već učinili prve korake u tehnici svemirskih letova i ubrzo će nas prihvatiti kao nešto samo po sebi razumljivo. Dovoljne će biti normalne mere predostrožnosti dok ne zadobijemo njihovo poverenje."
<BR>&nbsp;&nbsp;&nbsp;&nbsp;&nbsp;"Vrlo dobro", rekao je princ. "Reci izaslanicima da odmah krenu."
<BR>&nbsp;&nbsp;&nbsp;&nbsp;&nbsp;Bio je to nesrećan slučaj što 'normalne mere predostrožnosti' nisu uključile i reklamnu kampanju Tonija Auerbaha, koja je tih dana dostigla vrhunac međuplanetarne ksenofobije. Izaslanici su se spustili u njujorški Centralni park baš onog dana kada je jedan ugledni astronom, neobično usplahiren a samim tim i sklon tuđem uticaju, izjavio u nadaleko publikovanom intervjuu da će posetioci iz svemira po svoj prilici biti neprijateljski nastrojeni.
<BR>&nbsp;&nbsp;&nbsp;&nbsp;&nbsp;Zlosrećni ambasadori krenuli su prema zgradi Ujedinjenih Nacija i već stigli do šezdesete ulice kada su naišli na gomilu. Okršaj je bio veoma jednosmeran, i naučnici Prirodoslovnog muzeja strašno su se ražalostili što je njima tako malo toga preostalo za izučavanje.
<BR>&nbsp;&nbsp;&nbsp;&nbsp;&nbsp;Princ Zavašni pokušao je još jednom, na drugoj strani planete, ali u međuvremenu su tamo već stigle vesti o sukobu. Ovoga puta izaslanici su bili naoružani i pružili su junački otpor pre nego što ih je savladala brojno daleko nadmoćnija gomila. Međutim, tek kada su raketne bombe suknule u nebo prema floti, princ je najzad izgubio strpljenje i odlučio da preduzme drastičnije mere.
<BR>&nbsp;&nbsp;&nbsp;&nbsp;&nbsp;Sve je bilo gotovo za dvadesetak minuta, i bilo je zaista sasvim bezbolno. Onda se princ okrenuo prema savetniku i rekao sa velikim potcenjivanjem:
<BR>&nbsp;&nbsp;&nbsp;&nbsp;&nbsp;"Izgleda da smo to sredili. A sad... možeš li mi kazati šta je zapravo krenulo pogrešnim tokom?"
<BR>&nbsp;&nbsp;&nbsp;&nbsp;&nbsp;Sigisnin II je isprepleo svojih dvanaestak savitljivih prstiju, zahvaćen velikom teskobom. Nije ga patnjom ispunio samo prizor temeljito dezinficirane Zemlje, mada za naučnika uništenje jednog tako lepog uzorka uvek predstavlja vrhunsku tragediju. Bar isto toliko potreslo ga je saznanje da su uzdrmane njegove teorije, a, sa njima, i njegova reputacija.
<BR>&nbsp;&nbsp;&nbsp;&nbsp;&nbsp;"Ja to naprosto ne shvatam!" vajkao se. "Naravno, rase na tom stupnju kulture često su nepoverljive kad dođe do prvog kontakta. Ali, oni nikada ranije nisu imali posetioce iz svemira, pa zato nije bilo nikakvog razloga da se ponašaju neprijateljski."
<BR>&nbsp;&nbsp;&nbsp;&nbsp;&nbsp;"Neprijateljski! Oni su bili pravi demoni! A možda su svi zajedno bili ludi." Princ se okrete prema svome kapetanu, jednoj tronogoj kreaturi koja je prilično ličila na klupko vune nasađeno na tri igle za pletenje. "Da li se flota ponovo okupila?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Onda ćemo se vratiti u bazu najvećom brzinom. Ova planeta mi kvari raspoloženje."
<BR>&nbsp;&nbsp;&nbsp;&nbsp;&nbsp;Na mrtvoj i tihoj Zemlji plakati su i dalje izvikivali svoja upozorenja sa hiljadu reklamnih panoa. Jezive spodobe u vidu insekata, prikazane kako u jatima nadiru iz neba, nisu imale nikakve sličnosti sa princem Zavašnijem, koji je, ne računajući njegova četiri oka, pre ličio na nekog pandu sa purpurnim krznom - i koji je, uostalom, došao sa Rigela, a ne sa Siriusa.
<BR>&nbsp;&nbsp;&nbsp;&nbsp;&nbsp;Ali sada je, dabome, bilo prekasno da se ljudima to objasni.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
