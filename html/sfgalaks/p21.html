<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Voren Braun: POSLEDNJI VALCER
<P>&nbsp;&nbsp;&nbsp;&nbsp;&nbsp;Alvin Menlar je voleo igračke. Voleo ih je zato što je voleo da se igra. Homo ludens bio je njegov moto, i zahvaljujući njemu uspeo je da stekne ogromno interplanetarno bogatstvo. Otkako je prvi put držao u svojim rukama jednu raketu-igračku dok je još bio dete, maštao je o tome da ima svemir i planete s kojima bi se igrao. Postao je jedan od prvih velikih svemirskih preduzetnika. Njegove kompanije rudarile su na Mesecu i obrađivale Mars. Njegovi sateliti snabdevali su sunčevom energijom Zemlju, koja je postala bogata i miroljubiva zahvaljujući tom jeftinom i izobilnom energetskom resursu.
<BR>&nbsp;&nbsp;&nbsp;&nbsp;&nbsp;On nikada ne bi sebe nazvao okrutnim čovekom, a pogotovo ne tiraninom. Nikada čak nije pomislio o sebi da je vešt manipulant. Smatrao je, naprosto, da je vešt igrač, bolji od većine drugih igrača. Verovao je da su ljudska bića najbolji objekti za njegovu razonodu, jer su ona bila ne samo igrači, nego i predmeti za igru. Moralnost je bila reč na koju je povremeno nailazio dok bi rešavao ukrštene reči. Van toga, moralnost nije imala nikakvog značaja za njega.
<BR>&nbsp;&nbsp;&nbsp;&nbsp;&nbsp;Njegova najnovija igračka sedela je sučelice prema njemu za stolom orijentalnog stila, na kome su se nalazile dve čaše od čistog kristala, napunjene prvoklasnim vinom. Bila je visoka i graciozna, sa besprekornim grčkim licem i smaragdno-zelenim očima koje je još više isticala bledožuta kaskada njene kovrdžave kose. Haljina joj je bila od ružičaste svile i providna.
<BR>&nbsp;&nbsp;&nbsp;&nbsp;&nbsp;Menlar je bio odeven u belo, neka vrsta kombinacije između šeika i mandarina. Za pojasom je nosio krivi bodež, ukrašen basnoslovno vrednim draguljima. Sa svojom kratko podšišanom, kovrdžavom belom kosom i bledoplavim očima izrazito je ličio na okrutnog i oholog princa iz neke drevne i dekadentne civilizacije. Dopadao mu se utisak koji je ostavljao; smatrao je da tako deluje prilično vragolasto. Nadao se da će impresionirati Margaret kad ona dođe. A doći će, ako je on povukao ispravan potez.
<BR>&nbsp;&nbsp;&nbsp;&nbsp;&nbsp;Kao da je hteo da potvrdi ispravnost njegovog poteza, blagi zvuk zvona odjeknuo je kroz stan-baštu na vrhu džinovske zgrade, a odmah zatim oglasila se i Margaret, tražeći dozvolu da se popne gore. On ustade i pruži ruku svojoj lepoj družbenici, koja je sedela sva u stavu usrdne predusretljivosti.
<BR>&nbsp;&nbsp;&nbsp;&nbsp;&nbsp;"Hoćeš li uspeti to da obaviš, dušo? Uzmi me za ruku."
<BR>&nbsp;&nbsp;&nbsp;&nbsp;&nbsp;Ona ćutke prihvati ispruženu ruku i ustade graciozno. Kliznuvši pored njega uz šuštanje svile, prišla je udubljenju u zidu gde se nalazio lift i pritisnula dlan na ploču za odobravanje pristupa u apartman. Mašinerija je prepoznala šifru šare njenog dlana uz melodiozno šumorenje, a indikator spratova pokazao je da je lift krenuo naviše. Biće mu potreban gotovo čitav minut da se popne dve stotine spratova do vrha zgrade.
<BR>&nbsp;&nbsp;&nbsp;&nbsp;&nbsp;Menlar prinese svoj dlan grlu dok je posmatrao blago svetlucanje lampice indikatora. Koji časak pre toga zapazio je izvesnu malu iskrivljenost u svome glasu i pitao se da li je možda sintesajzer govora koji je korigovao urođenu manu njegovih glasnih žica postao neispravan. Pomislio je kako bi trebalo da ode u svoju spavaću sobu i uzme rezervni, ali je odmah odbacio tu ideju zato što je želeo da bude prisutan kad se vrata lifta otvore. Biće to veoma zanimljiv prizor.
<BR>&nbsp;&nbsp;&nbsp;&nbsp;&nbsp;"Osmehni se našoj posetiteljki kad izađe iz lifta", rekao je lepoj družbenici. "Ispruži ruku i poželi joj dobro veče."
<BR>&nbsp;&nbsp;&nbsp;&nbsp;&nbsp;Žena ga je posmatrala trenutak svojim svetlim smaragdnim očima, a zatim se nemo okrenula prema kitnjastom mozaiku vrata lifta. Indikator spratova najzad je upalio i svoju poslednju svetiljku. Gošća je stigla. Vrata se otvoriše i Margaret Luis stupi u prostoriju. Menlarova pratilja ispruži ruku prema novopridošlici.
<BR>&nbsp;&nbsp;&nbsp;&nbsp;&nbsp;"Dobro veče", rekla je.
<BR>&nbsp;&nbsp;&nbsp;&nbsp;&nbsp;Margaret prihvati ponuđenu ruku, ali gledala je Menlara, kao da se spremala da mu se obrati. U tom kratkom trenutku njene oči se prilagodiše na prigušenu svetlost u niši i ona postade svesna da se rukuje sa samom sobom. Trgnula je ruku natrag kao da je ova vatrom oprljena. Menlar začu kako je šumno udahnula vazduh i nasmeja se. Margaret je zurila u androida; android je zurio u nju.
<BR>&nbsp;&nbsp;&nbsp;&nbsp;&nbsp;Menlar se ponovo nasmeja, koraknu napred i stade pored lepih bliznakinja - one prave u poslovnoj odeći, one lažne u raskošnoj večernjoj haljini. "Šta se desilo, Margaret? Zar nikada ranije nisi pogledala u ogledalo? Siguran sam da neko tako privlačan kao ti mora da koristi ogledala."
<BR>&nbsp;&nbsp;&nbsp;&nbsp;&nbsp;Sada već pribrana, ona se okrete prema svome domaćinu, skupljenih očiju. "Do đavola, Alvine, šta ovo treba da znači? Još jedna od tvojih bolesnih igara?"
<BR>&nbsp;&nbsp;&nbsp;&nbsp;&nbsp;"Oh, Margaret", zaprede Menlar, "zar se tako razgovara sa svojim poslodavcem?"
<BR>&nbsp;&nbsp;&nbsp;&nbsp;&nbsp;"Bivšim poslodavcem", uzvrati ona.
<BR>&nbsp;&nbsp;&nbsp;&nbsp;&nbsp;On je uze za ruku. "Hm, da, to je jedna od stvari zbog koje sam te pozvao ovamo da porazgovaramo... tvoja ostavka."
<BR>&nbsp;&nbsp;&nbsp;&nbsp;&nbsp;Ona istrže svoju ruku. "Znači, ovo je stvarno jedna od tvojih šala. Trebalo mi je biti jasno da lažeš još onog trenutka kad si mi telefonirao i rekao kako se Haris nalazi u nekakvoj neprilici. Odlazim." Okrenula se i krenula prema liftu.
<BR>&nbsp;&nbsp;&nbsp;&nbsp;&nbsp;"Zaustavi je", naredi Menlar androidu.
<BR>&nbsp;&nbsp;&nbsp;&nbsp;&nbsp;Brže nego što bi ljudska ruka mogla da se pokrene, ruka žene robota sevnu napred da prepreči put. Margaret nalete prsima na nju. Ona je bila snažna žena, ali ruka koja joj je preprečila prolaz izgledala je kao da je od kamena. Menlar pomisli kako je prizor Margarete koja pokušava da prođe pored Margarete vredan visoke cene plaćene za njegovu najnoviju igračku.
<BR>&nbsp;&nbsp;&nbsp;&nbsp;&nbsp;"Izgleda da si van sebe, dušo", zakikotao se.
<BR>&nbsp;&nbsp;&nbsp;&nbsp;&nbsp;Videći da je to bekstvo beznadežno, žena se ponovo okrete prema njemu.
<BR>&nbsp;&nbsp;&nbsp;&nbsp;&nbsp;"Ovo ti neće uspeti", procedila je, glasom punim gneva.
<BR>&nbsp;&nbsp;&nbsp;&nbsp;&nbsp;"Neće mi uspeti šta?" uzvrati Menlar blago.
<BR>&nbsp;&nbsp;&nbsp;&nbsp;&nbsp;"Ti imaš slobodu da me napustiš. Mislio sam naprosto da bi te moglo interesovati da saznaš šta čeka tvog dragana."
<BR>&nbsp;&nbsp;&nbsp;&nbsp;&nbsp;Margaret se sledi.
<BR>&nbsp;&nbsp;&nbsp;&nbsp;&nbsp;"Pusti je da prođe", naredi on androidu, čija je ruka još bila vodoravno ispružena. Ruka se spusti. Menlar odmahnu glavom. "Ona je lepa, ali tako bukvalna. Nema istinske inteligencije. Nije kao ti, Margaret."
<BR>&nbsp;&nbsp;&nbsp;&nbsp;&nbsp;Margaret je zurila u njega, ne pomerajući se.
<BR>&nbsp;&nbsp;&nbsp;&nbsp;&nbsp;"Dakle, zar nećeš da odeš?" reče Menlar.
<BR>&nbsp;&nbsp;&nbsp;&nbsp;&nbsp;"Šta si učinio?" upita ona, ignorišući njegovo pitanje, sa prizvukom panike u glasu. "Gde je Haris?"
<BR>&nbsp;&nbsp;&nbsp;&nbsp;&nbsp;"Hoćeš li da uđeš unutra pa da porazgovaramo o tome?" reče Menlar, osmehujući se. "Možemo da popijemo po jednu čašicu za ljubav starih dana."
<BR>&nbsp;&nbsp;&nbsp;&nbsp;&nbsp;Njena ramena se opustiše. Činilo se da život ističe iz nje. Menlar pokaza rukom prema salonu širokim gestom gostoljubivosti. Ona bez reči pođe za njim.
<BR>&nbsp;&nbsp;&nbsp;&nbsp;&nbsp;"Zašto me ne ostaviš samu?" prošaptala je.
<BR>&nbsp;&nbsp;&nbsp;&nbsp;&nbsp;"Zato što je tragična i sama pomisao da ti budeš sama", uzvrati Menlar.
<BR>&nbsp;&nbsp;&nbsp;&nbsp;&nbsp;"S tobom sam oduvek bila sama", siknu ona, stojeći ukrućeno dok se on spuštao u duboku, meku fotelju.
<BR>&nbsp;&nbsp;&nbsp;&nbsp;&nbsp;"A ja sam mislio da ti je nekada bilo stalo do mene", reče Menlar glasom punim preuveličane pozleđenosti.
<BR>&nbsp;&nbsp;&nbsp;&nbsp;&nbsp;"Šta si učinio Harisu?" upita ona.
<BR>&nbsp;&nbsp;&nbsp;&nbsp;&nbsp;"On je jedan od mojih najboljih inženjera. Zašto bi trebalo da mu bilo šta učinim?"
<BR>&nbsp;&nbsp;&nbsp;&nbsp;&nbsp;"Ali, rekao si..."
<BR>&nbsp;&nbsp;&nbsp;&nbsp;&nbsp;"Nisam rekao. Pitao sam. Pitao sam da li želiš da znaš šta mu se sprema."
<BR>&nbsp;&nbsp;&nbsp;&nbsp;&nbsp;Menlar je posmatrao igru emocija na njenom licu: neodlučnost, strah za sudbinu njenog ljubavnika, gnev. Bio je to hladan gnev. Menlaru se sve ovo dopadalo; oduvek je cenio Margaret zbog nje, i samokontrole.
<BR>&nbsp;&nbsp;&nbsp;&nbsp;&nbsp;"Mrzim te", reče ona bez uvijanja.
<BR>&nbsp;&nbsp;&nbsp;&nbsp;&nbsp;"Ne zameram ti to. I mnogi drugi ljudi me mrze."
<BR>&nbsp;&nbsp;&nbsp;&nbsp;&nbsp;"Ne možeš više igrati nikakve igre sa mnom. Odlazim. I Haris odlazi. Ima mnoštvo nameštenja za dobre inženjere."
<BR>&nbsp;&nbsp;&nbsp;&nbsp;&nbsp;"Sa dobrim poslovnim preporukama", uzvrati on milozvučno.
<BR>&nbsp;&nbsp;&nbsp;&nbsp;&nbsp;"Pokušaj da nas ucenjuješ. To bi bilo isto što i preporuka za neke od tvojih konkurenata."
<BR>&nbsp;&nbsp;&nbsp;&nbsp;&nbsp;"Možda je tako. Ali moji konkurenti žele poštene ljude."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Naprosto to da je tvoj ljubavnik Haris neopravdano premašio sredstva koja su mu bila dodeljena za njegov istraživački rad, i to poprilično."
<BR>&nbsp;&nbsp;&nbsp;&nbsp;&nbsp;"Ti, bitango! Nećeš se usuditi..."
<BR>&nbsp;&nbsp;&nbsp;&nbsp;&nbsp;"Mogu da udesim stvar tako kao da je on od mene ukrao mnogo novaca."
<BR>&nbsp;&nbsp;&nbsp;&nbsp;&nbsp;"Nikada ti neće poći za rukom da izvedeš takvu podvalu."
<BR>&nbsp;&nbsp;&nbsp;&nbsp;&nbsp;"Imam dokaz u mome sefu", reče Menlar, pokazujući rukom prema jednom izrezbarenom drvenom ormaniću. "Fakture, priznanice i slične stvari."
<BR>&nbsp;&nbsp;&nbsp;&nbsp;&nbsp;"Ti si čudovište."
<BR>&nbsp;&nbsp;&nbsp;&nbsp;&nbsp;"Ja sam hazarder. I zadržavam ono šta sam osvojio. Tebe, u ovom slučaju."
<BR>&nbsp;&nbsp;&nbsp;&nbsp;&nbsp;"Šta želiš?"
<BR>&nbsp;&nbsp;&nbsp;&nbsp;&nbsp;"Želim da budeš rano izjutra svakoga dana na poslu, a posle toga ovde svake noći - sve dok ja ne budem zahtevao drugačije."
<BR>&nbsp;&nbsp;&nbsp;&nbsp;&nbsp;"A šta je sa Harisom?"
<BR>&nbsp;&nbsp;&nbsp;&nbsp;&nbsp;"On može da čini šta mu je drago. Ti si ta koju želim."
<BR>&nbsp;&nbsp;&nbsp;&nbsp;&nbsp;"Ne možeš ga zastrašiti."
<BR>&nbsp;&nbsp;&nbsp;&nbsp;&nbsp;"Pogrešno si me razumela, Margaret", reče Menlar ustajući. "Ja ne pokušavam nikoga da zastrašim. Ja sam naprosto povukao jedan potez. Ti možeš da odgovoriš na njega kako ti je volja."
<BR>&nbsp;&nbsp;&nbsp;&nbsp;&nbsp;Margaretine oči sevnuše prema kamufliranom sefu, a zatim ponovo prema Menlaru. On je uhvatio taj potajni pokret.
<BR>&nbsp;&nbsp;&nbsp;&nbsp;&nbsp;"Sef je od durila, debelog deset centimetara, sa samopogonskim alarmom koji direktno upozorava policijsku centralu. Ugrađen je u pod i reaguje na šaru dlana samo jedne osobe. Alarm će zazvoni i ako mu se primakne dlan bilo koje druge ličnosti."
<BR>&nbsp;&nbsp;&nbsp;&nbsp;&nbsp;Margaretina ruka polako posegnu u džep njenog radnog mantila. Menlar se osmehnu. Znao je za čim ona poseže; on lično joj je to dao.
<BR>&nbsp;&nbsp;&nbsp;&nbsp;&nbsp;"Pre nego što pokušaš da me prinudiš sa tim elegantnim malim oružjem koje nosiš, mislim da bi bilo dobro da znaš da nije moj dlan taj koji otvara sef."
<BR>&nbsp;&nbsp;&nbsp;&nbsp;&nbsp;Njena ruka se pojavi iz džepa, prazna.
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;On sleže ramenima. "Hoću da kažem samo to da neko ko mi je veoma blizak može da otvori taj sef. Nađi tu osobu da ga otvori i domoći ćeš se onoga šta je unutra."
<BR>&nbsp;&nbsp;&nbsp;&nbsp;&nbsp;"Imaš li i druge lažne izveštaje skrivene negde?"
<BR>&nbsp;&nbsp;&nbsp;&nbsp;&nbsp;On ćutke odmahnu glavom.
<BR>&nbsp;&nbsp;&nbsp;&nbsp;&nbsp;"Ali mogao bi druge da napraviš."
<BR>&nbsp;&nbsp;&nbsp;&nbsp;&nbsp;"Ah, ne. Časna skautska reč. Ovo je moja jedina igra protiv Harisa."
<BR>&nbsp;&nbsp;&nbsp;&nbsp;&nbsp;"Da li to znači da postoji jedna i protiv mene?"
<BR>&nbsp;&nbsp;&nbsp;&nbsp;&nbsp;Menlaru se dopadala njena oštroumnost. To je samo pojačavalo draž igre.
<BR>&nbsp;&nbsp;&nbsp;&nbsp;&nbsp;"Pa, imam nešto u rezervi, za svaki slučaj." Pružio joj je holografski aparat za gledanje dijapozitiva. "Ti nikada nisi mnogo volela prizore pijančenja."
<BR>&nbsp;&nbsp;&nbsp;&nbsp;&nbsp;Margaret je nekoliko sekundi gledala kroz okular, teško dišući, a onda gnevno hitnula aparat prema Menlaru, koji vešto odskoči u stranu.
<BR>&nbsp;&nbsp;&nbsp;&nbsp;&nbsp;"Gde si nabavio ovo đubre? Ja nikada nisam..."
<BR>&nbsp;&nbsp;&nbsp;&nbsp;&nbsp;"Zašto se uzbuđuješ? Nije namenjeno za javnu potrošnju." On se isceri. "Original je u sefu."
<BR>&nbsp;&nbsp;&nbsp;&nbsp;&nbsp;Ona je zurila u njega bez reči, sa mržnjom u očima.
<BR>&nbsp;&nbsp;&nbsp;&nbsp;&nbsp;"To je jedna stvarčica u kojoj je učestvovala tvoja bliznakinja." -Menlar mahnu rukom prema ženi-androidu koja je stajala, ćutljiva i lepa, pored lifta. "Ona čak i pleše isto tako dobro kao ti."
<BR>&nbsp;&nbsp;&nbsp;&nbsp;&nbsp;Dao je znak androidu da priđe i otvorio usta.
<BR>&nbsp;&nbsp;&nbsp;&nbsp;&nbsp;Nikakav zvuk nije se čuo. On lupnu prstima ukrašeni disk sintesajzera govora na svome grlu. "Tehničke smetnje", zakikotao se iskrivljenim glasom. "Hodi ovamo", naredio je androidu, koji se nemo primače.
<BR>&nbsp;&nbsp;&nbsp;&nbsp;&nbsp;Menlar priđe tastaturi muzičkog sistema apartmana i izabra jedan valcer.
<BR>&nbsp;&nbsp;&nbsp;&nbsp;&nbsp;"Želiš li da prvi ples bude tvoj?" upitao je, poklonivši se Margareti.
<BR>&nbsp;&nbsp;&nbsp;&nbsp;&nbsp;"Idi u pakao!"
<BR>&nbsp;&nbsp;&nbsp;&nbsp;&nbsp;"Onda možda drugi." Osmehnuo se ženi-androidu kad mu se pridružila. "Igraj valcer sa mnom", naredio je mašini. "Margaret treba da donese jednu odluku."
<BR>&nbsp;&nbsp;&nbsp;&nbsp;&nbsp;Čovek i mašina ubrzo su klizili duž uglačanog drvenog poda ispod visokih prozora koji su formirali jedan zid stana-bašte na krovu džinovske zgrade. Bila je to prava scena iz bajke o Pepeljugi - galantni, zgodni princ i njegova zanosno lepa ljubljena dok plešu u magičnoj balskoj dvorani visoko iznad bezbrojnih svetlosti grada. Margaret ih je posmatrala ledenim očima.
<BR>&nbsp;&nbsp;&nbsp;&nbsp;&nbsp;"Volela bi da me ubiješ, zar ne?" upita Menlar, nadjačavajući muziku dok su on i lažna Margaret proleteli mimo nje nošeni muzikom iz starih bečkih vremena. "Ali tvoj Haris bi bio okrivljen." Muzika ih odnese u udaljeni ugao prostranog salona. "Zagrli me, ljubavi!" povikao je, na šta android čvrsto obavi svoje ruke oko njega. "Vidiš", doviknuo je, kad ih je veliki talas muzike ponovo proneo pored Margarete, "tvoja verna bliznakinja nikada me neće napustiti."
<BR>&nbsp;&nbsp;&nbsp;&nbsp;&nbsp;Glas mu je odjednom postao iskrivljen zbog neispravnog sintezajzera; zvučao je dijabolički hrapavo. Margaret okrete leđa prizoru. Menlar ju je pratio pogledom dok se brzo okretao po podu u androidovom zagrljaju. Jedan valcer se stapao u drugi, a Margaret je i dalje bila okrenuta leđima njemu i njegovoj neumornoj partnerki. U tom trenutku on je znao da je pobedio. Naravno, moraće uvek da bude na oprezu posle ovoga. Ali, kakva bi to igra bila bez uzbuđenja? I upravo kada mu je ta misao prošla kroz glavu, Margaret se okrenula i pogledala ga. "Pobedio si!" povikala je, nadjačavajući muziku. "Pobedio si, proklet bio!"
<BR>&nbsp;&nbsp;&nbsp;&nbsp;&nbsp;Menlar je otvorio usta da kaže "Naravno", ali nikakav zvuk nije izašao iz njegovog grla. Zapazio je izraz očajanja na Margaretinom licu dok su on i android proleteli pored nje, ne propustivši nijedan takt.
<BR>&nbsp;&nbsp;&nbsp;&nbsp;&nbsp;"Pobedio si, rekla sam", vrisnu ona. "Prestani sa tim besramnim plesom!"
<BR>&nbsp;&nbsp;&nbsp;&nbsp;&nbsp;Menlar otvori usta da naredi androidu da prestane i oslobodi ga iz svog zagrljaja, ali ni ovoga puta nije se čuo nikakav zvuk. Prokleti sintesajzer, pomislio je, pokušavajući da podigne ruku svome grlu i lupne po disku. Međutim, androidov zagrljaj bio je suviše čvrst. Oštar ubod straha prostruja kroz njega kad se ples nastavio. Napregao je snagu i pokušao da se otrgne, ali ritam plesa jedva da se malo poremetio. Novi valcer stopio se sa onim koji je upravo prestajao. "Muzika", nemušto je dovikivao Margareti, "moraš zaustaviti muziku..."
<BR>&nbsp;&nbsp;&nbsp;&nbsp;&nbsp;Video ju je kako prilazi kontrolnoj tastaturi zvučnog sistema. Ruka joj je oklevala iznad nje. Onda se njen pogled susrete s njegovim i ona naglo povuče ruku unazad. Umesto da se pozabavi kontrolnom tastaturom, pošla je prema plesačima, podešavajući svoje pokrete prema ritmu valcera.
<BR>&nbsp;&nbsp;&nbsp;&nbsp;&nbsp;Margaretina ruka munjevito posegnu napred i Menlar oseti njene prste oko diska na svome vratu. Divljim i snažnim trzajem otkinula je sintesajzer sa njegovog grla i zavitlala ga prema suprotnom zidu.
<BR>&nbsp;&nbsp;&nbsp;&nbsp;&nbsp;Valcer ga ponovo zakovitla okolo i on za trenutak izgubi Margaret iz vida. Kad ga je android u brzim okretima vratio natrag, video je da je u međuvremenu otvorila drveni orman kojim je sef bio obložen. Na crnoj površini durita nije se nalazio nikakav brojčanik, nikakve vidljive šare, samo sivi kvadrat i pločice za prislanjanje šifrovanog dlana. Margaret je stajala ispred sefa, držeći čvrsto svoj mali laserski pištolj obema rukama.
<BR>&nbsp;&nbsp;&nbsp;&nbsp;&nbsp;Pucaj u njega, mislio je Menlar dok ga je android neumorno vitlao po prostoriji. To će dovesti policiju.
<BR>&nbsp;&nbsp;&nbsp;&nbsp;&nbsp;Ala ona je spustila oružje i prestojala je nepomično čitav jedan valcer, zatim drugi, a onda još jedan. Menlarove noge počeo je da hvata grč. Potočić ljutog znoja ispuni mu oči. Pucaj u njega, mislio je sa očajanjem, pucaj, pucaj, pucaj.
<BR>&nbsp;&nbsp;&nbsp;&nbsp;&nbsp;Android ga zakovitla u suprotni ugao prostorije. On posrnu, a automatovo stopalo ravnodušno nagazi na njegovo. Osetio je kako kosti krckaju, a crveni blesak bola sevnu mu pred očima. Onda su, plešući, stigli bliže Margareti. Ona je odložila u stranu laserski pištolj, i sada je stajala sasvim blizu sefa, polako ispružajući svoj dlan.
<BR>&nbsp;&nbsp;&nbsp;&nbsp;&nbsp;Nije moguće da je pogodila kome se otvara, mislio je on. Njegovo ozleđeno stopalo se saplete, a lepa mašina nemilosrdno nagazi na njega. Spazma mučnine pogodi ga uporedo sa bolom; osetio je potrebu da povraća. Prigušivši s naporom taj refleks, okrenuo se taman na vreme da vidi kako se Margaretin dlan čvrsto prislanja na šifrovanu pločicu sefa. Vrata se uz tihi šum otvoriše. Video ju je kako pažljivo pretražuje sadržaj, stavljajući papire koji su je interesovali u svoju ručnu torbu. Zatim ga je robot ponovo u ritmu valcera odneo prema staklenom zidu. Svetlosti grada vrtoglavo su se okretale dole u dubini. Muzika se nastavljala.
<BR>&nbsp;&nbsp;&nbsp;&nbsp;&nbsp;Počeo je da udara androida, lupajući svojim pesnicama po elastičnom mesu plastike, lupajući i lupajući sve dok mu se ruke nisu izranjavile i iskrvavile od udaranja o duritni skelet ispod gotovo ljudske kože. Pokušao je da se nasloni na ruke koje su ga obujmljivale, da se odmori. Ali njegovo smrskano stopalo bilo je ponovo nagaženo i on se uspravi, pokušavajući očajnički da održava takt sa beskonačnim valcerom.
<BR>&nbsp;&nbsp;&nbsp;&nbsp;&nbsp;Kroz izmaglicu bola video je Margaret kako stoji iznad kontrolne tastature, posmatrajući pažljivo njega i svoju bliznakinju. Ona ne može ovo da mi učini, mislio je.
<BR>&nbsp;&nbsp;&nbsp;&nbsp;&nbsp;Kad se njena ruka spustila na tastaturu, robot ga je ponovo odvukao prema suprotnom kraju prostorije. Osetio je navalu snage pri pomisli na oslobođenje i pri pomisli na revanš. Mene niko nije pobedio dvaput, govorio je sebi. Okrenuvši se, video je da Margaret još stoji iznad kontrolne tastature. Kako glupo od jednog inženjera, pomislio je u bolu, ne ume da barata ovom spravom. Zeleno dugme, otvarao je usta nemušto. Onda je ponovo bio odvučen niz prostoriju.
<BR>&nbsp;&nbsp;&nbsp;&nbsp;&nbsp;Kad ga je android još jednom okrenuo tokom plesa, video je da je Margaret nastala. A kad je čuo da muzika postaje sve brža, otvorio je usta i pokušao da vrisne.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
