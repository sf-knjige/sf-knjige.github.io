<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Robert F. Jang: GODINE
<P>&nbsp;&nbsp;&nbsp;&nbsp;&nbsp;Stigavši u studentski grad, starac je zastao. Bilo je jesenje doba. Oštar vetar duvao je sa zapada. Njihao je mrtvo lišće koje je u dronjcima visilo sa grana univerzitetskih brestova i javorova. Povijao je mrtvu travu i zviždao kroz ogolelo šiblje. Sneg će uskoro doći i stara godina će da prođe a nova da nastupi.
<BR>&nbsp;&nbsp;&nbsp;&nbsp;&nbsp;Starac je drhtao, ali ne zato što mu je bilo hladno. Univerzitetske zgrade u pozadini zastrašivale su ga. Užasavao se studenata koji su šetali alejom - dugokosih, nehajno odevenih mladića, dugokosih devojaka u farmerkama i platnenim kombinezonima. Ali prisilio je sebe da produži napred i usredsređivao je svoje staračke oči na lica devojaka. Dao je svu svoju životnu ušteđevinu da obavi ovo putovanje i bio je rešen da se ne vrati praznih ruku.
<BR>&nbsp;&nbsp;&nbsp;&nbsp;&nbsp;Činilo se da ga niko od studenata ne primećuje. Bilo je to kao da on uopšte i ne postoji (u izvesnom smislu i nije, prisetio se). Uvek iznova morao je da se skloni sa staze, kako bi izbegao sudar s njima. Ali bio je već naviknut na takvu ravnodušnost. Mladi svake generacije uvek su arogantni i samoživi. Bilo je sasvim prirodno da se tako ponašaju. Svet je bio njihova prćija, i oni su to znali.
<BR>&nbsp;&nbsp;&nbsp;&nbsp;&nbsp;Starac je počeo da gubi ponešto od svog straha. Univerzitetske zgrade delovale su daleko manje zastrašujuće nego što ih je pamćenje odslikavalo. I najbolje pamćenje bilo je slab slikar. Preterivalo je, preuveličavalo. Dodavalo je detalje koji uopšte nisu postojali, izostavljalo druge koji jesu. A trebalo je još nešto imati u vidu. Nikada niste mogli da vidite nešto po drugi put na potpuno isti način na koji ste to videli prvi put, zato što je onaj vaš deo koji je interpretirao prvobitnu impresiju zauvek bio mrtav.
<BR>&nbsp;&nbsp;&nbsp;&nbsp;&nbsp;Starac je žudno zurio u lica devojaka koje su šetale, tražeći Elizabetino. Jer samo njeno lice želeo je da vidi. Želeo je da ponese mladalačku blistavost tog lica natrag sa sobom, da bi mu poslednje godine života bile manje turobne - da bi ponešto od osamljenosti koja ga je ophrvala nakon smrti njegove žene bilo oterano. Makar samo za jedno kratko vreme. Ali i to kratko vreme bilo bi dovoljno.
<BR>&nbsp;&nbsp;&nbsp;&nbsp;&nbsp;Kad je najzad pronašao njeno lice bio je dirnut do srži. Tako mlado, mislio je. Tako očaravajuće lepo. Iznenadilo ga je što je uspeo tako lako da ga prepozna. Možda pamćenje i nije tako loš slikar kao što je on mislio. Srce mu je zalupalo a grlo se steglo. Klasična reakcija, samo u njegovom slučaju hiljadostruko umnožena. Vid mu se zamaglio. Osećao je da teško gleda Elizabet...
<BR>&nbsp;&nbsp;&nbsp;&nbsp;&nbsp;Ona je koračala pored jednog visokog mladića, razgovarajući s njim i mašući svojim knjigama. Ali starac nije gledao njenog pratioca. Trenutak je bio suviše dragocen da bi ga traćio. Sem toga, plašio se da gleda. Godine...
<BR>&nbsp;&nbsp;&nbsp;&nbsp;&nbsp;Mladi par je prišao bliže, smejući se i razgovarajući, prisan i bezbedan u oazi svoje mladosti. Elizabet nije nosila šešir, ni maramu. Njena crveno-zlatna kosa poigravala je na vetru, slivala se u nemirnim talasima niz blage obale njenih detinjastih obraza. Usne su joj bile jesenji list koji počiva blago na ljupkom pejzažu njenog lica. Oči su joj bile odsjaji letnjeg neba. Imala je na sebi bezobličan sivi džemper i izbledele farmerke. Njene duge i vitke noge bile su skrivene od sunca. Ali pamćenje ga je dobro služilo.
<BR>&nbsp;&nbsp;&nbsp;&nbsp;&nbsp;Sada je plakao. Nepostiđeno, onako kako pijanci plaču. Elizabet! Elizabet, moja draga, moja mila...
<BR>&nbsp;&nbsp;&nbsp;&nbsp;&nbsp;Devojka ga nije čak ni opazila sve dok se ona i njen pratilac nisu gotovo poravnali s njim. Onda kao da je osetila njegov pogled i zagledala se u njegove oči. Zastala je a lice joj je postalo belo. Njen pratilac je zastao pored nje. I starac je zastao.
<BR>&nbsp;&nbsp;&nbsp;&nbsp;&nbsp;Boja se vratila u Elizabetine obraze. Gnušanje je zamračilo njene azurne oči. Usne su joj se stanjile. "Kako se usuđuješ da me gledaš tako, besramni starče!"
<BR>&nbsp;&nbsp;&nbsp;&nbsp;&nbsp;I njen pratilac bio je revoltiran. Ljutito se uneo starcu u lice. "Trebalo bi da ti razbijem nos!"
<BR>&nbsp;&nbsp;&nbsp;&nbsp;&nbsp;Starac je bio užasnut. Zaboga, oni me mrze, mislio je. Gledaju me kao da sam gubavac. Nisam očekivao od njih da me prepoznaju... nisam to ni želeo. Ali ovo - blagi bože, ne!
<BR>&nbsp;&nbsp;&nbsp;&nbsp;&nbsp;Pokušao je da govori, ali nije imalo šta da se kaže. Stajao je nemo, zureći u mladićevo čudno i poznato lice.
<BR>&nbsp;&nbsp;&nbsp;&nbsp;&nbsp;"Besramni starče", reče Elizabet ponovo.
<BR>&nbsp;&nbsp;&nbsp;&nbsp;&nbsp;Uzela je za ruku svog pratioca, a zatim su se oboje udaljili. Bespomoćno, starac je zurio za njima, svestan da će od tog trenutka biti mrtav, mada će i dalje živeti.
<BR>&nbsp;&nbsp;&nbsp;&nbsp;&nbsp;Zašto nisam zapamtio? pitao se. Kako sam mogao zaboraviti tog jadnog starca?
<BR>&nbsp;&nbsp;&nbsp;&nbsp;&nbsp;Obamrlih nogu, vratio se do šumarka na ivici studentskog grada gde je vremensko polje plamtelo, stupio u njegov svetlucavi zagrljaj i požurio natrag kroz godine koje su ga preobratile iz jednog visokog mladog čoveka u nešto nečisto. Kad je isplatio stražaru drugu polovinu dogovorenog mita i napustio sporednim izlazom vremeplovsku stanicu, odvezao se do groblja gde je Elizabet ležala sahranjena. Stajao je pored groba, na ljutom vetru, dugo vremena. Uvek i uvek iznova čitao je natpis na granitnoj ploči: R. 1952 - U. 2025. U SPOMEN MOJOJ VOLJENOJ ŽENI.
<BR>&nbsp;&nbsp;&nbsp;&nbsp;&nbsp;Ali Vreme Lopov još nije okončalo svoj posao. Otvorilo mu je kao skalpelom lobanju i zaseklo duboko u njegovo pamćenje i iščupalo blage letnje noći i usnulo cveće i magličasta popodneva. Ostavilo je samo pusta polja i ogolele bregove.
<BR>&nbsp;&nbsp;&nbsp;&nbsp;&nbsp;Pročitao je natpis poslednji put.
<BR>&nbsp;&nbsp;&nbsp;&nbsp;&nbsp;"Besramna starice", rekao je.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
