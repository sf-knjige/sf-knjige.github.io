<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Pol Anderson: FAUN
<P>&nbsp;&nbsp;&nbsp;&nbsp;&nbsp;Jedan krilati zmaj je uzleteo uz grmljavinu blistavih krila. Jedno pitonsko drvo sklupčalo je svoje grane. Melodiozno šumorenje strujalo je među sitnim crvenim cvećem koje je prekrivalo tlo. Tuđinac u velikoj šumi, jedan šumarak borova pomerao se samo kad bi dunuo povetarac.
<BR>&nbsp;&nbsp;&nbsp;&nbsp;&nbsp;Dečak, Tom, iskoči između borova. Bio je visok i vitak, odeven u tuniku od kože prekrivene krljuštima, sa nožem za pojasom i puškom i rancem na ramenima. Iza njega pojavi se jedan sinopard, bešuman na svojih šest nogu, sa krznom koje se presijavalo plavičasto-zelenom bojom domorodačkog lišća i bilo išarano pegama boje rumene sunčeve svetlosti. Stajali su neko vreme zureći u senoviti čestar, osluškujući mnogobrojne blage zvukove i njuškajući mnogobrojne opore mirise. Najzad dečak klimnu glavom.
<BR>&nbsp;&nbsp;&nbsp;&nbsp;&nbsp;"Daaa", rekao je. "Nešto nije u redu. Tamo."
<BR>&nbsp;&nbsp;&nbsp;&nbsp;&nbsp;Nastavio je da korača. Sinopard ga je pratio u stopu, sa svojom jezivom glavom odmah ispod njegove leve ruke.
<BR>
<BR>&nbsp;&nbsp;&nbsp;&nbsp;&nbsp;Čovek po imenu Edmund Vajli spoticao se u grmlju pomalo već bez daha, dok su mu siva brada i kosa bile natopljene znojem.
<BR>&nbsp;&nbsp;&nbsp;&nbsp;&nbsp;Neću zapasti u paniku, govorio je sebi. Nisam izgubljen. Samo sam se odvojio od ostalih, zato što me je lepota sludila.
<BR>&nbsp;&nbsp;&nbsp;&nbsp;&nbsp;Ranije je retko kada imao priliku da vidi paunove noćne leptire; nisu uspevali da prežive u zarobljeništvu. Zatekavši toga dana jednog leptira na njegovom staništu, bio je istinski očaran. Odjednom mu je postalo jasno zašto ovdašnji žitelji vešaju upaljene fenjere ispred svojih kuća da privuku leptire kad padne tama, i tako prave od njih simbol jednog prefinjenijeg stila života. Prateći to blistavo stvorenje, skrenuo je sa staze. Kad se okrenuo da pođe natrag, svi pravci su mu izgledali isti.
<BR>&nbsp;&nbsp;&nbsp;&nbsp;&nbsp;Znam da sam tumarao okolo, i tako samo pogoršao čitavu stvar, mislio je. Ali moja družina sigurno nije udaljena više od nekoliko kilometara.
<BR>&nbsp;&nbsp;&nbsp;&nbsp;&nbsp;Ipak, to bi mogla da bude suviše velika udaljenost, u ovoj divljini. Ona bi, praktično, mogla da znači isto što i jedanaest svetlosnih godina do Zemlje.
<BR>&nbsp;&nbsp;&nbsp;&nbsp;&nbsp;Rastinje ga je okruživalo sa svih strana i nadvijalo se nad njim. Kroz papratasto lišće video je Epsilon Eridani. Sunčev disk bio je dvaput veći od Sola, koga se nejasno sećao iz godina svoga detinjstva, i crveno-zlatan na purpurnom nebu. Oduvek je verovao da je Arkadija čudesna - jedna neiskvarena planeta koja čeka čoveka kao neka nevesta, više nego vredna dugih decenija zamrznutog sna na svemirskom brodu, napornog dirinčenja i opasnosti pionirstva, izolovanosti od ostatka čovečanstva.
<BR>&nbsp;&nbsp;&nbsp;&nbsp;&nbsp;Ali sada je osećao, u svojim kostima, da pripada gradu i mašini. Nije baš sasvim razumeo nove generacije, koje su se u malim grupama rasturale širom sveta, govoreći o saradnji s prirodom a ne o ratu s njom. Te tišine su ga ispunjavale strahom.
<BR>&nbsp;&nbsp;&nbsp;&nbsp;&nbsp;Nekakva prilika jurnu uz jedno stablo i iščeze među granama. Vajli je uspeo da je uhvati krajičkom oka, a odmah zatim začuo i ljutito brbljanje. Veverica!
<BR>&nbsp;&nbsp;&nbsp;&nbsp;&nbsp;A zašto ne? Mi doseljenici nismo doneli samo seme od biljaka. Doneli smo i zamrznute embrione svih vrsta životinja, spremne da ožive i odrastu u specijalnim tankovima za rađanje kad god to bude potrebno.
<BR>&nbsp;&nbsp;&nbsp;&nbsp;&nbsp;Prisećajući se podviga u prošlosti, Vajli je osećao kako mu se raspoloženje popravlja. On nije postao ovo što je bez samopouzdanja. Mada sredovečan, bio je u dobroj fizičkoj kondiciji. Ako ga niko ne pronađe, on će i sam umeti da se vrati.
<BR>&nbsp;&nbsp;&nbsp;&nbsp;&nbsp;Družina je bila doletela do brvnare na Mesečevom jezeru. Zatekavši je praznu - Faun je očigledno bio u nekoj od svojih misija - krenuli su jednom stazom, koju je napravila divljač, da razgledaju okolinu. Na taj način, Vajli nije znao tačnu poziciju seoceta koje je posetio. Međutim, ako bude putovao prema severu, stići će bar do otvorenih obrađenih polja za nekoliko časova.
<BR>&nbsp;&nbsp;&nbsp;&nbsp;&nbsp;Ravnajući se prema suncu, nastavio je da korača. Nije bio svestan jedne stvari koja je uskoro počela da ga prati.
<BR>
<BR>&nbsp;&nbsp;&nbsp;&nbsp;&nbsp;Dečak ponovo zastade. Uznemirenost ga je zahvatala. Sinopard je to osetio i iskezio zube. Tom pomilova stvorenje. "Misliš li da bi trebalo da probam sa intuicijom?" upitao je.
<BR>&nbsp;&nbsp;&nbsp;&nbsp;&nbsp;Često je govorio svojim životinjama. Nije to bila nikakva ekscentričnost. Kod kuće, u školi, u bilo koje vreme kada nije krstario šumama ponašao se što je moguće više kao ma koji običan mladić od trideset četiri godine. (Ili šesnaest, ako ste se obraćali nekoj starijoj osobi koja je mislila u pojmovima Zemaljskog kalendara). Istina, postojale su granice toj njegovoj običnosti. Prirodna nadarenost i naporan trening koji su ga načinili Faunom uvek će ga izdvajati od ostalih - sve više i više, zapravo, dok ekološki projekt bude dobijao na zamahu. Ali inače je vodio jedan prilično normalan život, koji je uključivao i ljudsku naviku velike govorljivosti.
<BR>&nbsp;&nbsp;&nbsp;&nbsp;&nbsp;"Sve što znam jeste da predstoji neka vrsta nevolje", promrmljao je. "Ptice lete visoko i bučne su, pokretno drveće zauzelo je odbrambeni stav, takvi i slični nagoveštaji. Možemo li sebi dozvoliti malo više vremena da dođemo do tačnijih informacija?"
<BR>&nbsp;&nbsp;&nbsp;&nbsp;&nbsp;Sinopard zamaha repom. Tom donese odluku i uputi se prema šumi.
<BR>&nbsp;&nbsp;&nbsp;&nbsp;&nbsp;Čula su oštrija nego što većina nas sluti. Oko reaguje na svega pola tuceta kvanta svetlosti, nos i jezik na nekoliko delića od jednog miliona, uši i koža čak i na najslabašniji treptaj nadražaja. Uz to, postoje jedinke koje su u stanju da prag percepcije spuštaju po svojoj volji. Čitav jedan okean vizuelnih detalja, zvukova, mirisa, ukusa, vibracija, temperatura, termalnih gradijenata, svega što može da se opazi, prelilo se preko Fauna i progutalo ga.
<BR>&nbsp;&nbsp;&nbsp;&nbsp;&nbsp;U takvom stanju, on nije koristio svoj svesni, racionalni um. Pa ipak je njegov mozak, čitav njegov nervni sistem, bio furiozno aktivan. Ne više kanalisan pravolinijskom logikom, funkcionisao je kao analogni kompjuter od milijardu ćelija. Na jednom dubljem nivou nego što je misao, Tom je poimao čitavu svoju okolinu.
<BR>&nbsp;&nbsp;&nbsp;&nbsp;&nbsp;"Ne možeš prenebregnuti naučni metod", rekao mu je dr Krišnamurti, dr Natu Krišnamurti, mlađi čovek koji je pomogao da se stvori nova tehnika, na čijem je usavršavanju još radio. "Najveći deo vremena ti ćeš nositi opremu biologa na svojim leđima, prikupljati uzorke, vršiti analize, postavljati i proveravati hipoteze, obavljati druge uobičajene procedure. One su neophodne."
<BR>&nbsp;&nbsp;&nbsp;&nbsp;&nbsp;Oči su mu blistale. "Ali one nisu dovoljne, Tome", nastavljao je. "Eto zašto želimo da istreniramo tebe i upregnemo te u posao, bez obzira na tvoju mladost. Ti imaš retki urođeni talenat.
<BR>&nbsp;&nbsp;&nbsp;&nbsp;&nbsp;Nadamo se da ćemo preurediti ovaj svet tako da postane pravi raj. Ali ekologija je suviše ogromna i kompleksna stvar da bi se s njom izvodile nasumične promene. Čitaj magnetofonske trake sa Zemlje. Čitaj o zečevima u Australiji, o biljnim štetočinama i erodiranom zemljištu u Americi, o zagađenosti i opustošenosti koje su zahvatile čitave kontinente.
<BR>&nbsp;&nbsp;&nbsp;&nbsp;&nbsp;Mi ovde imamo jedan novi svet, šansu da sve iznova počnemo. Hoćemo li od njega napraviti još jednu mehaničku pustinju, ili ćemo učiniti sve da procveta? Ako želimo pomoći prirodi da nam pomogne, moramo sagledati bezbrojno mnoštvo odnosa u paučini života, njihove interakcije, značenje, vrednost, smisao. To će biti tvoja karijera, Tome, ako želiš. Ne možeš da nađeš za sebe nikakvo drugo uzvišenije zanimanje."
<BR>&nbsp;&nbsp;&nbsp;&nbsp;&nbsp;Otkrovenje je iščilelo. Niste ga mogli imati više od nekoliko uzastopnih minuta. Ali svaki put ste sticali nove uvide, dublju mudrost, da rukovodite istraživanjem koje je bilo u toku.
<BR>&nbsp;&nbsp;&nbsp;&nbsp;&nbsp;Tom nije procenjivao ovo iskustvo. Činjenica koja ga je sada interesovala bila je jasna: Nedaleko odavde, jedan stanovnik grada je zalutao. A smrt je bila na njegovom tragu.
<BR>&nbsp;&nbsp;&nbsp;&nbsp;&nbsp;Počeo je da trči.
<BR>
<BR>&nbsp;&nbsp;&nbsp;&nbsp;&nbsp;Izgledalo je da se žbunje isprečavalo sa nekom zlobnom namerom na Vajlijevom putu. To nije tačno, mislio je. Lokalni žitelji koračali su bez napora između takvih šibljika i puzavica. Ledena uteha za njega. Vruća uteha, bolje rečeno. Odeća mu je bila natopljena znojem. Vazduh je s naporom ulazio u njegova pluća i izlazio iz njih. Radije se malo odmori, govorio je sebi. Jedno parče otvorenog zemljišta, zasečeno kolonijom jasenova koji su već izrasli do visine od petnaestak metara, pozivalo ga je k sebi. Dok je sedao na jedan panj, neko domorodačko drvo koje su doseljenička stabla natkrilila, osetio je da drhti od iznurenosti.
<BR>&nbsp;&nbsp;&nbsp;&nbsp;&nbsp;Prokleta da je ova zemlja! A nastupajuća generacija čija se misija sastojala u tome da očuva njen suštinski karakter?
<BR>&nbsp;&nbsp;&nbsp;&nbsp;&nbsp;Pa, možda je bilo neke svrhe u onome šta su radili. Mada je bio predsednik 10.000 žitelja Arkadije, Vajli je znao da ne može da nameće svoju volju istoriji. A nije to ni želeo. Njegova odgovornost sastojala se u tome da vodi i savetuje baštinike dok ne načine dobar start. Eto zašto je doleteo ovamo nenajavljen. Naravno, imao je i jedan lični razlog što je želeo da iznenadi Fauna...
<BR>&nbsp;&nbsp;&nbsp;&nbsp;&nbsp;Neko šištanje slično onome koje ispušta parni kotao probi mu svest. Skočio je na noge. Srce mu se zgrčilo.
<BR>&nbsp;&nbsp;&nbsp;&nbsp;&nbsp;Tri metra dug, prelivajući se u čudesnim duginim bojama, razjapljenih čeljusti i sevajući sabljastim očnjacima, jezivi gušter iskrsnuo je iz žbunja i krenuo pravo prema njemu. Vajli je znao da mu nema spasa. Onih šest nogu moglo je da nadtrči, nadpentra, nadkandži i najsnažnijeg čoveka koji je ikada živeo. Posegnuo je za svojim džepnim nožem, uzaludan gest, i promucao imena svoje žene i dece.
<BR>&nbsp;&nbsp;&nbsp;&nbsp;&nbsp;Faun se pojavio.
<BR>&nbsp;&nbsp;&nbsp;&nbsp;&nbsp;Za jedan trenutak, Vajlijev privatni svet se sledio. Video je dugačku zver, ustremljenu na njega u bezumnoj gladi i besu. Video je dečaka kao neku vrstu šumskog duha, i drugu zver kod njegovih peta, i drveće i polutamu šume iza njih. Ali sve je bilo fokusirano na pušku, pušku snažnog dejstva na dečakovom ramenu; i pomisao na oslobođenje zaklikta u njemu.
<BR>&nbsp;&nbsp;&nbsp;&nbsp;&nbsp;Samo... dečak nije skinuo s ramena oružje.
<BR>&nbsp;&nbsp;&nbsp;&nbsp;&nbsp;"Drži ga!" povikao je, bacivši se i sam napred.
<BR>&nbsp;&nbsp;&nbsp;&nbsp;&nbsp;Sinopard skoči. Poleteo je kroz vazduh i udario groznog guštera u slabine. Zubi se zariše u krljušti. Gušter jezivo urliknu, hitro se okrete i ošinu svojim repom sa ubilačkom žestinom. Sinopard se izmače, ali je morao da popusti stisak. Skočio je ponovo, pokušavajući da zgrabi grkljan. Sklupčane zajedno, dve velike životinje kotrljale su se po livadi.
<BR>&nbsp;&nbsp;&nbsp;&nbsp;&nbsp;Umalo se nisu sudarile sa Tomom. On jedva da se malo izmakao u stranu. Vajli je stajao paralizovan šokom. Tom ga povuče za ruku. "Sklonite im se s puta, gospodine", rekao je zadihano. "Mogli biste nastradati."
<BR>&nbsp;&nbsp;&nbsp;&nbsp;&nbsp;Našli su skrovište u obližnjem čestaru. Bitka je trajala jedva nekoliko minuta. Evolucija nije dala jezivom gušteru instinkt straha od čoveka, ali je usadila u njega zdrav respekt prema drugim velikim arkadijskim mesožderima. Odustao je od borbe i pobegao u žbunje. Sinopard urliknu pobedonosno i doskakuta do Fauna.
<BR>&nbsp;&nbsp;&nbsp;&nbsp;&nbsp;"Oh, ti, ti, ti!" Tom je zagrlio golemo obličje i zagnjurio lice u krzno. Prošlo je jedno kraće vreme pre nego što je ustao i stao sučelice Vajliju. "S vama je sve u redu, zar ne?"
<BR>&nbsp;&nbsp;&nbsp;&nbsp;&nbsp;"D-da", odgovorio je stariji čovek. Bio je pomalo uplašen, a i srce mu je još lupalo. Ali mogao je ponovo jasno da misli, a i navika da komanduje oživela je u njemu. Premerio je tvrdim pogledom svog spasioca. "Izuzimajući jedne stvari."
<BR>&nbsp;&nbsp;&nbsp;&nbsp;&nbsp;"I nijedan od njih nije zadobio više sem nekoliko ogrebotina i ujeda", reče Tom srećno. A onda, pribravši se: "Oh, izvinite. Rekli ste nešto?"
<BR>&nbsp;&nbsp;&nbsp;&nbsp;&nbsp;"Mogao si da smakneš onu zver tvojom puškom", izjavi Vajli, izgovarajući reč po reč. "Znam kakav si strelac. Umesto toga, ti si reskirao i tvoj i moj život. Ti..." Ukratko, izgledao je i osećao se star. Odmahnuo je glavom. "Ne razumem vas mlade. Ne mogu više da uspostavim pravi kontakt s vama. Šta je to Arkadija učinila od vas?"
<BR>&nbsp;&nbsp;&nbsp;&nbsp;&nbsp;Tom je stajao zaprepašćeno. "Ali, nisam mogao da ga ubijem!" usprotivio se. "Ne sve dotle dok je postojala ma kakva šansa da vas spasem na neki bolji način." Isprsio se. "Ja sam Faun, gospodine. Moja je dužnost da se staram o čitavoj planeti, o celokupnom životu na njoj."
<BR>&nbsp;&nbsp;&nbsp;&nbsp;&nbsp;"Čak i o opasnom životu?"
<BR>&nbsp;&nbsp;&nbsp;&nbsp;&nbsp;"Prirodi su potrebne grabljivice. Ovi veliki gušteri su postali suviše retki, baš kao i mi. Između ostalog, oni smanjuju broj troroga. Trorozi jedu koru drveća na kome paunov leptir polaže svoja jaja i..." Tom ućuta, nemoćan da nađe prave reči. Obgrlio je vrat svog prijatelja sinoparda, tražeći utehu. "Toliko bih želeo da vas navedem da to shvatite, gospodine. To da čovek mora prestati da uništava i početi da pomaže."
<BR>&nbsp;&nbsp;&nbsp;&nbsp;&nbsp;Edmund Vajli je dugo posmatrao dečaka. Parče po parče, njegov gnev je nestajao, ustupajući mesto nekoj novoj snazi koja se u njega ulivala. "Možda shvatam", odgovorio je blago. "Možda ti dugujem zahvalnost za nešto više a ne samo za život koji si mi spasao. A sada izostavimo to besmisleno oslovljavanje sa 'gospodine', hoćemo li?"
<BR>&nbsp;&nbsp;&nbsp;&nbsp;&nbsp;Tomovo lice se ozari. Zgrabio je ruke drugog čoveka. "U redu, tata."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
