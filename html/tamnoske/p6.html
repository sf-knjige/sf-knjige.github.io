<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Predmet. Ono čega se tajni agent za narkotike ponajviše plaši, nije to da će biti upucan ili prebijen, već da će mu neko uvaliti ogromnu dozu nekog psihodelika koji će mu do kraja vrteti beskrajan film strave, ili da će ga roknuti meks-hitom, što je pola heroin, a pola supstanca S, ili oboje gorenavedeno, plus otrov kakav je strihnin, koji će ga bezmalo ubiti, ali ne sasvim, tako da će se dogoditi gorepomenuto: doživotna zavisnost, doživotni horor film. On će potonuti u životarenje na igli i kašiki, ili će se udarati o zidove neke psihijatrijske bolnice ili, najgore od svega, savezne klinike. I danju i noću će pokušavati da sa sebe otrese lisne vaši ili će se doveka pitati zašto više ne može da uglanca pod. A sve to će se dogoditi namerno. Neko je prokljuvio šta on radi i sredio ga. A sređivali su ga na taj način. Najgori od svih načina: robom koju prodaju, a zbog čije prodaje ih on goni.
<BR>&nbsp;&nbsp;&nbsp;&nbsp;&nbsp;Što znači, razmišljao je Bob Arktor dok je oprezno vozio kući, da i dileri i narkosi znaju kako ta droga s ulice deluje na ljude. Oko toga su se slagali.
<BR>&nbsp;&nbsp;&nbsp;&nbsp;&nbsp;Sa benzinske pumpe 'Junion', blizu koje su se parkirali, izvezli su se i otišli do kola i konačno ih popravili po ceni od trideset dolara. Ništa drugo, izgleda, nije bilo u kvaru, osim što je mehaničar prilično dugo ispitivao levo prednje vešanje.
<BR>&nbsp;&nbsp;&nbsp;&nbsp;&nbsp;"Je l' tu nešto nije u redu?" upitao je Arktor.
<BR>&nbsp;&nbsp;&nbsp;&nbsp;&nbsp;"Izgleda da bi trebalo da imate problema pri oštrom skretanju", rekao je mehaničar. "Je l' vam uopšte zanosi?"
<BR>&nbsp;&nbsp;&nbsp;&nbsp;&nbsp;Kola nisu zanosila, bar Arktor to nije primetio. Ali mehaničar je odbijao da kaže nešto više; samo je nastavio da bocka gibanj i oscilujuće rame i uljni amortizer. Arktor mu je platio, i kamion za šlepovanje je otišao. Onda se on vratio u kola, zajedno sa Lakmenom i Berisom - obojica su se sad vozila pozadi - i krenuo na sever prema Orindž Kauntiju.
<BR>&nbsp;&nbsp;&nbsp;&nbsp;&nbsp;Dok je vozio, Arktor je mozgao o drugim ironičnim dogovorima u mozgovima agenata za narkotike i dilera. Nekoliko agenata za narkotike koje je poznavao, na tajnom zadatku su se predstavljali kao dileri i završavali prodajući haš, a zatim, ponekad, čak i smek. To je bio dobar paravan, ali je, osim toga, postepeno donosio agentu sve veći profit povrh njegove zvanične plate i onoga što je zarađivao kad bi doprineo da se izvrši hapšenje i zapleni pozamašna pošiljka. Takođe, agenti su sve više i više trošili sopstvenu robu, čitav način života, kao da se to podrazumeva: postajali su bogati dileri-zavisnici, kao i narkosi, a posle izvesnog vremena neki od njih počinjali su da zapostavljaju svoje aktivnosti na zaštiti zakona, u korist punog dilerskog radnog vremena. Ali, s druge strane, opet, neki dileri su, da bi sredili svoje neprijatelje, ili kad su očekivali neizbežno hapšenje, postajali agenti i kretali tim putem, završavajući kao neka vrsta nezvaničnih agenata za narkotike. Sve je postajalo mutno. Svet droge ionako je za sve bio mutan svet. Za Boba Arktora, na primer, sad je postao mutan: tokom ovog popodneva duž autoputa za San Dijego, dok su on i njegova dva drugara bili na ivici toga da budu zbrisani, vlasti su, u njegovo ime - nadao se - propisno postavile prislušnu opremu u njihovu kuću, a ako je to obavljeno, onda će on odsad verovatno biti bezbedan od takvih stvari kakva je ova koja se danas dogodila. To je bila trunka sreće, koja je u krajnjem ishodu mogla odlučiti o tome hoće li on završiti otrovan ili ubijen ili navučen ili mrtav umesto da ukeba svog neprijatelja, da ukeba onog, ko god bio, ko ga progoni i ko ga je danas, u stvari, gotovo sredio. Kad jednom holo-skeneri budu postavljeni na mesta, razmišljao je, biće vrlo malo sabotaža i napada na njega. Ili, u svakom slučaju, uspešnih sabotaža i uspešnih napada.
<BR>&nbsp;&nbsp;&nbsp;&nbsp;&nbsp;To je bila otprilike jedina misao koja ga je uspokojavala. Krivci, razmišljao je, vozeći kroz gust popodnevni saobraćaj što je mogao opreznije, lako mogu da pobegnu kad ih niko ne goni - tako je čuo, a možda je to istina. Ono što je sigurno istina, međutim, jeste da krivci beže, đavolski beže i preduzimaju mnoštvo hitrih predostrožnosti kad ih neko ipak goni: neko stvaran i stručan, a istovremeno prikriven. I veoma blizu. Isto tako blizu, mislio je, kao zadnje sedište u ovim kolima. Gde mi on, ako uza se ima svoj šašavi pištolj repetirac kalibra 22, proizveden u Nemačkoj, i svoj podjednako šašav, sklepan, konični, takozvani prigušivač na njemu, a Lakmen zaspi kao i obično, može otpozadi kroz lobanju prosvirati zatupljeni metak i ja ću biti mrtav kao Bobi Kenedi, koji je umro od rana nanetih istim kalibrom - od tako male rupe.
<BR>&nbsp;&nbsp;&nbsp;&nbsp;&nbsp;I ne samo danas, već svakog dana. I svake noći.
<BR>&nbsp;&nbsp;&nbsp;&nbsp;&nbsp;Osim što ću u kući, pošto proverim šta ima na holo-skenerima, prilično dobro znati, prilično uskoro, šta svako u mojoj kući radi i kad to radi, a verovatno i zašto, uključujući i mene. Posmatraću samog sebe, mislio je, kako ustajem noću da pišam. Posmatraću sve sobe dvadeset četiri sata dnevno... mada će biti i praznog hoda. Neće mi mnogo pomoći ako holo-skeneri uhvate kako mi neko daje dozu neke dezorijentišuće droge koju su Anđeli pakla maznuli iz vojnog skladišta i tutnuli mi u kafu; neko drugi iz akademije ko obilazi bubnjeve s trakama moraće da gleda kako se bacakam unaokolo, nesposoban da vidim ili shvatim gde sam i ko sam. To će biti zakasnelo saznanje koje ja neću imati prilike da steknem. Neko drugi će morati da ga stekne umesto mene.
<BR>&nbsp;&nbsp;&nbsp;&nbsp;&nbsp;Lakmen reče: "Pitam se šta se zbivalo u kući dok smo mi bili odsutni čitav dan. Znaš, ovo dokazuje da ima neko ko hoće debelo da te sredi, Bobe. Nadam se da će kuća još biti na mestu kad se vratimo."
<BR>&nbsp;&nbsp;&nbsp;&nbsp;&nbsp;"Da", reče Arktor. "Nisam na to pomislio. A ionako nismo uzeli cefoskop u najam." Trudio se da mu glas bude obojen teškom pomirenošću.
<BR>&nbsp;&nbsp;&nbsp;&nbsp;&nbsp;Beris reče, iznenađujuće veselim glasom: "Ja se ne bih mnogo brinuo."
<BR>&nbsp;&nbsp;&nbsp;&nbsp;&nbsp;Lakmen odvrati, ljutito: "Ti ne bi? Hriste, možda su provalili unutra i pomažnjavali sve što imamo. Sve što Bob ima, u svakom slučaju. I ubili ili premlatili životinje. Ili..."
<BR>&nbsp;&nbsp;&nbsp;&nbsp;&nbsp;"Ostavio sam malo iznenađenje", reče Beris, "svakome ko danas uđe u kuću dok smo mi odsutni. Usavršio sam ga rano jutros... Radio sam dok nisam uspeo. Elektronsko iznenađenje."
<BR>&nbsp;&nbsp;&nbsp;&nbsp;&nbsp;Oštro, skrivajući zabrinutost, Arktor reče: "Kakvu vrstu elektronskog iznenađenja? To je moja kuća, Džime, ne možeš da počneš da postavljaš..."
<BR>&nbsp;&nbsp;&nbsp;&nbsp;&nbsp;"Polako, polako", reče Beris. "Kako bi rekli naši nemački prijatelji, leise. Što znači, budi kul."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Ako se otvore ulazna vrata", reče Beris, "tokom našeg odsustva, moj kasetofon počinje da snima. On je ispod kauča. Ima kasetu od dva sata. Postavio sam dva svesmerna Sonijeva mikrofona na tri različita..."
<BR>&nbsp;&nbsp;&nbsp;&nbsp;&nbsp;"Trebalo je da mi kažeš", reče Arktor.
<BR>&nbsp;&nbsp;&nbsp;&nbsp;&nbsp;"Šta ako uđu kroz prozore?" upita Lakmen. "Ili na sporedna vrata?"
<BR>&nbsp;&nbsp;&nbsp;&nbsp;&nbsp;"Da bih povećao mogućnost da uđu na glavna vrata", nastavi Beris, "umesto na neki manje uobičajen način, ja sam promišlju Božjom ostavio ulazna vrata nezaključana."
<BR>&nbsp;&nbsp;&nbsp;&nbsp;&nbsp;Posle kraće pauze, Lakmen stade da se smejulji.
<BR>&nbsp;&nbsp;&nbsp;&nbsp;&nbsp;"Pretpostavimo da oni ne znaju da su otključana?" upita Arktor.
<BR>&nbsp;&nbsp;&nbsp;&nbsp;&nbsp;"Ostavio sam cedulju", reče Beris.
<BR>&nbsp;&nbsp;&nbsp;&nbsp;&nbsp;"Zezaš me!"
<BR>&nbsp;&nbsp;&nbsp;&nbsp;&nbsp;"Da", reče Beris, bez oklevanja.
<BR>&nbsp;&nbsp;&nbsp;&nbsp;&nbsp;"Je l' nas ti to jebeno zezaš ili ne?" upita Lakmen. "S tobom nikad ne znam. Je l' nas on zeza, Bobe?"
<BR>&nbsp;&nbsp;&nbsp;&nbsp;&nbsp;"Videćemo kad se vratimo", reče Arktor. "Ako je cedulja na vratima, a vrata nisu zaključana, znaćemo da nas ne zeza."
<BR>&nbsp;&nbsp;&nbsp;&nbsp;&nbsp;"Oni su verovatno skinuli cedulju", reče Lakmen, "pošto su opelješili i porazbijali kuću, a zatim su zaključali vrata. Te tako, nećemo znati. Nikada nećemo znati. Zasigurno. To je opet ona siva oblast."
<BR>&nbsp;&nbsp;&nbsp;&nbsp;&nbsp;"Naravno da se šalim!" energično reče Beris. "Samo bi psihopata to uradio, ostavio ulazna vrata nezaključana i još cedulju na vratima."
<BR>&nbsp;&nbsp;&nbsp;&nbsp;&nbsp;Okrenuvši se, Arktro mu reče: "Šta si napisao na cedulji, Džime?"
<BR>&nbsp;&nbsp;&nbsp;&nbsp;&nbsp;"Kome je upućena poruka?" pevucnu Lakmen. "Nisam ni znao da umeš da pišeš."
<BR>&nbsp;&nbsp;&nbsp;&nbsp;&nbsp;Popustljivo, Beris reče: "Napisao sam: 'Dona, samo uđi, vrata su otključana. Mi...'" Beris zastade. "Upućena je Doni", završi on, ali ne glatko.
<BR>&nbsp;&nbsp;&nbsp;&nbsp;&nbsp;"On je to učinio", reče Lakmen. "Stvarno je učinio. Sve to."
<BR>&nbsp;&nbsp;&nbsp;&nbsp;&nbsp;"Na taj način", reče Beris, opet glatko, "znaćemo ko nam je to radio, Bobe. A to je od prvorazrednog značaja."
<BR>&nbsp;&nbsp;&nbsp;&nbsp;&nbsp;"Ukoliko ne maznu i kasetofon kad maznu kauč i sve ostalo", reče Arktor. Munjevito je razmišljao o tome koliki problem ovo zaista predstavlja, ovaj dodatni primer Berisove pometene, nikakve genijalnosti za elektroniku, tipa dečjeg vrtića. Do đavola, zaključio je, oni će naći mikrofone u prvih deset minuta i preko njih će doći do kasetofona. Znaće tačno šta im je činiti. Izbrisaće traku, premotati je, ostaviti kako je bila, ostaviće vrata otključana i cedulju na njima. U stvari, možda će im nezaključana vrata olakšati posao. Jebeni Beris, mislio je. Veliki, genialni planovi koji se ostvaruju tako da zajebu svemir. On je, uostalom, verovatno zaboravio da uključi kasetofon u zidni utikač. Naravno, ako ga nađe isključenog...
<BR>&nbsp;&nbsp;&nbsp;&nbsp;&nbsp;Zaključiće kako to potvrđuje da je neko bio tu, shvati on. To će mu sinuti i onda će nam danima čantrati. Ušao je neko ko je znao za njegovu napravu i mudro je isključio. Zato, zaključi on, ako ga nađu isključenog, nadam se da će se setiti da ga uključe, i ne samo to, nego i da se postaraju da ispravno radi. U stvari, ono što bi trebalo da urade jeste da isprobaju čitav njegov sistem za detekciju, da ga puste od početka do kraja, podjednako temeljno kao i svoj, da budu potpuno sigurni da savršeno radi, a zatim da ga premotaju na prazno, kao tablicu na kojoj ništa nije ispisano, ali na kojoj bi zasigurno nečeg bilo da je iko - oni, na primer - ušao u kuću. U protivnom, Berisove sumnje će večito trajati.
<BR>&nbsp;&nbsp;&nbsp;&nbsp;&nbsp;Dok je vozio, nastavio je teorijsku analizu svoje situacije uz pomoć drugog, dobro utemeljenog primera. Oni su to izvukli i urezali mu u pamćenje tokom policijske obuke na akademiji. Ili je to pročitao u novinama.
<BR>&nbsp;&nbsp;&nbsp;&nbsp;&nbsp;Predmet. Jedan od najuspešnijih oblika industrijske ili vojne sabotaže ograničava se na štetu za koju nikad ne može biti do kraja dokazano - niti uopšte dokazano - da je namerno naneta. To je kao nevidljiv politički pokret; možda ga uopšte i nema. Ako je bomba povezana sa sistemom za paljenje na automobilu, onda očigledno postoji neprijatelj; ako javna zgrada ili političko sedište bivaju dignuti u vazduh, onda postoji politički neprijatelj. Ali ako se dogodi nezgoda, ili niz nezgoda, ako oprema naprosto zataji u radu, ako izgleda neispravna, naročito postepeno, tokom prirodnog razdoblja, s mnoštvom sitnih kvarova i otkazivanja - onda žrtva, bilo osoba ili stranka ili zemlja, nikad ne može da se usmeri na svoju odbranu.
<BR>&nbsp;&nbsp;&nbsp;&nbsp;&nbsp;U stvari, razmišljao je Arktor, vozeći autoputem veoma sporo, čovek počinje da pretpostavlja da je paranoičan i da neprijatelj ne postoji; on sumnja u sebe. Njegova kola su se normalno pokvarila; naprosto je sad loše sreće. A njegovi prijatelji se s tim slažu. To je u njegovoj glavi. A to ga uklanja temeljitije no išta što se može dokazati. Međutim, to traje duže. Čovek ili ljudi koji ga sređuju moraju da barataju, snalaze se i koriste svaku priliku tokom dužeg razdoblja. U međuvremenu, ako žrtva uspe da prokljuvi ko su oni, ima više izgleda da ih uhvati - sigurno više nego kad bi ga, recimo, upucali snajperom. To je njegova prednost.
<BR>&nbsp;&nbsp;&nbsp;&nbsp;&nbsp;Svaka nacija na svetu, znao je, obučava i šalje mnoštvo agenata da ovde odvrnu zavrtnje, tamo izvuku konce, pokidaju žice i podmetnu sitne požare, uklone dokumenta - male nezgode. Parčence gume u Kseroks fotokopir-aparatu neke vladine kancelarije može da uništi nezamenljiv - i presudan - dokument: umesto da se pojavi kopija, original se briše. Prevelika količina sapuna i toalet-papira, kao što znaju jipici iz šezdesetih, može da zezne čitavu kanalizaciju u poslovnoj zgradi i istera službenike napolje na nedelju dana. Kuglica naftalina u rezervoaru automobila pokvariće motor dve nedelje kasnije, kad su kola u drugom gradu, a u gorivu neće ostaviti nikakve tragove koji bi se mogli analizirati. Svaka radio ili TV stanica može biti skinuta iz etra ako mašina za nabijanje zemlje slučajno preseče mikrotalasni kabl ili kabl za struju. I tako dalje.
<BR>&nbsp;&nbsp;&nbsp;&nbsp;&nbsp;Mnogi iz negdašnjih aristokratskih društvenih slojeva znaju za služavke i baštovane i ostalu služinčad: razbijena vaza ovde, ispuštena neprocenjiva nasleđena dragocenost koja isklizne iz mrzovoljne ruke...
<BR>&nbsp;&nbsp;&nbsp;&nbsp;&nbsp;"Zašto si to uradio, Rastuse Braune?"
<BR>&nbsp;&nbsp;&nbsp;&nbsp;&nbsp;"Oh, ja s' samo zaboravio da..." i nema utočišta, ili su ona vrlo oskudna. Za bogatog veleposednika, političkog pisca koga režim popreko gleda, mali narod koji pesnicom mlatara na SAD ili na SSSR...
<BR>&nbsp;&nbsp;&nbsp;&nbsp;&nbsp;Jednom je jedan američki ambasador u Gvatemali imao ženu koja se javno hvalisala kako je njen muž, koji 'pakuje utoku', zbacio levičarsku vladu te male zemlje. Posle naglog pada vlade, ambasador je, obavivši posao, premešten u malu azijsku zemlju; i dok se vozio svojim sportskim kolima, iznenada je primetio kako jedan spor kamion sa senom izlazi sa sporednog puta neposredno ispred njega. Trenutak kasnije, od ambasadora nije ostalo ništa osim rasutih komadića. Nije mu pomoglo ni to što je pakovao utoku, ni to što je pri ruci imao ličnu armiju koju je regrutovala CIA. Njegova žena više nije pevala tako veselu pesmu.
<BR>&nbsp;&nbsp;&nbsp;&nbsp;&nbsp;"A, šta uradio?" rekao je verovatno lokalnim vlastima vlasnik kamiona. "Šta uradio, gazda? Ja s' samo..."
<BR>&nbsp;&nbsp;&nbsp;&nbsp;&nbsp;Ili kao njegova rođena bivša žena, priseti se Arktor. U to vreme je radio za osiguravajući zavod kao istražni agent ("Da li vaši susedi od preko puta mnogo piju?"), a ona se bunila što on kasno noću popunjava izveštaje umesto da zatrepti pri samom pogledu na nju. Pri kraju braka, ona je običavala da, dok je on kasno noću radio, recimo, opeče ruku paleći cigaretu, nađe trn u oku, briše prašinu u njegovoj kancelariji, ili da povazdan traži nekakvu sitnicu oko njegove pisaće mašine. Isprva, on bi ozlojeđeno prekidao rad i podlegao tome da zetrepti pri samom pogledu na nju; ali onda je udario glavu u kuhinji dok je vadio aparat za kokice i pronašao je bolje rešenje.
<BR>&nbsp;&nbsp;&nbsp;&nbsp;&nbsp;"Ako nam pobiju životinje", govorio je Lakmen, "zviznuću im Molotov-koktel. Sve ću ih srediti. Unajmiću profesionalca iz Los Anđelesa, kao buljuk Pantera."
<BR>&nbsp;&nbsp;&nbsp;&nbsp;&nbsp;"Neće", reče Beris. "Ne dobijaju ništa time što će povrediti životinje. Životinje ništa nisu učinile."
<BR>&nbsp;&nbsp;&nbsp;&nbsp;&nbsp;"A ja?" upita Arktor.
<BR>&nbsp;&nbsp;&nbsp;&nbsp;&nbsp;"Oni očigledno misle da jesi", reče Beris.
<BR>&nbsp;&nbsp;&nbsp;&nbsp;&nbsp;Lakmen reče: "Da sam znala da je bezopasan, sama bih ga ubila. Sećate se?"
<BR>&nbsp;&nbsp;&nbsp;&nbsp;&nbsp;"Ali ona je bila strejt", reče Beris. "Ta devojka se nikad nije uradila, a imala je tešku lovu. Sećate se njenog stana? Bogati uopšte ne shvataju vrednost života. To je nešto drugo. Sećaš se Telme Kornford, Bobe? Oniže devojke s ogromnim grudima - nikad nije nosila prsluče, a mi smo imali običaj da samo sedimo i posmatramo njene bradavice? Došla je kod nas da bi nas nagovorila da umesto nje ubijemo onog noćnog leptira što jede komarce? A kad smo joj objasnili..."
<BR>&nbsp;&nbsp;&nbsp;&nbsp;&nbsp;Za volanom svog sporog automobila, Bob Arktor zaboravi na teorijska pitanja i zavrte reprizu onog trenutka koji ih je sve zadivio: ljupka i elegantna strejt devojka u džemperu sa rol-kragnom i zvoncarama i sa ustreptalim sisićima, koja je od njih tražila da ubiju veliku, bezopasnu bubu koja je, u stvari, korisna jer tamani komarce - i to u godini kad se u Orindž Kauntiju predviđalo izbijanje encefalitisa - a kad su oni videli šta je to i objasnili joj, ona je izgovorila reči koje su za njih postale parodijski, mračni, zidni grafit koga se trebalo pribojavati i prezirati ga:
<BR>
<BR>&nbsp;&nbsp;&nbsp;&nbsp;&nbsp;DA SAM ZNALA DA JE BEZOPASAN, JA BIH GA SAMA UBILA.
<BR>
<BR>&nbsp;&nbsp;&nbsp;&nbsp;&nbsp;To je za njih sažimalo (i još sažima) sve ono zbog čega su gajili podozrenje prema svojim strejt neprijateljima, pod pretpostavkom da imaju neprijatelje; u svakom slučaju, osoba poput dobro-obrazovane-sa-svim-finansijskim-pogodnostima Telme Kornford smesta je postala neprijatelj izgovorivši to, od čega su pobegli tog dana, pokuljavši iz njenog stana natrag u svoj prljavi ćumez, na njeno zaprepašćenje. Jaz između njihovog i njenog sveta izbio je na videlo, koliko god oni mozgali da je potucaju, i na videlu je i ostao. Njeno srce, razmišljao je Bob Arktor, bilo je prazna kuhinja: podne pločice, vodovodne cevi i daska za sušenje sa bledim izgrebanim površinama, kao i jedna zaboravljena čaša na ivici sudopere, za koju niko ne mari.
<BR>&nbsp;&nbsp;&nbsp;&nbsp;&nbsp;Jednom prilikom, pre no što se posvetio isključivo tajnim zadacima, uzeo je izjavu od nekog dobrostojećeg strejt para iz viših slojeva, čiji je nameštaj neko drpio za vreme njihovog odsustva, očigledno narkosi; u to doba, takvi ljudi su još živeli u četvrtima gde su lutajuće lopovske bande krale sve što su mogle, ostavljajući vrlo malo. Profesionalne bande, sa voki-tokijima u rukama stražara koji osmatraju par kilometara dalje niz ulicu, pazeći na povratak 'mete'. Sećao se da su muškarac i žena rekli: "Ljudi koji ti obiju kuću i odnesu ti televizor u boji, to su isti oni ljudi koji ubijaju životinje i uništavaju neprocenjiva umetnička dela." Ne, objasnio je Bob Arktor, prestavši načas da zapisuje njihovu izjavu, šta vas navodi da tako mislite? Narkomani, bar po njegovom iskustvu, retko povređuju životinje. Lično je gledao kako narkosi hrane i neguju povređene životinje, tokom dugih razdoblja, dok bi strejt ljudi verovatno odveli životinje 'na uspavljivanje', što je tipičan strejt izraz - a takođe i stari mafijaški izraz za ubistvo. Jednom je pomagao dvojici načisto odlepljenih glavonja pri mučnoj operaciji oslobađanja mačke koja se nabola na staklo razbijenog prozora. Glavonje su, jedva u stanju da više išta vide ili razumeju, skoro čitav jedan sat spretno i strpljivo vadili mačku dok se nije oslobodila, malo krvareći, svi zajedno, kako glavonje tako i mačka, a mačka je bila mirna u njihovim rukama, pri čemu je jedan glavonja bio u kući s Arktorom, dok je drugi bio napolju, gde su se nalazili dupe i rep. Mačka se konačno oslobodila bez ozbiljnijih povreda, a onda su je nahranili. Nisu znali čija je mačka; očigledno je bila gladna i namirisala hranu kroz njihov razbijeni prozor i najzad, ne mogavši da ih probudi, pokušala da skoči unutra. Nisu je primetili dok nije zamjaukala, a onda su, zarad nje, na izvesno vreme zaboravili svoje razne tripove i snove.
<BR>&nbsp;&nbsp;&nbsp;&nbsp;&nbsp;Što se tiče 'neprocenjivih umetničkih dela', tu nije bio toliko siguran, jer nije sasvim shvatao šta to znači. U Mai Laiju, za vreme rata u Vijetnamu, četiri stotine pedeset neprocenjivih umetničkih dela na smrt je uništeno po naređenju CIA-e - neprocenjiva umetnička dela plus volovi, kokoške i ostale životinje koje nisu bile na spisku. Kad bi mislio o tome, redovno je postajao utučen i s njim je bilo teško ubeđivati se oko slika u muzejima i sličnih stvari.
<BR>&nbsp;&nbsp;&nbsp;&nbsp;&nbsp;"Šta vi mislite", reče on naglas, dok je obazrivo vozio, "da li će, kad umremo i pojavimo se pred Bogom na Sudnji dan, naši gresi biti pobrojani po vremenskom sledu ili po težini, od lakših ka težim ili obrnuto, ili abecednim redom? Jer ne bih hteo da Bog zagrmi na mene kad umrem u osamdeset šestoj, 'A, ti li si taj mali što je 1962. godine ukrao tri boce koka-kole sa kamiona koji je bio parkiran ispred dragstora, i moraćeš prilično brzo da to objasniš.'"
<BR>&nbsp;&nbsp;&nbsp;&nbsp;&nbsp;"Ja mislim da su unakrsno povezani", reče Lakmen. "I samo ti uruče kompjuterski izveštaj koji sadrži ukupan zbir dugog niza koji je već sabran."
<BR>&nbsp;&nbsp;&nbsp;&nbsp;&nbsp;"Greh je", reče Beris, zakikotavši se, "prevaziđen jevrejsko-hrišćanski mit."
<BR>&nbsp;&nbsp;&nbsp;&nbsp;&nbsp;Arktor reče: "Možda oni drže sve tvoje grehe u jednom velikom buretu za turšiju" - on se okrete da pogleda u antisemitu Berisa - "u jednom košer buretu za turšiju, i samo će ga podići i odjednom ti sručiti čitav sadržaj u lice, a ti ćeš samo stajati dok sa tebe cure gresi. Tvoji sopstveni gresi, i možda još nekoliko tuđih koji su tu greškom upali."
<BR>&nbsp;&nbsp;&nbsp;&nbsp;&nbsp;"Gresi nekoga sa istim imenom", reče Lakmen. "Nekog drugog Roberta Arktora. Koliko misliš da postoji Roberta Arktora, Berise?" On laktom munu Berisa. "Mogu li to da nam kažu Kal Tek kompjuteri? I da potraže sve Džime Berise, kad su već u radnji?"
<BR>&nbsp;&nbsp;&nbsp;&nbsp;&nbsp;Za sebe, Arktor pomisli: Koliko li ima Boba Arktora? Uvrnuta i zajebana misao. Dvojica kojih mogu da se setim, mislio je. Jedan po imenu Fred, koji će nadzirati onog drugog, po imenu Bob. Ista osoba. Da li je? Je li Fred zaista isto što i Bob? Da li to neko zna? Ja bi trebalo da znam, ako iko zna, jer sam ja jedina osoba na svetu koja zna da je Fred Bob Arktor. Ali, mislio je, ko sam ja? Koji od njih dvojice sam ja?
<BR>&nbsp;&nbsp;&nbsp;&nbsp;&nbsp;Kad su se zaustavili na kolskom prilazu, parkirali i umorno prišli ulaznim vratima, zatekli su Berisovu cedulju i vrata nezaključana, a kad su oprezno otvorili vrata, sve je izgledalo isto kao što je bilo kad su otišli.
<BR>&nbsp;&nbsp;&nbsp;&nbsp;&nbsp;Berisove sumnje iznenada izbiše na površinu. "Ah", promrmlja on, ulazeći. Hitro je posegao ka vrhu police za knjige kraj vrata i skinuo svoj pištolj kalibra 22, stegavši ga dok su se preostala dvojica kretala unaokolo. Životinje im se približiše kao i obično, tražeći hranu.
<BR>&nbsp;&nbsp;&nbsp;&nbsp;&nbsp;"Pa, Berise", reče Lakmen, "vidim da si u pravu. Neko je nesumnjivo bio ovde, jer vidiš - vidiš i ti, zar ne, Bobe? - da brižljivo sakrivanje tragova koje bi oni inače ostavili svedoči o svom..." On zatim s gađenjem prdnu i odšeta do kuhinje da u frižideru potraži konzervu piva. "Berise", reče on, "ti si sjeban."
<BR>&nbsp;&nbsp;&nbsp;&nbsp;&nbsp;Krećući se oprezno s pištoljem u ruci, Beris nije obraćao pažnju na njega, nastojeći da otkrije nekakav nagoveštaj. Arktor je, posmatrajući, mislio: Možda i hoće. Možda su ostavili neke tragove. I mislio je: Čudno kako paranoja tu i tamo ume da se nakratko poveže sa stvarnošću. Pod vrlo osobenim okolnostima, kao danas. Potom, Beris će zaključiti da sam ja namerno izmamio sve iz kuće kako bih omogućio tajnim uljezima da obave svoj posao. A kasnije će razabrati zašto i koga i sve ostalo, a, u stvari, možda već jeste. Razabrao je pre izvesnog vremena, zapravo; dovoljno davno da započne sabotažu cefoskopa, kola i Bog zna čega sve još. Možda će, kad upalim svetlo u garaži, kuća izgoreti do temelja. Ali glavna stvar je, da li je tim za prisluškivanje stigao i postavio sve monitore i završio posao? To neće znati dok ne bude razgovarao sa Henkom i dok mu Henk ne bude dao tačan plan monitora i gde se mogu servisirati bubnjevi s trakama. I sve ostale dodatne informacije kojima je šef tima za prisluškivanje, kao i ostali stručnjaci uključeni u ovu operaciju, hteo da ga zatrpa. U njihovoj zajedničkoj igri protiv Boba Arktora, osumnjičenog.
<BR>&nbsp;&nbsp;&nbsp;&nbsp;&nbsp;"Vidi ovo!" reče Beris. Sagnuo se nad pepeljaru na niskom stočiću. "Dođite ovamo!" oštro doviknu obojici, i oni se odazvaše.
<BR>&nbsp;&nbsp;&nbsp;&nbsp;&nbsp;Spustivši ruku, Arktor oseti kako iz pepeljare izbija toplota.
<BR>&nbsp;&nbsp;&nbsp;&nbsp;&nbsp;"Opušak koji je još vruć", reče Lakmen, čudeći se. "Sigurno jeste."
<BR>&nbsp;&nbsp;&nbsp;&nbsp;&nbsp;Isuse, pomisli Arktor. Ipak su zajebali stvar. Neko iz ekipe je pušio, a zatim zamišljeno ugasio pikavac ovde. Znači, mora biti da su tek otišli. Pepeljara je, kao i uvek, bila prepuna; član ekipe je verovatno pretpostavo da niko neće primetiti dodatak, a kroz nekoliko trenutaka on bi se već ohladio.
<BR>&nbsp;&nbsp;&nbsp;&nbsp;&nbsp;"Čekaj malo", reče Lakmen, razgledajući pepeljaru. Između duvanskih opušaka on izvuče ostatak džointa. "Evo šta je vruće, ovaj opušak džointa. Pripalili su džoint dok su bili ovde. Ali šta su radili? Šta su, do đavola, radili?" Namrštio se i zverao unaokolo, ljut i zbunjen. "Bobe, jebo te - Beris je bio u pravu. Neko je bio ovde! Ovaj opušak džointa još je vruć, i možeš da ga omirišeš ako ga uzmeš..." On ga stavi Arktoru pod nos. "Da, još pomalo gori unutra. Verovatno semenka. Nisu je dobro očistili pre nego što su smotali."
<BR>&nbsp;&nbsp;&nbsp;&nbsp;&nbsp;"Taj opušak", reče Beris, podjednako mrgodno, "možda nije slučajno tu ostavljen. Ovaj dokaz možda nije propust."
<BR>&nbsp;&nbsp;&nbsp;&nbsp;&nbsp;"Šta sad?" upita Arktor, pitajući se kakva je to policijska ekipa za prisluškivanje čiji član puši džoint pred ostalima dok je na dužnosti.
<BR>&nbsp;&nbsp;&nbsp;&nbsp;&nbsp;"Možda su bili ovde samo da bi podmetnuli drogu u ovu kuću", reče Beris. "Da nam smeste, a onda telefonom kasnije otkucaju... Možda je droga skrivena u telefonu, na primer, i u zidnim utičnicama. Moraćemo da pretražimo čitavu kuću i da je potpuno očistimo pre nego što oni dojave. A verovatno imamo samo nekoliko sati."
<BR>&nbsp;&nbsp;&nbsp;&nbsp;&nbsp;"Ti proveri utičnice u zidu", reče Lakmen. "Ja ću da rastavim telefon."
<BR>&nbsp;&nbsp;&nbsp;&nbsp;&nbsp;"Čekaj", reče Beris, podigavši ruku. "Ako nas budu videli kako se lomatamo unaokolo neposredno pre racije..."
<BR>&nbsp;&nbsp;&nbsp;&nbsp;&nbsp;"Kakve racije?" upita Arktor.
<BR>&nbsp;&nbsp;&nbsp;&nbsp;&nbsp;"Ako besomučno jurcamo okolo bacajući drogu", reče Beris, "onda ne možemo da tvrdimo, iako je to tačno, da nismo znali da je droga tu. Uhvatiće nas kako je držimo u rukama. A možda je i to deo njihovog plana."
<BR>&nbsp;&nbsp;&nbsp;&nbsp;&nbsp;"Oh, sranje", zgađeno reče Lakmen. On se baci na kauč. "Sranje, sranje, sranje. Ništa ne možemo da učinimo. Verovatno je droga skrivena na hiljadu mesta koja nikad nećemo pronaći. Gotovi smo." On pogleda prema Arktoru, u zbunjenom besu. "Gotovi smo!"
<BR>&nbsp;&nbsp;&nbsp;&nbsp;&nbsp;Arktor reče Berisu: "Šta je s tvojom elektronskom kasetnom spravom koja je povezana s ulaznim vratima?" Beše zaboravio na nju. Očigledno je i Beris zaboravio. Lakmen takođe.
<BR>&nbsp;&nbsp;&nbsp;&nbsp;&nbsp;"Da, to bi u ovom času trebalo da nam pruži mnoštvo obaveštenja", reče Beris. Kleknuo je kraj kauča, pružio ruku ispod, zastenjao, zatim izvukao mali plastični kasetofon. "Ovo bi trebalo prilično da nam kaže", poče on, a onda mu se lice smrklo. "Pa, verovatno se na kraju i ne bi pokazao toliko značajno." On izvuče priključak za struju i spusti kasetofon na stočić. "Znamo ono najvažnije - da su oni zaista ulazili dok smo mi bili odsutni. To je bio njegov najvažniji zadatak."
<BR>&nbsp;&nbsp;&nbsp;&nbsp;&nbsp;Tišina.
<BR>&nbsp;&nbsp;&nbsp;&nbsp;&nbsp;"Kladim se da mogu da pogodim", reče Arktor.
<BR>&nbsp;&nbsp;&nbsp;&nbsp;&nbsp;Beris reče: "Prva stvar koju su uradili kad su ušli bila je da ga prebace na isključeno. Ja sam ga ostavio na uključeno, ali pogledajte - sad je okrenut na isključeno. I tako, mada sam ja..."
<BR>&nbsp;&nbsp;&nbsp;&nbsp;&nbsp;"Nije snimao?" upita Lakmen, razočaran.
<BR>&nbsp;&nbsp;&nbsp;&nbsp;&nbsp;"Brzo su izveli potez", reče Beris. "Pre nego što je i centimetar trake prošao kroz glavu za snimanje. Ovo je, uzgred budi rečeno, zgodna mala naprava, Soni. Ima posebnu glavu za reprodukciju, brisanje i snimanje, kao i Dolbi sistem za prigušivanje šuma. Jeftino sam ga dobio. Na jednoj trampi. I nikad mi nije zadavao nevolje."
<BR>&nbsp;&nbsp;&nbsp;&nbsp;&nbsp;Arktor reče: "Obavezno moramo da razmislimo."
<BR>&nbsp;&nbsp;&nbsp;&nbsp;&nbsp;"Sasvim tako", složi se Beris, sevši na stolicu i zavalivši se unazad, skinuvši naočari. "U ovom trenutku mi nemamo nikakav drugi izlaz s obzirom na njihovu taktiku izvrdavanja. Znaš, Bobe, postoji nešto što bi mogao da uradiš, ali za to treba vremena."
<BR>&nbsp;&nbsp;&nbsp;&nbsp;&nbsp;"Da prodam kuću i iselim se", reče Arktor.
<BR>&nbsp;&nbsp;&nbsp;&nbsp;&nbsp;Beris klimnu glavom.
<BR>&nbsp;&nbsp;&nbsp;&nbsp;&nbsp;"Ali, do đavola", pobuni se Lakmen. "Ovo je naš dom."
<BR>&nbsp;&nbsp;&nbsp;&nbsp;&nbsp;"Pošto su sad ovakve kuće u ovom kraju?" upita Beris, zaturivši ruke iza glave. "Na tržištu? Pitam se takođe kolike su kamate. Možda bi mogao prilično da zaradiš, Bobe. S druge strane, možda ćeš morati da izgubiš zbog hitne prodaje. Ali, Bobe, Boga mi, namerio si se na profesionalce."
<BR>&nbsp;&nbsp;&nbsp;&nbsp;&nbsp;"Znaš li nekog dobrog agenta za nekretnine?" upita ih Lakmen obojicu.
<BR>&nbsp;&nbsp;&nbsp;&nbsp;&nbsp;Arktor reče: "Kakav razlog da navedemo za prodaju? Uvek pitaju."
<BR>&nbsp;&nbsp;&nbsp;&nbsp;&nbsp;"Da, ne možemo agentu reći istinu", složi se Lakmen. "Mogli bismo da kažemo..." Razmišljao je, potišteno pijući pivo. "Ne mogu da smislim razlog. Berise, kakav bismo razlog, lažnu priču, mogli da damo?"
<BR>&nbsp;&nbsp;&nbsp;&nbsp;&nbsp;Arktor reče: "Naprosto ćemo otvoreno reći da su po celoj kući podmetnuti narkotici, a pošto mi ne znamo gde su, odlučili smo da se iselimo i pustimo da novi vlasnik bude ćorkiran umesto nas."
<BR>&nbsp;&nbsp;&nbsp;&nbsp;&nbsp;"Ne", usprotivi se Beris, "mislim da ne možemo sebi da dozvolimo toliku otvorenost. Predlažem da kažeš, Bobe, da kažeš da si dobio premeštaj na poslu."
<BR>&nbsp;&nbsp;&nbsp;&nbsp;&nbsp;"Kuda?" upita Lakmen.
<BR>&nbsp;&nbsp;&nbsp;&nbsp;&nbsp;"U Klivlend", reče Beris.
<BR>&nbsp;&nbsp;&nbsp;&nbsp;&nbsp;"Mislim da bi trebalo da im kažemo istinu", reče Arktor. "U stvari, mogli bismo da damo oglas u Los Anđeles Tajmsu: 'Moderna kuća sa tri spavaće sobe i dva kupatila za lako i brzo ispiranje, droga vrhunskog kvaliteta sakrivena po svim sobama; droga uključena u prodajnu cenu.'"
<BR>&nbsp;&nbsp;&nbsp;&nbsp;&nbsp;"Ali oni bi onda zvali da pitaju koja vrsta droge", reče Lakmen. "A mi ne znamo; mogla bi biti bilo koja."
<BR>&nbsp;&nbsp;&nbsp;&nbsp;&nbsp;"I koliko je ima", promrmlja Beris. "Budući kupci bi se možda raspitivali za količinu."
<BR>&nbsp;&nbsp;&nbsp;&nbsp;&nbsp;"To jest", reče Lakmen, "moglo bi biti par grama travuljine, takvog nekog sranja, ili bi mogli biti kilogrami heroina."
<BR>&nbsp;&nbsp;&nbsp;&nbsp;&nbsp;"Ja predlažem", reče Beris, "da telefoniramo oblasnom komesarijatu za borbu protiv droge i da ih obavestimo o situaciji i zatražimo da dođu i uklone drogu. Da pretraže kuću, nađu je i ratosiljaju je se. Jer, budimo realni, zaista nema vremena za prodaju kuće. Svojevremeno sam proučio pravno stanje za ovu vrstu ugovora, i većina pravničkih knjiga se slaže..."
<BR>&nbsp;&nbsp;&nbsp;&nbsp;&nbsp;"Ti si lud", reče Lakmen, blenući u njega kao da je on jedna od Džerijevih lisnih vaši. "Da telefoniramo borbi protiv droge? Agenti bi se ovde stvorili za manje od..."
<BR>&nbsp;&nbsp;&nbsp;&nbsp;&nbsp;"To nam je najbolja nada", glatko nastavi Beris, "a svi možemo da se podvrgnemo detektoru laži kako bismo dokazali da nismo znali gde je droga niti da je uopšte stavljena tamo. Ona je tamo bez našeg znanja ili dozvole. Ako im to kažeš, Bobe, oslobodiće te." Posle kraće stanke, on priznade: "Na kraju. Kad se sve činjenice saznaju na sudu."
<BR>&nbsp;&nbsp;&nbsp;&nbsp;&nbsp;"Ali, s druge strane", reče Lakmen, "mi imamo sopstvene zalihe. Mi znamo gde su one i tome slično. Da li to znači da moramo da se otarasimo svojih zaliha? A pretpostavimo da smo neku preskočili? Makar i jednu? Hriste, ovo je grozno!"
<BR>&nbsp;&nbsp;&nbsp;&nbsp;&nbsp;"Nema izlaza", reče Arktor. "Izgleda da su nas ukebali."
<BR>&nbsp;&nbsp;&nbsp;&nbsp;&nbsp;Iz jedne od spavaćih soba pojavi se Dona Hotorn, odevena u smešan, mali bermuda-komplet, raščupane kose, lica podbulog od spavanja.
<BR>&nbsp;&nbsp;&nbsp;&nbsp;&nbsp;"Ja sam ušla", reče ona, "kao što je pisalo na cedulji. I neko vreme sam posedela, a onda sam se sručila u krpe. Na cedulji nije pisalo kad se vraćate. Zašto ste vikali? Bože, baš ste napeti. Probudili ste me."
<BR>&nbsp;&nbsp;&nbsp;&nbsp;&nbsp;"Ti si malopre popušila džoint?" upita je Arktor. "Pre nego što si se sručila u krpe?"
<BR>&nbsp;&nbsp;&nbsp;&nbsp;&nbsp;"Jašta", reče ona. "Inače nikako ne mogu da zaspim."
<BR>&nbsp;&nbsp;&nbsp;&nbsp;&nbsp;"To je Donin opušak", reče Lakmen. "Daj joj ga."
<BR>&nbsp;&nbsp;&nbsp;&nbsp;&nbsp;Bože moj, pomisli Bob Arktor. Ja sam bio u tom tripu isto koliko i oni. Svi smo zajedno upali u njega tako duboko. On se strese, zadrhta i trepnu. Znajući ono što znam, ja sam ipak zajedno s njima zakoračio u taj odlepljeni paranoični prostor, sagledao ga onako kako su ga oni sagledavali - zbrkano, mislio je. Opet mračno; isti mrak koji pokriva njih pokriva i mene; mrak ovog sumornog sveta snova u kome lebdimo unaokolo.
<BR>&nbsp;&nbsp;&nbsp;&nbsp;&nbsp;"Ti si nas izvadila", reče on Doni.
<BR>&nbsp;&nbsp;&nbsp;&nbsp;&nbsp;"Iz čega?" upita Dona, zbunjena i pospana.
<BR>&nbsp;&nbsp;&nbsp;&nbsp;&nbsp;Ne ono što jesam, mislio je, ni ono što sam znao da je ovde danas trebalo da se dogodi, već ova ženska - ona mi je glavu vratila na mesto, svu trojicu nas je izvadila. Mala, crnokosa ženska u šašavom kompletu, koju ja otkucavam i farbam i koju ću, nadam se, tucati... još jedan svet gde se stvarnost sastoji od farbanja i tucanja, mislio je, a ova zgodna devojka je njegovo središte: zdravorazumska tačka koja nas je sve naglo povratila. U protivnom, kud bi naše glave na kraju otišle? Mi smo, sva trojica, načisto odlepili.
<BR>&nbsp;&nbsp;&nbsp;&nbsp;&nbsp;Ali ne prvi put, mislio je. Čak ne ni danas.
<BR>&nbsp;&nbsp;&nbsp;&nbsp;&nbsp;"Ne bi trebalo da ostavljate kuću tako nezaključanu", reče Dona. "Mogli bi da vas opelješe, a to bi bila vaša krivica. Čak i ogromna kapitalistička osiguravajuća društva kažu da ako ostaviš vrata ili prozor otključane, oni neće da plate. To je glavni razlog što sam ušla kad sam videla cedulju. Neko mora da bude ovde ako je nezaključano."
<BR>&nbsp;&nbsp;&nbsp;&nbsp;&nbsp;"Koliko si dugo ovde?" upita je Arktor. Možda je ona sprečila postavljanje prisluškivača; možda nije. Verovatno nije.
<BR>&nbsp;&nbsp;&nbsp;&nbsp;&nbsp;Dona pogleda na svoj električni Tajmeksov ručni sat od dvadeset dolara, koji joj je on poklonio. "Oko trideset osam minuta. Hej." Njeno lice se ozari. "Bobe, imam kod sebe knjigu o vukovima - hoćeš sad da je pogledaš? Ima gomila žešćeg sranja u njoj, ako umeš da ukapiraš."
<BR>&nbsp;&nbsp;&nbsp;&nbsp;&nbsp;"Život je", reče Beris, kao za sebe, "jedina teška stvar i ništa drugo; postoji samo jedan put, ceo težak. Težak toliko da vodi u grob. Svakog čoveka i svaku stvar."
<BR>&nbsp;&nbsp;&nbsp;&nbsp;&nbsp;"Jesam li dobro čula kad si rekao da ćeš prodati kuću?" upita ga Dona. "Ili je to bilo - znaš, da sam sanjala? Ne mogu da ocenim; ono što sam čula zvučalo je odlepljeno i uvrnuto."
<BR>&nbsp;&nbsp;&nbsp;&nbsp;&nbsp;"Svi mi sanjamo", reče Arktor. Ako narkoman uvek poslednji saznaje da je narkoman, onda je možda muškarac poslednji koji saznaje da li misli ono što kaže, razmišljao je on. Pitao se koliko je tih burgija što ih je Dona načula ozbiljno mislio. Pitao se koliko je bezumlje ovog dana - njegovo bezumlje - bilo stvarno, ili tek izazvano kao prenosno ludilo, usled okolnosti. Dona je za njega, oduvek, bila stožerna tačka stvarnosti; za nju je to bilo osnovno, prirodno pitanje. Poželeo je da može da odgovori.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
