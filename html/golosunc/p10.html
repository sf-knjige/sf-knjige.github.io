<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. OBLICI JEDNE KULTURE
<P>&nbsp;&nbsp;&nbsp;&nbsp;&nbsp;Bejli nije mogao da se uzdrži, a da ne uzvikne: "Kako?"
<BR>&nbsp;&nbsp;&nbsp;&nbsp;&nbsp;Kvemot je gledao preko njegovih ramena sve dok nije prošlo određeno vreme ćutanja, a zatim odgovori: "Nisam mislio na Zemlju takvu kakva je danas. To ne."
<BR>&nbsp;&nbsp;&nbsp;&nbsp;&nbsp;"Oh!" ote se Bejliju.
<BR>&nbsp;&nbsp;&nbsp;&nbsp;&nbsp;"Mislio sam na prošlost, da. Na staru istoriju Zemlje. Kao Zemljanin, vi to naravno znate."
<BR>&nbsp;&nbsp;&nbsp;&nbsp;&nbsp;"Gledao sam mikrofilmove o tome", odgovori oprezno Bejli.
<BR>&nbsp;&nbsp;&nbsp;&nbsp;&nbsp;"Ah! Onda vi to razumete."
<BR>&nbsp;&nbsp;&nbsp;&nbsp;&nbsp;Bejli, koji to nije razumeo, reče: "Dopustite mi da vam tačno objasnim šta želim, doktore Kvemot. Hteo bih da mi kažete sve o uzrocima tako velikih razlika između Solarije i ostalih Spoljnjih svetova. Zašto ovde ima tako mnogo robota? Zašto su vaši odnosi i vaše ponašanje takvi? Bilo bi mi žao ako vam se učini da menjam predmet razgovora."
<BR>&nbsp;&nbsp;&nbsp;&nbsp;&nbsp;Bejli je namerno hteo da promeni tok razgovora. Rasprava o sličnostima i razlikama između kulture Zemlje i Solarije iscrpla bi ga i kad bi samo napola bila načeta. Mogao bi u tome da mu prođe ceo dan, a da pri odlasku, što se tiče njemu potrebnih podataka, ustanovi da ne zna ništa više nego pre.
<BR>&nbsp;&nbsp;&nbsp;&nbsp;&nbsp;Kvemot se smeškao: "Vi biste hteli da uporedite Solariju sa drugim Spoljnjim svetovima, a ne sa Zemljom."
<BR>&nbsp;&nbsp;&nbsp;&nbsp;&nbsp;"Ja Zemlju poznajem, gospodine."
<BR>&nbsp;&nbsp;&nbsp;&nbsp;&nbsp;"Kako želite." Solarijanac se nakašlja. "Da li bi vam smetalo ako sasvim okrenem stolicu od vas? Tako bi mi bilo mnogo, mnogo prijatnije."
<BR>&nbsp;&nbsp;&nbsp;&nbsp;&nbsp;"Kako želite", odgovori mu tvrdo Bejli.
<BR>&nbsp;&nbsp;&nbsp;&nbsp;&nbsp;"U redu." Na Kvemotov šapat, robot okrete stolicu.
<BR>&nbsp;&nbsp;&nbsp;&nbsp;&nbsp;Kvemot započe: "Solarija je naseljena otprilike pre trista godina. Prvi naseljenici su bili Neksonci. Poznajete li Nekson?"
<BR>&nbsp;&nbsp;&nbsp;&nbsp;&nbsp;Otkako je sociolog sedeo tako da je od Bejlijevog pogleda bio zaštićen naslonom stolice, glas mu je postao življi, dublji i čvršći.
<BR>&nbsp;&nbsp;&nbsp;&nbsp;&nbsp;"Ne poznajem", odgovori Bejli.
<BR>&nbsp;&nbsp;&nbsp;&nbsp;&nbsp;"Nekson je blizu Solarije; od nje je udaljen svega devetnaest triliona milja. Solarija i Nekson su najbliži par naseljenih svetova u Galaksiji. Solarija je izvanredno odgovarala čoveku. Na njoj je bilo živih bića i pre dolaska prvih doseljenika, pa je kao takva, sasvim jasno, predstavljala privlačnu metu za napredni Nekson, planetu na kojoj je bilo teško održati životni standard jer je broj stanovnika prerastao njene mogućnosti."
<BR>&nbsp;&nbsp;&nbsp;&nbsp;&nbsp;Bejli ga prekide: "Prerastao? Ja sam mislio da je na Spoljnjim svetovima broj stanovnika podvrgnut kontroli."
<BR>&nbsp;&nbsp;&nbsp;&nbsp;&nbsp;"Na Solariji jeste, ali na ostalim svetovima ta je kontrola, uopšte uzev, dosta slaba. U vreme o kome govorimo Nekson je već bio dostigao gotovo dva miliona stanovnika. Gustina naseljenosti bila je takva da je trebalo da se propiše broj robota pojedinim porodicama. Tako se dogodilo da su oni Neksonci koji su to mogli sagradili na Solariji kuće, jer je ovde zemlja bila plodna, klima umerena, a fauna bezopasna. Prvi stanovnici Solarije mogli su bez mnogo muke prelaziti na Nekson, ali dok su bili tu, živeli su onako kako su hteli. Mogli su da imaju onoliko robota koliko su sebi mogli da nabave, koliko im se sviđalo, ili koliko im je bilo potrebno. Gazdinstva su mogla biti velika, po želji, jer prostor nije bio problem na nenastanjenoj Solariji, a pošto broj robota nije bio ograničen, imanja su obrađivana bez teškoća.
<BR>&nbsp;&nbsp;&nbsp;&nbsp;&nbsp;Robota je s vremenom nastalo toliko da su morali biti snabdeveni radio-uređajima. To je bio početak naše čuvene proizvodnje robota. Bilo je sve više novih tipova, svestranijih i sposobnijih za više operacija. Civilizacija uslovljava izume. Fraza koju sam, mislim, ja izmislio." Kvemot se smejuljio.
<BR>&nbsp;&nbsp;&nbsp;&nbsp;&nbsp;Robot, koji se odazvao pritisku na dugme, što Bejli nije mogao da vidi zbog naslona stolice, doneo je Kvemotu napitak sličan onome koji je Bejli malopre pio. Ovoga puta nije i njemu doneo, pa je on odlučio da i ne traži.
<BR>&nbsp;&nbsp;&nbsp;&nbsp;&nbsp;Kvemot nastavi: "Prednosti života na Solariji bile su uočljive za sve one koji su njima hteli da se pozabave. Solarija je ušla u modu. Sve je više Neksonaca gradilo domove na Solariji, koja je, kako sam ja to nazvao, postala neka vrsta planete letnjikovca. Među doseljenicima bilo je sve više onih koji su ostajali na Solariji tokom cele godine, dok su svoje poslove na Neksonu obavljali preko zastupnika. Tada su počele da se grade fabrike robota. Razvoj poljoprivrede i rudarstva uskoro je omogućio izvoz.
<BR>&nbsp;&nbsp;&nbsp;&nbsp;&nbsp;Ukratko, gospodine Bejli, primetilo se da će Solarija za jedan vek, ili čak manje, postati prenaseljena kao i Nekson. Bilo bi smešno i suvišno otkriti novu planetu, a onda je izgubiti zbog kratkovidosti.
<BR>&nbsp;&nbsp;&nbsp;&nbsp;&nbsp;Da vas ne bih zamarao složenim političkim smicalicama koje su usledile, reći ću vam ukratko da je Solarija uspela bez rata da dobije nezavisnost i da je očuva. Naravno, pomoglo nam je to što smo proizvodnjom specijalnih tipova robota bili korisni ostalim Spoljnjim svetovima, te smo tako stekli prijatelje.
<BR>&nbsp;&nbsp;&nbsp;&nbsp;&nbsp;Pošto smo se domogli nezavisnosti, prva nam je briga bila da se osiguramo od nerazumnog povećanja broja stanovnika. Uveli smo kontrolu naseljavanja i rađanja, a sve što nam je bilo potrebno dobijali smo povećanim brojem i proširenom svestranošću robota koji nam služe."
<BR>&nbsp;&nbsp;&nbsp;&nbsp;&nbsp;Bejli ga prekide: "Zašto Solarijancima smeta prisustvo neke osobe?" Bejliju je bio dosadan način na koji je Kvemot propagirao sociologiju.
<BR>&nbsp;&nbsp;&nbsp;&nbsp;&nbsp;Kvemot proviri iza naslona stolice, ali se skoro istovremeno povuče: "To je neizbežna posledica onoga što sam vam rekao. Naša su gazdinstva ogromna. Imanje od deset hiljada kvadratnih milja nije izuzetak, mada najveća imanja imaju u sastavu prilične površine neplodne zemlje. Možete bez cilja lutati koliko hoćete, a vrlo vam malo ili nimalo preti opasnost da zagazite na imanje suseda i tako nabasate na njega lično. Shvatate li?"
<BR>&nbsp;&nbsp;&nbsp;&nbsp;&nbsp;Bejli sleže ramenima: "Mislim da shvatam."
<BR>&nbsp;&nbsp;&nbsp;&nbsp;&nbsp;"Ukratko, Solarijanac se oseća ponosnim što ne susreće suseda. U isto vreme, njegovo imanje tako dobro vode roboti i tako je samo sebi dovoljno da nema razloga da se viđa sa susedom. Želja da se izbegnu neposredni susreti javila se sa daljim usavršavanjem sprava za video komunikaciju, a što su one bivale savršenije, to je sve manje i manje bilo potrebno lično sastajanje. Kao što vidite, krug uzroka i posledica."
<BR>&nbsp;&nbsp;&nbsp;&nbsp;&nbsp;Bejli reče: "Pazite, doktore Kvemot! Nije nužno da stvari tako pojednostavljujete. Nisam sociolog, ali osnove sociologije sam učio u školi. Naravno, na Zemlji." Bejli nije hteo da bude neskroman. Morao je unapred sprečiti sagovornika da se ne posluži uvredljivim izrazom, pa je dodao: "Ali što se tiče matematike, tu sam na svome."
<BR>&nbsp;&nbsp;&nbsp;&nbsp;&nbsp;"Matematike?" ponovi Kvemot glasom koji je kod poslednjeg sloga postao kreštav.
<BR>&nbsp;&nbsp;&nbsp;&nbsp;&nbsp;"Dakle, ne baš one koja spada u robotiku i u koju se ne razumem. Prilično se snalazim u matematici sociologije. Na primer, poznajem Teramin-odnose."
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Možda vi to drugačije nazivate. Diferencijal nužnih nepogodnosti prema zadatim prednostima: de puta en kroz j na entu..."
<BR>&nbsp;&nbsp;&nbsp;&nbsp;&nbsp;"O čemu vi to?" Bio je to oštar i netrpeljiv ton Svemirca, od koga je Bejli zanemeo.
<BR>&nbsp;&nbsp;&nbsp;&nbsp;&nbsp;Jasno, odnos između neizbežnih nepogodnosti i zadatih prednosti deo je samih osnova nauke o tome kako upravljati ljudima, a da se ne izazove eksplozija. Zadržavanje u zajedničkom kupatilu za jednu osobu, zbog uzroka koji je dat, izložiće x osoba koje strpljivo čekaju istom udarcu. Pri tome se x menja na poznate načine, unutar poznatih promena okoline i ljudskog temperamenta, kako je to sadržajno opisano u Teramin-odnosima.
<BR>&nbsp;&nbsp;&nbsp;&nbsp;&nbsp;Bejli ponovo pokuša: "Vidite, gospodine, jedno je odgovoriti na pitanje zašto rastu predrasude protiv ličnog sastanka, a drugo je ono što je meni potrebno. Ja te predrasude moram tačno raščlaniti da bih se protiv njih uspešno borio. Hteo bih da uverim ljude da je dobro što me vide kao što me vi sada vidite."
<BR>&nbsp;&nbsp;&nbsp;&nbsp;&nbsp;"Gospodine Bejli, ne može se upravljati ljudskim osećanjima kao da su ugrađena u pozitronski mozak."
<BR>&nbsp;&nbsp;&nbsp;&nbsp;&nbsp;"Nisam rekao da biste to vi mogli. Robotika je deduktivna nauka, a sociologija induktivna. Ali matematika mora da bude takva da zadovoljava u oba slučaja."
<BR>&nbsp;&nbsp;&nbsp;&nbsp;&nbsp;Neko je vreme vladala tišina koju Kvemot prekide drhtavog glasa: "Vi sami shvatate da niste sociolog."
<BR>&nbsp;&nbsp;&nbsp;&nbsp;&nbsp;"I nisam. Ali meni su rekli da vi jeste, štaviše, najbolji na ovoj planeti."
<BR>&nbsp;&nbsp;&nbsp;&nbsp;&nbsp;"Ja sam jedini. Moglo bi se gotovo reći da sam tu nauku ja izmislio."
<BR>&nbsp;&nbsp;&nbsp;&nbsp;&nbsp;"Oh?" Bejli je oklevao da postavi sledeće pitanje. Ono se čak i njemu činilo drskim: "Da li ste gledali mikroknjige o tom predmetu?"
<BR>&nbsp;&nbsp;&nbsp;&nbsp;&nbsp;"Gledao sam neke knjige s Aurore."
<BR>&nbsp;&nbsp;&nbsp;&nbsp;&nbsp;"Da li ste gledali knjige pisane na Zemlji?"
<BR>&nbsp;&nbsp;&nbsp;&nbsp;&nbsp;"Na Zemlji?" Kvemot je smeškom prikrivao neprijatnost.
<BR>&nbsp;&nbsp;&nbsp;&nbsp;&nbsp;"Nisam imao prilike da čitam ni o jednom naučnom pronalasku Zemlje. Ne želim time da vas vređam!"
<BR>&nbsp;&nbsp;&nbsp;&nbsp;&nbsp;"Žao mi je. Mislio sam da ću ovde dobiti potrebne podatke koji će mi omogućiti razgovor s ljudima u četiri oka, a da ne moram..."
<BR>&nbsp;&nbsp;&nbsp;&nbsp;&nbsp;Kvemot ispusti neki nastran, hrapav, neodređen zvuk. Stolica na kojoj je sedeo beše odgurnuta unazad i preturi se uz tresak.
<BR>&nbsp;&nbsp;&nbsp;&nbsp;&nbsp;Do Bejlijevog uva jedva dopre: "Oprostite!"
<BR>&nbsp;&nbsp;&nbsp;&nbsp;&nbsp;Zatim je krajičkom oka ulovio Kvemota kako se suludo zatrčao da bi odmah nestao iz sobe.
<BR>&nbsp;&nbsp;&nbsp;&nbsp;&nbsp;Podigao je obrve. Šta je, do vraga, ovog puta rekao? Kakvo li je pogrešno dugme pritisnuo?
<BR>
<BR>&nbsp;&nbsp;&nbsp;&nbsp;&nbsp;Protiv volje je ustao i zastao na pola puta jer je ušao robot.
<BR>&nbsp;&nbsp;&nbsp;&nbsp;&nbsp;"Gospodaru", reče mu ovaj, "došao sam da vas obavestim da će gospodar za nekoliko minuta biti na stereovizoru."
<BR>&nbsp;&nbsp;&nbsp;&nbsp;&nbsp;"Na stereovizoru, momče?"
<BR>&nbsp;&nbsp;&nbsp;&nbsp;&nbsp;"Da, gospodaru. U međuvremenu, možete dobiti piće."
<BR>&nbsp;&nbsp;&nbsp;&nbsp;&nbsp;Još se jedan bokal ružičastog pića našao ispred Bejlija. Ovog puta uz tanjir toplih i mirisnih poslastica.
<BR>&nbsp;&nbsp;&nbsp;&nbsp;&nbsp;Bejli ponovo sede, oprezno gucnu napitak, a zatim ga spusti. Poslastice su bile vruće i tvrde na dodir, ali se njihova kora lako lomila u ustima, a fil im je bio topliji i mekši. Nije mogao da im odredi ukus. Pitao se nisu li to domaći začini i mirođije sa Solarije.
<BR>&nbsp;&nbsp;&nbsp;&nbsp;&nbsp;Tada se setio ograničenog jelovnika na Zemlji koji se sastojao od samih proizvoda od kvasca, koji imitiraju ukus jela Spoljnjih svetova.
<BR>&nbsp;&nbsp;&nbsp;&nbsp;&nbsp;Njegova razmišljanja naglo prekide sociolog Kvemot, koji ga je posmatrao, izniknuši odjednom tamo gde ga nije bilo. Ovog je puta to bila samo njegova slika. Sedeo je na manjoj stolici, u sobi čiji su pod i zidovi oštro odudarali od onih među kojima je bio Bejli. Kvemot se sada smeškao. Bore na njegovom licu bile su dublje, ali, mimo očekivanja, davale su mu mlađi izgled jer su naglašavale živost njegovih očiju.
<BR>&nbsp;&nbsp;&nbsp;&nbsp;&nbsp;"Hiljadu puta vas molim za oproštaj, gospodine Bejli", rekao je. "Mislio sam da ću izdržati lični kontakt, ali sam se precenio. Već sam bio na ivici mogućnosti, kad me je jedna vaša rečenica, da tako kažem, naprosto presekla."
<BR>&nbsp;&nbsp;&nbsp;&nbsp;&nbsp;"Koja rečenica, gospodine?"
<BR>&nbsp;&nbsp;&nbsp;&nbsp;&nbsp;"Rekli ste nešto o razgovoru s ljudima u četiri..." Stresao je glavom, a jezik mu se zaplitao. "Radije ne bih to izgovorio. Vi znate šta mislim. Rečenica je u meni stvorila odbojnu sliku nas dvojice kako udišemo... udišemo dah jedan drugog." Solarijanac je drhtao. "Ne nalazite li da je to odvratno?"
<BR>&nbsp;&nbsp;&nbsp;&nbsp;&nbsp;"Ne znam da li sam ikad mislio o tome."
<BR>&nbsp;&nbsp;&nbsp;&nbsp;&nbsp;"To je tako odvratna navika. Kad ste to rekli i kad je takva predstava nikla u meni, postao sam svestan da se nas dvojica stvarno nalazimo u istoj prostoriji i da ja, mada nisam okrenut prema vama, udišem dah koji je bio u vama, koji se širi i dolazi do mene. Pošto sam vrlo osetljiv..."
<BR>&nbsp;&nbsp;&nbsp;&nbsp;&nbsp;Bejli ga prekide: "Molekuli u atmosferi Solarije bili su u hiljadama pluća. Čak i u plućama životinja i škrgama riba."
<BR>&nbsp;&nbsp;&nbsp;&nbsp;&nbsp;"To je živa istina", priznade Kvemod s pokajničkim izrazom lica. "I to moram odmah da zaboravim. Pa ipak, u ovom je slučaju bila u pitanju neposrednost. Bili smo u takvom položaju da obojica udišemo i izdišemo u neposrednoj blizini. Iznenađuje me i samog kako sada osećam olakšanje."
<BR>&nbsp;&nbsp;&nbsp;&nbsp;&nbsp;"I dalje sam u istoj kući, doktore Kvemot."
<BR>&nbsp;&nbsp;&nbsp;&nbsp;&nbsp;"To i jeste razlog što sam tako iznenađen olakšanjem. Vi ste u istoj kući i već sama upotreba aparata za prenos trodimenzione slike čini takvu razliku. U najmanju ruku sada znam šta znači lični susret sa strancem. To više neću ni pokušati."
<BR>&nbsp;&nbsp;&nbsp;&nbsp;&nbsp;"Izgleda da ste i ranije to pokušavali, zar ne?"
<BR>&nbsp;&nbsp;&nbsp;&nbsp;&nbsp;"Na neki način jesam", odgovori Solarijanac. "Mislim da jesam. Povod je bio manje važan, ali rezultat je bio zanimljiv, mada isto tako mučan. Bio je to dobar eksperiment i ja ga se sećam."
<BR>&nbsp;&nbsp;&nbsp;&nbsp;&nbsp;"Čega se sećate?" zapita Bejli, ne shvatajući.
<BR>&nbsp;&nbsp;&nbsp;&nbsp;&nbsp;"Svojih osećanja", odgovori Kvemot i dalje zbunjeno.
<BR>&nbsp;&nbsp;&nbsp;&nbsp;&nbsp;Bejli uzdahnu. Protiv namera. Uvek protiv namera: "Pitao sam samo zato što sam pretpostavljao da imate neke instrumente za merenje osećajnih reakcija, možda elktroencefalografe." Gledao je izgubljeno oko sebe: "Mogli biste imati i džepni merač koji radi bez neposrednog povezivanja. Mi na Zemlji nemamo ništa slično."
<BR>&nbsp;&nbsp;&nbsp;&nbsp;&nbsp;"Mislim", reče Solarijanac tvrdo, "da mogu proceniti prirodu svojih osećanja bez instrumenata. Moji su živci bili prilično izloženi."
<BR>&nbsp;&nbsp;&nbsp;&nbsp;&nbsp;"Da, naravno, ali što se tiče kvantitativne analize...", započe Bejli.
<BR>&nbsp;&nbsp;&nbsp;&nbsp;&nbsp;Kvemod ga svadljivo prekide: "Ne znam šta nameravate. Osim toga, pokušavam da vam nešto drugo kažem, nešto što je moja vlastita teorija, nešto što nisam gledao u knjigama, pa se ponosim..."
<BR>&nbsp;&nbsp;&nbsp;&nbsp;&nbsp;"Šta bi to, u stvari, moglo biti?" upita Bejli.
<BR>&nbsp;&nbsp;&nbsp;&nbsp;&nbsp;"Način na koji se kultura Solarije temelji na jednoj od kultura iz Zemljine prošlosti."
<BR>&nbsp;&nbsp;&nbsp;&nbsp;&nbsp;Bejli je gubio strpljenje, ali ako ne dopusti Kvemodu da iskaže šta je naumio, malo će koristi imati od njega. Zato upita:
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Kultura Sparte!" s ponosom reče Kvemod i podiže glavu tako da mu je seda kosa zasjala kao oreol. "Siguran sam da ste čuli za Spartu!?"
<BR>&nbsp;&nbsp;&nbsp;&nbsp;&nbsp;Bejli oseti olakšanje. U svojoj mladosti je veoma bio zagrejan za staru istoriju Zemlje. (To je, uopšte, bilo privlačno mnogim Zemljanima. Zemljani-gospodari, jer nije bilo Svemiraca! Ali Zemljina prošlost je široko područje. Kvemod je mogao da misli na neko razdoblje nepoznato Bejliju. Sparta ga nije dovela u zabunu, pa je oprezno rekao:
<BR>&nbsp;&nbsp;&nbsp;&nbsp;&nbsp;"Da. Gledao sam filmove o tome."
<BR>&nbsp;&nbsp;&nbsp;&nbsp;&nbsp;"Dobro, dobro. Dakle, Sparta se u svoje vreme sastojala od malog broja Spartanaca, potpunih građana, zatim je tu bilo i nešto više građana drugog reda, Perijeka, i na kraju veliki broj bespravnih robova, Helota. Broj Helota bio je dvadeset puta veći od broja Spartanaca, a bili su ljudi, ljudi s ljudskim osećanjima i manama.
<BR>&nbsp;&nbsp;&nbsp;&nbsp;&nbsp;Da bi onemogućili svaku pobunu Helota, koja bi zbog njihove brojnosti mogla da uspe, Spartanci su vežbali vojne veštine. Svaki je od njih živeo životom vojnika mašine, društvo mu je to omogućavalo. Zbog toga nije uspela nijedna pobuna Helota.
<BR>&nbsp;&nbsp;&nbsp;&nbsp;&nbsp;Mi, na Solariji, na neki način imamo mnogo zajedničkog sa Spartancima. Imamo svoje Helote, ali oni nisu ljudi već mašine. Oni ne mogu da se pobune i ne treba ih se bojati čak i da ih ima hiljadu puta više nego što je bilo Helota u odnosu na Spartance. Tako mi imamo sve prednosti izuzetnog položaja Spartanaca, a ne moramo se baviti grubim vojnim vežbama. Umesto toga razvijamo umetničke i kulturne osobine Atine iz vremena Sparte, koja..."
<BR>&nbsp;&nbsp;&nbsp;&nbsp;&nbsp;"Gledao sam filmove i o Atini", prekide ga Bejli.
<BR>&nbsp;&nbsp;&nbsp;&nbsp;&nbsp;Kvemot se sve više zagrejavao: "Civilizacije su uvek bile piramidalne po svom sastavu. Što se pojedinac po svom bogatstvu više penje ka vrhu društvene lestvice, sve su veće mogućnosti da vreme provodi u neradu, dakle, da bude srećan. Što se više uspinje, sve je manje onih koji imaju sve više i više. Van svake je sumnje da brojčano prevladavaju oni koji su na dnu. Vodite računa o tome da oni na dnu mogu i sami biti bogati, ali ipak siromašni prema onima na vrhu. Na primer: i najsiromašniji stanovnici Aurore bogatiji su od moćnih na Zemlji, ali su ipak u podređenom položaju prema moćnim svoje planete s kojima se upoređuju. Zbog toga nastaju sukobi u svim običnim društvenim uređenjima. Ali ovde, na Solariji, prvi put je vrh piramide usamljen. Na mestu podređenih nalaze se roboti. Mi imamo posve novo društveno uređenje, zaista novo i zaista veliko, prvo otkad su Sumerci i Egipćani osnovali gradove."
<BR>&nbsp;&nbsp;&nbsp;&nbsp;&nbsp;Posle ovog, Kvemot sede smešeći se.
<BR>&nbsp;&nbsp;&nbsp;&nbsp;&nbsp;Bejli klimnu: "Jeste li to objavili?" upita.
<BR>&nbsp;&nbsp;&nbsp;&nbsp;&nbsp;"To je moj treći doprinos društvu."
<BR>&nbsp;&nbsp;&nbsp;&nbsp;&nbsp;"Da li su preostala dva isto tako opširna?"
<BR>&nbsp;&nbsp;&nbsp;&nbsp;&nbsp;"Nisu iz oblasti sociologije. U svoje vreme bavio sam se vajarstvom." On pokaza kipove u udubljenjima zidova. "Skulpture oko vas moje su delo. Bavio sam se i komponovanjem, ali nisam više mlad. Sem toga, Rikejn Delmar se vatreno zalagao za primenjenu umetnost, a protiv čiste, pa sam odlučio da se posvetim sciologiji."
<BR>&nbsp;&nbsp;&nbsp;&nbsp;&nbsp;"Moglo bi se zaključiti da je Delmar bio vaš dobar prijatelj?"
<BR>&nbsp;&nbsp;&nbsp;&nbsp;&nbsp;"Poznavali smo se. U mojim godinama čovek upozna sve odrasle Solarijace. Međutim, nema razloga da poričem kako smo ja i Rikejn Delmar bili stari poznanci."
<BR>&nbsp;&nbsp;&nbsp;&nbsp;&nbsp;Čudno! To ime ga je podsetilo na Gladiju, onakvu kakva je bila prošli put pri rastanku. Video je ponovo njeno lice, besno i iskrivljeno od ljutnje, i to ga je zabolelo.
<BR>&nbsp;&nbsp;&nbsp;&nbsp;&nbsp;Kvemot je bio malo zamišljen: "Delmar je bio vredan čovek, odan Solariji i njenom načinu života."
<BR>&nbsp;&nbsp;&nbsp;&nbsp;&nbsp;"Drugim rečima, idealist."
<BR>&nbsp;&nbsp;&nbsp;&nbsp;&nbsp;"Da. Do kraja! Možete to zaključiti i po tome što je svoj posao, posao fetalnog inženjera, obavljao dobrovoljno. I to je primenjena umetnost, vidite i sami. Već sam vam rekao kako se prema tome odnosio."
<BR>&nbsp;&nbsp;&nbsp;&nbsp;&nbsp;"Da li je dobrovoljni rad obavezan?"
<BR>&nbsp;&nbsp;&nbsp;&nbsp;&nbsp;"Suvišno pitanje... Ali ja zaboravljam da ste Zemljanin!... Ne, nije obavezan. Posredi su takvi poslovi koji se moraju obavljati, ali ne nalaze dobrovoljce. Obično neko mora da ih obavlja više godina, ali svi nastoje da to izbegnu, a Delmar je to radio dobrovoljno celog života. Osećao je da je taj posao isuviše važan da bi se obavljao nerado i uz put, a i mene je u to uverio. Pa ipak, nikad ne bih pristao na takav dobrovoljni rad. Sigurno je da se ja ne bih žrtvovao; za njega je to bila više nego žrtva jer je, što se lične higijene tiče, bio gotovo fanatičan."
<BR>&nbsp;&nbsp;&nbsp;&nbsp;&nbsp;"Mislim da još ne shvatam prirodu njegovog posla."
<BR>&nbsp;&nbsp;&nbsp;&nbsp;&nbsp;Kvemotovo staro lice se lagano zarumeni: "Ne bi li bilo bolje da o tome razgovarate s njegovim pomoćnikom?"
<BR>&nbsp;&nbsp;&nbsp;&nbsp;&nbsp;Bejli odgovori: "To bih već uradio, gospodine, da je ikom palo na pamet da mi kaže za pomoćnika."
<BR>&nbsp;&nbsp;&nbsp;&nbsp;&nbsp;"Žao mi je što se tako dogodilo", reče Kvemot, "ali postojanje pomoćnika je još jedna mera njegove društvene odgovornosti. Pre Delmarovog dolaska nije bilo predviđeno mesto pomoćnika. Međutim, on je smatrao nužnim da nađe odgovarajuću mladu osobu koju će sam vaspitati i koja će ga naslediti kad dođe vreme da se povuče, ili kad, ovaj, umre." Stari je Solarijanac duboko uzdahnuo. "Ja sam ga nadživeo iako je on bio mnogo mlađi. Često smo igrali šah."
<BR>&nbsp;&nbsp;&nbsp;&nbsp;&nbsp;"Kako vam je to polazilo za rukom?"
<BR>&nbsp;&nbsp;&nbsp;&nbsp;&nbsp;"Sasvim jednostavno", odgovori Kvemot podigavši obrve.
<BR>&nbsp;&nbsp;&nbsp;&nbsp;&nbsp;"Sastajali ste se?"
<BR>&nbsp;&nbsp;&nbsp;&nbsp;&nbsp;Kvemot se prestravi: "Šta vam pada na pamet!? Čak da sam ja i mogao da podnesem, Delmar to ne bi dopustio ni za trenutak. To što je bio fetalni inženjer nije otupilo njegove osećaje. Bio je preterano pedantan."
<BR>&nbsp;&nbsp;&nbsp;&nbsp;&nbsp;"Onda, kako?"
<BR>&nbsp;&nbsp;&nbsp;&nbsp;&nbsp;"Na dve table, kao što svi igraju šah." Solarijanac sleže ramenima u znak dobronamernosti. "Naravno, vi kao Zemljanin to zaboravljate. Moji se pokreti beleže i na njegovoj tabli, a njegovi i na mojoj. Sasvim jednostavno!"
<BR>&nbsp;&nbsp;&nbsp;&nbsp;&nbsp;Bejli upita: "Poznajete li gospođu Delmar?"
<BR>&nbsp;&nbsp;&nbsp;&nbsp;&nbsp;"Viđali smo se preko stereovizije. Ona je, znate, pejsažist. Bio sam na njenim izložbama. Ume da oblikuje, ali su njena dela zanimljiva po nečem čudnom u njima, a ne po stvaralačkoj snazi. Ipak je to što radi privlačno i ukazuje na razumevanje."
<BR>&nbsp;&nbsp;&nbsp;&nbsp;&nbsp;"Da li biste mi rekli, je li ona sposobna da ubije muža?"
<BR>&nbsp;&nbsp;&nbsp;&nbsp;&nbsp;"Nisam ni razmišljao o tome. Žene su čudna bića, a u ovom slučaju jedva da ima mesta kolebanju, zar ne? Jedino je gospođa Delmar imala mogućnosti da ga ubije, bez obzira na povod. Rikejn ne bi, ni pod kakvim okolnostima, dozvolio da ga neko lično poseti. Bio je krajnje pedantan. Možda pedantan i nije prava reč. Jednostavno, bio je lišen svakog traga abnormalnosti, svega što je bilo izopačeno. Zaista, bio je dobar Solarijanac."
<BR>&nbsp;&nbsp;&nbsp;&nbsp;&nbsp;"Smatrate li da je izopačeno to što ste mi dopustili da se sastanemo?" upita Bejli?
<BR>&nbsp;&nbsp;&nbsp;&nbsp;&nbsp;Kvemot odgovori: "Smatram. Usudio bih se da kažem da tu ima i primesa gadosti."
<BR>&nbsp;&nbsp;&nbsp;&nbsp;&nbsp;"Da li je Delmar mogao da bude ubijen iz političkih razloga?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Čuo sam da ga smatraju tradicionalistom."
<BR>&nbsp;&nbsp;&nbsp;&nbsp;&nbsp;"Oh, to smo svi mi."
<BR>&nbsp;&nbsp;&nbsp;&nbsp;&nbsp;"Smatrate li da na Solariji nema protivnika starog poretka?"
<BR>&nbsp;&nbsp;&nbsp;&nbsp;&nbsp;"Usuđujem se da kažem", odgovori Kvemot polako, "da ima pojedinaca koji smatraju opasnim biti isuviše tradicionalist. Njih plaši mali broj Solarijanaca u odnosu na brojnije stanovništvo ostalih svetova. Oni smatraju da se ne možemo odbraniti od mogućih napada ostalih Spoljnjih svetova. To je sasvim ludo gledište manjine koja ne predstavlja nikakvu snagu."
<BR>&nbsp;&nbsp;&nbsp;&nbsp;&nbsp;"Zašto smatrate ludim takvo gledište? Da li Solarija ima nešto što izjednačuje snage i nadoknađuje mali broj stanovnika? Možda neko novo oružje?"
<BR>&nbsp;&nbsp;&nbsp;&nbsp;&nbsp;"Oružje da, ali ne novo. Pojedinci, o kojima sam vam govorio, više su slepi nego ludaci, jer ne vide da je to oružje stalno po svom dejstvu, a uz to i neuništivo."
<BR>&nbsp;&nbsp;&nbsp;&nbsp;&nbsp;Bejlijeve oči se stisnuše: "Govorite li ozbiljno?"
<BR>&nbsp;&nbsp;&nbsp;&nbsp;&nbsp;"Govorim."
<BR>&nbsp;&nbsp;&nbsp;&nbsp;&nbsp;"Da li dobro poznajete prirodu tog oružja?"
<BR>&nbsp;&nbsp;&nbsp;&nbsp;&nbsp;"Svi moraju da je poznaju. I vi. Možda ja to vidim jednostavnije jer sam sociolog. Da budemo načisto, to se oružje ne upotrebljava kao obično oružje. Ono ne ranjava i ne ubija, a uprkos tome je nesavladivo. Tim pre što ga niko ne primećuje."
<BR>&nbsp;&nbsp;&nbsp;&nbsp;&nbsp;S izrazom dosade, Bejli upita: "Pa, onda, kakvo je to ubilačko oružje?"
<BR>&nbsp;&nbsp;&nbsp;&nbsp;&nbsp;Kvemot odgvori: "Pozitronski robot!"
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
