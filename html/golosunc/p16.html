<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. REŠENJE
<P>&nbsp;&nbsp;&nbsp;&nbsp;&nbsp;Bejli je najpre bio svestan zatvorenog prostora, a zatim lica koje se nagnulo nad njim.
<BR>&nbsp;&nbsp;&nbsp;&nbsp;&nbsp;Trenutak je zurio ne prepoznajući ga, a onda uzviknu:
<BR>&nbsp;&nbsp;&nbsp;&nbsp;&nbsp;"Denile!"
<BR>&nbsp;&nbsp;&nbsp;&nbsp;&nbsp;Na robotovom licu nije bilo ni traga olakšanja ili bilo kog osećanja koje bi čovek očekivao posle Bejlijevog uzvika.
<BR>&nbsp;&nbsp;&nbsp;&nbsp;&nbsp;"Dobro je što si se osvestio, partneru Elija. Mislim da nisi pretrpeo nikakvu fizičku povredu", dodade.
<BR>&nbsp;&nbsp;&nbsp;&nbsp;&nbsp;"Sasvim sam dobro?" proveravao se Bejli, nastojeći da se izdigne na laktove. "Do vraga, zar sam u krevetu? Zašto to?" čudio se.
<BR>&nbsp;&nbsp;&nbsp;&nbsp;&nbsp;"Danas si nekoliko puta bio izložen otvorenom prostoru. Sve je to uticalo na tebe. Potreban ti je odmor."
<BR>&nbsp;&nbsp;&nbsp;&nbsp;&nbsp;"Najpre mi je potrebno nekoliko odgovora." Bejli pogleda unaokolo i pokuša da uveri sebe kako više ne oseća vrtoglavicu. Prostor u kome se nalazio nije mu bio poznat. Zavese su bile navučene. Veštačko osvetljenje mu je prijalo. Ipak se osećao mnogo bolje: "Kaži mi, na primer, gde sam."
<BR>&nbsp;&nbsp;&nbsp;&nbsp;&nbsp;"U jednoj sobi kuće gospođe Delmar."
<BR>&nbsp;&nbsp;&nbsp;&nbsp;&nbsp;"Sledeće pitanje, ali bez okolišenja: Šta ti radiš ovde? Kako si se oslobodio robota kojima sam te poverio?"
<BR>&nbsp;&nbsp;&nbsp;&nbsp;&nbsp;Denil odgovori: "Mislio sam da ti ovakav razvoj događaja neće biti drag, ali u interesu tvoje bezbednosti i mojih naloga nisam imao drugi izbor..."
<BR>&nbsp;&nbsp;&nbsp;&nbsp;&nbsp;"Šta si uradio?" prekide ga Bejli.
<BR>&nbsp;&nbsp;&nbsp;&nbsp;&nbsp;"Pre nekoliko časova gospođa Delmar je pokušala da dobije vezu s tobom."
<BR>&nbsp;&nbsp;&nbsp;&nbsp;&nbsp;"Tako je." Setio se da je i Gladija ranije, u toku dana, govorila o tome. "To mi je poznato."
<BR>&nbsp;&nbsp;&nbsp;&nbsp;&nbsp;"Tvoja naredba robotima, koji su me držali u zarobljeništvu, doslovno je glasila: 'Ne smete ubuduće dopustiti da stupi (reč je bila o meni) u vezu s bilo kojim ljudskim bićem, izuzev sa mnom, ili s bilo kojim robotom, izuzev s vama, i to bilo neposredno, bilo preko stereovizije'. Ali, partneru Elija, nisi pomenuo ništa o drugim ljudskim bićima ili drugim robotima koji bi tražili vezu sa mnom. Shvataš li razliku?"
<BR>&nbsp;&nbsp;&nbsp;&nbsp;&nbsp;Bejli je gunđao.
<BR>&nbsp;&nbsp;&nbsp;&nbsp;&nbsp;Denil nastavi: "Nepotrebno je da se žališ, partneru Elija. Greška u tvojim naredbama omogućila mi je da dođem ovamo i spasem ti život. Vidiš, kad je gospođa Delmar stupila u vezu sa mnom, što su joj moji roboti-čuvari dopustili, pitala je za tebe, a ja sam joj sasvim istinito odgovorio da ne znam gde bi ti mogao biti, ali da ću pokušati da te nađem. Izgleda da joj to nije odgovaralo. Rekao sam joj da si kuću možda samo privremeno napustio, što ću ja proveriti, a ona neka u međuvremenu da nalog prisutnim robotima da pretraže kuću."
<BR>&nbsp;&nbsp;&nbsp;&nbsp;&nbsp;"Zar se nije čudila što ti sam ne izdaješ naloge robotima?"
<BR>&nbsp;&nbsp;&nbsp;&nbsp;&nbsp;"Mislim da je stekla utisak da ja, kao stanovnik Aurore, nisam kao ona navikao na robote i da su njene naredbe jače i delotvornije, pa će ih roboti spremnije izvršiti. Jasno je da su Solarijanci ponosni na svoju sposobnost upravljanja robotima i da su kivni na stanovnike drugih planeta koji bi hteli da zapovedaju njihovim robotima. Da li je to i tvoje mišljenje, partneru Elija?"
<BR>&nbsp;&nbsp;&nbsp;&nbsp;&nbsp;"I tako, ona im je naredila da iziđu?"
<BR>&nbsp;&nbsp;&nbsp;&nbsp;&nbsp;"Nije išlo lako. Najpre su se bunili, ali, naravno, nisu mogli da izdrže, jer si im ti dao nalog da ne smeju da kažu ko sam ja. Ona ih je prevezla žedne preko vode, ali je konačni nalog morala da izda vikom i ljutnjom."
<BR>&nbsp;&nbsp;&nbsp;&nbsp;&nbsp;"Zatim si ti izišao."
<BR>&nbsp;&nbsp;&nbsp;&nbsp;&nbsp;"Jesam, partneru Elija."
<BR>&nbsp;&nbsp;&nbsp;&nbsp;&nbsp;Šteta, pomisli Bejli, što Gladija tome nije pridala važnost, inače bi mu to ispričala dok su bili u vezi.
<BR>&nbsp;&nbsp;&nbsp;&nbsp;&nbsp;"Dugo ti je bilo potrebno da me pronađeš", reče on robotu.
<BR>&nbsp;&nbsp;&nbsp;&nbsp;&nbsp;"Roboti na Solariji povezani su informacionom radio-mrežom. Vešt Solarijanac lako može saznati ono što hoće, ali neko kao ja, bez iskustva, služeći se s bezbroj mašina, izgubiće mnogo vremena dok ustanovi jedan jedini podatak. Bilo mi je potrebno više od jednog sata da ustanovim gde se nalaziš. Ostalo sam vreme izgubio posetivši posle tebe radno mesto doktora Delmara."
<BR>&nbsp;&nbsp;&nbsp;&nbsp;&nbsp;"Šta si tamo radio?"
<BR>&nbsp;&nbsp;&nbsp;&nbsp;&nbsp;"Istraživao sam za svoj račun. Žao mi je što ti nisi bio prisutan, ali interesi istrage nisu mi ostavili nikakvu mogućnost izbora."
<BR>&nbsp;&nbsp;&nbsp;&nbsp;&nbsp;Bejli upita: "Da li si razgovarao s Klorisom Kantoro, ili si je možda posetio?"
<BR>&nbsp;&nbsp;&nbsp;&nbsp;&nbsp;"Razgovarao sam s njom, ali ne iz naše kuće, već iz jednog drugog dela njene zgrade. Trebalo je da pogledam neka dokumenta. To sam mogao i preko stereovizije, ali ne bi bilo zgodno jer bi roboti, koji su znali šta sam, lako mogli da me ponovo zarobe."
<BR>&nbsp;&nbsp;&nbsp;&nbsp;&nbsp;Bejli se osećao gotovo potpuno zdrav. Izvukao je noge iz kreveta i ustanovio da se nalazi u nečemu nalik na noćnu košulju. Buljio je u sebe s negodovanjem:
<BR>&nbsp;&nbsp;&nbsp;&nbsp;&nbsp;"Daj mi moje odelo", reče.
<BR>&nbsp;&nbsp;&nbsp;&nbsp;&nbsp;Denil posluša.
<BR>&nbsp;&nbsp;&nbsp;&nbsp;&nbsp;"Gde je gospođa Delmar?" zapita dok se oblačio.
<BR>&nbsp;&nbsp;&nbsp;&nbsp;&nbsp;"U kućnom pritvoru, partneru Elija."
<BR>&nbsp;&nbsp;&nbsp;&nbsp;&nbsp;"Kako? Ko je to naredio?"
<BR>&nbsp;&nbsp;&nbsp;&nbsp;&nbsp;"Ja. Zatvorena je u svojoj spavaćoj sobi, a nadziru je roboti. Njeno je pravo zapovesti ograničeno samo na lične potrebe."
<BR>&nbsp;&nbsp;&nbsp;&nbsp;&nbsp;"Ti si izdao takvo naređenje?"
<BR>&nbsp;&nbsp;&nbsp;&nbsp;&nbsp;"Roboti na ovom gazdinstvu ne znaju ko sam."
<BR>&nbsp;&nbsp;&nbsp;&nbsp;&nbsp;Bejli se obukao. "Znam za sumnju u Gladiju", reče. "Ona je imala priliku, čak i bolju od one za koju smo najpre saznali. Ona nije dotrčala na mesto zločina privučena muževljevim krikom. Već je bila tamo."
<BR>&nbsp;&nbsp;&nbsp;&nbsp;&nbsp;"Da li tvrdi da je bila prisutna kad je izvršen zločin i da zna izvršitelja?"
<BR>&nbsp;&nbsp;&nbsp;&nbsp;&nbsp;"Ne tvrdi. Ne seća ničega što se odnosi na odsudni trenutak. Takođe, izgleda da je imala i motiv."
<BR>&nbsp;&nbsp;&nbsp;&nbsp;&nbsp;"Kakav motiv, partneru Elija?"
<BR>&nbsp;&nbsp;&nbsp;&nbsp;&nbsp;"Jedan od onih koje sam od početka smatrao mogućim. Rekao sam sebi: da je ovo Zemlja, da je doktor Delmar bio takav kakvog ga opisuju, a Gladija takva kakva izgleda, usudio bih se da tvrdim da je ona bila zaljubljena u njega, onda, ili bar ranije, a da je on bio zaljubljen samo u sebe.
<BR>&nbsp;&nbsp;&nbsp;&nbsp;&nbsp;Teškoća je u tome što ne znam da li Solarijanci osećaju ljubav i delovanje ljubavi u zemaljskom smislu. Moja ocena, što se njihovih osećanja tiče, kao i delovanja prema tuđim osećanjima, nije pouzdana. Zato sam morao s nekim od njih lično da razgovaram. Ne preko stereovizije, već lično."
<BR>&nbsp;&nbsp;&nbsp;&nbsp;&nbsp;"Ne razumem te, partneru Elija."
<BR>&nbsp;&nbsp;&nbsp;&nbsp;&nbsp;"Ne znam da li mogu da ti to objasnim. Ovde ljudi imaju svoje genetske osobine, koje se pažljivo ustanovljavaju pre, a proveravaju posle rođenja."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Ali geni nisu sve. I okolina deluje na njih. Okolina može da dovede određeno lice u neurotično stanje, koje se iz analize gena da naslutiti tek kao mogućnost. Da li si primetio koliko pažnje Gladija poklanja Zemlji?"
<BR>&nbsp;&nbsp;&nbsp;&nbsp;&nbsp;"Primetio sam, partneru Elija, i smatrao sam to njenom pripremom da utiče na tebe."
<BR>&nbsp;&nbsp;&nbsp;&nbsp;&nbsp;"Pretpostavimo da je to zanimanje bilo istinsko i da je čak prelazilo u divljenje. Pretpostavimo da ju je uzbuđivalo mnoštvo ljudi sa Zemlje. Pretpostavimo da ju je i protiv njene volje privlačilo nešto što su je učili da smatra prljavim. Trebalo je da proverim ove pretpostavke u direktnim susretima sa Solarijancima. Zbog toga sam se po svaku cenu morao osloboditi tebe, Denile. Zato sam morao odustati od stereovizije kao načina vođenja istrage."
<BR>&nbsp;&nbsp;&nbsp;&nbsp;&nbsp;"Ti mi to nisi objasnio, partneru Elija."
<BR>&nbsp;&nbsp;&nbsp;&nbsp;&nbsp;"Da li je objašnjenje moglo da utiče na ono što ti po prvom zakonu smatraš svojom dužnošću?"
<BR>&nbsp;&nbsp;&nbsp;&nbsp;&nbsp;Denil je ćutao.
<BR>&nbsp;&nbsp;&nbsp;&nbsp;&nbsp;Bejli nastavi: "Eksperiment je tekao dobro. Sastao sam se, ili nastojao da se sastanem, s više osoba. Neki stari sociolog pokušao je da izdrži, ali je na pola puta odustao. Neki stručnjak za robotiku nije hteo da pristane čak ni pod pretnjom sile. I sama mogućnost sastanka bacila ga je gotovo u detinjaste strepnje. Grickao je prste i plakao. Pomoćnica doktora Delmara bila je zbog svoje službe na neki način naviknuta na prisustvo čoveka, ali trpela me je samo na udaljenosti od deset koraka. S druge strane, Gladija..."
<BR>&nbsp;&nbsp;&nbsp;&nbsp;&nbsp;"Šta, partneru Elija?"
<BR>&nbsp;&nbsp;&nbsp;&nbsp;&nbsp;"Gladija je pristala na sastanak jedva oklevajući. S lakoćom je trpela moje prisustvo, s vremenom je njena napetost sve više popuštala. Sve je to odgovaralo određenoj psihozi. Nije joj zadavalo brigu to što me vidi. Zanimala ju je Zemlja. Isto je tako mogla razviti i nesvakidašnje interesovanje za svog vlastitog muža. Sve se to da objasniti jakim, za ovaj svet psihoneurotičnim interesovanjem za lični dodir s pripadnicima suprotnog pola. Doktor Delmar nije bio čovek koji bi dopuštao ili pomagao takva osećanja. Njoj je to moralo biti vrlo mučno."
<BR>&nbsp;&nbsp;&nbsp;&nbsp;&nbsp;Denil klimnu: "Dovoljno mučno da počini ubistvo u trenutku snažnog uzbuđenja."
<BR>&nbsp;&nbsp;&nbsp;&nbsp;&nbsp;"Uprkos svemu, ja se ne slažem s tim, Denile."
<BR>&nbsp;&nbsp;&nbsp;&nbsp;&nbsp;"Da nisi, možda, partneru Elija, pao pod uticaj sopstvenih nebitnih pobuda? Gospođa Delmar je privlačna žena, a ti, kao čovek sa Zemlje, ne moraš biti psihopata da bi davao prednost ličnom prisustvu neke privlačne žene."
<BR>&nbsp;&nbsp;&nbsp;&nbsp;&nbsp;"Mogu ti navesti bolje razloge", primeti Bejli s nelagodnošću. Denilov hladni pogled bio je prodoran; prodirao je do srži. Brzo je dodao: "Ako je ona ubica svog muža, onda je ona takođe mogući ubica šefa Gruera!" Gotovo zausti da Denilu objasni mogućnost ubistva pomoću robota, ali se savlada. Nije bio siguran kako bi na njega delovalo saznanje o robotima kao slepom oružju smrti. Bilo bi to, po svoj prilici, previše i za Denila.
<BR>&nbsp;&nbsp;&nbsp;&nbsp;&nbsp;"I tvoj mogući ubica", dodade Denil.
<BR>&nbsp;&nbsp;&nbsp;&nbsp;&nbsp;Bejli se namršti. Nije imao nameru da govori Denilu o otrovanoj strelici koja je promašila. Nije hteo da pojača već ionako jak osećaj zaštite koji je Denil imao prema njemu.
<BR>&nbsp;&nbsp;&nbsp;&nbsp;&nbsp;"Šta ti je Klorisa rekla?, upita ljutito. "Trebalo je da je upozorim da ćuti." Ali kako je mogao znati da će se u blizini naći Denil i postavljati pitanja?
<BR>&nbsp;&nbsp;&nbsp;&nbsp;&nbsp;Denil odgovori mirno: "Gospođa Kantoro nema s tim nikakve veze. Bio sam lično prisutan prilikom pokušaja ubistva."
<BR>&nbsp;&nbsp;&nbsp;&nbsp;&nbsp;Bejli je bio potpuno zbunjen: "Tebe nije bilo tamo."
<BR>&nbsp;&nbsp;&nbsp;&nbsp;&nbsp;"Ja sam te lično pre jednog sata podigao i doneo ovamo", potvrdi Denil.
<BR>&nbsp;&nbsp;&nbsp;&nbsp;&nbsp;"O čemu ti to govoriš?"
<BR>&nbsp;&nbsp;&nbsp;&nbsp;&nbsp;"Zar se ne sećaš, partneru Elija? Bilo bi to gotovo savršeno ubistvo. Nije li ti gospođa Delmar predložila da iziđeš na otvoren prostor? Nisam bio prisutan, ali osećam da je bilo tako."
<BR>&nbsp;&nbsp;&nbsp;&nbsp;&nbsp;"Da, ona mi je to predložila."
<BR>&nbsp;&nbsp;&nbsp;&nbsp;&nbsp;"Možda te je čak i podsticala da iziđeš iz kuće."
<BR>&nbsp;&nbsp;&nbsp;&nbsp;&nbsp;Bejli se seti svog portreta i svih zidova koji ga zatvaraju. Da li je to mogla biti smišljena primena psihologije? Da li neko sa Solarije može intuitivno da prodre u psihu jednog Zemljanina?
<BR>&nbsp;&nbsp;&nbsp;&nbsp;&nbsp;"Nije", odgovori on Denilu.
<BR>&nbsp;&nbsp;&nbsp;&nbsp;&nbsp;"Da li ti je ona predložila da dođeš do veštačkog jezerca i sedneš na kamenu klupu?" upita Denil.
<BR>&nbsp;&nbsp;&nbsp;&nbsp;&nbsp;"Pa... jeste."
<BR>&nbsp;&nbsp;&nbsp;&nbsp;&nbsp;"Prisećaš li se da te je ona posmatrala i mogla primetiti kako te spopada vrtoglavica?"
<BR>&nbsp;&nbsp;&nbsp;&nbsp;&nbsp;"Jednom ili dvaput pitala je da li želim da se vratim."
<BR>&nbsp;&nbsp;&nbsp;&nbsp;&nbsp;"Možda to nije ozbiljno mislila. Mogla je videti kako ti je na klupi sve gore. Mogla te je gurnuti, mada to i nije bilo nužno. U trenutku kada sam stigao do tebe i prihvatio te, ti si već počeo da padaš s kamene klupe u metar duboku vodu, u kojoj bi se bez sumnje udavio."
<BR>&nbsp;&nbsp;&nbsp;&nbsp;&nbsp;Sad se i Bejli priseti svog stanja u poslednjim trenucima svesti. "Dovraga!" procedi.
<BR>&nbsp;&nbsp;&nbsp;&nbsp;&nbsp;"Štaviše", bezbrižno će Denil, "gospođa Delmar je sedela blizu tebe, gledala te kako padaš, a nije se ni pomerila da te zadrži, kao što se ne bi potrudila ni da te izvuče iz vode. Možda bi pozvala robota, ali taj bi sigurno kasno stigao. Posle svega, ona bi objasnila kako te, naravno, nije smela dodirnuti, čak ni da bi ti spasla život."
<BR>&nbsp;&nbsp;&nbsp;&nbsp;&nbsp;Prilično istinito, pomisli Bejli. Niko ne bi posumnjao u njenu nesposobnost da dodirne drugog čoveka. Ako bi se iko ičemu čudio, čudio bi se tome što je sedela tako blizu njega.
<BR>&nbsp;&nbsp;&nbsp;&nbsp;&nbsp;Denil nastavi: "Vidiš i sam, partneru Elija, da je njena krivica gotovo van sumnje. Tvrdio si da bi ona u tom slučaju morala biti i moguć Gruerov ubica. To je tvoj dokaz da nije kriva. Sada vidiš da je svakako kriva. Jedini razlog da te ubije isti je onaj zbog koga je pokušala da ubije Gruera, a to je da se oslobodi upornog istražitelja prvog zločina."
<BR>&nbsp;&nbsp;&nbsp;&nbsp;&nbsp;"Čitav tok događaja mogao je biti i slučajan", reče Bejli. "Ona nije morala znati kako na mene deluje otvoreni prostor."
<BR>&nbsp;&nbsp;&nbsp;&nbsp;&nbsp;"Proučavala je Zemlju. Poznavala je osobine Zemljana."
<BR>&nbsp;&nbsp;&nbsp;&nbsp;&nbsp;"Uveravao sam je da sam danas bio napolju i da se polako privikavam na to."
<BR>&nbsp;&nbsp;&nbsp;&nbsp;&nbsp;"Ona je to mogla oceniti bolje od tebe."
<BR>&nbsp;&nbsp;&nbsp;&nbsp;&nbsp;Bejli stisnu pesnice: "Smatraš je suviše mudrom. To se ne poklapa sa stvarnim zbivanjima. Ja u to ne verujem. U svakom slučaju, ne može se nekom pripisati ubistvo dok se ne objasni nestanak ubilačkog oružja."
<BR>&nbsp;&nbsp;&nbsp;&nbsp;&nbsp;Denil ga je uporno gledao: "Ja i to mogu objasniti, partneru Elija."
<BR>&nbsp;&nbsp;&nbsp;&nbsp;&nbsp;Bejli se zagleda u svog saradnika robota s tupim izrazom.
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Setićeš se, partneru Elija, da su tvoje misli tekle ovako: ako je gospođa Delmar ubica, tada je oružje, kakvo god ono bilo, moralo ostati na mestu zločina. Roboti, koji su se skoro odmah pojavili, nisu primetili nikakav trag oružja, dakle, ubica ga je uklonio. Prema tome, ona nije mogla biti gospođa Delmar. Je li tačno?"
<BR>&nbsp;&nbsp;&nbsp;&nbsp;&nbsp;"Tačno je."
<BR>&nbsp;&nbsp;&nbsp;&nbsp;&nbsp;"Pa ipak", nastavi robot, "postoji mesto gde roboti nisu gledali."
<BR>&nbsp;&nbsp;&nbsp;&nbsp;&nbsp;"Koje mesto?"
<BR>&nbsp;&nbsp;&nbsp;&nbsp;&nbsp;"Ispod gospođe Delmar. Bila ona ubica ili ne, pala je u nesvest usled krajnjeg uzbuđenja, a oružje, kakvo god bilo, nalazilo se pod njom, van domašaja pogleda."
<BR>&nbsp;&nbsp;&nbsp;&nbsp;&nbsp;"Tada bi oružje bilo otkriveno", primeti Bejli, "čim su je odmakli!"
<BR>&nbsp;&nbsp;&nbsp;&nbsp;&nbsp;"Tačno", reče Denil, "ali nju nisu odmakli roboti. Ona nam je juče za vreme večere sama rekla da je doktor Tul naredio robotima da joj stave jastuk pod glavu i da je ostave. Nju je odmakao doktor Tul kada je došao da je poseti."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Proizlazi, partneru Elija, da sada imamo još jednu mogućnost. Gospođa Delmar je ubica. Oružje je bilo na mestu zločina. Doktor Tul je odmakao Gladiju i uklonio oružje da bi je zaštitio."
<BR>&nbsp;&nbsp;&nbsp;&nbsp;&nbsp;Bejli oseti plimu nadmenosti. Bio je toliko zaveden, da je gotovo očekivao razuman zaključak. On reče: "Ali ne vidim nikakav motiv! Zašto bi doktor Tul tako nešto učinio?"
<BR>&nbsp;&nbsp;&nbsp;&nbsp;&nbsp;"Iz sasvim opravdanog razloga. Sećaš li se primedbe gospođe Delmar koja se odnosila na njega: 'Pazio je na mene još od detinjstva. Prema meni je uvek bio prijateljski raspoložen i ljubazan.' Pitao sam se da li bi on mogao da ima neki poseban razlog da se toliko brine za nju. Zbog toga sam posetio odgajalište dece i ispitao tamošnja dokumenta. Ispostavilo se da je tačno ono što sam slutio samo kao mogućnost."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Doktor Altim Tul je otac Gladije Delmar, a još je važnije da on to zna."
<BR>&nbsp;&nbsp;&nbsp;&nbsp;&nbsp;Bejli nije mogao da ne veruje robotu. Duboko je žalio samo to što je robot Denil Olivav, a ne on sam, došao do podataka koji zatvara logičan tok misli. Pa ipak, sve karike lanca nisu bile na broju.
<BR>&nbsp;&nbsp;&nbsp;&nbsp;&nbsp;"Jesi li razgovarao s doktorom Tulom?" upita Denila.
<BR>&nbsp;&nbsp;&nbsp;&nbsp;&nbsp;"Jesam. I njega sam stavio u kućni pritvor."
<BR>&nbsp;&nbsp;&nbsp;&nbsp;&nbsp;"Šta je rekao?"
<BR>&nbsp;&nbsp;&nbsp;&nbsp;&nbsp;"Priznao je da je otac gospođe Delmar. Predočio sam mu dokument o toj činjenici, kao i upitnik o njenom zdravlju koji je on ispunio dok je još bila dete. Taj lekar imao je u tome više slobode nego neki drugi Solarijanac."
<BR>&nbsp;&nbsp;&nbsp;&nbsp;&nbsp;"Zašto je ispitivao njeno zdravlje?"
<BR>&nbsp;&nbsp;&nbsp;&nbsp;&nbsp;"I to sam saznao, partneru Elija. Bio je već star kada je dobio dozvolu za još jedno dete, a što je još zanimljivije, uspelo mu je da ga začne. On je to smatrao zaslugom svojih gena i svog fizičkog zdravlja. Bio je možda ponosniji na svoje dete nego što je to uobičajeno na ovom svetu. Štaviše, bilo mu je važno da neguje taj osećaj. Bio je lekar, dakle, vršio je poslove koji se na Solariji malo cene jer su vezani za lične dodire. Zbog toga je održavao neprekidnu vezu sa svojim izdankom."
<BR>&nbsp;&nbsp;&nbsp;&nbsp;&nbsp;"Da li Gladija išta zna o tome?"
<BR>&nbsp;&nbsp;&nbsp;&nbsp;&nbsp;"Koliko je poznato doktoru Tulu, ona o tome ništa ne zna."
<BR>&nbsp;&nbsp;&nbsp;&nbsp;&nbsp;"Da li doktor Tul priznaje da je uklonio oružje?" upita Bejli.
<BR>&nbsp;&nbsp;&nbsp;&nbsp;&nbsp;"Ne priznaje."
<BR>&nbsp;&nbsp;&nbsp;&nbsp;&nbsp;"Onda nisi ništa postigao, Denile."
<BR>&nbsp;&nbsp;&nbsp;&nbsp;&nbsp;"Ništa?"
<BR>&nbsp;&nbsp;&nbsp;&nbsp;&nbsp;"Ništa ako ne pronađeš oružje i ne dokažeš da ga je on uklonio, ili ako ga ne navedeš da prizna. Lanac deduktivnih zaključaka vredi nešto, ali to još nije dokaz."
<BR>&nbsp;&nbsp;&nbsp;&nbsp;&nbsp;"Bez podrobnog ispitivanja, za koje ja nisam sposoban, čovek neće hteti da prizna. Njemu je draga vlastita kćer."
<BR>&nbsp;&nbsp;&nbsp;&nbsp;&nbsp;"Ne slažem se", reče Bejli. "Njegova osećanja prema kćerki nisu ni izdaleka takva na kakva smo mi navikli. Solarija je drugačija."
<BR>&nbsp;&nbsp;&nbsp;&nbsp;&nbsp;Koračao je po sobi da bi se smirio.
<BR>&nbsp;&nbsp;&nbsp;&nbsp;&nbsp;"Denile, ti si izvršio savršen primer logičnog razmišljanja, ali, uprkos svemu, ništa od toga nije razumno." (Logično, ali ne i razumno. Nije li to definicija robota?)
<BR>&nbsp;&nbsp;&nbsp;&nbsp;&nbsp;Bejli nastavi: "Doktor Tul je prošao svoje najbolje godine, star je i ne verujem da ga zanima čijenica da je pre tridesetak godina mogao da začne dete. Čak i Svemirci postaju senilni. Zamisli ga kako se brine za onesvešćenu kćerku i ubijenog zeta. Možeš li predstaviti sebi neobičnost njegovog položaja? Možeš li tvrditi da bi u tom slučaju i dalje vladao sobom? To jest, da bi bio toliko priseban da izvede niz toliko smišljenih radnji?
<BR>&nbsp;&nbsp;&nbsp;&nbsp;&nbsp;Pogledaj! Prvo, on je morao pod telom svoje kćerke primetiti oružje, koje je bilo tako dobro skriveno da ga roboti nisu mogli primetiti. Drugo, premda je tek neznatan delić nečega mogao da vidi, ipak je mogao zaključiti da je u pitanju oružje, a odmah zatim doneti dalju odluku, to jest da se neprimećen iskrade s oružjem, jer ako se ono ne nađe, protiv njegove kćerke, kao ubice, nikakva optužba ne može opstati. Prilično zapetljano za zbunjenog starca, zar ne? I onda treće: odluke je trebalo sprovesti u delo, a i to je prilično teško za smetenog starca. I, na kraju, bilo mu je potrebno hrabrosti da jednom laži zataška težak zločin. Sve što si ti naveo može biti rezultat logičnog razmišljanja, ali ništa od toga razumski nije opravdano."
<BR>&nbsp;&nbsp;&nbsp;&nbsp;&nbsp;"Da li imaš neko drugo rešenje zločina, partneru Elija?" upita Denil.
<BR>&nbsp;&nbsp;&nbsp;&nbsp;&nbsp;U toku razgovora Bejli je sedeo, a sada je ponovo pokušao da ustane, ali nije mogao da savlada i umor i dubinu stolice, pa je ispružio ruku prema Denilu: "Dodaj mi ruku, Denile", reče molećivo.
<BR>&nbsp;&nbsp;&nbsp;&nbsp;&nbsp;Denil se upilji u vlastitu ruku: "Oprosti, partneru Elija?"
<BR>&nbsp;&nbsp;&nbsp;&nbsp;&nbsp;Bejli tiho prokune doslovno shvatanje robota. "Pomozi mi da se dignem", reče.
<BR>&nbsp;&nbsp;&nbsp;&nbsp;&nbsp;Denilova snažna ruka diže ga bez napora.
<BR>&nbsp;&nbsp;&nbsp;&nbsp;&nbsp;Bejli reče: "Hvala!... Ne, nemam drugog rešenja. To jest, imam, ali ono u najmanju ruku zavisi od položaja oružja."
<BR>&nbsp;&nbsp;&nbsp;&nbsp;&nbsp;Nestrpljivo je zakoračio prema teškoj zavesi koja je zauzimala gotovo ceo zid. Podigao je krajičak i ne znajući šta radi. Upiljio se u crnu mrlju stakla, dok nije postao svestan činjenice da gleda u noćnu tamu. Spustio je zavesu baš u trenutku kada mu se Denil približio da to isto uradi.
<BR>&nbsp;&nbsp;&nbsp;&nbsp;&nbsp;U onom deliću sekunde u kome je Bejli posmatrao robotovu ruku kako poravnava zavesu opreznom nežnošću majke koja zaštićuje svoje dete od vatre, odigrao se u njemu mali preokret.
<BR>&nbsp;&nbsp;&nbsp;&nbsp;&nbsp;Zgrabio je ponovo zavesu, vukući je iz Denilove ruke. Upotrebivši svu snagu, smakao ju je sa prozora ostavljajući za sobom poderotine.
<BR>&nbsp;&nbsp;&nbsp;&nbsp;&nbsp;"Partneru Elija!" meko će Denil. "Sada ti je sigurno poznato koliko ti šteti otvoren prostor."
<BR>&nbsp;&nbsp;&nbsp;&nbsp;&nbsp;"Znam", reče Bejli, "koliko mi koristi."
<BR>&nbsp;&nbsp;&nbsp;&nbsp;&nbsp;Zurio je kroz prozor. Ništa se sem tame nije moglo videti, a ta je tama bila slobodan vazduh. Bio je to jedinstven, čist prostor, iako je bio neosvetljen, a on stoji suočen s njim.
<BR>&nbsp;&nbsp;&nbsp;&nbsp;&nbsp;I prvi put je stajao prema njemu slobodno. Nije to bio više izazov, ni luda radoznalost, ni putokaz za rešenje jednog ubistva. Izložio se, jer je znao da tako mora biti, jer je to osećao kao potrebu. U tome je bila sva razlika.
<BR>&nbsp;&nbsp;&nbsp;&nbsp;&nbsp;Zidovi su štake nemoćnih. I tama i mnoštvo su štake. On je to nesvesno i ranije osećao. Mrzeo ih je kao štake, čak i onda kada je mislio da ih najviše voli i da su mu najviše potrebne. Zašto bi mu inače smetale Gladijine sive ograde oko njegovog portreta?
<BR>&nbsp;&nbsp;&nbsp;&nbsp;&nbsp;Osetio je kako se ispunjava pobedom i, kao da je taj osećaj izvor svih nadahnuća, još je jedna misao kao vatromet eksplodirala u njemu.
<BR>&nbsp;&nbsp;&nbsp;&nbsp;&nbsp;Bejli se teturajući okrete prema Denilu: "Znam", šapnu. "Tako mi svega, znam!"
<BR>&nbsp;&nbsp;&nbsp;&nbsp;&nbsp;"Šta znaš, partneru Elija?"
<BR>&nbsp;&nbsp;&nbsp;&nbsp;&nbsp;"Znam šta se dogodilo s oružjem. Znam ko je krivac. Sve su karike lanca na svom mestu."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
