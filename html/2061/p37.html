<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. ODSTUPANJE
<P>&nbsp;&nbsp;&nbsp;&nbsp;&nbsp;"Prema poslednjim vestima", reče kapetan Smit svojim okupljenim putnicima, "'Galaksija' plovi i nalazi se u prilično dobrom stanju. Jedan član posade... neka stjuardesa... nastradala je... još ne znamo pojedinosti... ali svi ostali su zdravi i čitavi.
<BR>&nbsp;&nbsp;&nbsp;&nbsp;&nbsp;Svi sistemi na brodu rade; ima nekoliko oštećenih mesta, ali ona su pod kontrolom. Kapetan Laplas kaže da ne preti nikakva neposredna opasnost, sem što ih preovlađujući vetar gura sve dalje od glavnog kopna, ka središtu dnevne strane. To nije ozbiljan problem - postoji više velikih ostrva i sasvim je izvesno da će do nekoga od njih stići. Trenutno se nalaze devedeset kilometara od najbližeg kopna. Videli su neke velike morske životinje, ali one ne ispoljavaju znake neprijateljstva.
<BR>&nbsp;&nbsp;&nbsp;&nbsp;&nbsp;Ukoliko ne dođe do novih nevolja, trebalo bi da budu kadri da opstanu više meseci, sve dok im ne ponestane hrana - koja se sada, razume se, strogo racioniše. Ali, prema kapetanu Laplasu, moral na brodu i dalje je visok.
<BR>&nbsp;&nbsp;&nbsp;&nbsp;&nbsp;E, upravo tu mi stupamo na scenu. Ako se odmah vratimo na Zemlju, obnovimo zalihe i izvršimo manji remont, mogli bismo da stignemo do Evrope retrogradnom, pogonskom orbitom za osamdeset pet dana. 'Vaseljena' je jedini trenutno raspoloživ brod koji se tamo može spustiti, a zatim i uzleteti sa nekim većim korisnim teretom. Šatlovi sa Ganimeda biće u stanju da im dostave zalihe, ali to je sve - premda upravo ta pomoć može da znači razliku između života i smrti.
<BR>&nbsp;&nbsp;&nbsp;&nbsp;&nbsp;Žao mi je, dame i gospodo, što je naša poseta skraćena - ali mislim da ćete se složiti da smo vam pokazali sve što smo vam obećali. Uveren sam da odobravate našu novu misiju - premda su izgledi za njen uspeh, iskreno govoreći, prilično mršavi. To je sve za sada - doktore Flojd, možemo li da porazgovaramo?"
<BR>&nbsp;&nbsp;&nbsp;&nbsp;&nbsp;Dok su ostali, lebdeći lagano i zamišljeno, napuštali glavni salon - poprište mnogih vedrijih instruktaža - kapetan je stao da pregleda malu tablu za pisanje sa mnoštvom poruka. I dalje je bilo prilika kada su reči ispisane na parčetu papira predstavljale najpogodniji medijum saobraćanja, ali je čak i ovde tehnologija ostavila svoj beleg. Listovi koje je kapetan čitao bili su načinjeni od multifaksnog materijala koji se neodređeno dugo mogao višekratno upotrebljavati, što je bitno doprinelo olakšanju ukupnog tereta za kabaste korpe u koje su se bacali papirni otpaci.
<BR>&nbsp;&nbsp;&nbsp;&nbsp;&nbsp;"Hejvude", reče on, pošto su najzad odustali od formalnosti, "kao što možeš da pretpostaviš, stvar je gadna. Uz to, ima i mnogo stvari koje ne razumem."
<BR>&nbsp;&nbsp;&nbsp;&nbsp;&nbsp;"I sa mnom je isto", uzvrati Flojd. "Ima li vesti od Krisa?"
<BR>&nbsp;&nbsp;&nbsp;&nbsp;&nbsp;"Nema, ali Ganimed je preneo tvoju poruku; on bi trebalo da ju je već primio. Službeno komuniciranje ima potpuno preimućstvo u odnosu na privatno - ali, razume se, to ne važi kada si ti u pitanju."
<BR>&nbsp;&nbsp;&nbsp;&nbsp;&nbsp;"Hvala, kapetane. Mogu li ja da budem od neke pomoći?"
<BR>&nbsp;&nbsp;&nbsp;&nbsp;&nbsp;"Ne, za sada. Izvestiću te kada se stvari promene."
<BR>&nbsp;&nbsp;&nbsp;&nbsp;&nbsp;Bilo je to bezmalo poslednji put, za poduže vreme, da oni normalno razgovaraju. Kroz nekoliko časova, doktor Hejvud Flojd postaće 'ona matora budala', a počeće kratkovečna 'Pobuna na Vaseljeni' - predvođena kapetanom.
<BR>
<BR>&nbsp;&nbsp;&nbsp;&nbsp;&nbsp;Cela zamisao nije, zapravo, bila Flojdova; no, on ne bi imao ništa protiv da jeste...
<BR>&nbsp;&nbsp;&nbsp;&nbsp;&nbsp;Drugi oficir Roj Džolson bio je zadužen za navigaciju; Flojd ga je jedva poznavao iz viđenja i nikada nije imao priliku da mu kaže nešto više od 'Dobro jutro'. Prilično se, stoga, iznenadio kada je na vratima kabine začuo navigatorovo snebivljivo kucanje.
<BR>&nbsp;&nbsp;&nbsp;&nbsp;&nbsp;Astrogator je nosio svežanj karata i kao da se osećao pomalo nelagodno. Nije stvar bila u strahopoštovanju pred Flojdom - svi na brodu već su ga prihvatili kao nešto sasvim normalno - što znači da je morao postojati neki drugi razlog.
<BR>&nbsp;&nbsp;&nbsp;&nbsp;&nbsp;"Doktore Flojd", poče on glasom u kome su se osećale silna hitnja i brižnost, tako da se njegovom sabesedniku učinilo da pred sobom ima trgovačkog putnika čija budućnost zavisi od toga da li će mu uspeti naredni posao. "Potrebni su mi vaš savet - i vaša pomoć."
<BR>&nbsp;&nbsp;&nbsp;&nbsp;&nbsp;"Razume se - ali šta ja mogu da uradim?"
<BR>&nbsp;&nbsp;&nbsp;&nbsp;&nbsp;Džolson odmota kartu koja je prikazivala položaj svih planeta unutar Luciferove orbite.
<BR>&nbsp;&nbsp;&nbsp;&nbsp;&nbsp;"Vaša stara dosetka o povezivanju 'Leonova' i 'Otkrića' da bi se uzmaklo pred Jupiterom pre no što eksplodira dala mi je ideju."
<BR>&nbsp;&nbsp;&nbsp;&nbsp;&nbsp;"Nisam se ja toga setio, već Volter Karnou."
<BR>&nbsp;&nbsp;&nbsp;&nbsp;&nbsp;"Oh, nisam to znao. Razume se, ne raspolažemo još jednim brodom koji bi nam pomogao da se brzo otisnemo odavde - ali zato imamo nešto mnogo bolje."
<BR>&nbsp;&nbsp;&nbsp;&nbsp;&nbsp;"Šta to?" upita Flojd, potpuno zbunjen.
<BR>&nbsp;&nbsp;&nbsp;&nbsp;&nbsp;"Nemojte mi se smejati. Zašto da se vraćamo na Zemlju po gorivo, kada ga Stari Verni izbacuje u tonama svake sekunde, na udaljenosti od samo koju stotinu metara? Ako to iskoristimo, do Evrope možemo stići ne za tri meseca - nego za tri nedelje."
<BR>&nbsp;&nbsp;&nbsp;&nbsp;&nbsp;Zamisao je bila očigledna, ali i tako odvažna, da je Flojd ostao bez daha. Odmah je mogao da postavi desetak primedbi, ali nijedna od njih nije bila odlučujuća.
<BR>&nbsp;&nbsp;&nbsp;&nbsp;&nbsp;"Šta kapetan misli o tome?"
<BR>&nbsp;&nbsp;&nbsp;&nbsp;&nbsp;"Nisam mu još ništa rekao; zato mi je i potrebna vaša pomoć. Voleo bih da vi proverite moje proračune - a zatim da njega upoznate sa celom stvari. On bi mene glatko odbio - sasvim sam siguran - ali ga zbog toga ne krivim. Da sam ja kapetan, postupio bih isto tako..."
<BR>&nbsp;&nbsp;&nbsp;&nbsp;&nbsp;U maloj kabini dugo je vladala tišina. Konačno, Hejvud Flojd reče polako: "Dopustite da vam najpre navedem razloge koji se protive tome. Onda mi možete objasniti zašto nisam u pravu."
<BR>
<BR>&nbsp;&nbsp;&nbsp;&nbsp;&nbsp;Drugi oficir Džolson poznavao je svog zapovednika; kapetan Smit u životu nije čuo tako šašav predlog...
<BR>&nbsp;&nbsp;&nbsp;&nbsp;&nbsp;Sve njegove primedbe bile su valjano zasnovane i gotovo da se u njima nije moglo razabrati nimalo poznatog sindroma 'Nije smišljeno ovde'.
<BR>&nbsp;&nbsp;&nbsp;&nbsp;&nbsp;"Oh, teorijski je to izvodljivo", priznade on. "Ali pomisli samo na praktične probleme! Kako bi dopremio tu stvar u rezervoare?"
<BR>&nbsp;&nbsp;&nbsp;&nbsp;&nbsp;"Razgovarao sam sa inženjerima. Prevezli bismo brod do ivice kratera - sasvim je bezbedno na udaljenosti od pedeset metara. Postoje cevovodi u sektoru koji nije predviđen za boravak ljudi; možemo ih demontirati, zatim postaviti liniju do Starog Vernog i sačekati da počne da bljuje; dobro znaš kako je pouzdan i dobroćudan."
<BR>&nbsp;&nbsp;&nbsp;&nbsp;&nbsp;"Ali naše pumpe ne mogu da rade u gotovo potpunom vakuumu!"
<BR>&nbsp;&nbsp;&nbsp;&nbsp;&nbsp;"Nisu nam ni potrebne; možemo da se oslonimo na brzinu izbacivanja vode samog gejzira, koja bi nam odezbedila najmanje sto kilograma u sekundi. Stari Verni će se za sve pobrinuti."
<BR>&nbsp;&nbsp;&nbsp;&nbsp;&nbsp;"Daće nam samo ledene kristale i paru, a ne i tečnu vodu."
<BR>&nbsp;&nbsp;&nbsp;&nbsp;&nbsp;"Kondenzovaće se kada stigne u brod."
<BR>&nbsp;&nbsp;&nbsp;&nbsp;&nbsp;"Baš si razradio stvar, zar ne?" uzvrati kapetan gunđavim glasom, ali i uz izvesno divljenje. "Ali ja naprosto još nisam uveren. Pre svega, da li je voda dovoljno čista? Kako stoji sa zagađenjem - naročito česticama ugljenika?"
<BR>&nbsp;&nbsp;&nbsp;&nbsp;&nbsp;Flojd nije mogao da obuzda osmeh. Kod kapetana Smita javlja se već opsednutost prljavštinom, čađi...
<BR>&nbsp;&nbsp;&nbsp;&nbsp;&nbsp;"Filterom možemo da odstranimo krupnije čestice; ostale neće uticati na reakciju. Oh, da - odnos vodonikovih izotopa ovde izgleda bolji nego na Zemlji. Možda još dobiješ malo dodatnog pogona."
<BR>&nbsp;&nbsp;&nbsp;&nbsp;&nbsp;"Šta tvoje kolege misle o ovoj ideji? Ako se uputimo pravo ka Luciferu, proteći će meseci pre no što opet vide dom..."
<BR>&nbsp;&nbsp;&nbsp;&nbsp;&nbsp;"Nisam još razgovarao sa njima. Ali je li to uopšte važno, kada su u pitanju toliki životi? Možemo stići do 'Galaksije' sedamdeset dana pre plana! Sedamdeset dana! Pomisli samo šta se sve može dogoditi na Evropi za to vreme!"
<BR>&nbsp;&nbsp;&nbsp;&nbsp;&nbsp;"Sasvim sam svestan činioca vremena", odbrusi kapetan. "To važi i za nas. Možda ne bismo imali zaliha za tako dug put."
<BR>&nbsp;&nbsp;&nbsp;&nbsp;&nbsp;Počinje da cepidlači, pomisli Flojd - a mora biti svestan da sam ja toga svestan. Bolje biti taktičan...
<BR>&nbsp;&nbsp;&nbsp;&nbsp;&nbsp;"Par dodatnih nedelja? Ne mogu da verujem da su nam rezerve tako tanke. Predobro nas hraniš, u svakom slučaju. Nekima će baš dobro doći da budu malo na dijeti."
<BR>&nbsp;&nbsp;&nbsp;&nbsp;&nbsp;Kapetanu se ote ledeni osmeh.
<BR>&nbsp;&nbsp;&nbsp;&nbsp;&nbsp;"Kaži to Vilisu i Mihajloviču. Ali bojim se da je cela zamisao sumanuta."
<BR>&nbsp;&nbsp;&nbsp;&nbsp;&nbsp;"Kako bi bilo da bar čujemo šta vlasnici misle o tome. Voleo bih da razgovaram sa ser Lorensom."
<BR>&nbsp;&nbsp;&nbsp;&nbsp;&nbsp;"Ne mogu te u tome sprečiti, razume se", uzvrati kapetan tonom koji je jasno stavljao do znanja da mu je žao što ne može. "Ali tačno znam šta će reći."
<BR>&nbsp;&nbsp;&nbsp;&nbsp;&nbsp;Nije, međutim, bio u pravu.
<BR>
<BR>&nbsp;&nbsp;&nbsp;&nbsp;&nbsp;Ser Lorens Cung nije se kladio već trideset godina; to više nije bilo u skladu sa njegovim uzvišenim položajem u svetskoj trgovini. Ali kao mlađi čovek on je često uživao u silnim uzbuđenjima na hongkonškom hipodromu, pre no što ga je puritanska uprava ukinula u napadu javnog morala. Bilo je to tipično za njegov život, pomislio bi ponekad ser Lorens čežnjivo: kada je mogao da se kladi, nije imao novca - a sada ne može, zato što najbogatiji čovek na svetu mora da daje valjan primer.
<BR>&nbsp;&nbsp;&nbsp;&nbsp;&nbsp;Pa ipak, niko nije znao bolje od njega samog da je cela njegova poslovna karijera predstavljala jedno dugo kockanje. On je preduzeo sve što je bilo u njegovoj moći da rizik drži pod kontrolom na taj način što je pribavljao najbolje informacije i slušao stručnjake za koje je slutio da će mu dati najmudrije savete. Obično se povlačio na vreme kada oni ne bi bili u pravu; ali uvek je u izvesnoj meri rizikovao.
<BR>&nbsp;&nbsp;&nbsp;&nbsp;&nbsp;Sada, pročitavši memorandum Hejvuda Flojda, ponovo je iskusio stara uzbuđenja koja je poslednji put osetio još onda kada je posmatrao konje kako jure u poslednjem krugu. Ovo je uistinu bilo kockanje - možda poslednje i najveće u njegovoj karijeri - premda se on nikada ne bi odvažio da to kaže svom upravnom odboru. A još manje ledi Džesmin...
<BR>&nbsp;&nbsp;&nbsp;&nbsp;&nbsp;"Bile", reče on, "šta ti misliš?"
<BR>&nbsp;&nbsp;&nbsp;&nbsp;&nbsp;Njegov sin (postojan i pouzdan, ali bez one životno važne iskre koja možda više i nije bila potrebna u njegovom pokolenju) pružio mu je očekivani odgovor.
<BR>&nbsp;&nbsp;&nbsp;&nbsp;&nbsp;"Teorija zvuči sasvim uverljivo. 'Vaseljena' to može učiniti - na papiru. Ali izgubili smo jedan brod. Sada bismo izložili riziku i drugi."
<BR>&nbsp;&nbsp;&nbsp;&nbsp;&nbsp;"On u svakom slučaju ide ka Jupiteru... Luciferu."
<BR>&nbsp;&nbsp;&nbsp;&nbsp;&nbsp;"Da - ali tek pošto bude potpuno proveren na orbiti oko Zemlje. A shvataš li šta sve podrazumeva ta predložena neposredna misija? Oboriće sve rekorde u brzini - dostigavši na okretištu preko hiljadu kilometara u sekundi!"
<BR>&nbsp;&nbsp;&nbsp;&nbsp;&nbsp;Bila je to najgora stvar koju je mogao reći; u ušima njegovog oca ponovo odjeknu topot konjskih kopita.
<BR>&nbsp;&nbsp;&nbsp;&nbsp;&nbsp;Ali ser Lorens samo uzvrati: "Neće im ništa naškoditi da izvrše neke testove, premda se kapetan Smit i rukama i nogama bori protiv te zamisli. Čak preti ostavkom. U međuvremenu, proveri kako stvari stoje kod 'Lojda' - možda ćemo morati da odustanemo od zahteva za isplatu osiguranja za 'Galaksiju'."
<BR>&nbsp;&nbsp;&nbsp;&nbsp;&nbsp;Naročito, mogao je da doda, ako na sto budemo stavili 'Vaseljenu', kao još veći ulog.
<BR>&nbsp;&nbsp;&nbsp;&nbsp;&nbsp;Jedino ga je brinuo kapetan Smit. Od časa kada se Laplas našao nasukan na Evropi, bio je to najbolji zapovednik koji mu je preostao.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
