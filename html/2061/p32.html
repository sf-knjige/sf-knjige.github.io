<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. DIJALOG
<P>&nbsp;&nbsp;&nbsp;&nbsp;&nbsp;Postojao je samo jedan čovek na 'Galaksiji' koji nije smatrao da je situacija potpuno katastrofalna. Možda me čeka smrt, pomisli Rolf van der Berg, ali će mi se bar pružiti prilika za naučnu besmrtnost. Iako je to bila slaba uteha, niko drugi na brodu nije se mogao čak ni tome nadati.
<BR>&nbsp;&nbsp;&nbsp;&nbsp;&nbsp;On ni trenutka nije sumnjao da se 'Galaksija' uputila ka planini Zevs; na Evropi nije postojalo ništa drugo što bi bilo iole značajno. U stvari, nije bilo ničeg čak ni izdaleka uporedivog sa tim na bilo kojoj planeti...
<BR>&nbsp;&nbsp;&nbsp;&nbsp;&nbsp;Dakle, njegova teorija - a morao je da prizna da je to i dalje samo teorija - više nije bila tajna. Kako li je stvar samo procurila?
<BR>&nbsp;&nbsp;&nbsp;&nbsp;&nbsp;On je bespogovorno verovao čika Polu, ali ovaj je mogao da bude indiskretan. No, verovatnije je da je neko nadzirao njegove kompjutere - i to rutinski, bez pravog povoda. U tom slučaju, stari naučnik mogao bi da se nalazi u opasnosti; Rolf se zapitao da li bi mogao - ili trebalo - da ga upozori. Znao je da oficir za vezu pokušava da ostvari kontakt sa Ganimedom preko jednog od pomoćnih odašiljača; automatski far za opasnost odavno je bio uključen i vest će stići do Zemlje svakoga časa. Putuje već skoro jedan sat...
<BR>&nbsp;&nbsp;&nbsp;&nbsp;&nbsp;"Napred", reče on, začuvši prigušeno kucanje na vratima. "Oh - zdravo, Krise. Šta mogu da učinim za tebe?"
<BR>&nbsp;&nbsp;&nbsp;&nbsp;&nbsp;Iznenadila ga je poseta drugog oficira Krisa Flojda, koga nije poznavo ništa bolje od ostalih kolega. Ako se bezbedno spuste na Evropu, pomisli on smrknuto, možda će se upoznati znatno bolje nego što to žele.
<BR>&nbsp;&nbsp;&nbsp;&nbsp;&nbsp;"Zdravo, doktore. Ti si još jedini koji nije sasvim klonuo duhom. Pitam se da li bi mogao da mi pomogneš."
<BR>&nbsp;&nbsp;&nbsp;&nbsp;&nbsp;"Nisam siguran kako bilo ko može pomoći bilo kome u ovom trenutku. Koje su poslednje novosti sa mosta?"
<BR>&nbsp;&nbsp;&nbsp;&nbsp;&nbsp;"Nema ništa novo: upravo sam ostavio gore Jua i Gilingsa; pokušavaju da nameste mikrofon na vrata. Ali unutra kao da niko ne razgovara; nije ni čudo - Čang mora da ima pune ruke posla."
<BR>&nbsp;&nbsp;&nbsp;&nbsp;&nbsp;"Može li nas bezbedno spustiti?"
<BR>&nbsp;&nbsp;&nbsp;&nbsp;&nbsp;"On je najbolji; ako bilo ko može, onda je Čang taj. Više me, međutim, brine ponovno uzletanje."
<BR>&nbsp;&nbsp;&nbsp;&nbsp;&nbsp;"Blagi Bože - ja nisam gledao toliko daleko u budućnost. Pretpostavljao sam da to neće biti problem."
<BR>&nbsp;&nbsp;&nbsp;&nbsp;&nbsp;"Mogao bi da bude. Ne zaboravi, ovaj brod je predviđen za orbitalne operacije. Nije bilo planirano da se spustimo na ni na jedan od većih meseca - premda smo se nadali susretu sa Ananke i Karme. Može se, dakle, dogoditi da ostanemo nasukani na Evropi - naročito ako Čang bude morao da troši gorivo, tragajući za zgodnim mestom za spuštanje."
<BR>&nbsp;&nbsp;&nbsp;&nbsp;&nbsp;"Znamo li gde pokušava da se spusti?" upita Rolf, nastojeći da ne zvuči zainteresovanije nego što bi se to moglo razložno očekivati. Mora da mu to nije uspelo, zato što ga je Kris oštro pogledao.
<BR>&nbsp;&nbsp;&nbsp;&nbsp;&nbsp;"To se nikako ne može reći u ovoj fazi spuštanja, ali kada bude počeo da koči, situacija će već biti jasnija. No, poznati su ti ovi meseci; šta ti misliš?"
<BR>&nbsp;&nbsp;&nbsp;&nbsp;&nbsp;"Postoji samo jedno zanimljivo mesto. Planina Zevs."
<BR>&nbsp;&nbsp;&nbsp;&nbsp;&nbsp;"Zašto bi neko tamo poželeo da se spusti?"
<BR>&nbsp;&nbsp;&nbsp;&nbsp;&nbsp;Rolf slegnu ramenima. "Bila je to jedna od stvari za koju smo se nadali da ćemo je ustanoviti. Stajala nas je dva skupa penetrometra."
<BR>&nbsp;&nbsp;&nbsp;&nbsp;&nbsp;"Izgleda da nam pravi troškovi tek predstoje. Imaš li neku ideju?"
<BR>&nbsp;&nbsp;&nbsp;&nbsp;&nbsp;"Zvučiš mi kao cajkan", reče van der Berg, iscerivši se, ali ne misleći to nimalo ozbiljno.
<BR>&nbsp;&nbsp;&nbsp;&nbsp;&nbsp;"Čudno - ovo je drugi put da mi to kažu za poslednjih jedan sat."
<BR>&nbsp;&nbsp;&nbsp;&nbsp;&nbsp;Najednom, došlo je do tanane promene atmosfere u kabini - gotovo kao da je sistem za održanje života malo promenio režim rada.
<BR>&nbsp;&nbsp;&nbsp;&nbsp;&nbsp;"Oh - samo sam se šalo... jesi li?"
<BR>&nbsp;&nbsp;&nbsp;&nbsp;&nbsp;"Da jesam, to ne bih priznao, zar ne?"
<BR>&nbsp;&nbsp;&nbsp;&nbsp;&nbsp;To nije odgovor, pomisli van der Berg; ali, ko zna, možda i jeste...
<BR>&nbsp;&nbsp;&nbsp;&nbsp;&nbsp;Pomno se zagledao u mladog oficira, uočavajući - ne prvi put - njegovu upadljivu sličnost sa svojim znamenitim ocem. Neko je pomenuo da je Kris Flojd došao na 'Galaksiju' samo za ovu misiju, sa jednog drugog broda u Čangovoj floti - dodavši sarkastično da je korisno imati dobre veze u svakom poslu. No, niko nije kritikovao Flojdove stručne sposobnosti; on je bio izvrstan svemirski oficir. Ali te sposobnosti činile su ga kadrim i za druge poslove, koje je mogao da obavlja uzgred; trebalo je samo setiti se Rozi Mekmahon - koja se takođe, kad bolje razmisli, priključila 'Galaksiji' neposredno pred ovu misiju.
<BR>&nbsp;&nbsp;&nbsp;&nbsp;&nbsp;Rolf van der Berg najednom oseti da je postao upleten u jednu veliku i zamršenu paučinu međuplanetne spletke; kao naučnik navikao da dobija - obično - neposredne odgovore na pitanja koja postavlja prirodi, nije odveć uživao u ovoj situaciji.
<BR>&nbsp;&nbsp;&nbsp;&nbsp;&nbsp;No, sa druge strane, teško da je mogao da ustvrdi da je nedužna žrtva. Pokušao je da prikrije istinu - ili bar ono za šta je on smatrao da je istina. A sada su posledice te varke stale da se umnožavaju poput neutrona u nuklearnoj reakciji, sa ishodima koji su mogli biti podjednako katastrofalni.
<BR>&nbsp;&nbsp;&nbsp;&nbsp;&nbsp;Na čijoj je strani bio Kris Flojd? Koliko je uopšte strana bilo upleteno? Bund je sigurno postao umešan od onog časa kada je stvar procurila. Ali postojale su klike i u samom Bundu, kao i grupe koje su im se suprotstavljale; sve je ličilo na dvoranu sa ogledalima.
<BR>&nbsp;&nbsp;&nbsp;&nbsp;&nbsp;Postojala je, međutim, jedna stvar u pogledu koje se on osećao prilično siguran. Moglo se verovati Krisu Flojdu, ako ni zbog čega drugog - ono baš zbog njegovih veza. Opkladio bih se, međutim, pomisli van der Berg, da on radi za 'Astropol' na ovoj misiji - ma koliko dugo, ili kratko, ona trajala...
<BR>&nbsp;&nbsp;&nbsp;&nbsp;&nbsp;"Voleo bih da ti pomognem, Krise", reče on lagano. "Kao što verovatno pogađaš, ja sam postavio neke pretpostavke. Ali one mogu da ispadnu sasvim besmislene...
<BR>&nbsp;&nbsp;&nbsp;&nbsp;&nbsp;Možda ćemo doznati istinu kroz pola časa. Do tada, radije ne bih ništa rekao."
<BR>&nbsp;&nbsp;&nbsp;&nbsp;&nbsp;Ovoga puta, pomisli on, posredi nije osobena burska tvrdoglavost. Ukoliko greši, onda radije ne bi umro među ljudima koji znaju da je upravo on bio ta budala koja im je donela zao usud.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
