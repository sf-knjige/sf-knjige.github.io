<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>53. EKSPRES LONAC
<P>&nbsp;&nbsp;&nbsp;&nbsp;&nbsp;"Dok sam studirao na Flegstafu", poče van der Berg, "našao sam jednu staru knjigu iz astronomije u kojoj je stajalo: 'U sastav Sunčevog sistema ulaze Sunce, Jupiter - i razni sitni komadi.' Zemlja je tu stavljena na pravo mesto, zar ne? No, nije baš pošteno prema Saturnu, Uranu i Neptunu - jer su ova tri gasna džina velika gotovo kao pola Jupitera.
<BR>&nbsp;&nbsp;&nbsp;&nbsp;&nbsp;Ali bolje da počnem sa Evropom. Kao što znaš, bila je sasvim prekrivena ledom i ravna pre no što je Lucifer počeo da je zagreva - najviša tačka jedva da je dostizala dve stotine metara - a stvari se nisu mnogo promenile ni pošto se led istopio i pošto je mnogo vode prešlo na tamnu stranu, gde se zamrzlo. Od 2015. - kada su počela naša pomna osmatranja - pa do '38. postojala je samo jedna visoka tačka na celom mesecu - i mi sasvim dobro znamo šta je to bilo."
<BR>&nbsp;&nbsp;&nbsp;&nbsp;&nbsp;"Svakako da znamo. Ali iako sam ga video vlastitim očima, i dalje ne mogu da zamislim Monolit kao zid! Oduvek sam ga zamišljao kako stoji uspravno - ili slobodno lebdi u svemiru."
<BR>&nbsp;&nbsp;&nbsp;&nbsp;&nbsp;"Mislim da smo ustanovili da može da uradi sve što poželi - sve što mi možemo da zamislimo - i još više od toga.
<BR>&nbsp;&nbsp;&nbsp;&nbsp;&nbsp;No, nešto se zbilo na Evropi '37. između dva osmatranja. Najednom se pojavila planina Zevs - visoka punih deset kilometara.
<BR>&nbsp;&nbsp;&nbsp;&nbsp;&nbsp;Tako veliki vulkani ne mogu da iskoče za nekoliko nedelja; osim toga, Evropa uopšte nije aktivna kao Io."
<BR>&nbsp;&nbsp;&nbsp;&nbsp;&nbsp;"Što se mene tiče, sasvim je dovoljno aktivna", promrmlja Flojd. "Jesi li osetio onaj potres malopre?"
<BR>&nbsp;&nbsp;&nbsp;&nbsp;&nbsp;"Čak i da je posredi vulkan, on bi izbacio ogromne količine gasova u atmosferu; postojale su izvesne promene, ali nipošto takve kojima bi se problem mogao na zadovoljavajući način objasniti. Stvar je ostala potpuno obavijena velom tajne, a budući da smo se bojali prekomernog približavanja - kao i da smo bili odveć zauzeti sopstvenim projektima - nismo preduzeli mnogo toga osim što smo smišljali fantastične teorije. No, kako se ispostavilo, nijedna od njih nije bila tako fantastična kao istina...
<BR>&nbsp;&nbsp;&nbsp;&nbsp;&nbsp;Prvi put sam na to pomislio na osnovu nekih slučajnih osmatranja iz '57, premda ih naredne dve godine nisam, zapravo, shvatio ozbiljno. A onda su nalazi postali uverljiviji; da je posredi bilo nešto manje bizarno, oni bi već bili više nego dovoljni.
<BR>&nbsp;&nbsp;&nbsp;&nbsp;&nbsp;Ali pre no što sam mogao da poverujem da je planina Zevs stvarno dijamantnog sastava, morao sam da pronađem neko objašnjenje. Nijedan valjan naučnik - a ja mislim da spadam među takve - neće imati pravog uvažavanja prema nekoj činjenici ako ne postoji teorija kojom se ona može objasniti. Za teoriju se može pokazati da je pogrešna - to je obično slučaj, bar u nekim pojedinostima - ali ona mora pružiti radnu hipotezu.
<BR>&nbsp;&nbsp;&nbsp;&nbsp;&nbsp;A kao što si sam istakao, dijamant od milion miliona tona na jednom svetu sazdanom od leda i sumpora nalaže izvesna objašnjenja. Razume se, sada je stvar savršeno očigledna i ja se osećam kao obična budala što odgovor nisam razabrao još pre mnogo godina. To me je moglo poštedeti mnogih neprilika - kao i spasiti jedan život."
<BR>&nbsp;&nbsp;&nbsp;&nbsp;&nbsp;On zamišljeno zastade, a onda iznenada upita Flojda:
<BR>&nbsp;&nbsp;&nbsp;&nbsp;&nbsp;"Da li ti je iko pomenuo dr Pola Krojgera?"
<BR>&nbsp;&nbsp;&nbsp;&nbsp;&nbsp;"Ne; a i zašto bi? Čuo sam za njega, razume se."
<BR>&nbsp;&nbsp;&nbsp;&nbsp;&nbsp;"Samo sam se pitao. Dogodilo se mnogo neobičnih stvari i sumnjam da ćemo ikada doznati sve odgovore...
<BR>&nbsp;&nbsp;&nbsp;&nbsp;&nbsp;U svakom slučaju više nije tajna, tako da je svejedno. Pre dve godine poslao sam poverljivu poruku čika Polu. Oh, izvini, trebalo je da pomenem - on je moj ujak; u poruci sam mu ukratko izložio svoje otkriće. Zamolio sam ga da ga ili objasni - ili opovrgne.
<BR>&nbsp;&nbsp;&nbsp;&nbsp;&nbsp;Nije mu bilo potrebno dugo, budući da mu na raspolaganju stoje ogromni kompjuterski kapaciteti. Nažalost, nije bio oprezan, ili je neko nadzirao njegovu mrežu - uveren sam da su tvoji prijatelji, ma ko oni bili, već dobro upućeni u stvar.
<BR>&nbsp;&nbsp;&nbsp;&nbsp;&nbsp;Nekoliko dana kasnije iščeprkao je jedan tekst star osamdeset godina iz naučnog časopisa 'Nature' - da, tada se još štampao na hartiji! - u kome je sve bilo objašnjeno. Odnosno, gotovo sve.
<BR>&nbsp;&nbsp;&nbsp;&nbsp;&nbsp;Napisao ga je čovek koji je radio u jednoj velikoj laboratoriji Sjedinjenih Država - Amerike, razume se - SDJA tada još nisu postojale. Bilo je to mesto gde su projektovali nuklearna oružja, tako da su bili upućeni u temperature i pritiske...
<BR>&nbsp;&nbsp;&nbsp;&nbsp;&nbsp;Ne znam da li je dr Ros - tako se, naime, zvao - imao neke veze sa bombama, ali oblast fizike kojom se bavio nagnala ga je na razmišljanje o uslovima koji vladaju duboko u unutrašnjosti džinovskih planeta. U njegovom tekstu iz 1984... izvini, iz 1981... koji nema ni jednu celu stranu, uzgred budi rečeno... izložene su neke veoma zanimljive zamisli...
<BR>&nbsp;&nbsp;&nbsp;&nbsp;&nbsp;On je ukazao na okolnost da postoje džinovske količine ugljenika - u obliku metana, CH4 - u gasnim džinovima. Čak sedamdeset odsto ukupne mase! Izračunao je da bi se pri pritiscima i temperaturama u jezgrima ovih planeta - a posredi su milioni atmosfera - ugljenik izdvojio, potonuo ka središtu i, kao što si i sam pogodio, kristalizovao. Bila je to divna teorija: sumnjam međutim, da je on i u snu slutio da će se ona ikada moći proveriti u praksi...
<BR>&nbsp;&nbsp;&nbsp;&nbsp;&nbsp;Ovo je prvi deo priče. Na izvestan način, drugi deo je još zanimljiviji. Mogu li da dobijem još malo kafe?"
<BR>&nbsp;&nbsp;&nbsp;&nbsp;&nbsp;"Izvoli. Mislim da sam već pogodio taj drugi deo. Stvar očigledno stoji u vezi sa eksplozijom Jupitera."
<BR>&nbsp;&nbsp;&nbsp;&nbsp;&nbsp;"Ne eksplozijom - implozijom - Jupiter je naprosto kolapsirao u sebe, a onda se upalio. U izvesnom smislu, bilo je to kao detonacija nuklearne bombe, sa jedinim izuzetkom što je novo stanje bilo stabilno - odnosno, prestavljalo je minisunce.
<BR>&nbsp;&nbsp;&nbsp;&nbsp;&nbsp;E sad, za vreme implozije zbivaju se veoma neobične stvari; događa se gotovo to da pojedini komadi mogu da prolaze jedni kroz druge, izlazeći na kraju sa druge strane. Ma koji mehanizam tu dejstvovao, jedan komad dijamantnog jezgra veliki poput planine bio je izbačen na orbitu.
<BR>&nbsp;&nbsp;&nbsp;&nbsp;&nbsp;Mora da je načinio stotinu revolucija - pri čemu su na njega delovala gravitaciona polja drugih satelita - pre no što je završio na Evropi. A i uslovi su zacelo bili veoma povoljni - jedno telo mora da je prestizalo drugo, tako da je udarna brzina dostizala jedva nekoliko kilometara u sekundi. Da su se sudarali čeomice - sada više verovatno ne bi bilo Evrope, a da i ne pominjemo planinu Zevs! A ponekad, u noćnim morama, javlja mi se pomisao da se ona sasvim mogla sručiti i na nas na Ganimedu...
<BR>&nbsp;&nbsp;&nbsp;&nbsp;&nbsp;Nova atmosfera mogla je takođe da ublaži udar; no, čak i tako, on mora da je bio stravičan. Pitam se kako su ga samo podneli naši evropski prijatelji? Sigurno je izazvao čitav niz tektonskih poremećaja... koji još traju."
<BR>&nbsp;&nbsp;&nbsp;&nbsp;&nbsp;"Baš kao i političkih", reče Flojd. "Upravo počinjem da uviđam razmere nekih od njih. Nikakvo čudo što su SDJA bile tako zabrinute."
<BR>&nbsp;&nbsp;&nbsp;&nbsp;&nbsp;"Među ostalima."
<BR>&nbsp;&nbsp;&nbsp;&nbsp;&nbsp;"Ali zar je neko mogao ozbiljno da pomisli da će se domoći ovih dijamanata?"
<BR>&nbsp;&nbsp;&nbsp;&nbsp;&nbsp;"Mi nismo obavili rđav posao", uzvrati van der Berg, pokazavši ka stražnjem delu šatla. "U svakom slučaju, već i samo psihološki uticaj na industriju biće ogroman. Bio je to razlog što je toliko ljudi nestrpljivo čekalo da dozna da li je stvar istinita ili nije."
<BR>&nbsp;&nbsp;&nbsp;&nbsp;&nbsp;"Dobro, sada znaju. Šta, međutim, dalje?"
<BR>&nbsp;&nbsp;&nbsp;&nbsp;&nbsp;"To nije moj problem, hvala Bogu. Ali nadam se da sam doneo zamašan doprinos naučnom budžetu Ganimeda."
<BR>&nbsp;&nbsp;&nbsp;&nbsp;&nbsp;Kao i svom vlastitom, dodade on u sebi.
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
