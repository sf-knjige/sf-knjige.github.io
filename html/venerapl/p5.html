<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Stajali su na mekom busenju trave, Čarlijeva kolena bila su mekana i klonula, a pratilac ga je držao rukom oko ramena, pridržavajući ga. Čarli se strese i stade na noge, i, kad se dovoljno pribrao, pogleda naviše. Tada ga uhvati tako snažna drhtavica da ga ruka, kojom je bio obgrljen, stegnu još čvršće. Učini ogroman napor, nasmeši se i skide tu ruku sa sebe. Njegov pratilac održa mali govor, pokazujući gestovima pojmove gore, dole, brzo, udarac o Čarlijevu glavu, i čitav splet gestova poniznosti, koji su verovatno podrazumevali 'Izvini'. Čarli se opet nasmeši i malaksalo ga potapša po leđima. Zatim baci još jedan zabrinuti pogled naviše i odmače se od zgrade. Ne samo da je bila ogromna, zaista previsoka; njena masa mu je preteći visila nad glavom, poput pesnice. U arhitektonskom pogledu ta građevina bila je isto onako sumanuta kao i prethodna, iako više vretenasta no kupasta i iskošena više u stranu nego uvis.
<BR>&nbsp;&nbsp;&nbsp;&nbsp;&nbsp;Kretali su se preko busenja - činilo se da ne postoje nikakvi putevi i staze - a ako je Čarli i pomišljao da će čudna odeća njegovog pratioca privlačiti pažnju, brzo je bio oslobođen te zablude. On je bio taj koji je delovao čudno. Nije da su ljudi baš piljili, ili se okupljali oko njega; ne, to nikako. Ali po njihovom veselom mahanju i brzom skretanju pogleda moglo se osetiti da su radoznali i, još više, da se radoznalost smatrala neumesnom.
<BR>&nbsp;&nbsp;&nbsp;&nbsp;&nbsp;Obišavši zgradu naidoše na njih pedesetak, kako se brčkaju u bazenu. Kupaći kostimi bili su im samo one meke, svilene stvarčice, nalik na sporan, koje su prianjale uz njih bez nekog vidljivog sredstva za učvršćivanje; ali nevidljivost je već postala nešto što je bio spreman da prihvati. Svi bez izuzetka bili su veoma učtivi, pozdravljali su ga mahanjem ruke, osmehom, rečju, i izgledalo je da im je drago što vide i njegovog pratioca.
<BR>&nbsp;&nbsp;&nbsp;&nbsp;&nbsp;Malo dalje od bazena, nosili su raznovrsnu odeću i na razne načine - često u parovima, i nije mu baš bilo jasno šta to znači, ukoliko je uopšte nešto i značilo. Nekima se celokupna odeća sastojala samo od upadljive, gotovo svetleće narandžaste trake oko mišice - i, naravno, sporana - a nekima čak od vrećastih čakšira, ogromnih okovratnika poput krila, šiljatih šešira i sandala s veoma debelim đonovima - prosto nije bilo kraja raznim mogućnostima, i izuzev onih koji su išli u parovima, nije bilo ni uzajamnih sličnosti, sem u lepoti boja i bogatstvu i raznolikosti tkanja. Odeća je za njih očigledno predstavljala samo ukras i ništa drugo; i, za razliku od svih ljudi koje je ikada sreo ili čitao o njima, ovi ovde izgleda da nisu pokušavali posebno da istaknu nijedan deo tela.
<BR>&nbsp;&nbsp;&nbsp;&nbsp;&nbsp;Nije video nijednu ženu.
<BR>&nbsp;&nbsp;&nbsp;&nbsp;&nbsp;Čudno mesto. Vazduh je bio neobično okrepljujući, a nebo, iako svetlo - sad, kad ga je bolje pogledao, kao da je nosilo odblesak onog srebrnastog sjaja koji je video u 'obloženoj ćeliji' - beše prekriveno oblacima. Cveće je obilato raslo na sve strane, poneko je imalo opojan, bogat miris, a mnoge vrste bile su mu potpuno nove, i kao da ih je neko poprskao bojom, potpuno slobodno i s mnogo oduševljenja. Trava je bila isto tako nemoguća kao i zgrade - svuda podjednako gusta i elastična, bez ikakvih utabanih golih površina ili korova, i isto tako lepa ovde, u okolini zgrada gde se motalo mnoštvo sveta, kao i u udaljenim prostorima.
<BR>&nbsp;&nbsp;&nbsp;&nbsp;&nbsp;Pošto ga je proveo oko zgrade i ispod jednog luka nagnutog ulevo iz neobjašnjivih razloga ali tako da je to bilo veoma ugodno za oko, njegov pratilac ga brižno uhvati za mišicu. Pre nego što je stigao da shvati šta se dešava, obojica se naglo sručiše naniže, otprilike šezdeset stopa, i obreše se stojeći u nečemu što je podsećalo na stanicu podzemne železnice, ali umesto da čekaju zakoračili su - bolje rečeno, domorodac je zakoračio; Čarli je bio snažno povučen - preko ivice perona i Čarli je morao da prebrodi jedno neprijatno iskustvo. Bio je savio kolena, očekujući da će pasti naniže a, u stvari, nije pao - jer prostor je bio pokriven nevidljivom materijom koja ih je, na izgled lebdeći, ponela niz građevinu.
<BR>&nbsp;&nbsp;&nbsp;&nbsp;&nbsp;Na pola puta zastadoše, čovek upitno pogleda u Čarlija, a Čarli se pripremi za najgore i klimnu glavom; i tada, Čarli nije mogao da vidi kako - kao da je to bio neki pokret rukom - oni poleteše kroz tunel. Stajali su nepomično, i nije se mnogo osećalo da se kreću ili zaustavljaju; ono na čemu su stajali, ma šta da je bilo, ponelo ih je upravo neverovatnom brzinom i posle nekoliko minuta zaustavilo ih ispred jednog drugog perona. Prešli su u neku vrstu četvrtaste rupe u bočnom zidu i bili prosto šibnuti nagore, u prizemlje neke kupaste zgrade. Dok su se udaljavali od podzemne železnice, Čarli se usredsredi na to da povrati dah i odluči da svom stomaku prepusti brigu da im se sam pridruži kad god poželi.
<BR>&nbsp;&nbsp;&nbsp;&nbsp;&nbsp;Pređoše preko nečega što je ličilo na dvorište okruženo visokim zidinama uz koje i niz koje su svaki čas proletali stanovnici, u svojim nevidljivim liftovima; lepo su izgledali u šarenoj odeći koja se lepršala. Vazduh je bio ispunjen muzikom; u početku je mislio da je to neka vrsta razglasne stanice, ali ubrzo je otkrio da oni pevaju; tiho, krećući se s jednog mesta na drugo, ulazeći i izlazeći iz javne zgrade, pevušili su i izvijali glasovima, u savršenom skladu.
<BR>&nbsp;&nbsp;&nbsp;&nbsp;&nbsp;Tada, baš kada se približiše jednom od zidova, on ugleda nešto što ga toliko zapanji da je jedva osetio kako je opet poleteo naviše, kao munja, kao seme kad štrcne pri ceđenju voćke stajao je oduzet od zaprepašćenja, puštajući da ga gurnu ovamo, vodaju onamo, dok mu se ceo sistem vrednosti iznenada nije izokrenuo.
<BR>&nbsp;&nbsp;&nbsp;&nbsp;&nbsp;Dva čoveka koja su se polako mimoišla s njim u srednjem dvorištu bila su u drugom stanju. Potpuno sigurno. Tu nije moglo biti greške.
<BR>&nbsp;&nbsp;&nbsp;&nbsp;&nbsp;Pogleda iskosa svog nasmejanog pratioca - jako lice, mišićave ruke i stamene noge... doduše, brada je bila veoma glatka, i - uh - mišići na grudima su mu bili veoma razvijeni. Prsten oko bradavice na sisi bio je znatno veći nego kod muškaraca... s druge strane, zašto da ne? I oči su mu bile nekako drukčije. Šta tu smeta... da vidimo. Ako je 'on' žensko, onda su i svi oni žene. U tom slučaju, gde su muškarci?
<BR>&nbsp;&nbsp;&nbsp;&nbsp;&nbsp;Seti se kako ga je on - ona - kako su ga ove ruke podigle lako s tla, kao kesicu zobenih pahuljica. Ako to žene mogu da urade - šta li tek mogu muškarci?
<BR>&nbsp;&nbsp;&nbsp;&nbsp;&nbsp;U prvi mah izađoše mu pred oči džinovi - prava biblijska čudovišta visoka petnaest stopa.
<BR>&nbsp;&nbsp;&nbsp;&nbsp;&nbsp;Onda zamisli neku kržljavu nakazicu okovanu lancima u stanici za pružanje usluga, negde u podzemlju...
<BR>&nbsp;&nbsp;&nbsp;&nbsp;&nbsp;I tada se prvi put zabrinu za vlastitu sudbinu. "Gde me to vodiš?" upita.
<BR>&nbsp;&nbsp;&nbsp;&nbsp;&nbsp;Njegov vodič klimnu glavom, nasmeši se i uze ga za podlakticu, tako da je mogao da bira, ili da hoda za njim ili da se sruši glavačke.
<BR>&nbsp;&nbsp;&nbsp;&nbsp;&nbsp;Dođoše do sobe.
<BR>&nbsp;&nbsp;&nbsp;&nbsp;&nbsp;Vrata se otvoriše... bolje rečeno, proširiše; to su bila ovalna vrata i ona se raspukoše po sredini i otvoriše se, škljocnuvši, kad su im se približili, i isto tako oduševljeno škljocnuše dok su se zatvarala za njima.
<BR>&nbsp;&nbsp;&nbsp;&nbsp;&nbsp;On se zaustavi i ustuknu prema vratima. Niko ga nije sprečavao. Vrata su na dodir bila takva da bi mogla izdržati još desetoricu pored njega, čak nije bilo ni kvake.
<BR>&nbsp;&nbsp;&nbsp;&nbsp;&nbsp;Od podiže pogled.
<BR>&nbsp;&nbsp;&nbsp;&nbsp;&nbsp;Svi su gledali u njega.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
