<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;"Čarli Džons", uzbuđeno povika Čarli Džons: Čarli Džons, Čarli Džons!" jer bilo je apsolutno neophodno da se zna ko je Čarli Džons, da se to ni za časak ne izgubi iz vida, ni za živu glavu, nikada.
<BR>&nbsp;&nbsp;&nbsp;&nbsp;&nbsp;"Ja sam Čarli Džons", reče svađalaćki, pa ponovi molećivim tonom. Niko se nije usprotivio, niko porekao. Ležao je sklupčan u toploj tmini, prekrštenih ruku i čela čvrsto pritisnutog o kolena. Pred očima mu je treperilo nekakvo tupo crvenilo, ali to je bilo unutra, iza zatvorenih kapaka, i on je bio Čarli Džons.
<BR>&nbsp;&nbsp;&nbsp;&nbsp;&nbsp;Č. Džons bilo je nekada urezano na vratima ormarića u svlačionici, ispisano iskošenim, kitnjastim slovima na Svedočanstvu o završenoj srednjoj školi, otkucano na bančinim čekovima. Džons, Črs. u telefonskom imeniku.
<BR>&nbsp;&nbsp;&nbsp;&nbsp;&nbsp;Ime, u redu. U redu, odlično, okej, ali čovek nije samo ime. Čoveku je dvadeset sedam godina i svako jutro doteruje kosu pred ogledalom i voli kap-dve 'Tabaska' na porciji jaja (polurovita: belance čvrsto, žumance meko). Ima urođenu malformaciju jednog palca na nozi i razrokost. Ume da ispeče šniclu voli curu rukuje šapirografom ide sam u toalet pere zube, uključujući i most, levi gornji lateralni sekutić i mali kutnjak. Izišao je iz kuće na vreme, ali će ipak zakasniti na posao.
<BR>&nbsp;&nbsp;&nbsp;&nbsp;&nbsp;Otvori oči, i to sad više nije bilo tupo, trepereće crvenilo već sivilo - hladno srebro koje nije izviralo niotkud, sivo kao tragovi puža na lišću jorgovana - prolećna stvar. Dabome, sada je proleće, oh te prolećne stvari; sinoć smo vodili ljubav, Lora, ona...
<BR>&nbsp;&nbsp;&nbsp;&nbsp;&nbsp;Kada se sat vrati na letnje vreme, na samom početku tog letnjeg perioda, večeri obasjane suncem kao da večito traju i toliko stvari stigneš da uradiš. Kako je samo preklinjao Loru da mu pruži priliku da iznese njenu kolekciju filmova; da je samo mama mogla to da vidi! I tamo dole, u Lorinom smrdljivom podrumu, dok se s filmovima pod miškom probijao kroz polumrak, vukući noge po podu da se ne spotakne, naleteo je na oštri vrh kaišaste šarke nekakvog bačenog kapka koji mu je iscepao smeđe pantalone od tvida i utisnuo mu u butinu crvenu i podlivenu modricu (jasno se raspoznavao otisak osnove i potke). No, isplatilo se, isplatilo se, sve to veče-večnost s devojkom, pravom devojkom (to je i dokazala) pored sebe, tokom cele te beskrajne večeri; i celim putem do kuće ljubavi sada i ovde, i proleće, naravno, i, oh, dabome, ljubav! o tome su govorile žabe gatare, jorgovani, ćarlijanje vetra i znoj što se sušio na njemu. (Prijalo je - zaista to prija. Lepo je pripadati baš ovome ovde i ovom sada, i proleću, naravno, i oh, dabome, ljubavi; ali najlepše od svega je kad se pamti, kad se svega tog sećaš, Čarli). Još je bolje od ljubavi sećati se kuće, stazice oivičene visokom živom ogradom, dveju belih, svetlećih kugli na kojima je crnom bojom ispisano veliko šezdeset jedan (to je bila mamina usluga gazdi; ona je žena spretne ruke), samo što ih je vreme već prilično načelo kao, uostalom, i ruke. Veliko predvorje čiji je jedan zid sav išaran mesinganim pločicama - pun poštanskih sandučića i neupadljivih dugmadi za zvono svakog stanara, i rešetka interfona pokvarenog još od kad su se doselili, i ona masivna mesingana ploča što je skrivala sigurnosnu električnu bravu koju je godinama otvarao jednim jedinim udarcem ramena, ne usporavajući korak... i treba prići bliže, još bliže, jer veoma je važno sećati se; nije važno čega, sećanje je ono što je bitno; možeš! možeš!
<BR>&nbsp;&nbsp;&nbsp;&nbsp;&nbsp;Stepenište između prizemlja i prvog sprata imalo je staromodne, poniklovane ispuste preko ivica tepiha, pohabanog do same prevlake ispod potke, sa crvenim, iskrzanim resama. (G-đica Mondorf je predavala u prvom razredu, g-đica Vilard u drugom, g-đica Huper u petom. Seti se svega.) Ležeći u toj srebrnoj svetlosti i prisećajući se, osvrnu se unaokolo; meki zidovi nisu izgledali ni kao metal ni kao tkanina, najviše su podsećali na neku mešavinu jednog i drugog, i bilo je veoma toplo... nastavio je da se priseća otvorenih očiju: stepenište između drugog i trećeg sprata imalo je takođe poniklovane ispuste ali nije bilo zastrto, a stepenici su svi bili pomalo šuplji, oh, veoma malo; dok se penješ mogao si razmišljati o čemu god hoćeš ali ono klop, klop, za razliku od jedva čujnog flap, flap, do prvog sprata, činilo je da tačno znaš gde si.
<BR>&nbsp;&nbsp;&nbsp;&nbsp;&nbsp;Čarli Džons vrisnu: "Oh, Bože - a gde sam to ja?"
<BR>&nbsp;&nbsp;&nbsp;&nbsp;&nbsp;Opruži se, leže potrbuške, privuče kolena i ostade u tom položaju; više nije mogao da se pokrene. Usta su mu bila suva i vrela iznutra, kao jastučnica pod maminom peglom; mišići nogu i leđa potpuno meki i gusto zamršeni, baš kao ono pletivo u korpi koju će mama jednog dana da dovede u red... ljubav s Lorom, proleće, svetiljke sa brojem šezdeset jedan, rame na bravi, uz stepenice flap, flap, klop, klop, a zatim - pa, mora biti da se seća i svega ostalog, jer sigurno je ušao u stan legao da spava ustao krenuo na posao... zar nije? Zar nije?
<BR>&nbsp;&nbsp;&nbsp;&nbsp;&nbsp;Podiže se na ruke, drhćući od napora, kleknu, sede malaksalo na pete. Glava mu je klonula na grudi i tako se odmarao, dahćući. Posmatrao je smeđu tkaninu svoje odeće kao da je neka zavesa koja će tog časa da se otvori i da mu otkrije nešto nepoznato, ali sigurno zastrašujuće.
<BR>&nbsp;&nbsp;&nbsp;&nbsp;&nbsp;Tako je i bilo.
<BR>&nbsp;&nbsp;&nbsp;&nbsp;&nbsp;"Smeđe odelo", prošaputa. Jer upravo tu, na butini, bila je mala poderotina (a ispod nje mali, bolni otok, modrica nalik na kariranu šaru) kao dokaz da se tog jutra nije oblačio da krene na posao, da čak nije stigao ni do odmorišta na drugom spratu. Umesto toga, obreo se - ovde.
<BR>&nbsp;&nbsp;&nbsp;&nbsp;&nbsp;Pošto još nije mogao da se uspravi, stade da se vuče na rukama i kolenima, povijenih leđa, žmirkajući i okrećući unaokolo glavu na drhtavom vratu. Za trenutak zastade i dotače bradu. Nije bio zarastao više nego što bi se moglo pretpostaviti za nekoga ko se vraća kući sa sastanka zbog kojeg se beše obrijao.
<BR>&nbsp;&nbsp;&nbsp;&nbsp;&nbsp;Ponovo se osvrnu i ugleda visoku, ovalnu šaru, tanko upisanu u zasvođeni zid. Prva slika koju je uspeo da otkrije u ovom mekom prostoru. Buljio je u nju, a ona mu pokaza - Ništa.
<BR>&nbsp;&nbsp;&nbsp;&nbsp;&nbsp;Zapita se koliko je sati. Podiže ruku, nakrivi glavu i stavi uho na sat. Hvala bogu, još je radio. Pagleda ga. Prikova pogled, ne mičući se. Činilo mu se da ne može da vidi koliko je sati. Najzad shvati da brojevi na brojčaniku stoje u suprotnom pravcu, poput slike u ogledalu; dvojka je stojala na mestu desetice, osmica na mestu četvorke. Kazaljke su pokazivale ono što bi trebalo da bude jedanaest minuta do jedanaest, a bilo je, pod pretpostavkom da je sat išao unazad, jedan sat i jedanaest minuta. U stvari, tako je i išao. To se videlo po kretanju dugačke sekundare.
<BR>&nbsp;&nbsp;&nbsp;&nbsp;&nbsp;A znaš li ti, Čarli, govorilo mu je nešto što je dopiralo do njega kroz sav taj užas i zaprepašćenje, znaš li da čak ni sada ne treba ništa drugo da radiš već samo da se sećaš? Sećaš li se onog stravičnog bapca što ti je predavao algebru tri u srednjoj školi, kad si tropio na algebri jedan i morao na popravni, i jedva se provukao iz algebre dva i geometrije jedan, pa opet opalio na popravni iz geometrije dva - sećaš se? I onda, na algebri tri dobili ste tu g-đicu Moran, izgledala je kao IBM sa zubima. I onda si je jednog dana pitao da ti nešto objasni i odgovorila ti je na takav način da si prosto morao još nešto da je pitaš. .. i ona ti je tada otvorila jedna vrata za koja nisi ni sanjao da postoje i ona sama postala je nekako... pa, lepo, posle taga si je posmatrao i znao si šta, u stvari, krije ta sleđena faca, ta strogost, ta sličnost s mašinom. Ona je, u stvari, čekala da se pojavi neko ko će je pitati takve stvari iz matematke koje su nešto malo iznad, nešto malo preko onoga što piše u knjizi. I kao da je već odavno prestala da se nada da će se takav pojaviti. A to joj je značilo toliko mnogo zato što je volela matematiku na takav način da je izgledalo da je šteta što se reč 'ljubav' ikada upotrebljavala za nešto drugo. A, takođe, i zato što se moglo dogoditi da to dete koje joj postavlja pitanja bude poslednje s kojim razgovara, ili mu otvara svoja skrivena vrata, jer umirala je od raka i to niko nikada nije ni pomislio o njoj, sve dok jednog dana jednostavno nije prestala da se pojavljuje.
<BR>&nbsp;&nbsp;&nbsp;&nbsp;&nbsp;Čarli Džons baci pogled na jedva vidljivi oval u mekom, srebrnom zidu i požele da je sad tu g-đica Moran. Požele da je i Lora tu. Sećao se obeju veoma jasno, a bile su toliko godina daleko jedna od druge. (A tek koliko, pomisli, gledajući na svoj ručni sat, a tek koliko su daleko od mene?) Požele da je mama sad tu s njim, a i ona riđokosa iz Teksasa. (Ta riđokosa bila mu je prva; da li bi se slagala sa mamom? I kad smo već kod toga, kako bi se Lora složila sa g-đicom Moran?)
<BR>&nbsp;&nbsp;&nbsp;&nbsp;&nbsp;Nije mogao prestati da se seća; nije se usuđivao a nije ni želeo da prestane. Jer dokle god se sećao znao je da je on Čarli Džons; i premda se nalazio na nepoznatom mestu i nije znao koliko je sati, nije bio izgubljen; čovek ne može biti izgubljen dokle god zna ko je.
<BR>&nbsp;&nbsp;&nbsp;&nbsp;&nbsp;Podiže se na noge, stenjući od napora. Bio je toliko malaksao i ošamućen da je mogao da stoji samo na široko razmaknutim nogama i da hoda samo ako mlatara rukama, da bi održao ravnotežu. Upravi korak prema jedva vidljivoj ovalnoj liniji na zidu, jer to je bilo jedino čemu se mogao uputiti, ali kad je zakoračio, umesto da ide pravo napredovao je dijagonalno i porebarke; bilo je kao onda (setio se) u luna-parku na Koni-Ajlendu, gde te uvedu u sobu i zatvore te, a zatim je samo malčice nagnu u stranu, ali tako da ti ne znaš jer ne vidiš ništa po čemu bi se mogao orijentisati; imaš samo zelena ogledala u kojima vidiš samog sebe. Morali su da peru tu sobu šmrkovima pet-šest puta dnevno. Tako se i sada osećao, ali je ipak bio u prednosti; prvo, znao je ko je i znao je da mu je muka. Spotaknuvši se o meku krivinu gde je pod prelazio u zid pokleknu za trenutak na elastično srebro i prokrklja, "Ovoga časa ja nisam ja, eto, to je!" Ali kad je čuo i razabrao vlastite reči skoči na noge. "Jesam!" povika, "jesam!"
<BR>&nbsp;&nbsp;&nbsp;&nbsp;&nbsp;Zatetura se, i pošto u ovalu nije bilo ničega da se pridrži - to je bila samo tanka linija koja se protezala u visinu do iznad njegove glave - on gurnu.
<BR>&nbsp;&nbsp;&nbsp;&nbsp;&nbsp;Oval se otvori.
<BR>&nbsp;&nbsp;&nbsp;&nbsp;&nbsp;Neko je stajao i čekao ga s one druge strane, nasmejan, obučen tako da je Čarli samo zinuo i rekavši: "Oh, izvinite..." sručio se nauznak.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
