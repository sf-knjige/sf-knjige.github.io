<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. RAZUMNI SMEH
<P>&nbsp;&nbsp;&nbsp;&nbsp;&nbsp;Našao ih je duboko u savani, kako žive od uzgajanja nekog kvrgavog žita koje on nije poznavao.
<BR>&nbsp;&nbsp;&nbsp;&nbsp;&nbsp;Postarali su se za njega. Bio je u gorem stanju nego što je mislio, ali ipak, pomoglo mu je to što nije mogao da ih razume.
<BR>&nbsp;&nbsp;&nbsp;&nbsp;&nbsp;Govorili su jezik koji on nije razumeo niti je za njega imao odgovarajuće čipove. Bili su niski, i ono što im je nedostajalo u snazi i građi nadoknađivali su ljupkošću. Bili su uravnoteženi i samodovoljni. Žene su bile neodređeno privlačne, vitke, i imale su tople, zaklonjene oči koje su sijale kad bi pričale.
<BR>&nbsp;&nbsp;&nbsp;&nbsp;&nbsp;Oba pola bila su slično građena, sa širokim ramenima i uskim strukom. Imali su savršeno, uspravno držanje i lakoću pokreta. Koža im je bila glatka, zlatnosmeđa, i sijala je pod složenim oblicima crno-plave kose.
<BR>&nbsp;&nbsp;&nbsp;&nbsp;&nbsp;Porodice su oduvek neobično pazile na kosu, a duge godine provedene u bekstvu pretvoirle su to u jedinu moguću modu. Ovde je neobična, promenljiva gravitacija omogućavala prava čuda sa kosom - mogla je da se nagne pod neverovatnim uglom, da se kovrdža naviše nalik na smrznuti crni plamen, da se nakrivi ili nadigne do ivice smešnog.
<BR>&nbsp;&nbsp;&nbsp;&nbsp;&nbsp;Imali su dva pola i četiri roda, kao i obično, a takođe i obe vrste homoseksualaca koji su nosili uobičajene frizure, simfonije prefinjene provokacije. Sve mu se dopadalo. Znaci su uvek bili zabavniji od reči, a mali rečnik koji je savladao terao ga je da se prijatno oslanja na intuiciju. Naučio je da čita neizgovoreno, što je ionako mnogo zanimljivije.
<BR>&nbsp;&nbsp;&nbsp;&nbsp;&nbsp;Dok se odmarao - ne predugo, jer ovde su svi radili ili ne bi jeli - počeo je da stiče predstavu o tome koliko su ovi ljudi drugačiji.
<BR>&nbsp;&nbsp;&nbsp;&nbsp;&nbsp;Smatrali su da se na svakoj pojedinosti treba zadržati, da svaki trenutak treba da bude ispunjen. Trenutni posao bio je najvažniji. Kada radiš, ne postoji ostatak sveta, samo sabijeni trenutak posla. Nestaju sve misli o drugim poslovima, o brižnim trenucima u prošlosti ili budućnosti. I pored blagog bola u desnoj ruci i rebrima, od povreda zarađenih tokom dugog bekstva, sasvim dobro se snalazio.
<BR>&nbsp;&nbsp;&nbsp;&nbsp;&nbsp;Njihov društveni život bio je usmeren na složene pozorišne predstave. Priče o maškama i peveu bile su im dosadne. Jedino o čemu su želeli da razgovaraju bila je trenutna predstava. Tobi je otišao na jednu i ustanovio da su to smatrali za veliku čast. Čitava publika ustala je i zapljeskala mu udarajući usnu o usnu, sve dok nije seo. Ili je barem pretpostavljao kako im je učinio čast; kasnije se upitao da nije napravio neki gaf.
<BR>&nbsp;&nbsp;&nbsp;&nbsp;&nbsp;Predstava je počela čim je seo, pa nije imao vremena da razmišlja o tome. Sve se znasnivalo na potpunoj koncentraciji. Bez čvrste kontrole i usmerenosti glumaca bilo bi užasno dosadno, ubrzo je ustanovio Tobi.
<BR>&nbsp;&nbsp;&nbsp;&nbsp;&nbsp;A nije bilo ni najmanje dosadno. Sedeo je kao opčinjen kada je na pozornicu izišla glumica i prošla, neljudski sporo, duž same ivice, na par centimerara od publike, ali neizmerno daleka. Kontrolisala je ritam koraka, do te mere da pojavu nije ometao ni najmanji pokret prsta ili oka. Izgledala je kao površina crnog jezera, bez i jednog talasića, ali vrlo rečita. Tobiju se činilo da lebdi u vazduhu, ogrnuta ćutanjem koje bi moglo da razbije i tornado. Kasnije se ista scena još jednom ponovila. Ovaj put su mikrofoni pojačavali svaki šušanj svilastih stopala preko golih dasaka. Šaputava muzika pratila je svaki pokret, potpuno izmenivši scenu, toliko da ju je jedva prepoznao.
<BR>&nbsp;&nbsp;&nbsp;&nbsp;&nbsp;Ustanovio je da je drama, u kojoj je bilo toliko malo radnje da se mogla ispričati u jednoj rečenici, delovala vrlo umirujuće. Kao da je govorila: Obrati pažnju - da je usmerenost na postojeći trenutak važnija od mozganja o prošlosti i budućnosti.
<BR>&nbsp;&nbsp;&nbsp;&nbsp;&nbsp;Bilo mu je čudno, kad je malo promislio. Jer baš na ovom mestu prošlost i budućnost nisu mogli tako lako da se razdvoje. Ponegde su tekli zajedno, nalik na blatnjavi potok.
<BR>&nbsp;&nbsp;&nbsp;&nbsp;&nbsp;I ovi ljudi su se borili sa maškama. Potrajalo je dok je to otkrio, jer su tako malo govorili. Jednom je naišao na sahranu - ispraćaj se nije održavao na nekom posebnom mestu, nego nasred ulice - i izgleda da je pokojnik stradao od maški. Njihovi domovi i radionice ličili su na presek oplate 'Arga', izvrnut na naličje, pa su izdaleka izgledali kao srasli plikovi. Svi su bili ponegde nagoreli, a dve zgrade bile su skroz probušene.
<BR>&nbsp;&nbsp;&nbsp;&nbsp;&nbsp;Ovaj narod bio je dobro organizovan. Održavali su vežbe odbrane i koristili su oružje koje Tobi uopšte nije mogao da shvati. Rekli su da je poslednji upad maški u peve trajao onoliko dugo koliko je potrebno da se devojčica odgaji do pola visine - što je izgleda bio njihov sistem merenja vremena - i da je pre toga bivalo i gore. Neki su to mogli i da dokažu - nedostajala im je ruka ili noga.
<BR>&nbsp;&nbsp;&nbsp;&nbsp;&nbsp;Pričao im je koliko je mogao o Porodici Bišop i o dugom putovanju koje ih je dovelo dotle. Ipak, i dalje nije bio jedan od njih jer je njegovo potamnelo i oštećeno oružje bilo potpuno drugačije. Uglavnom se bavio preživljavanjem. Ovi ljudi napadali su maške i ubijali ih, vrebali su i zavaravali ih i uništavali, mada su, naravno, i sami imali gubitke. Kad bi neko nastradao kao Tobi to se smatralo nezgodom i svi su to znali, a to je sasvim drugačije nego kad se nađeš u boju zato što si to želeo.
<BR>&nbsp;&nbsp;&nbsp;&nbsp;&nbsp;A oni su želeli. Jedna sitna ženica mu je vatreno pričala kako se oni bore za neku veliku ideju. Tobi nije mogao da sasvim shvati kakva je to ideja, i posle nekog vremena prestao je da se napreže da je shvati preko ono malo naučenih reči. Žena je pričala brzo i kao da je svako pitanje smatrala za znak neslaganja.
<BR>&nbsp;&nbsp;&nbsp;&nbsp;&nbsp;Mislio je na sve to dok je gledao njihovu sporu, ozbiljnu predstavu. Jedan izvođač nosio je bubanj sa mozgom maške unutra, tako da je pri svakom udarcu u bubanj mozak poigravao. Lupao je po gornjoj i donjoj koži bubnja, a izvođač je za to vreme tapšao šakama. Sve zajedno delovalo je krajnje jezivo. Tobi nije imao pojma šta sve to znači, ali ipak se ježio.
<BR>&nbsp;&nbsp;&nbsp;&nbsp;&nbsp;Jednom, noću, kad je završio posao, pošao je na spavanje. Ledeni vetar pokušavao je da ugasi ono malo svetiljki koje su treperile u retkoj magli. Nejasno je shvatio da se on nikada ne bi upuštao u borbu zbog nekog principa. Borio se i bežao zbog Porodice - i to je uglavnom samo bežao, a borio se samo kad je morao.
<BR>&nbsp;&nbsp;&nbsp;&nbsp;&nbsp;Ovi tihi muškarci i žene bili su sasvim drugačiji. Imali su drugačiju, drevnu tradiciju, zatvoreni ovde u peveu koji nisu razumeli. Ili barem nisu hteli da ga njemu objasne. Možda ga oni poznaju, za razliku od njega. Ponekad te život nauči do određene mere.
<BR>&nbsp;&nbsp;&nbsp;&nbsp;&nbsp;Setio se dugih, praznih dokova gde su ukotvili 'Argo'. Veliki i izgrebani, olupani i uglačani. Prazni, sem 'Arga', nalik na ruke ispružene da dočekaju i zagrle brodove koji više ne dolaze.
<BR>&nbsp;&nbsp;&nbsp;&nbsp;&nbsp;Ovi ljudi su rekli da sada vrlo malo brodova dolazi sa dalekih planeta kao što je Snegobar. Ima malih letelica koje se provlače kroz prolaze unutar samog pevea, prečicama između Sokaka. Planetarne Porodice više ne dolaze u Sokake jer su gotovo sve izumrle. Promašene.
<BR>&nbsp;&nbsp;&nbsp;&nbsp;&nbsp;Njihova istorija nije se poklapala sa njegovom. I to se slagalo. Sokaci se upravljaju po drugačijim satovima. Neki leže dublje unutar strme zakrivljenosti oko crne rupe pa njihovo vreme ide sporije. A i sam peve meša i prepliće događaje, zbunjujući um.
<BR>&nbsp;&nbsp;&nbsp;&nbsp;&nbsp;Prestao je sa pokušajima da shvati i utvrdio da je predaleko otišao kroz sumrak. Ovo je bilo prvi put da je shvatio koliko mu otac nedostaje. Plakao je neko vreme u tami i bilo mu je drago što ga niko ne vidi.
<BR>&nbsp;&nbsp;&nbsp;&nbsp;&nbsp;Nešto u njemu je govorilo da je glupo stideti se plakanja. Nikad ranije nije pomislio na to. Promislio je malo i pomislio na neki trag Šibo. No, nigde nije mogao da primeti ni delić nje.
<BR>&nbsp;&nbsp;&nbsp;&nbsp;&nbsp;Osećao se nelagodno. Vratio se nazad i našao spavaonicu za povremene radnike. Svi drugi su već spavali, pa se i on sklupčao na svom ležaju.
<BR>&nbsp;&nbsp;&nbsp;&nbsp;&nbsp;Duboko je spavao i probudio se tek kad se spavaonica srušila. Udarac po čelu, prašina u ustima. Zemlja se talasala pod njim. Neko je vrištao u tami.
<BR>&nbsp;&nbsp;&nbsp;&nbsp;&nbsp;Krovne grede su ga promašile, ali zatrpalo ga je sitno đubre. Ispuzao je iz ruševine dok su tlo potresale snažne eksplozije. Kada je pogledao uvis, ugledao je maške kako lebde u polumraku. Nebom su plazile vatre.
<BR>&nbsp;&nbsp;&nbsp;&nbsp;&nbsp;Ljudi su jurili na sve stane. Ogromne sile su se borile visoko među prljavim oblacima.
<BR>&nbsp;&nbsp;&nbsp;&nbsp;&nbsp;Uključili su se zaštitini ekrani - ugledao ih je u čulnoj mreži kao blistavo crvene ravni zarivene u vazduh, sa električnim zelenim zmijama koje vijugaju po ivicama.
<BR>&nbsp;&nbsp;&nbsp;&nbsp;&nbsp;Ranjenici. Ljudi bez ikakve vidljive rane, ali sa kožom pocrnelom od kontuzije. Neki su krvarili iz nosa i usta. Drugi su se grčevito držali za stomak i nisu mogli da govore. Neki su ležali ničice u izgaženoj travi.
<BR>&nbsp;&nbsp;&nbsp;&nbsp;&nbsp;Pokušao je da im pomogne. Lekarima je izgleda smetao. Ljutito su ga gledali i shvatio je šta misle. Nisu mogli da tačno znaju, ali on je došao ovamo a sada su došle maške.
<BR>&nbsp;&nbsp;&nbsp;&nbsp;&nbsp;Nije bio siguran da li će umeti da pomogne ili će samo pogoršati stvari, pa je ostavio ranjenike i otrčao do spoljašnje ivice zgrada-plikova. Odatle je posmatrao hitru i tajanstvenu igru plamena i udara u okolnom miru. Želeo je da se bori ali nije znao šta da radi. Ovde izgleda nisu važili metodi Porodice Bišop. A ako sile iz visine žele njega, ni tu nije mogao ništa da učini.
<BR>&nbsp;&nbsp;&nbsp;&nbsp;&nbsp;Na kraju je pobegao. Ako je on privukao nesreću ovamo, najbolje bi bilo da je odvuče dalje. Satima je trčao kroz polumrak. Ponovo sam. Kvat. Kilin. Besen. Imena.
<BR>&nbsp;&nbsp;&nbsp;&nbsp;&nbsp;Koliko je osećao čulima, niko ga nije pratio. Konačno se sa dalekog grebena pojavilo svetlo i video je da se nalazi na drugačijem mestu. Ovde je bilo ljudi koji su se držali za goli vremenjak, a nešto je pokušavalo da ih nađe.
<BR>&nbsp;&nbsp;&nbsp;&nbsp;&nbsp;Bez ikakvog upozorenja, našao se usred bitke. Legao je potrbuške i ubrzo je shvatio da nešto - mada nikad nije saznao šta - pokušava da pobije skupinu ljudi nedaleko od njega. Sad mu je dobro došla veština da se drži uz promenljivi vremenjak.
<BR>&nbsp;&nbsp;&nbsp;&nbsp;&nbsp;Nebom se razvlačila zelena magla. Izlivala se preko njega i preko njegove slike koju je video u vremenjaku pod sobom.
<BR>&nbsp;&nbsp;&nbsp;&nbsp;&nbsp;Slika je gledala u njega. Prolazile su spore, razvučene sekunde. Slika mu je mahnula. Tobi je žmirnuo. Slika se iskezila. Nije mogao da shvati otkuda Tobi zarobljen u vremenjaku, on sam, i to da vedro pozdravlja - ali nije bilo vremena za mozganje o tome, bar ne sada.
<BR>&nbsp;&nbsp;&nbsp;&nbsp;&nbsp;A nije bilo vremena ni da vidi ko to ubija. Pokušao je da podigne glavu i pogleda, a onda se predomislio. Čula nisu pokazivala nikakvu opasnost. Ipak, čuo je sitno hujanje, deliće vetra koji bi mu hirurški precizno razneli glavu na komadiće ako bi je podigao.
<BR>&nbsp;&nbsp;&nbsp;&nbsp;&nbsp;Znao je to jer se desilo pred njegovim očima. Jednu ženu su dočekale te šaputave stvari koje su letele nad tlom. Čekale su na metu, lebdeći nad otvorenm tlom, a onda su našle plen.
<BR>&nbsp;&nbsp;&nbsp;&nbsp;&nbsp;Gledao je i kako prijatelji pokušavaju da joj ponovo sastave glavu. Govorili su brzim, isprekidanim jezikom koji Tobi nije razumeo. Pokušao je da pomogne, mada je znao da nema svrhe, a oni nisu obraćali pažnju na njega. Izgleda da su verovali da ljudska medicina može da pomogne čak i kod glave isečene na šnite. Nije mogla.
<BR>&nbsp;&nbsp;&nbsp;&nbsp;&nbsp;Posle nekog vremena šaputavi mlazevi su nestali. Želeo je da pomogne ljudima, ali kada je pošao da ih potraži ustanovio je da su svi potpuno mrtvi.
<BR>&nbsp;&nbsp;&nbsp;&nbsp;&nbsp;Sada više nije sumnjao da negde iza ovog haosa nešto traga za njim. Jesu li svi ovi ljudi umrli zbog njega? Nije hteo da razmišlja o tome.
<BR>&nbsp;&nbsp;&nbsp;&nbsp;&nbsp;Jedino što je mogao bilo je da beži, ne da se bori. To se nije slagalo sa načinom razmišljanja Bišopovih.
<BR>&nbsp;&nbsp;&nbsp;&nbsp;&nbsp;Sretao je izbeglice. Neke je mogao da razume. Pričali su o mestima i vremenima gorim od ovog, ali većina ih je samo prolazila kraj njega kao da je on priviđenje. Ili su možda mislili da su mu pitanja besmislena.
<BR>&nbsp;&nbsp;&nbsp;&nbsp;&nbsp;Dugo je marširao. Bilo mu je lakše ako ne razmišlja mnogo.
<BR>&nbsp;&nbsp;&nbsp;&nbsp;&nbsp;Svet je izgledao lakši, kao da je njegova glava balon koji drži samo telo. Sada je hodao uživajući u svakom koraku. Daleko napred iz vremenjaka su izbijali blistavo zeleni zraci. Svetlo je bilo puno vrele energije.
<BR>&nbsp;&nbsp;&nbsp;&nbsp;&nbsp;Ljudi kraj kojih je prolazio smešili su se. Raspoloženje je raslo sve dok svi nisu postali veseli, i čak i Tobiju se prizor učinio tako lep da je bilo besmisleno i pomisliti kako bi bilo ko mogao da umre. Pogotovo on.
<BR>&nbsp;&nbsp;&nbsp;&nbsp;&nbsp;Trgao se kad se setio kako je Kvat, jednom davno, govorila o nerazumnom optimiznu primata, ili bar njihove trenutne verzije. Rekla je da je to neobično prilagođavanje, kakvo njena vrsta nije imala. Tobi se na to samo nasmejao.
<BR>&nbsp;&nbsp;&nbsp;&nbsp;&nbsp;Sada se opet smejao. Ludački, bezumno. Od toga se osećao bolje. Setio se Kvatine zbunjenosti i ponovo se nasmejao. Čak ni bol usamljenosti nije pokvario ovu iznenadnu, potpuno nezasluženu radost. Možda i jeste iracionalna, ali bilo je veselo, a radost je, na ovakvom mestu i u ovakvo vreme, izuzetno racionalna i praktična.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
