<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. SAĆE I DOM
<P>&nbsp;&nbsp;&nbsp;&nbsp;&nbsp;Blistava crna stvar kao da se otvarala, plivajući u vodenastom polusvetlu. Tobi je shvatio da nekako raste. Promaljala se kao kićeni brod koji izranja iz granitno crnog jezera. Izgledalo je kao da se razliva po okolnom prostoru. Izvučena iz olujne tame, kao da stiže sa nekog nevidljivog, dubljeg mesta. Po površini su se stalno pojavljivale nove platforme i zaravni, oštro srezane, spremne da odražavaju svetlost kugli koje su još jurile kraj njih.
<BR>&nbsp;&nbsp;&nbsp;&nbsp;&nbsp;#Obratite pažnju na brodsko vreme.#
<BR>&nbsp;&nbsp;&nbsp;&nbsp;&nbsp;Tobi je pogledao i zatreptao. Kvatin glas ničim nije nagoveštavao da je bila iznenađena kao on. Brojke spoljašnjeg vremena sada su se pretvorile u razmazanu mrlju. #Sada smo na nivou godine.#
<BR>&nbsp;&nbsp;&nbsp;&nbsp;&nbsp;Kilin je i dalje stajao na palubi koja je škripala, premeštajući se sa noge na nogu da izbegne pojedine talase. Lice mu je bilo napeto i nije odvajao pogled od mase na ekranu koja se sve više širila. "Koliko duboko još možemo da idemo?"
<BR>&nbsp;&nbsp;&nbsp;&nbsp;&nbsp;#Niko ne zna. Ali može se ići dublje.#
<BR>&nbsp;&nbsp;&nbsp;&nbsp;&nbsp;"Aha", mračno je rekao Kilin, "a šta ovde nije moguće?"
<BR>&nbsp;&nbsp;&nbsp;&nbsp;&nbsp;"Potrošnja goriva raste", izvestila je Džoslin.
<BR>&nbsp;&nbsp;&nbsp;&nbsp;&nbsp;Kilin je klimnuo. "Stalno je rasla. Koliko još imamo?"
<BR>&nbsp;&nbsp;&nbsp;&nbsp;&nbsp;"Da bi mogli da se oslobodimo ovog mesta?"
<BR>&nbsp;&nbsp;&nbsp;&nbsp;&nbsp;"Da - ove 'ergosfere'." Reč je na Kilinovim usnama zvučala nezgrapno, kao izraz Aspekata, kao jezik za koji se samo pretvara da ga poznaje.
<BR>&nbsp;&nbsp;&nbsp;&nbsp;&nbsp;Pucketanje od napora koje se pronosilo kroz 'Argo' odvlačilo je Tobiju pažnju od dubokog brujanja motora. Tutnjava je rasla, i osećao je podrhtavanje preko sedišta.
<BR>&nbsp;&nbsp;&nbsp;&nbsp;&nbsp;Džoslin je neko vreme ćutke radila, i oči su joj poigravale dok je osluškivala direktnu vezu sa brodskim sistemima. Kad je progovorila, bila je zabrinuto namrštena. "Ploča je zauzeta proračunom koliko će nam trebati da se izvučemo odavde. Brojevi stalno skaču. Približavamo se. Izgleda da gutamo gorivo samo da bismo ostali u orbiti."
<BR>&nbsp;&nbsp;&nbsp;&nbsp;&nbsp;"Koliko dugo?"
<BR>&nbsp;&nbsp;&nbsp;&nbsp;&nbsp;"Možda još petnaest minuta."
<BR>&nbsp;&nbsp;&nbsp;&nbsp;&nbsp;Čak i Tobiju, naučenom da mu čita raspoloženje, činilo se da ovo uopšte nije uznemirilo Kilina. "Dobro."
<BR>&nbsp;&nbsp;&nbsp;&nbsp;&nbsp;'Argo' je leteo usisavajući plazmu preko magnetnih usta, sagorevajući je u fuzionim komorama, i izbacujući je pozadi. Ali za to su mu bili potrebni katalizatori, a ovi su bili na izmaku.
<BR>&nbsp;&nbsp;&nbsp;&nbsp;&nbsp;#Ako se približimo samoj ivici obzorjaa događaja - obodu crne rupe - videće se da nas nikakva količina goriva ne može spasti.#
<BR>&nbsp;&nbsp;&nbsp;&nbsp;&nbsp;Tobija je zapanjila Kvatina smirenost dok je ovo saopštavala, čak nije ni dodala nešto utešno. Ni Kilin se ničim nije odao, nego je i dalje piljio u čudnu crnu stvar na ekranu. "Ovo ovde izgleda kao stena koja raste. Sigurna si da nema nikakve veze sa 'obzorjem događaja'?"
<BR>&nbsp;&nbsp;&nbsp;&nbsp;&nbsp;#Ne znam. Ali to nije samo crna rupa.#
<BR>&nbsp;&nbsp;&nbsp;&nbsp;&nbsp;"Zašto si tako sigurna?"
<BR>&nbsp;&nbsp;&nbsp;&nbsp;&nbsp;#Kada ova jureća svetla oko nas počnu da zamiru, to će značiti da počinje upijanje nadolazeće mase.#
<BR>&nbsp;&nbsp;&nbsp;&nbsp;&nbsp;"To će biti materija iz zvezde koja zaranja u crnu rupu?" upitao je Kilin.
<BR>&nbsp;&nbsp;&nbsp;&nbsp;&nbsp;#Tako je. Ona ne može da orbitira - u vremenskoj jami nema slobodnih staza.#
<BR>&nbsp;&nbsp;&nbsp;&nbsp;&nbsp;"Pa kako onda da nama ništa ne fali?" upitao je Tobi.
<BR>&nbsp;&nbsp;&nbsp;&nbsp;&nbsp;#Neće još dugo tako biti. Jedini razlog što smo uspeli da se ovoliko približimo je taj što je ova rupa najveća u čitavoj galaksiji, preko milion puta veća od zvezde. Iako ta ogromna masa privlači, plimne sile su ovde manje nego na ivici Jedača. Oko manje crne rupe bili bismo raskomadani pre nego što stignemo unutra.#
<BR>&nbsp;&nbsp;&nbsp;&nbsp;&nbsp;"Ja ne bih prilazio bliže dok ne vidimo šta se dešava. Ili dok ne shvatimo šta je ta stvar." Pokazao je svetlucavu složenost mase koja se širila i nastajala pred njima, nalik na neobično, kristalno blato. Motori su potresali zidove, ali bez efekta: primicali su se sve bliže.
<BR>&nbsp;&nbsp;&nbsp;&nbsp;&nbsp;"Kapetane", javila se Džoslin, "mislim da više nemamo energije ni za kakvo manevrisanje."
<BR>&nbsp;&nbsp;&nbsp;&nbsp;&nbsp;Kilin je stegao usne. "Ne možemo da se udaljimo od te stvari?"
<BR>&nbsp;&nbsp;&nbsp;&nbsp;&nbsp;"Sumnjam. Već smo na maksimumu."
<BR>&nbsp;&nbsp;&nbsp;&nbsp;&nbsp;"Kvat, šta da radimo?" Kilin je konačno morao da otvoreno moli pomoć.
<BR>&nbsp;&nbsp;&nbsp;&nbsp;&nbsp;#Ne znam. Ivica na kojoj prostor zauvek nestaje crna je kao smrt. Znaćemo da smo tamo gde materija vlada svime, a prostor zauvek klizi niz grlo Jedača Svih Stvari. Ali ovaj predmet - drugačiji je.#
<BR>&nbsp;&nbsp;&nbsp;&nbsp;&nbsp;"Ja... mi... prešli smo toliki put." Kilin je gledao ekrane sa neobičnim izrazom, koji je Tobi retko viđao kod njega proteklih godina - bio je nesiguran. "Porodica Bišop je oduvek znala da je Jedač važan. Ali kuda da pođemo?"
<BR>&nbsp;&nbsp;&nbsp;&nbsp;&nbsp;#Stigli smo do granice onoga što prošlost može da nam kaže.#
<BR>&nbsp;&nbsp;&nbsp;&nbsp;&nbsp;Tobi se ježio od ovakvog razgovora. Kao da sluša stare drugove kako pričaju o samoubistvu.
<BR>&nbsp;&nbsp;&nbsp;&nbsp;&nbsp;Nešto u njemu je bilo zadovoljno zbog Kilinovog oklevanja. Shvatio je koliko mu je nedostajala mnogostrana ličnost koju je poznavao čitavog života, iako je svetu pokazivao samo odlučno lice. Ali i sad se, pred Tobijevim očima, u Kilinov pogled vratila odlučnost. "Mora da je tu", šapnuo je.
<BR>&nbsp;&nbsp;&nbsp;&nbsp;&nbsp;#Neophodnost proizlazi iz logike, a ne iz želje. U takvim trenucima sumnje, Filozofi se povlače na /neprevodivo/.#
<BR>&nbsp;&nbsp;&nbsp;&nbsp;&nbsp;Džoslin je sumnjičavo pogledala Kvat, ali je nastavila da radi u potpunoj, grozničavoj tišini. Potom je tiho izvestila Kilina. "'Argo' kaže da postoji orbita kojom možemo ići, i koja će nas dovesti do mesta koje on naziva 'perigeum'. To je tik iznad ivice crne rupe. Ali ako priđemo tako blizu, nikada nećemo uspeti da se izvučemo iz, ovaj, iz vrtloga."
<BR>&nbsp;&nbsp;&nbsp;&nbsp;&nbsp;"Sigurna si?" Kilinov glas bio je potpuno bezličan.
<BR>&nbsp;&nbsp;&nbsp;&nbsp;&nbsp;"Onoliko koliko mogu biti na ovom blesavom mestu."
<BR>&nbsp;&nbsp;&nbsp;&nbsp;&nbsp;Javio se Tobijev Aspekt Isak.
<BR>&nbsp;&nbsp;&nbsp;&nbsp;&nbsp;Tačniji izraz bi bio "peribaritron". "Perigeum" se odnosi na Staru Zemlju, i orbite oko nje. Ove brodske kompjutere mora da je programirao neko sa klasičnim obrazovanjem, ali bez mnogo zanimanja za valjane tehničke pojedinosti. Nadam se da se taj nemar nije odnosio i na...
<BR>&nbsp;&nbsp;&nbsp;&nbsp;&nbsp;Tobi je potisnuo Aspekta na mesto. Njegovo besno kreštanje prekinulo se uz gotovo jasno čujan prasak.
<BR>&nbsp;&nbsp;&nbsp;&nbsp;&nbsp;"Zašto sat tako juri?" upitao je Kilin, pokazujući ekran. Cifre su se smenjivale sve brže i brže.
<BR>&nbsp;&nbsp;&nbsp;&nbsp;&nbsp;Kvat se nelagodno promeškoljila, zazveketavši nogama. #To ponašanje se ne uklapa u proračune koje sam dobila od Filozofa. Nešto uvrće protok prostor-vremena čak i više nego što su oni očekivali.#
<BR>&nbsp;&nbsp;&nbsp;&nbsp;&nbsp;"Ono?" Kilin je pokazao glatku, sve veću tamu pred njima.
<BR>&nbsp;&nbsp;&nbsp;&nbsp;&nbsp;#Moguće. Ovde izgled vara, jer gravitacija savija svetlost po svojoj volji.#
<BR>&nbsp;&nbsp;&nbsp;&nbsp;&nbsp;Tobi je u masi nazirao složene podupirače i doline, lukove i visoke stubove. "Ovo je sagrađeno, a ne prirodno", rekao je.
<BR>&nbsp;&nbsp;&nbsp;&nbsp;&nbsp;Kilin je zažmirkao. "Dabre! Znao sam! Došli smo i - Abraham, Magnetni um - svi su nas vodili ovamo."
<BR>&nbsp;&nbsp;&nbsp;&nbsp;&nbsp;"Kako može išta da ostane ovde?" Tobi je zapanjeno zurio. Nije mogao da zamisli šta je smislio Kilin, uprkos dugih godina putovanja dovde - Kilin o nekim stvarima uopšte nije hteo da razgovara - ali svakako nije bilo ovo u pitanju. Na Kilinovom čelu pojavilo se zbunjeno mrštenje, a onda je prošlo kao zaboravljena neprijatnost.
<BR>&nbsp;&nbsp;&nbsp;&nbsp;&nbsp;"Nije bitno", glatko je rekao. "Biće kasnije dovoljno vremena da mozgamo o tome."
<BR>&nbsp;&nbsp;&nbsp;&nbsp;&nbsp;Tobi je sa strepnjom posmatrao ekrane. Glatko crnilo je raslo i raslo. Kao da je sve više privlačilo 'Arga'. No, to im se nije samo približavalo. Kao da je narastalo, pojavljivalo se, rađalo se sa nekog nezamislivog mesta.
<BR>&nbsp;&nbsp;&nbsp;&nbsp;&nbsp;Morao je da smesti sve to u um, da shvati šta to znači. Zatvorio je oči da izbriše jezivi prizor. "Tata... oni Cijanci, mesta koje je prosekao Kosmički Krug - nije li Magnetni um rekao da su ih sagradile maške?"
<BR>&nbsp;&nbsp;&nbsp;&nbsp;&nbsp;"Dabre", odgovorio je Kilin. "Kao neku vrstu barijere, ili peščane zamke. Ali ovo..."
<BR>&nbsp;&nbsp;&nbsp;&nbsp;&nbsp;Naglo je prekinuo. Tobi je otvorio oči i ustanovio da rastuća struktura postaje oštrija, pokazujući sada koliko je zaista prostrana. Terase, udoline, grebeni, sve kao saće. Nizovi i nizovi šestougaonih otvora, paučinasta mreža isturenih motki i kablova. Ili to samo ljudsko oko pokušava da racionališe sliku, upitao se Tobi - da vidi ono što može da razume?
<BR>&nbsp;&nbsp;&nbsp;&nbsp;&nbsp;Na mostu je vladala tišina. 'Argo' je škripao i brujao od povremenih izvijanja i pritisaka. Tobi se upitao koliko dugo će brod moći da trpi ovu masažu sila mnogo većih od njega.
<BR>&nbsp;&nbsp;&nbsp;&nbsp;&nbsp;"Kapetane, potrošnja goriva strašno raste!" uzviknula je Džoslin.
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"To, to - imamo još samo nekoliko minuta. Osim ako..."
<BR>&nbsp;&nbsp;&nbsp;&nbsp;&nbsp;Na Kilinovom licu nešto je očvrsnulo. "U stara vremena, u Citadeli Bišop, išli smo u otimačinu. Šta god da smo našli, dovukli bi nazad i izjavili da smo baš po to išli."
<BR>&nbsp;&nbsp;&nbsp;&nbsp;&nbsp;Polako se osvrnuo po mostu. Svi su ga belo gledali, uključujući i Kvat i Tobija. "Možemo isto tako i sada." Pokazao je saće okupano klizavim, neravnomernim svetlom. "Ono je naš cilj, poručniče Džoslin. Vodi nas unutra, i to brzo."
<BR>&nbsp;&nbsp;&nbsp;&nbsp;&nbsp;Dugo ćutanje. Tobi je na napetim licima video da svi znaju da im je ovo poslednje kockanje. Baciće kocku, i same sebe, sada i zauvek, u te mastiljave senke.
<BR>&nbsp;&nbsp;&nbsp;&nbsp;&nbsp;A onda je trenutak prošao. Džoslin je odlučno pokrenula komande. Izvukla je iz motora maksimalni potisak, prelećući prstima preko ploče. Tobi je preko čula osetio kako brodska magnetna polja rastu i šire se, kao nevidljiva mreža koja hvata materiju u prolazu, usisava je u reakcione komore i izbacuje je pozadi. Paluba je vibrirala. Spojevi su strugali i škripali. Ubrzanje je delovalo kao šut s leđa. Leteli su preko predela boje slonovače.
<BR>&nbsp;&nbsp;&nbsp;&nbsp;&nbsp;"Gde tačno, Kapetane?" Džoslin je bila smirena i efikasna. Tobi se divio njenoj pribranosti dok je gledala Kilina, izvivši jednu obrvu. Sudbina se može dočekati sa stilom.
<BR>&nbsp;&nbsp;&nbsp;&nbsp;&nbsp;"Ah.." Kilin je preletao pogledom preko pojedinosti koje su letele pod njima. Začulo se glasno cviljenje dok se 'Argo' borio protiv moćnih, nevidljivih sila. "Tamo."
<BR>&nbsp;&nbsp;&nbsp;&nbsp;&nbsp;Mala zelena tačka namigivala je sa samog vrha dugačkog, šiljatog poluostrva. "Malopre nije bila tamo", rekla je Džoslin.
<BR>&nbsp;&nbsp;&nbsp;&nbsp;&nbsp;Tišinu je prekinuo Tobi. "Možda je neko uključio lampu na verandi."
<BR>&nbsp;&nbsp;&nbsp;&nbsp;&nbsp;Setio se da je njegova majka to činila u Citadeli Bišop, kada bi se on kasno zadržao u igri sa drugovima, tokom blagih letnjih noći. Bliski bledožuti sjaj, zaklonjen od maški. Slab u sve gušćoj tami, nesiguran, ali uvek na mestu. Voleo je da juri male ptice koje su sijale dok su mahale krilima. Ma koliko daleko otišao goneći ih kroz grmlje, osluškujući šuškanje i cvrkut, uvek je video daleki svetionik doma. Pazi da uvek vidiš svetlo, govorila je.
<BR>&nbsp;&nbsp;&nbsp;&nbsp;&nbsp;Svetlo podešeno za ljudski vid, a ne mehanički. Mada na kraju to nije mnogo vredelo, žalosno je pomislio.
<BR>&nbsp;&nbsp;&nbsp;&nbsp;&nbsp;Zeleni sjaj kao da je lebdeo ka njima. Pod njim je zijala pećina. Kilin je klimnuo Džoslini da sklizne u nju.
<BR>&nbsp;&nbsp;&nbsp;&nbsp;&nbsp;Brzo, glatko lebdenje. Zaustavili su se između dve ogromne, mračne litice.
<BR>&nbsp;&nbsp;&nbsp;&nbsp;&nbsp;I ovde se ponavljao izgled saća, samo u manjoj razmeri. Brojni šareni ekrani nalazili su se po čitavim tamnim padinama, pokazujući bleske osuđene materije koja se slivala iz tamne visine. Kao da se ovo mesto nalazi na samom kraju stvaranja, čvrsto i nepokretno, noćna zemlja pod nemirnim, umirućim nebom.
<BR>&nbsp;&nbsp;&nbsp;&nbsp;&nbsp;A onda saće kao da je naraslo, žmirnulo - i našli su se unutar uljastih, crnih zidova. Unutar onoga što je to već bilo. Bez ikakvog primetnog prelaza.
<BR>&nbsp;&nbsp;&nbsp;&nbsp;&nbsp;Džoslin je usporila motore. Kilin je naredio da brod pređe na minimum energije. To je donelo prijatnu smirenost na palubi. Nastupila je tišina. Nisu imali šta da rade. Ni kuda da idu.
<BR>&nbsp;&nbsp;&nbsp;&nbsp;&nbsp;Ipak, Tobi se trgao kada se promuklo javio stražar sa glavne vazdušne ustave. Tek tad je shvatio da su svi na brodu bili užasno napeti.
<BR>&nbsp;&nbsp;&nbsp;&nbsp;&nbsp;Stražar je čuo nešto. Preneo je to ostalima. Preko opšte čulne mreže proneo se zvuk, neverovatno glasan. Neverovatno je ličio na kucanje na vrata.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
