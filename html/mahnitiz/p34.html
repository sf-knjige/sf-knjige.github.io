<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. STISAK VREMENA
<P>&nbsp;&nbsp;&nbsp;&nbsp;&nbsp;Probudio se ošamućen. Šibo mu je mrmljala, tih glas koji mu je poigravao čitavim telom, masirajući mu mišiće i vibrirajući duž vlaknastih nervnih mreža.
<BR>&nbsp;&nbsp;&nbsp;&nbsp;&nbsp;Probudi se. Volim te zbog onoga što si učinio i pomoći ću ti da se probiješ kroz ovo mesto. Mogu da budem i gruba i meka. Zbog tebe. Ali sada moraš da se probudiš, ma koliko voleo da ostaneš uronjen u sirup i pamuk.
<BR>&nbsp;&nbsp;&nbsp;&nbsp;&nbsp;"Uff... dobro..."
<BR>&nbsp;&nbsp;&nbsp;&nbsp;&nbsp;- tečno, palacajuće zadovoljstvo, meka tama, blagi vetrovi napolju, mirisna zadovoljstva u dubini, udari srca, oštar miris krvi iz ugrizene usne, sve brže dahtanje -
<BR>&nbsp;&nbsp;&nbsp;&nbsp;&nbsp;Potisnuo je osećanja. Bila su prijatna, ali znao je da mora da se probudi. San? Bilo je nekako čvršće od toga...
<BR>&nbsp;&nbsp;&nbsp;&nbsp;&nbsp;Ležao je ničice na sunđerastoj travi, raširenih ruku, bos, sa isključenim servo uređajima. Ranjiv. Dvaput je kucnuo jezikom po sekutiću i osetio da se servo uređaji bude. Čula, raširena zbog straže, skupila su se u poluloptu. Ništa čudno na ivicama, nikakve narandžaste mogućnosti za prevaru. Oružje puno energije, sveže napunjeno pre nego što je otišao sa 'Arga'.
<BR>&nbsp;&nbsp;&nbsp;&nbsp;&nbsp;Može da se pokrene. Otac ga je odavno naučio da se pri buđenju ne miče, sve dok ne bude potpuno spreman za borbu. Podigao je desnu ruku...
<BR>&nbsp;&nbsp;&nbsp;&nbsp;&nbsp;...a ona nije htela da se makne. Ležala je dlanom naviše na glatkom, svežem vremenjaku. Povukao je jače. Mali pomak, gotovo ništa. Nespretno je seo, a ruka mu je ostala prilepljena za stenu. "Kvat."
<BR>&nbsp;&nbsp;&nbsp;&nbsp;&nbsp;#Dobro jutro, mada ovde svetlo ne odgovara takvim opisima.#
<BR>&nbsp;&nbsp;&nbsp;&nbsp;&nbsp;"Zalepio sam se. Hajde mi..."
<BR>&nbsp;&nbsp;&nbsp;&nbsp;&nbsp;#Ne bih ti savetovala...#
<BR>&nbsp;&nbsp;&nbsp;&nbsp;&nbsp;"To me drži."
<BR>&nbsp;&nbsp;&nbsp;&nbsp;&nbsp;#Ipak...#
<BR>&nbsp;&nbsp;&nbsp;&nbsp;&nbsp;Snažno je trgao. Desnica se oslobodila uz užasan zvuk kidanja - i uz blesak usijano belog bola. "Au!"
<BR>&nbsp;&nbsp;&nbsp;&nbsp;&nbsp;Čitava nadlanica mu je bila oderana, otkrivajući crvenu mrežu golih mišića. Koža je ostala zalepljena za vremenjak. Već je počela da tamni, jer krv se zgrušavala na vazduhu.
<BR>&nbsp;&nbsp;&nbsp;&nbsp;&nbsp;#Neprijatan sporedni efekat fizike. Trebalo je da predvidim...#
<BR>&nbsp;&nbsp;&nbsp;&nbsp;&nbsp;Tobi je obgrlio ruku i počeo da psuje. Otvorio je medicinski džep, pretražio ga i stavio preko rane svenamenski zavoj. "Kako... šta..."
<BR>&nbsp;&nbsp;&nbsp;&nbsp;&nbsp;#Trebalo je da shvatim. Kamen u peveu nije potpuno čvrst.#
<BR>&nbsp;&nbsp;&nbsp;&nbsp;&nbsp;"Izgleda čvrst."
<BR>&nbsp;&nbsp;&nbsp;&nbsp;&nbsp;#Sastoji se od zbijenih događaja, pretvorenih u masu. Ako ostaneš u dodiru sa njima dovoljno dugo, postaješ deo događaja.#
<BR>&nbsp;&nbsp;&nbsp;&nbsp;&nbsp;"Kakvog događaja? Ta stvar je htela da me pojede."
<BR>&nbsp;&nbsp;&nbsp;&nbsp;&nbsp;#Ne pripisuj fizičkim zakonima nekakve namere. Tvoja koža je postala deo pevea. Počela je da se stapa sa prostorom događanja od kojeg se sastoji ova materija.#
<BR>&nbsp;&nbsp;&nbsp;&nbsp;&nbsp;"Hoćeš da kažeš da sve ovo može da nas upije, kao sunđer?"
<BR>&nbsp;&nbsp;&nbsp;&nbsp;&nbsp;#Samo ako ostanemo dovoljno dugo u neposrednoj blizini - recimo, nekoliko atomskih slojeva daleko.#
<BR>&nbsp;&nbsp;&nbsp;&nbsp;&nbsp;"To važi i za travu, i za vazduh?"
<BR>&nbsp;&nbsp;&nbsp;&nbsp;&nbsp;#Ni slučajno. Oni su obična masa, jednostavan oblik materije.#
<BR>&nbsp;&nbsp;&nbsp;&nbsp;&nbsp;Tobi je odmahnuo glavom. "Slušaj, hajde da pojedemo malo te obične materije. Mislim, sledovanja. Vrti mi se u glavi."
<BR>&nbsp;&nbsp;&nbsp;&nbsp;&nbsp;Kvat mu je dobacila sledovanje. #Izgleda da vremenjak jede sve što se postavi uz njega, ali različitom brzinom. Go kamen - kao tamo gde si spustio ruku - upija brzo. Na drugim mestima nije tako - zato prašina i žive stvari mogu da opstanu. Sve je vrlo genijalno stvoreno.#
<BR>&nbsp;&nbsp;&nbsp;&nbsp;&nbsp;Tobi ju je jedva slušao. Zavoj je bio živi sloj koji radi svoj posao, obnavljajući kožu. Već je osećao meškoljenje po nadlanici, jer penasti zeleni sloj skupljao je osušenu krv i stvarao pokožicu. No, bioinženjering Porodice - dok je postojao kao živa veština - nalagao je da su popravke najvažnije. Nega je bila nebitna, i zato je stezao zube od bola. Isključio je veći deo preko podkontrola, ali to je potrajalo. Bol može da bude i koristan kao podsetnik, i zato ga nije lako isključiti.
<BR>&nbsp;&nbsp;&nbsp;&nbsp;&nbsp;Pojeo je deo sledovanja, nesigurno sedeći na travi, bezbedno daleko od svakog vremenjaka. Jutro ovde nije imalo veze sa izlaskom sunca, iako je u vazduhu bilo oštre svežine. Komadi stenja zračili su bledu svetlost koja se rasipala između stabala. Daleki visovi presijavali su se u raznim bojama. Kada su se oblaci u visini razdvojili, video je druge izvore svetlosti koji su se stapali i stvarali duge, strpljive struje.
<BR>&nbsp;&nbsp;&nbsp;&nbsp;&nbsp;#Ovo svetlo izgleda potiče od zgušnjavanja diska oko crne rupe. Peve je zarobljava, a nose je očvrsli davni događaji.#
<BR>&nbsp;&nbsp;&nbsp;&nbsp;&nbsp;"Drveću je izgleda dobra."
<BR>&nbsp;&nbsp;&nbsp;&nbsp;&nbsp;#Zračenje diska je ovde prigušeno da bi se održao život. To ne može biti slučajno.#
<BR>&nbsp;&nbsp;&nbsp;&nbsp;&nbsp;"Šta misliš, ko je ovo napravio?"
<BR>&nbsp;&nbsp;&nbsp;&nbsp;&nbsp;#To ne znaju čak ni Filozofi. Suviše sam skromna da nagađam. Korišćenje tkanja prostor-vremena za gradnju je veština koja prevazilazi moju moć shvatanja.#
<BR>&nbsp;&nbsp;&nbsp;&nbsp;&nbsp;"A mi?"
<BR>&nbsp;&nbsp;&nbsp;&nbsp;&nbsp;#Vi? Primati?#
<BR>&nbsp;&nbsp;&nbsp;&nbsp;&nbsp;"Zašto ne? Napravili smo 'Argo', nekada davno. I ne zaboravi Svećnjake."
<BR>&nbsp;&nbsp;&nbsp;&nbsp;&nbsp;#Ne razumeš koliko je peve veći od toga.#
<BR>&nbsp;&nbsp;&nbsp;&nbsp;&nbsp;"Hm. Obuzele su te velike ideje. Mene je obuzela odrana ruka."
<BR>&nbsp;&nbsp;&nbsp;&nbsp;&nbsp;Tobi je to rekao u šali. Odavno je prestao da pokušava da razume otkuda potiču stvari. Biće dovoljno vremena za tu razonodu kada bude bio bezbedan. Ako se to uopšte desi.
<BR>&nbsp;&nbsp;&nbsp;&nbsp;&nbsp;Kroz blistavi vazduh spuštala se ptica. Prva koju je video od Snegobara, iz vremena pre nego što je pala Citadela Bišop. Maške su smatrale ptice za sitnu vežbu u istrebljavanju i lako su ih obarale sa neba.
<BR>&nbsp;&nbsp;&nbsp;&nbsp;&nbsp;Ova je bila mnogo veća od svega što je video u vazduhu, osim maški. Nije lepršala kao leptir, niti ponirala kao soko grabljivac, nego je ponosno lebdela u slojevima vazduha. Gledao ju je kao hvata nešto što nije uspeo da razabere. Zatim se zagnjurila u mlečnobeli pramen zgusnute pare, više plivajući nego leteći.
<BR>&nbsp;&nbsp;&nbsp;&nbsp;&nbsp;Zapljusnuo ga je talas pokrenutog vazduha i osetio je iznenadnu jezu. Pokušao je da podigne ruku i ustanovio da ga ne sluša, da ne može ni da obori pogled. I grudi su mu se ukočile. Svi mišići bili su mu nepokretni. Potom je stvar nalik na prozirno staklo nestala i mogao je ponovo da diše. Ptica je proletela bez zvuka i bez ikakvog znaka brige. Tek izbliza je primetio da ima četiri krila i nesrazmerno veliku glavu. Žuta krila lupala su po sve jačem povetarcu, a vazduh se oko nje zgušnjavao. Vetrovi su se kovitlali. Atmosfera je poprimila boju nalik na mešavinu uglja i rđe.
<BR>&nbsp;&nbsp;&nbsp;&nbsp;&nbsp;"Kvat!"
<BR>&nbsp;&nbsp;&nbsp;&nbsp;&nbsp;#Čekaj. Proći će.#
<BR>&nbsp;&nbsp;&nbsp;&nbsp;&nbsp;"Kakva klima", jedino je mogao da kaže Tobi.
<BR>&nbsp;&nbsp;&nbsp;&nbsp;&nbsp;#Peve može da pređe u paru, čak i u tečnost, izgleda - ili je barem tako bilo rečeno u 'Uvodnom tekstu'. Meša se sa vazduhom. Pokušaj da ga ne udišeš.#
<BR>&nbsp;&nbsp;&nbsp;&nbsp;&nbsp;Tobi je taman ponovo stekao kontrolu nad disanjem. Grudi su ga bolele. Kamen koji se pretvara u vazduh? Pokušao je da potisne bol u plućima.
<BR>&nbsp;&nbsp;&nbsp;&nbsp;&nbsp;Pojavila se još jedna ptica, polako lepršajući po zgusnutom vetru. Tobi je sa divljenjem pratio njene vešte pokrete. "Ne znam za ovo mesto, bubetino. Ako moraš da proveravaš pre svakog udisaja..."
<BR>&nbsp;&nbsp;&nbsp;&nbsp;&nbsp;Kvat je opalila u pticu. Raznela ju je na komade. Tobi je zapanjeno kriknuo. "Zašto si..."
<BR>&nbsp;&nbsp;&nbsp;&nbsp;&nbsp;#Pogledaj je.#
<BR>&nbsp;&nbsp;&nbsp;&nbsp;&nbsp;Tobi je našao delove tela u busenu žilave trave. Krv na sve strane, blistavo sjajna creva, kiseli zadah. Glava raznesena, sa otvorenim očima. A ispod lobanje blistave žice.
<BR>&nbsp;&nbsp;&nbsp;&nbsp;&nbsp;"Prokletstvo! Ima delove maški."
<BR>&nbsp;&nbsp;&nbsp;&nbsp;&nbsp;#One su je napravile. Vešto je prerušena.#
<BR>&nbsp;&nbsp;&nbsp;&nbsp;&nbsp;"I to ovde."
<BR>&nbsp;&nbsp;&nbsp;&nbsp;&nbsp;#Tačno. Mašine su se ubacile u peve Remize.#
<BR>&nbsp;&nbsp;&nbsp;&nbsp;&nbsp;"A ja sam sve vreme mislio da smo bezbedni."
<BR>&nbsp;&nbsp;&nbsp;&nbsp;&nbsp;#Tako mnogi misle. Pažljivo pregledaju posetioce kao što smo mi, u potrazi za mehaničkim špijunima, za mikroskopskim agentima, za samoširećim programima u ljudskim kompjuterima. Andros je rekao da su te mere efikasne.#
<BR>&nbsp;&nbsp;&nbsp;&nbsp;&nbsp;"Duplo prokletstvo. Ta ptica je izgledala baš lepo."
<BR>&nbsp;&nbsp;&nbsp;&nbsp;&nbsp;#Uznemiruje me to što mašine znaju kako da uklope organske oblike sa svojim.#
<BR>&nbsp;&nbsp;&nbsp;&nbsp;&nbsp;"Radile su to i pre, sećaš se? Onaj ludi vođa na Adutu, onaj Vrhovnost - i njegova glava bila je puna ovakvih stvari."
<BR>&nbsp;&nbsp;&nbsp;&nbsp;&nbsp;#Tačno. Trebalo je da iz toga izvedem zaključke.#
<BR>&nbsp;&nbsp;&nbsp;&nbsp;&nbsp;"Ali ko bi pomislio? Čak i u ptici."
<BR>&nbsp;&nbsp;&nbsp;&nbsp;&nbsp;#Učinilo mi se da nas predugo gleda.#
<BR>&nbsp;&nbsp;&nbsp;&nbsp;&nbsp;"Ako je imala vremna da pošalje signal onima koji su je napravili..."
<BR>&nbsp;&nbsp;&nbsp;&nbsp;&nbsp;#Baš tako. Kakve su šanse da nas maške nađu u lavirintima pevea?#
<BR>&nbsp;&nbsp;&nbsp;&nbsp;&nbsp;"Hm. Zavisi koliko Sokaka postoji."
<BR>&nbsp;&nbsp;&nbsp;&nbsp;&nbsp;#Možda neprebrojivo mnogo. Matematika ovog mesta zasićena je beskonačnostima.#
<BR>&nbsp;&nbsp;&nbsp;&nbsp;&nbsp;Zasićena? Kvat je ponekad birala čudne reči. "A zavisi i od broja špijuna koje maške šalju."
<BR>&nbsp;&nbsp;&nbsp;&nbsp;&nbsp;#Ova ptica svakako znači da su mašine veoma zainteresovane. Da te love.#
<BR>&nbsp;&nbsp;&nbsp;&nbsp;&nbsp;"Mene? Ma hajde, moj otac bi voleo da me se dočepa, ali maške? Njima ja nisam važan."
<BR>&nbsp;&nbsp;&nbsp;&nbsp;&nbsp;Kvat je zujala servo uređajima, kao da se nelagodno oseća. #Nesigurnost se menja. Čini mi se da moramo ponovo da iskoristimo osnovnu odliku pevea - skrovitost.#
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
