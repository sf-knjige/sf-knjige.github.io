<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. PRAVI CENTAR
<P>&nbsp;&nbsp;&nbsp;&nbsp;&nbsp;Tobi je gledao svog oca kako šeta oplatom broda.
<BR>&nbsp;&nbsp;&nbsp;&nbsp;&nbsp;Kilin je predstavljao srebrnastu priliku, jer odelo mu je bilo podešeno da odbija što je više zračenja moguće. Čovek ogledalo. Svetlo je klizilo preko njega pri svakom pokretu, svetlucajući od fosforescencije zvezda i gasova. Tobi je Kilinov spori, glatki hod video kao talasavu promenu na plamenoj pozadini.
<BR>&nbsp;&nbsp;&nbsp;&nbsp;&nbsp;- Tata! - pozvao ga je preko koma unutar odela.
<BR>&nbsp;&nbsp;&nbsp;&nbsp;&nbsp;- Šta? Oh... - Kilinovo iznenađenje probijalo se kroz zujanje smetnji u komu. - Otkud ti napolju? -
<BR>&nbsp;&nbsp;&nbsp;&nbsp;&nbsp;- Posada se pita kako to da si ti tako dugo ovde. -
<BR>&nbsp;&nbsp;&nbsp;&nbsp;&nbsp;Kao Kapetan 'Arga', Kilin je, naravno, mogao da radi šta god poželi. Tobi je ipak osećao kako unutra, među oficirima, raste nesigurnost. Neko je morao da preduzme nešto, da kaže nešto, pa je Tobi obukao svoje reflektujuće odelo i ispuzao napolje. Kapetan Kilin se u poslednje vreme držao izdvojeno. Izlazio je da šeta po zakrivljenoj oplati broda, a često nije ni uključivao kom u odelu.
<BR>&nbsp;&nbsp;&nbsp;&nbsp;&nbsp;- Određujem, - odsutno je rekao Kilin. - Posmatram. -
<BR>&nbsp;&nbsp;&nbsp;&nbsp;&nbsp;Njegova razlivena slika se prelivala, sva od svetlosti, jer sad se približavao Tobiju preko zatupljene krme broda. Odelo je za trenutak odrazilo tamne dubine obližnjeg molekulskog oblaka, i Tobiju se učinio kao jezivi čovek-senka u odnosu na daleki narandžasti plamen gasa prošaranog zvezdama.
<BR>&nbsp;&nbsp;&nbsp;&nbsp;&nbsp;- To možeš i sa mosta, - rekao mu je.
<BR>&nbsp;&nbsp;&nbsp;&nbsp;&nbsp;- Odavde imam bolji osećaj. - Kilin se dovoljno približio, i Tobi je sad kroz mali vizir odela mogao da razabere očevo namršteno lice.
<BR>&nbsp;&nbsp;&nbsp;&nbsp;&nbsp;Dobro je poznavao taj izraz, to isturanje bodlji, i odlučio je da ga odlučno napadne. - Još deset članova posade je na poštedi zbog bolesti. -
<BR>&nbsp;&nbsp;&nbsp;&nbsp;&nbsp;Kilin je stegao usne, ali nije rekao ništa. Tobi je malo oklevao, a onda je prikupio svu hrabrost. - Tata, umiremo od gladi! One bašte koje smo izgubili neće ponovo nići. Suoči se sa tim! -
<BR>&nbsp;&nbsp;&nbsp;&nbsp;&nbsp;Kilin se naglo okrenuo, vešto skliznuvši magnetnim cipelama u nultoj gravitaciji. - Suočavam se! Jednostavno ne poznajemo tehno štosove. Čak ni specijalisti, baštovani, ne mogu da nateraju brodske bašte da ponovo niknu. Tu nema pomoći. I zato sad razmišljam, jasno? -
<BR>&nbsp;&nbsp;&nbsp;&nbsp;&nbsp;Tobi je nehotice ustuknuo; Kilinov gnev bio je brz i opasan. Duboko je udahnuo. - Zar ne bi... možda... mogli da uradimo nešto drugo? - upitao je, oklevajući.
<BR>&nbsp;&nbsp;&nbsp;&nbsp;&nbsp;- A šta to? - namrštio se Kilin.
<BR>&nbsp;&nbsp;&nbsp;&nbsp;&nbsp;- Da odemo do nekog od onih tamo. - Tobi je nesigurno pokazao.
<BR>&nbsp;&nbsp;&nbsp;&nbsp;&nbsp;Daleko pred 'Argom' lebdele su blede metalne čestice svetlosti. Ne oblaci ili svetlucava prašina. Bile su veštačke.
<BR>&nbsp;&nbsp;&nbsp;&nbsp;&nbsp;- Ne znamo šta je to. Možda je tehno maški. Verovatno i jeste. Maške mnogo grade oko Pravog centra. - Kilin je slegnuo ramenima.
<BR>&nbsp;&nbsp;&nbsp;&nbsp;&nbsp;- Možda su to ljudi, tata. -
<BR>&nbsp;&nbsp;&nbsp;&nbsp;&nbsp;- Sumnjam. Prošlo je užasno mnogo vremena otkako su ljudi živeli u svemiru. -
<BR>&nbsp;&nbsp;&nbsp;&nbsp;&nbsp;- To samo istorija kaže. Ne možemo znati dok ne pogledamo sami. Mi smo nasledni pljačkaši, tata! Porodica jedva čeka da iziđe iz broda i protegli noge. -
<BR>&nbsp;&nbsp;&nbsp;&nbsp;&nbsp;Kilin se zamišljeno zagledao u sjaj Galaktičkog središta. - Jedna od stvari koje naučiš kao Kapetan jeste da ne zabadaš nos u košnicu samo da bi onjušio med. To tamo je verovatno neprijatelj, čak i ako nisu maške. Ovde su sve sami neprijatelji. -
<BR>&nbsp;&nbsp;&nbsp;&nbsp;&nbsp;Tobi je oćutao. Prošlo je više od godinu dana, ali Kilin se još nije oporavio od smrti svoje žene, Šibo. Obavljao je kapetanske dužnosti, ali često je bio povučen, napet, neraspoložen. Običan član posade to je mogao sebi da dozvoli, ali ne i Kapetan. To je bilo pogubno po moral posade.
<BR>&nbsp;&nbsp;&nbsp;&nbsp;&nbsp;Pa ipak je verovatno u pravu, pomislio je Tobi. Leteli su pravo u središte galaksije, gde su bile na delu ogromne, ravnodušne energije. Divovska, blistava sunca. Neugasivi oblaci prašine i gasova. Sile daleko van moći poimanja običnih ljudi. A tu su se negde nalazile i inteligencije dorasle ludačkim kovitlacima zvezda.
<BR>&nbsp;&nbsp;&nbsp;&nbsp;&nbsp;Dovoljno je poznavao istoriju, pa je znao da su ljudi evoluirali oko zvezde koja se nalazila na oko dve trećine širine galaktičke spirale. Galaksija je disk koji se okreće, kao igračka - samo što je veća nego što ljudski um može da shvati. Tamo daleko, na Staroj Zemlji, daleko od kataklizmi Pravog centra, život je bio lak i tih.
<BR>&nbsp;&nbsp;&nbsp;&nbsp;&nbsp;Jedan od ugrađenih učitelja pokušao je da ga navede da zamisli kutiju sa stranicom dužine jedne svetlosne godine, što je udaljenost koju svetlost prevali za godinu dana. Tamo napolju, blizu legendarne Zemlje, u toj kutiji bi se, u proseku, našla možda jedna zvezda.
<BR>&nbsp;&nbsp;&nbsp;&nbsp;&nbsp;Ovde, u Galaktičkom središtu, u kutiji bi se nalazilo milion zvezda.
<BR>&nbsp;&nbsp;&nbsp;&nbsp;&nbsp;Sunca su prekrivala nebo kao svetlucavi klikeri. Okruživali su ih olujni oblaci crvenog gasa. Zvezde su se rojile kao divlje pčele oko središnje ose - plavo-belog sjaja tačnog centra.
<BR>&nbsp;&nbsp;&nbsp;&nbsp;&nbsp;- Mogli bi da prođemo blizu neke od njih - tiho je rekao, - samo da pogledamo. -
<BR>&nbsp;&nbsp;&nbsp;&nbsp;&nbsp;Kilin je odmahnuo glavom. - Rešili bismo jedan problem, možda, ali napravili bi drugi. I to gori. -
<BR>&nbsp;&nbsp;&nbsp;&nbsp;&nbsp;- Tata, mi gladujemo. Moramo nešto da učinimo. -
<BR>&nbsp;&nbsp;&nbsp;&nbsp;&nbsp;Kilin se okrenuo i ljutito pošao preko istrošene, izbušene oplate. Magnetne čizme lepile su se za metal uz težak udar, i Tobi ih je osećao preko svojih đonova. Pošao je za ocem. Ovde je za hod bio potreban neobično izvijen korak, sa lebdenjem u sredini, i pazio je da ostavi čizme pričvršćene taman toliko dugo da dobije dodatno ubrzanje. Potom bi otrgao stopalo, odgurnuo se napred, i ponovo počeo da lebdi. Tobi je bio vešt u tome, ali nije mogao da drži korak sa ocem.
<BR>&nbsp;&nbsp;&nbsp;&nbsp;&nbsp;'Argo' ih je dovezao ovamo brzinom svetlosti, gutajući plazmu preko magnetnih upijača. Goriva je bilo u izobilju, i bilo ga je sve više kako su se približavali Središtu. Ipak, povremeni sudari sa stenjem izbušili su i istrošili nekada blistavu oplatu. Sada su leteli sporije, i Kilin je iskoristio priliku da se šeta napolju dok je barem donekle bezbedno. 'Argo' se pridružio ovdašnjem vrtlogu materije, koja se okretala oko Pravog Centra brzinom hiljadu puta manjom od svetlosne.
<BR>&nbsp;&nbsp;&nbsp;&nbsp;&nbsp;Kilin je stigao do glatkog prevoja između složenih ispupčenja 'Arga' i tu se zaustavio, kao na vrhu planine sa njihove rodne planete. Ovaj brod bio je poslednje veliko delo njihovih predaka, velik kao planina. Iza njih se nalazio ogromni tamni oblak, nalik na mrlju od mastila između plamenih zvezda.
<BR>&nbsp;&nbsp;&nbsp;&nbsp;&nbsp;Kilin se okrenuo i zagledao se u svog sina. Dok mu se približavao, Tobi je primetio da se očev izraz lica pretvara u čežnju.
<BR>&nbsp;&nbsp;&nbsp;&nbsp;&nbsp;- Da ovde makar ima planeta... -
<BR>&nbsp;&nbsp;&nbsp;&nbsp;&nbsp;- Nemoguće, koliko znam, - hladno je rekao Tobi, u nadi da će vratiti razgovor u stvarnost.
<BR>&nbsp;&nbsp;&nbsp;&nbsp;&nbsp;- Zašto? - oštro je upitao Kilin.
<BR>&nbsp;&nbsp;&nbsp;&nbsp;&nbsp;- Pogledaj te zvezde! Prolaze toliko blizu jedna druge da bi lako mogle da otrgnu planetu od matičnog sunca. -
<BR>&nbsp;&nbsp;&nbsp;&nbsp;&nbsp;- Dobro, to znači da planete ostaju da lebde zasebno. Pa šta? - Kilin je tvrdoglavo nastavljao raspravu.
<BR>&nbsp;&nbsp;&nbsp;&nbsp;&nbsp;- Da, slobodne. I smrznute. Predaleko od bilo kog sunca. Bez biljnog sveta. Bez hrane. -
<BR>&nbsp;&nbsp;&nbsp;&nbsp;&nbsp;Kilin je žalosno gledao napred. - Znači, u ovoj lepoti nema mesta za život? -
<BR>&nbsp;&nbsp;&nbsp;&nbsp;&nbsp;- Dabre. Barem za nas nema. - Tobi se upustio u ovo uglavnom da bi otrgao oca od jalovih iluzija. Možda i da ga navede da ponovo razmisli o beskorisnosti ovog putovanja u Pravi Centar.
<BR>&nbsp;&nbsp;&nbsp;&nbsp;&nbsp;Kilin ga je ozbiljno, gotovo sažaljivo pogledao. - Moramo da nastavimo. -
<BR>&nbsp;&nbsp;&nbsp;&nbsp;&nbsp;- Zašto? Zračenje je toliko jako da ga 'Argo' jedva zadržava. Već ovim izlaskom napolje mnogo rizikuješ. -
<BR>&nbsp;&nbsp;&nbsp;&nbsp;&nbsp;- Kažem ti da nam je to obaveza. -
<BR>&nbsp;&nbsp;&nbsp;&nbsp;&nbsp;- Tata, ti si obavezan pre svega prema 'Argu' i njegovoj posadi. -
<BR>&nbsp;&nbsp;&nbsp;&nbsp;&nbsp;- U blizini Galaktičkog središta ima nečeg. Moramo saznati šta je to. -
<BR>&nbsp;&nbsp;&nbsp;&nbsp;&nbsp;Tobi je ozlojeđeno frknuo. Kilin je na to začkiljio, ali Tobi je u sebi ponavljao da govori u ime najvećeg dela posade. Njemu je to obaveza. - Neki buđavi prastari zapisi nagoveštavaju - samo nagoveštavaju! - tako nešto. I to je sve. I sad bi zbog toga trebalo da... -
<BR>&nbsp;&nbsp;&nbsp;&nbsp;&nbsp;Prekinuo je kad mu je Kilin iznenada okrenuo leđa. Ramena kapetana 'Arga' nisu se opustila, ali mu je glava naglo klonula. Tobi je video da mu se otac bori sa nečim, da se rve sa mračnim demonima koje njegov sin nikada neće sasvim upoznati.
<BR>&nbsp;&nbsp;&nbsp;&nbsp;&nbsp;Tobi je kroz nemušte fraze povremenih razgovora, kroz nedovršene pokrete, kroz nejasni jezik sleganja ramenima, mrštenja i iznenadnih otvorenih pogleda koji bi ponekad za trenutak otkrivali osećanja, mogao samo da nasluti te demone. Kapetan nikada ne može da se otvori, čak ni pred rođenim sinom. Možda čak ni pred Šibo... dok je bila živa.
<BR>&nbsp;&nbsp;&nbsp;&nbsp;&nbsp;Kilinu je bilo sve teže. Izgubio je Šibo. Sada se odnos sa sinom kvario. Približavali su se vrtlogu Središta. Sve to se kovitlalo u umu njegovog oca, i Tobi je toga bio svestan. Nezdrava smeša.
<BR>&nbsp;&nbsp;&nbsp;&nbsp;&nbsp;Kilin se zagledao u plavo-crnu masu koja je čekala pred 'Argom' kao neprobojan zid. Brodski instrumenti govorili su da je u pitanju samo čvornovati, mastiljavi oblak prašine i jednostavnih molekula. No, Kilin nikada nije sasvim verovao oštroj samouverenosti 'Argovih' instrumenata na mostu. Odavno je stekao naviku da sam sve gleda sa oplate, oslobođen umirujućeg, omekšavajućeg, veštačkog zagrljaja broda. Ili je barem tako govorio. Tobi je podozrevao da zapravo samo želi da malo iziđe iz zatvora na 'Argu'. Kakav otac, takav sin.
<BR>&nbsp;&nbsp;&nbsp;&nbsp;&nbsp;Ovakvi mračni oblaci bili su razbacani po sveprisutnom sjaju Galaktičkog centra, nalik na crne tačkice u haosu zvezdanog plamena. Kilin je odredio kurs 'Arga' tako da iskoristi ovaj oblak kao zaklon od smrtonosnog nivoa zračenja. Dok je "Argo" polako klizio duž tamnih, nejasnih niti, Tobi je gledao očevo lice kako postaje sve napetije i krivi se u grimasu - a onda se iznenada otvara, zaprepašćeno.
<BR>&nbsp;&nbsp;&nbsp;&nbsp;&nbsp;- Vidi! - pokazao je Kilin. - Kreće se. -
<BR>&nbsp;&nbsp;&nbsp;&nbsp;&nbsp;Tobi je brzo pritisnuo kontrole u okovratniku odela. Kompjuter u kacigi je zumirao sliku i prebacio se na infracrveno. Tobijevo vidno polje jurnulo je ka oblaku.
<BR>&nbsp;&nbsp;&nbsp;&nbsp;&nbsp;Nešto je vijugalo na ivici uskovitlane magle.
<BR>&nbsp;&nbsp;&nbsp;&nbsp;&nbsp;- - Pređi na jako uvećanje, - napeto je rekao Kilin. Iznenađenja je nestalo, sav se predao poslu.
<BR>&nbsp;&nbsp;&nbsp;&nbsp;&nbsp;Tobi je prebacio vid na najjače. DOMET: 23 KM, pisalo je na viziru.
<BR>&nbsp;&nbsp;&nbsp;&nbsp;&nbsp;Zmijolika stvar se talasala - polako, polako. Blistavo zelena koža odražavala je sjaj zvezda. Polako je širila paučinaste površine duž čitavog tela.
<BR>&nbsp;&nbsp;&nbsp;&nbsp;&nbsp;- Pa to je živo! - uzviknuo je Tobi.
<BR>&nbsp;&nbsp;&nbsp;&nbsp;&nbsp;Zelena zmija koristila je jedra. Prirodna jedra, izrasla iz tela na elastičnim žbicama. Hvatala su bledu svetlost zvezda. Tobi je znao da pri nultoj gravitaciji čak i slabi pritisak svetla može da izazove priličan pokret. Pošto ga ništa nije usporavalo, vijugavo stvorenje će polako dobijati na brzini.
<BR>&nbsp;&nbsp;&nbsp;&nbsp;&nbsp;- Gledaj, - šapnuo je Kilin, - u tom oblaku ima još nečeg. -
<BR>&nbsp;&nbsp;&nbsp;&nbsp;&nbsp;Blago ustalasana životinja nije imala glavu, samo dugi, crni prorez na jednom kraju. Tobi je pomislio da su to sigurno usta, jer je pritisak širokih, blistavih jedara gurao životinju tim prorezom napred. A jedrila je tragom plave lopte.
<BR>&nbsp;&nbsp;&nbsp;&nbsp;&nbsp;Nemo su gledali kako se primiče, sve više i više - i usta-prorez su se naglo raširila. Nešto narandžasto je blesnulo i prilepilo se za plavu loptu. I uvuklo je unutra. Usta-prorez su zinula. Lopta je nestala u dva zalogaja.
<BR>&nbsp;&nbsp;&nbsp;&nbsp;&nbsp;- Grabljivica, - rekao je Kilin. - I plen. -
<BR>&nbsp;&nbsp;&nbsp;&nbsp;&nbsp;- Grab...? Kako išta može da živi u oblaku? - začuđeno je upitao Tobi. - U slobodnom prostoru...? -
<BR>&nbsp;&nbsp;&nbsp;&nbsp;&nbsp;Kilinovo od zvezda potamnelo lice iznenada se osmehnulo. - U slobodnom prostoru? Ništa nije slobodno, sine. Molekulski oblaci sadrže organske molekule, zar ne? Tako kažu astro tipovi. -
<BR>&nbsp;&nbsp;&nbsp;&nbsp;&nbsp;- Ona imena, dabre. - Tobi se setio glasa svog učitelja, Aspekta Isaka, koji mu je držao komplikovana predavanja. - Kiseonik. Ugljenik. Azot. -
<BR>&nbsp;&nbsp;&nbsp;&nbsp;&nbsp;Kilin je raširio ruke. - Dodaj svo ovo svetlo, kuvaj ih par miliona godina. Začas! -
<BR>&nbsp;&nbsp;&nbsp;&nbsp;&nbsp;Tobi je žmirnuo. - Zar je oblak pun života koji se krije? -
<BR>&nbsp;&nbsp;&nbsp;&nbsp;&nbsp;- Kladim se da je po ivicama oblaka ulov dobar. Druge stvari sigurno žive dublje, kriju se. Povremeno izlaze. Da se greju pod zvezdama. -
<BR>&nbsp;&nbsp;&nbsp;&nbsp;&nbsp;Tobi je klimnuo, potpuno ubeđen. - Ona zmija to zna. Luta okolo i traži večeru. -
<BR>&nbsp;&nbsp;&nbsp;&nbsp;&nbsp;- Jedro-zmija jede plave lopte. Ali šta jedu plave lopte? -
<BR>&nbsp;&nbsp;&nbsp;&nbsp;&nbsp;- Nešto manje. Nešto što ne vidimo ovako izdaleka. -
<BR>&nbsp;&nbsp;&nbsp;&nbsp;&nbsp;- Tako je. - Kilin je začkiljio. - Sigurno postoji neka sića koja živi samo od svetla i lebdećih molekula. -
<BR>&nbsp;&nbsp;&nbsp;&nbsp;&nbsp;- Biljke? - zamišljeno je upitao Tobi. - Svemirske biljke. Kladim se da ćemo neke moći i mi da jedemo. -
<BR>&nbsp;&nbsp;&nbsp;&nbsp;&nbsp;Kilin je pljensuo sina po leđima. - Kladim se u to. Znamo da ovi oblaci poseduju istu osnovnu hemiju kakvu priroda svuda stvara. 'Argovi' naučni programi su nam to ispričali, zar ne? Valjda ćemo moći da svarimo nešto od svega što se tamo krije, dabre. -
<BR>&nbsp;&nbsp;&nbsp;&nbsp;&nbsp;Tobi je žmirkao, gledajući zelenu zmiju kako još više širi jedra. Da li je zelena iz istog razloga kao i biljke, da upija svetlost u svim bojama osim zelene? Počela je da se neprirodno sporo okreće, otkrivši izuvijane crne pruge. Da li je videla njihov brod? Možda bi trebalo da je pojure i vide kakav joj je ukus. Stomak mu je zakrčao od te pomisli.
<BR>&nbsp;&nbsp;&nbsp;&nbsp;&nbsp;No, ovo stvorenje je bilo i veličanstveno. Bilo je lepote u njegovoj blistavoj koži i laganim pokretima. Kao ogromni plivač u crnom bazenu. Možda je bolje da je ostave na miru.
<BR>&nbsp;&nbsp;&nbsp;&nbsp;&nbsp;- Sa mosta ih nikad ne bismo videli. Aparati bi profiltrirali sve što misle da nije važno. - Kilin je sad bio vrlo poslovan - uspeo je da suzbije čuđenje. To je cena koju plaća Kapetan.
<BR>&nbsp;&nbsp;&nbsp;&nbsp;&nbsp;Tobi je zijao, i dalje opčinjen jedro-zmijom. Znao je da je otac u pravu. Niko ne bi ni pomislio šta se može videti napolju. Ali Kilin je izlazio, ponovo i ponovo. Mozgao je o kapetanskim problemima, mislio, brinuo, hodao oplatom, gledao ne znajući šta gleda. Deo posade je mislio da je poludeo.
<BR>&nbsp;&nbsp;&nbsp;&nbsp;&nbsp;Tobi je slušao kako Kilin poziva most i naređuje skretanje 'Arga' ka senovitom oblaku. Posada je polako shvatala. Preko koma se čulo kako brod bruji od uzbuđenih glasova, od nade, od radosti.
<BR>&nbsp;&nbsp;&nbsp;&nbsp;&nbsp;- Tata? - konačno ga je pozvao.
<BR>&nbsp;&nbsp;&nbsp;&nbsp;&nbsp;Kilin je bio zauzet izdavanjem bujice naređenja. Posada je morala da se pripremi za lov, za sakupljanje, za poteru za čudnom divljači u dubinama mastiljavog vakuuma. Radiće nešto što nikada nisu pokušali. Nikada nisu ni zamišljali.
<BR>&nbsp;&nbsp;&nbsp;&nbsp;&nbsp;Kilin je za trenutak zastao. - Dabre? - kruto je upitao.
<BR>&nbsp;&nbsp;&nbsp;&nbsp;&nbsp;- Mogli bismo na neko vreme da se zavučemo u oblak. Da se odmorimo. I povratimo. -
<BR>&nbsp;&nbsp;&nbsp;&nbsp;&nbsp;Kilin je grozničavo odmahnuo glavom. - Nebre. Popunimo zalihe, ništa drugo. Postoji Pravi centar. Pogledaj! Sada smo tako blizu. -
<BR>&nbsp;&nbsp;&nbsp;&nbsp;&nbsp;Tobi je začkiljio napred, kroz prašnjave izbočine koje su već dodirivale oplatu 'Arga' dok je veliki brod ulazio u ogromni oblak. Na najjačem uvećanju mogao je da razabere istinsko središte Galaksije. U belom usijanju. Divno. Opasno.
<BR>&nbsp;&nbsp;&nbsp;&nbsp;&nbsp;A sada je znao da njegovog oca ništa ne može odvratiti od tog cilja. Ni smrt od gladi. Ni smrtonosni rizici. Ni teret davne tuge.
<BR>&nbsp;&nbsp;&nbsp;&nbsp;&nbsp;Leteće pravo u moćno središte ovog divnog, uskovitlanog haosa. Nemoguće putovanje. Tražiće nešto, bez jasne predstave o čemu je reč.
<BR>&nbsp;&nbsp;&nbsp;&nbsp;&nbsp;Kilin se široko osmehnuo. - 'Ajde, sine, za ovo smo rođeni. Idemo dalje. Unutra. Tamo negde je čitava prošlost naše Porodice. Saznaćemo šta se desilo, i ko smo. -
<BR>&nbsp;&nbsp;&nbsp;&nbsp;&nbsp;- Posada ne voli takve priče, tata. -
<BR>&nbsp;&nbsp;&nbsp;&nbsp;&nbsp;- Otkud to? - namrštio se Kilin.
<BR>&nbsp;&nbsp;&nbsp;&nbsp;&nbsp;- Ovo je jezivo mesto. -
<BR>&nbsp;&nbsp;&nbsp;&nbsp;&nbsp;- Je l'? Nisu videli koliko je veličanstveno, nisu još pomislili o tome. Kada dođe vreme, ići će za mnom. -
<BR>&nbsp;&nbsp;&nbsp;&nbsp;&nbsp;- Bežimo da spasemo goli život, tata. -
<BR>&nbsp;&nbsp;&nbsp;&nbsp;&nbsp;- Je l'? - Kilin se iscerio, neobično ljudski gest u plimi svetlosti galaksije. - To smo oduvek radili. -
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
