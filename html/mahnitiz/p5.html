<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. TEHNO-NOMADI
<P>&nbsp;&nbsp;&nbsp;&nbsp;&nbsp;Tobi tek što se vratio u vazdušnu ustavu i upravo je skidao odelo kad se pojavio Cermo. Tobi je ispod vakuumskog odela nosio samo rublje, i učinilo mu se da je u brodu hladnije nego napolju. Preturao je po ormančetu u potrazi za odećom, drhteći. "Gde si bio?" upitao je Cermo.
<BR>&nbsp;&nbsp;&nbsp;&nbsp;&nbsp;"Šta misliš?"
<BR>&nbsp;&nbsp;&nbsp;&nbsp;&nbsp;Krupajlija se nagnuo nad Tobija. Cerma su nekada zvali Cermo Sporać, ali sada je bio vitkiji i brži. Lice mu se ozarilo od širokog osmeha, kao da iščekuje nešto divno. "Čuo sam frku. Kapetan nam je našao jelo, a?"
<BR>&nbsp;&nbsp;&nbsp;&nbsp;&nbsp;"Videćemo."
<BR>&nbsp;&nbsp;&nbsp;&nbsp;&nbsp;"To ništa ne menja što se tebe tiče", rekao je Cermo uz pakostan smeh. Iako ogroman rastom, imao je blag pogled i vedro lice, tako da njegov smeh nije vređao.
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Danas si u održavanju."
<BR>&nbsp;&nbsp;&nbsp;&nbsp;&nbsp;"Je l'? Dobro, proveriću biotankove, kao i obično."
<BR>&nbsp;&nbsp;&nbsp;&nbsp;&nbsp;"Danas nije obično." Opet pakostan osmeh.
<BR>&nbsp;&nbsp;&nbsp;&nbsp;&nbsp;"Šta ne valja?"
<BR>&nbsp;&nbsp;&nbsp;&nbsp;&nbsp;"Kanalizacija."
<BR>&nbsp;&nbsp;&nbsp;&nbsp;&nbsp;"Opet? Nije pošteno! I prošli put je popucala dok sam bio u održavanju."
<BR>&nbsp;&nbsp;&nbsp;&nbsp;&nbsp;"Pa, znači da si stručnjak." Cermo mu je svečano uručio krpu. "Primeni svoje iskustvo."
<BR>&nbsp;&nbsp;&nbsp;&nbsp;&nbsp;Kanalizacioni spojevi stalno su pucali, pošto je regulatore pritiska trebalo podesiti vrlo precizno. Ljudski ekskrementi su bili neophodan sastojak biotankova. Trebalo ih je sakupiti i profiltrirati, i ono što se dobije sabiti u klizave prostirače - koje su agro ekipe postavljale u njivama u obliku činije. 'Argo' je bio brod za duga putovanja, konstruisan tako da zadrži svaku kap vode i svaki dašak vazduha unutar čvrsto zapečaćene kože.
<BR>&nbsp;&nbsp;&nbsp;&nbsp;&nbsp;To je bilo lako razumeti, ali teško uraditi. Najveći deo posade 'Arga' bili su rođaci, poslednji ostaci porodice Bišop. Poticali su sa Snegobara, pustinjskog sveta koga se Tobi sećao sa ljubavlju. Tobi je pripadao najmlađoj generaciji Porodice Bišop. To je imalo svojih prednosti jer je bio prilagodljiviji, ali ipak je ostajala gorka činjenica da Bišopi poseduju vrlo malo veština koje bi im bile od pomoći u upravljanju 'Argom'.
<BR>&nbsp;&nbsp;&nbsp;&nbsp;&nbsp;Sve Porodice bile su tehno-nomadi; učili su taman onoliko koliko im je trebalo da ostanu u životu. Uvek su bežali, skrivali se, držali se što dalje od maški. Mada većina maški uopšte nije obraćala pažnju na njih. Ljudi su u Galaktičkom središtu više ličili na pacove u zidu - nisu uopšte bili bitni.
<BR>&nbsp;&nbsp;&nbsp;&nbsp;&nbsp;'Argo' je prema svojim putnicima bio prijazan koliko god to jedan brod može da bude, jer predstavljao je divno delo razdoblja Visokih Arkologija. Problem je bio u tome što su svi njegovi sistemi podrazumevali da putnici poseduju obrazovanje o kom je Porodica mogla samo da sanja.
<BR>&nbsp;&nbsp;&nbsp;&nbsp;&nbsp;Primer: kanalizacija. Ni Kapetan Kilin ni Cermo ni bilo ko drugi, niko nije mogao da se razabere u objašnjenjima sistema pritiska.
<BR>&nbsp;&nbsp;&nbsp;&nbsp;&nbsp;Sistem je podrazumevao nešto po imenu Zakon idealnog gasa, tako je pisalo u uputstvima. Smrdljiva masa koja je tekla kroz glatke, čiste cevi uopšte nije bila idealna, i nije se pokoravala nikakvom zakonu za koji su oni ikada čuli. Počinjala je da curi bez ikakvog razloga, i često kao da je namerno birala trenutak da to učini. Prošle nedelje je šištava smeđa masa poprskala Porodicu okupljenu za venčanje. To je prilično umanjilo raspoloženje.
<BR>&nbsp;&nbsp;&nbsp;&nbsp;&nbsp;Tobi se pridružio ostalim nesrećnicima koji su te nedelje dobili održavanje. Disao je kroz usta, ali to je pomagalo samo neko vreme, dok mu se zadah nije uvukao u glavu. Njegov učitelj, Aspekt Isak, obratio mu se preko uma dok se saginjao, gurajući smrdljivu masu četkom sa sunđerom.
<BR>&nbsp;&nbsp;&nbsp;&nbsp;&nbsp;Razgovarao sam sa najstarijim zapisima koje nosiš u čipovima. Zanimljivo, izraz koji koristiš zapravo je izveden iz reči 'kanal', jer u starim gradovima na Zemlji su, prema legendi, kopali kanale po ulicama umesto cevi i tamo su prosipali đubre kroz prozore...
<BR>&nbsp;&nbsp;&nbsp;&nbsp;&nbsp;"Ej, ostavi me na miru."
<BR>&nbsp;&nbsp;&nbsp;&nbsp;&nbsp;Mislio sam da bi ti neka razonoda olakšala posao.
<BR>&nbsp;&nbsp;&nbsp;&nbsp;&nbsp;"Slušaj, da mi treba razonoda, pustio bih neku muziku od onog Moce Arta."
<BR>&nbsp;&nbsp;&nbsp;&nbsp;&nbsp;Bojim se da grešiš što se tiče imena. On se zvao Volfgang Ama...
<BR>&nbsp;&nbsp;&nbsp;&nbsp;&nbsp;Tobi je potisnuo brbljivog Aspekta nazad u njegovo skladište. Aspekti su bili usnimljene ličnosti iz prošlosti Porodice Bišop, a neki su bili prilično drevni, kao i Isak. Predstavljali su pregledne baze podataka na malim čipovima, koje je Tobi nosio u prorezima na vratu. Isak je bio samo izbledeli delić prave, odavno mrtve ličnosti, uglavnom svedan samo na veštine koje bi mogle dobro doći. Isak je pokušavao i pokušavao da objasni Zakon idealnog gasa, ali Tobi ga nikad nije zaista shvatio.
<BR>&nbsp;&nbsp;&nbsp;&nbsp;&nbsp;Priča o kanalima u drevnim gradovima Tobiju nije bila ni od kakve koristi, ali ipak se nasmešio; znači, ipak je imala nekakvog smisla. Porodica je korisitla Aspekte da im pomognu u nevolji, jer nosili su masu znanja potrebnu da opstanu u tehnologiji koja ih daleko prevazilazi.
<BR>&nbsp;&nbsp;&nbsp;&nbsp;&nbsp;"Hej, hodaš u snu?"
<BR>&nbsp;&nbsp;&nbsp;&nbsp;&nbsp;Tobi se naglo ispravio. Kraj njega je stajala Besen, vitka i uredna; očito je obavila svoj deo čišćenja. Tobija je još čekalo pola hodnika. "Uf, muče me duboke misli."
<BR>&nbsp;&nbsp;&nbsp;&nbsp;&nbsp;Besen je prevrnula očima. "Aha, sigurno."
<BR>&nbsp;&nbsp;&nbsp;&nbsp;&nbsp;Mahnuo je četkom preko prljave palube. "Kladim se da ne znaš zašto se kanalizaicja zove baš tako."
<BR>&nbsp;&nbsp;&nbsp;&nbsp;&nbsp;Kad joj je ispričao, sumnjičavo ga je gledala. "Časna reč", dodao je.
<BR>&nbsp;&nbsp;&nbsp;&nbsp;&nbsp;Besen mu se nasmešila, i Tobi je morao da se divi kako lepo izgleda u poslednje vreme. Obučena u kombinezon, sa bakarnom kosom vezanom u rep, umrljana i masna, njemu se ipak činilo da zrači. Devojke procvetaju samo jednom, kao cveće, pre nego što se pretvore u žene - ali i to je dovoljno. Besen je izgledala neverovatno sveža, živa, vesela.
<BR>&nbsp;&nbsp;&nbsp;&nbsp;&nbsp;"Setio sam se onih drama koje smo morali da slušamo", rekao je. "Kao da su pisane za ovo."
<BR>&nbsp;&nbsp;&nbsp;&nbsp;&nbsp;"Oh?" sumnjičavo ga je gledala.
<BR>&nbsp;&nbsp;&nbsp;&nbsp;&nbsp;"Dabre, seti se. 'Nešto je trulo u državi sranjskoj.' Mnogo učeno."
<BR>&nbsp;&nbsp;&nbsp;&nbsp;&nbsp;"Kaže se 'u državi danskoj', ma šta da je to. Mnogo si mi učen!"
<BR>&nbsp;&nbsp;&nbsp;&nbsp;&nbsp;Jedna od njihovih ličnih igara bila je zasnovana na zaista drevnom čipu koji je nosila Besen. Sadržao je istinske tekstove sa Stare Zemlje, uključujući i tipa po imenu Šespir. Besen ga je smatrala za velikog pesnika iz nekog primitivnog društva lovaca i sakupljača. Taj Šespir bio je jedan od ostataka koje su ljudi uspeli da prenesu preko Velikog Ponora koji ih je delio od kultura sa Stare Zemlje, i Besen je volela da citira njegove reči, samo da bi se pravila važna.
<BR>&nbsp;&nbsp;&nbsp;&nbsp;&nbsp;"Pa, skoro da sam pogodio." Tobi se nasmešio. "Čekaj samo dok završim ovde, moći ćemo da se malo provedemo u bestežinskoj sali."
<BR>&nbsp;&nbsp;&nbsp;&nbsp;&nbsp;Tobi je voleo delove 'Arga' sa nultom gravitacijom. Veći deo broda se okretao, stvarajući veštačku centrifugalnu 'gravitaciju'. U bestežinskoj sali mogli su da skaču po zidovima-trambulinama i da izvode akrobatske figure, zarivajući se u svetlucave vodene kugle.
<BR>&nbsp;&nbsp;&nbsp;&nbsp;&nbsp;Besen je odmahnula glavom. "Zato sam i došla, da ti kažem. Pukao je još jedan ventil."
<BR>&nbsp;&nbsp;&nbsp;&nbsp;&nbsp;"Oh, ne!"
<BR>&nbsp;&nbsp;&nbsp;&nbsp;&nbsp;"Oh, da. I mi smo izabrani da sredimo haos."
<BR>&nbsp;&nbsp;&nbsp;&nbsp;&nbsp;"Gde?" Nadao se da nije u bestežinskoj zoni. Ono zbog čega su zabavne čini ih i užasnim za čišćenje. Đubre se lepi za svaku moguću površinu, i za neke nemoguće.
<BR>&nbsp;&nbsp;&nbsp;&nbsp;&nbsp;"Na mostu. Hajde, požuri!"
<BR>&nbsp;&nbsp;&nbsp;&nbsp;&nbsp;Kad su stigli na prostrani, blago osvetljeni most, Tobi se zgrozio od prizora. Gusta sluz curila je niz čitav zid - srećom, tu nije bilo elektronike niti ekrana. Smrdelo je. Naravno da je sve oficire znao poimence, jer bili su članovi Porodice - ali svi su se pravili da ne vide ni njega, ni Besen, ni smrdljivu smeđu fleku. Stajali su sa rukama na leđima, strogo namršteni, usmereni na poslove koji im neće umanjiti oficirsko dostojanstvo.
<BR>&nbsp;&nbsp;&nbsp;&nbsp;&nbsp;Most je bio posvećeni deo 'Arga', gde se donose najznačajnije odluke o budućnosti Porodice Bišop, ponekad i u deliću sekunde. Ukaljati ga zadahom otpada kao da je bilo namerna uvreda Boga Kanalizacije.
<BR>&nbsp;&nbsp;&nbsp;&nbsp;&nbsp;Ekrani po zidovima svetlucali su od slika, kolona podataka, procena i četvorobojnih projekcija, koje su na raspolaganje stavljali 'Argovi' uvek spremni kompjuteri. Da nije njih, Porodica Bišop bila bi svedena na ono što zaista i jeste - hordu gotovo nepismenih nomada koji su imali sreće da se dokopaju udobnog broda.
<BR>&nbsp;&nbsp;&nbsp;&nbsp;&nbsp;Ipak, i ovde su se videli tragovi godina koje su proveli na 'Argu'. Na tepihu je ostala velika žuta mrlja, uprkos tragovima ribanja. Na jednom mestu je neko probušio zid, a na drugom je ekipa za opravku smislila da iseče zupčastu rupu, a onda su je tako ostavili. Radne površine bile su zatrpane delovima servo uređaja i elektronske opreme. Celog života sticali su nomadsku naviku da uzimaju sve redom, samo ako im se čini da bi moglo da posluži. Urednost ne dolazi sama od sebe.
<BR>&nbsp;&nbsp;&nbsp;&nbsp;&nbsp;Dok su radili, Tobi i Besen su pokušavali da prisluškuju razgovore na mostu. Brod je prodirao sve dublje u molekulski oblak. Sve jače se čuo duboki ton, duga bas nota stvorena trenjem prašine o balonaste životne zone broda. Kao da međuzvezdani gas svira na 'Argu', izvlačeći iz njega žalostivi zvuk.
<BR>&nbsp;&nbsp;&nbsp;&nbsp;&nbsp;"Prilično jezivo, je l'?" upitala je Besen.
<BR>&nbsp;&nbsp;&nbsp;&nbsp;&nbsp;"Kao pogrebna muzika", šapnuo je Tobi.
<BR>&nbsp;&nbsp;&nbsp;&nbsp;&nbsp;"Dodir stvarnosti", teatralno je rekla Besen. "Simfonija svemira."
<BR>&nbsp;&nbsp;&nbsp;&nbsp;&nbsp;Na ekranima su se videle neravnomerne pruge prašine. Ponegde su se kroz njih probijali zraci sa obližnjih zvezda, bacajući plave i narandžaste odsjaje preko magle crne kao gar.
<BR>&nbsp;&nbsp;&nbsp;&nbsp;&nbsp;"Eno je!" povikao je jedan oficir.
<BR>&nbsp;&nbsp;&nbsp;&nbsp;&nbsp;Svi su se nagurali oko ekrana da vide jedro-zmiju. Svetlucala je i vijugala, očito pokušavajući da se udalji od 'Arga'. Lovac je sada bio lovina. Tobi se popeo na prste da vidi bar nešto, ali gužva je bila prevelika. Gotovo svi prisutni, pošto su bili stariji od njega, bili su i viši. Poručnik je primetio njega i Besen kako izvijaju vrat, zgrabio ih oboje za kragnu i poslao ih nazad na posao.
<BR>&nbsp;&nbsp;&nbsp;&nbsp;&nbsp;Na ekranima su se videli ogromni predeli, blistavi od svetla, okruženi izmaglicom prašine. Lepota. Čudo. Bajka. Ogromni prizori od kojih se u ljudsku dušu uvlači drhtavo poštovanje.
<BR>&nbsp;&nbsp;&nbsp;&nbsp;&nbsp;Tobi se za to vreme saginjao da briše smrdljivu baru. Trulež. Smrad. Sluz.
<BR>&nbsp;&nbsp;&nbsp;&nbsp;&nbsp;"Sranje i svemir", mrmljao je.
<BR>&nbsp;&nbsp;&nbsp;&nbsp;&nbsp;"Šta?" upitala je Besen.
<BR>&nbsp;&nbsp;&nbsp;&nbsp;&nbsp;"Ništa. Samo pokušavam da zadržim pravu perspektivu."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
