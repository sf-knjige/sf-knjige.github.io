<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. TRANS-ISTORIJA
<P>&nbsp;&nbsp;&nbsp;&nbsp;&nbsp;Kvat je tapkala kraj njih, zvečeći i grebući preko Androsovog prijemnog prostora. Morala je da prođe preko tovarnih dokova i skladišta, jer su ulazi za osoblje bili beznadežno mali. Tobi je bio siguran da je Kvat dodala sebi nekoliko novih nogu, ali čvornovate čelične cevanice su se kretale toliko brzo, uz zujanje pneumatskih zglobova, da je bilo teško proveriti.
<BR>&nbsp;&nbsp;&nbsp;&nbsp;&nbsp;Ovde su zgrade sijale kao zagrejani puter. Tobi je pretpostavljao da je to jedna od mera bezbednosti, mada nije mogao da zamisli kakva. Osim ako zgrade možda sadrže energiju koja može da sukne i sprži neprijatne Bišopove...
<BR>&nbsp;&nbsp;&nbsp;&nbsp;&nbsp;"Kako je sa tobom, Kvat'jut'kal'ton?" upitao je Kilin.
<BR>&nbsp;&nbsp;&nbsp;&nbsp;&nbsp;Okrenula je kabastu glavu ka Kilinu - naučila je da ljudi cene takvu učtivost, mada je bila potpuno nepotrebna jer se njen glas čuo preko koma. A i oćutala je.
<BR>&nbsp;&nbsp;&nbsp;&nbsp;&nbsp;"Ma hajde, Kvat, nemoj da brineš", rekao je Tobi, pazeći da mu glas bude pun vedrine koju zapravo nije osećao; nadao se da ga ona nije prozrela. "Sve će biti dobro. Biće nam ovde lepo."
<BR>&nbsp;&nbsp;&nbsp;&nbsp;&nbsp;#Kvat'jut'kal'ton ne mari i ne brine.#
<BR>&nbsp;&nbsp;&nbsp;&nbsp;&nbsp;Tobi se zaduvao od napora da je prati. "Otkud to, ti što bereš oči?"
<BR>&nbsp;&nbsp;&nbsp;&nbsp;&nbsp;#Ne marim. A sada kada smo stigli na ovo čudno mesto, više nije ni važno.#
<BR>&nbsp;&nbsp;&nbsp;&nbsp;&nbsp;"Ovim ljudima si važna", rekao je Kilin. "Stvarno te žele."
<BR>&nbsp;&nbsp;&nbsp;&nbsp;&nbsp;#U svoje svrhe. Možda će, kada sve svrhe budu ispunjene, to biti kraj za sve nas.#
<BR>&nbsp;&nbsp;&nbsp;&nbsp;&nbsp;"Izgledali su vrlo zabrinuti zbog Mnogonožaca", rekao je Kilin.
<BR>&nbsp;&nbsp;&nbsp;&nbsp;&nbsp;Tobiju se činilo da mu je otac zabrinut i napet, šarao je pogledom dok su prolazili kroz prijemnu kapiju i izlazili u grad. Dobili su dodatnu 'počasnu stražu', kako reče sudija - muškarci i žene sa dugocevnim oružjem šunjali su se bočnim ulicama, nervozni i brzi, raščišćavajući put. Ulice pred njima bile su potpuno puste, radnje zatvorene, čulo se samo odzvanjanje njihovih koraka. Kilin je dao znak Cermu, koji je sa još desetak ljudi formirao njihovu zaštitnicu. Ljudi u ovom monotonom gradu izgleda nisu voleli pretnje; svima je bilo jasno da 'počasna straža' zapravo pazi da se Bišopovi ne raziđu.
<BR>&nbsp;&nbsp;&nbsp;&nbsp;&nbsp;#Reći ću im samo ono što dozvoljava Kod Filozofa.#
<BR>&nbsp;&nbsp;&nbsp;&nbsp;&nbsp;Tobi nikada nije mogao da predvidi Kvatino ponašanje. Ponekad bi mu drobila beskonačne priče o istoriji Mnogonožaca. Drugi put bi tako zaćutala da nije čak ni pokazivala da je čula pitanje.
<BR>&nbsp;&nbsp;&nbsp;&nbsp;&nbsp;"Strašno su željni vesti iz Dalekog Crnog, kako oni kažu", dodao je Tobi.
<BR>&nbsp;&nbsp;&nbsp;&nbsp;&nbsp;Sav se unervozio zbog stražara, strogih i napetih. Kao da se i u vazduhu osećala napetost, kao da je kroz njega brujala struja. Ovi ljudi, njihov smešan, zdepast grad, prosto neverovatna pa ipak čvrsta kao stena činjenica da su uopšte ovde - sve je doprinosilo nelagodnosti. A stvari su se tako brzo dešavale da nije mogao da dobije odgovor ni na jedno od bezbroj pitanja koja je ovo mesto izazivalo.
<BR>&nbsp;&nbsp;&nbsp;&nbsp;&nbsp;"Ako to hoće da kupe, to ćemo im i prodati", rekao je Kilin. "Cermo! Prođi tom ulicom da osmotriš one oblake u daljini."
<BR>&nbsp;&nbsp;&nbsp;&nbsp;&nbsp;"Kojim spektrom?"
<BR>&nbsp;&nbsp;&nbsp;&nbsp;&nbsp;"Daj mi pogled kroz, infra ili nešto bolje."
<BR>&nbsp;&nbsp;&nbsp;&nbsp;&nbsp;Cermo je smesta pošao, potpuno opremljen za pohod, zveckajući tehno-ukrasima. Fina elektromreža je na njemu zračila energijom. Antene na ramenu, pojasu i butini okretale su se na sve strane, u punom 3D. Oružje mu je bilo uglačano od mnogih sati nege i prepravki na brodu, ali i dalje ulubljeno i potamnelo od hiljadu pohoda.
<BR>&nbsp;&nbsp;&nbsp;&nbsp;&nbsp;Tobi se setio vremena kada je takva oprema bila svakodnevna stvar za sve Bišopove. Bili su u pokretu, čula raširenih do maksimuma; svaki Bišop bio je izviđač. Godinama posle Propasti lutali su bez predaha, ustajali su umorni i bolni, zakrvavljenih očiju, u svetu koji je postajao sve suvlji, a glad i maške progonitelji bili su redovna stvar.
<BR>&nbsp;&nbsp;&nbsp;&nbsp;&nbsp;Domoroci su virili u njih iza udaljenih uglova. Izgledali su zainteresovani i kao da ih je sve to zabavljalo. Pacovi sa leptir mašnama. Cermo je odmarširao ulicom i izišao na otvoreno, odakle je mogao da vidi udaljeno obzorje.
<BR>&nbsp;&nbsp;&nbsp;&nbsp;&nbsp;Tobi nije mogao da razume tamošnje nebo. Znao je da nisu na planeti, ni u kom slučaju, ali i dalje su se tik iznad zdepastih zgrada kretali paperjasti oblaci. Doživeli su čak i oluju, uhvatila ih je na povratku na 'Argo'. To ih je prepalo - čista, ukusna voda padala je sa neba kao dar Božji. Nije se tako fino istuširao od detinjstva, i satima se igrao u blatu.
<BR>&nbsp;&nbsp;&nbsp;&nbsp;&nbsp;- i odjednom je to bio pljusak, provala oblaka, masa kristalnih kapljica padala mu je u lice. Padala joj je u lice. Njeno lice. Beskrajni mlazevi i potoci predivno sveže vode, čitav vodopad valjao se i tutnjao niz planinu, a ona je radosno stajala pod njim, u svečanoj žutoj haljini koja joj se lepila za noge, devojčica ushićena mokrim -
<BR>&nbsp;&nbsp;&nbsp;&nbsp;&nbsp;Prekid je bio nagao, i prosto mu je prohujao umom. Šibo.
<BR>&nbsp;&nbsp;&nbsp;&nbsp;&nbsp;Narastajući stubovi, okruženi granitnom masom. Osećao je u njenoj Ličnosti moćno prostranstvo, udubljenja i šupljine druge osobe, novi kontinent koji se širio pred njim. Vodopad je izbledeo. Kiša je padala u daljini, lijući iz nemirnih oblaka, kao znak njenog tužnog prisustva.
<BR>&nbsp;&nbsp;&nbsp;&nbsp;&nbsp;Nisi me pozivao već duže vreme.
<BR>&nbsp;&nbsp;&nbsp;&nbsp;&nbsp;"Bio sam zauzet." Nešto u vodopadu, u zadovoljstvu koje je donosio, izazvalo je u njemu nelagodnost. Primetio je da mu se ukrutio, i nadao se da ona to ne zna.
<BR>&nbsp;&nbsp;&nbsp;&nbsp;&nbsp;Znam koliko je teško izdržati sa tvojim ocem. Ja sam nekada uspevala.
<BR>&nbsp;&nbsp;&nbsp;&nbsp;&nbsp;"On vodi predstavu, dabre, ali... meni tu nekako nešto smeta."
<BR>&nbsp;&nbsp;&nbsp;&nbsp;&nbsp;On je čovek čije osećanje za mogućnost vas je daleko dovelo, veoma daleko...
<BR>&nbsp;&nbsp;&nbsp;&nbsp;&nbsp;"Ne znam više šta on traži."
<BR>&nbsp;&nbsp;&nbsp;&nbsp;&nbsp;Verujem da nije promenio ciljeve. Ali on je čovek koji krije svoju unutrašnju ličnost, sada. Kapetan mora tako.
<BR>&nbsp;&nbsp;&nbsp;&nbsp;&nbsp;"Od mene ne mora."
<BR>&nbsp;&nbsp;&nbsp;&nbsp;&nbsp;Njen odgovor kao da je dopirao iz velike daljine.
<BR>&nbsp;&nbsp;&nbsp;&nbsp;&nbsp;Čak i od tebe mora. Ti sada postaješ muškarac, nisi mu samo sin.
<BR>&nbsp;&nbsp;&nbsp;&nbsp;&nbsp;Zakašljao se da prikrije tamno ključanje u dubini. Erekcija nije htela da nestane i sad je duboko disao, a um mu je brujao.
<BR>&nbsp;&nbsp;&nbsp;&nbsp;&nbsp;"Oblaci su prilično gusti", javio je Cermo. "Ne mogu mnogo da vidim. U dalekom infra prizor je sav zbrdazdolisan."
<BR>&nbsp;&nbsp;&nbsp;&nbsp;&nbsp;"To ti je lepa tehno reč", nasmejala se Džoslin.
<BR>&nbsp;&nbsp;&nbsp;&nbsp;&nbsp;"Kako zdolisan?" upitao je Kilin.
<BR>&nbsp;&nbsp;&nbsp;&nbsp;&nbsp;"Izgleda kao odraz samog grada. Znaš, što više gledam, sve više dobijam talasave slike ulica i kuća."
<BR>&nbsp;&nbsp;&nbsp;&nbsp;&nbsp;Šibo se povukla. Tobi je usmerio pažnju na razgovor oko sebe, i ona se povukla u pozadinu. Usredsreio se ne bi li je dublje potisnuo. Naterao je sebe da sporije diše. Nije video ništa u oblacima.
<BR>&nbsp;&nbsp;&nbsp;&nbsp;&nbsp;"Mikrotalasi kažu da tu ima nešto čvrsto", nastavio je Cermo.
<BR>&nbsp;&nbsp;&nbsp;&nbsp;&nbsp;"Čvrsto?" Kilin je klimnuo. "Dabre, to se slaže."
<BR>&nbsp;&nbsp;&nbsp;&nbsp;&nbsp;#Tako je. Nalazimo se u rotirajućoj cevi, toliko prostranoj da se duž ose kondenzuje voda, stvarajući sloj oblaka. Kad bismo mogli da vidimo kroz njih, videli bismo druge delove ovog grada kako vise iznad nas. Kako se stvara rotacija na ovom čudnom mestu, to ne znam.#
<BR>&nbsp;&nbsp;&nbsp;&nbsp;&nbsp;"Drago mi je što vidim da postaješ skromna, bubašvabo matora", rekao je Tobi. Hteo je da razvedri to ogromno obličje, ali od Cermovog otkrića i njemu je malo podrhtavao glas. Grad koji visi nad njim, bez ikakvog podupirača, i drži se zahvaljujući nekom nevidljvom zakonu fizike - nesvesno se malo pogrbio, sve dok to nije primetio i ponovo se ispravio.
<BR>&nbsp;&nbsp;&nbsp;&nbsp;&nbsp;Iznenada su se pružile tri ruke od nekog crvenog materijala i podigle Tobija sa ulice. Zanjihale su ga tamo pa ovamo, a onda ga tresnule na zaravnjeno žuto kućište iza Kvatine glave. "Hej!"
<BR>&nbsp;&nbsp;&nbsp;&nbsp;&nbsp;#Možda ćeš više saznati iz više perspektive.#
<BR>&nbsp;&nbsp;&nbsp;&nbsp;&nbsp;"Ufff! Ne bih rekao da ima šta da se vidi. Ionako sam bio viši i od saobraćajnih znakova. Smešna imena, je li?"
<BR>&nbsp;&nbsp;&nbsp;&nbsp;&nbsp;Upravo su prolazili preko raskrsnice Bulevara Breskve i ulice Nara, i Tobi je morao da pozove u pomoć Aspekta Isaka da bi saznao kako je to bilo drevno, slasno voće - ali nigde na vidiku nije bilo nikakve biljke.
<BR>&nbsp;&nbsp;&nbsp;&nbsp;&nbsp;#Sumnjivo mi je njihovo odbijanje da isporuče podatke o ovom mestu.#
<BR>&nbsp;&nbsp;&nbsp;&nbsp;&nbsp;"Ako sam ih dobro procenio", rekao je Kilin, "oni ništa ne daju džabe."
<BR>&nbsp;&nbsp;&nbsp;&nbsp;&nbsp;"Dabre", složio se Tobi, "prilično ružno."
<BR>&nbsp;&nbsp;&nbsp;&nbsp;&nbsp;#Prosvetljeni su govorili o vašim plemenskim običajima, i o velikim razlikama u navikama. Nisu se složili je li to izvor vaše snage ili izvesna slabost.#
<BR>&nbsp;&nbsp;&nbsp;&nbsp;&nbsp;"Hmm, možda je oboje. Vidiš, navikli smo da ljudi automatski pomažu jedni drugima, da ne pitaju ništa. Ovaj svet ovde ne misli tako - a to mnogo govori."
<BR>&nbsp;&nbsp;&nbsp;&nbsp;&nbsp;#Takve finese primatskog ponašanja moja vrsta ne razume.#
<BR>&nbsp;&nbsp;&nbsp;&nbsp;&nbsp;"Sasvim je prosto", rekao je Kilin. "Oni nisu stalno ugroženi. Ljudi kojima je udobno mogu da budu izbirljivi."
<BR>&nbsp;&nbsp;&nbsp;&nbsp;&nbsp;Tobi je promislio o tome. "Možda to znači i da su prilično navikli na strance."
<BR>&nbsp;&nbsp;&nbsp;&nbsp;&nbsp;#Razumem značenje toga.#
<BR>&nbsp;&nbsp;&nbsp;&nbsp;&nbsp;"Oh, a kakvo?" Tobi nije imao nikakvu duboku ideju, ali nije hteo da to javno prizna, sad kad je jedini klinac među odraslima. Kad imaš sreće, ne pokazuj to.
<BR>&nbsp;&nbsp;&nbsp;&nbsp;&nbsp;#U ovoj strukturi ima mnogo više ljudi nego što smo videli. Dovoljno da jedni drugima budu stranci.#
<BR>&nbsp;&nbsp;&nbsp;&nbsp;&nbsp;"Hmmm." Kilin je iskosa posmatrao čuvare. "Mož'bit."
<BR>&nbsp;&nbsp;&nbsp;&nbsp;&nbsp;Tobi je bio nervozan, kao da se negde iza njegovih leđa krišom odvija neka igra. Kilin je bio staložen, smiren, ništa nije odavao. Dok je mozgao o tome, zavirio je u bočnu ulicu i ugledao u daljini jednu zgradu kako se iznenada rastapa; prozori i lukovi su se rastvorili i postali zelena masa. "Gle!" Kad se ponovo pojavila, imala je drugačije iskošen krov i druge prozore.
<BR>&nbsp;&nbsp;&nbsp;&nbsp;&nbsp;Kilin je začkiljio. "I to se uklapa", odsutno je rekao.
<BR>&nbsp;&nbsp;&nbsp;&nbsp;&nbsp;"U šta?" Tobi je gledao kako se pojavljuju nova vrata, ovalna umesto malopređašnjih pravougaonih.
<BR>&nbsp;&nbsp;&nbsp;&nbsp;&nbsp;"Ovaj grad je pun tehna kakav nikad nismo videli. I kladim se da upravlja sam sobom."
<BR>&nbsp;&nbsp;&nbsp;&nbsp;&nbsp;"Sam?" zbunjeno je upitao Cermo. "A Andros..."
<BR>&nbsp;&nbsp;&nbsp;&nbsp;&nbsp;"On je činovnik." Kilin se prijazno osmehnuo Androsu, uživajući što može tako da govori pred njim. "Ovi ljudi nisu ni po čemu bolji od nas, kad malo razmisliš."
<BR>&nbsp;&nbsp;&nbsp;&nbsp;&nbsp;"Svakako ne izgledaju kao da bi mogli da izgrade Svećnjak", rekao je Cermo.
<BR>&nbsp;&nbsp;&nbsp;&nbsp;&nbsp;"Pa i nisu", odlučno je rekao Tobi. "Ali nemoj očekivati da ti to priznaju."
<BR>&nbsp;&nbsp;&nbsp;&nbsp;&nbsp;Prošao je pored fontane, a u glavi su mu se uzaludno tumbale ideje. Osetio je narastanje prisustva...
<BR>&nbsp;&nbsp;&nbsp;&nbsp;&nbsp;- Lako se kretala, spretno skakućući sa kamena na kamen preko izlokanog puta, a barice od noćne magle pokazivale su nju i njen odraz u nejasnom sivom svetlu. Igrala se u svežim ruševinama. Iskrzani zubi iz noćnog pohoda. Gromade stenja. U gradu je spavao pauk, videla ga je srebrnastog, kako čeka. Preplitao je dlakave noge, tiho šuštanje nečujno usled žamora buđenja njene voljene Citadele, lepe, usamljene i uvek spremne za naredni udarac. Ali ipak je iz svakog trenutka zračila radost. Oblici su se rojili ka ovom jutru, večiti pokreti ljudi koji idu za svojim poslom, da se bore, propadaju i ponovo bore. Iako su znali da ih pauk čeka, šuškajući u očnoj duplji izbeljene lobanje -
<BR>&nbsp;&nbsp;&nbsp;&nbsp;&nbsp;Otrgao se, dahćući. Silom je usmerio pažnju ka ulici po kojoj su trupkale njegove noge, i gde su njegove oči uhvatile tečnu igru vode.
<BR>&nbsp;&nbsp;&nbsp;&nbsp;&nbsp;Ali i Šibin svet je mogao da opčini. Prizivao je lakoću postojanja, lako osećanje stapanja stvari, ali čvrsto ukotvljeno u mrežu međuigre, usputnog i neizgovorenog uživanja. Ovi trenuci njene Ličnosti potpuno su se razlikovali od muške suzdržanosti svuda oko njega, prikrivanja, kontrole i analize. Kilinov čvrst, mišićavi korak pred njim nemo je govorio o cilju, preciznosti, izdvajanju. Tobi je to poštovao, i znao je da Porodici Bišop treba takav vođa.
<BR>&nbsp;&nbsp;&nbsp;&nbsp;&nbsp;Ali to mu je bio i otac. Tokom godina dok su zajedno bežali preko isušenih, smrtonosnih ravnica, Kilin se menjao. Kao kad se nož oštri kamenom, pomislio je Tobi, to je zakon prirode. A sada je Kilin očekivao od svog sina istu čvrstinu, isto odlučno izdvajanje kakvo zahteva vođstvo.
<BR>&nbsp;&nbsp;&nbsp;&nbsp;&nbsp;Tobi se zgrčio, borba u njemu bila je kao udarac - sudar između Šibinog shvatanja sveta i zahteva koje je osećao kod Kilina. Cermo ga je čudno pogledao, podignutih obrva. Tobi je shvatio da mu se sigurno na licu vide osećanja, pa ga je stegao - i odmah je osetio kako mu se Ličnost Šibo nežno smeje pre nego što je nestala u svom avetinjskom domu unutar njega. Nastavio je dalje.
<BR>&nbsp;&nbsp;&nbsp;&nbsp;&nbsp;Prolazili su krivudavim ulicama, pa preko prostranog trga od crnog kamena do najupečatljivije zgrade koju je Tobi ovde video - strme priramide koja je blistala od beline. Aspekt Isak je rekao da je 'biserna, i kad ju je Tobi dodirnuo dlanom bila je neverovatno hladna. A i lepljiva - a onda su se našli u prostranoj kapiji, a zatim u sedištima pred visokom platformom. Stolice su po veličini odgovarale Bišopovima i smesta su ih prihvatile u topao, masirajući zagrljaj. Tobiju je bilo gotovo neprijatno što se stolica pripila uz njega od temena do peta. Pitao se hoće li ga pustiti ako onaj ko upravlja ovim mestom odluči da ne treba.
<BR>&nbsp;&nbsp;&nbsp;&nbsp;&nbsp;Začudo, na platformi se pojavila sudija, Monisk - ovog puta u plavoj odori. "I mislio sam da je ona nešto više od sudije", šapnuo je Kilin preko pst-kola.
<BR>&nbsp;&nbsp;&nbsp;&nbsp;&nbsp;"Drago mi je što se ponovo srećemo, lutalice izdaleka", vedro je rekla Monisk. "Sada imam drugu funkciju - Glavni Pregovarač."
<BR>&nbsp;&nbsp;&nbsp;&nbsp;&nbsp;"Meni se čini da ti ovde radiš sve", rekao je Kilin.
<BR>&nbsp;&nbsp;&nbsp;&nbsp;&nbsp;"Izgled često vara. Većina ljudi ne zanima se za posetioce, bez obzira na to iz kog pevea došli." Klimnula je dok je nekoliko desetina patuljaka popunjavalo preostala sedišta, mrmljajući međusobno. Tobi je primetio da su se stolice prilagodile patuljcima, skupivši se prema potrebi, i sad se osećao manje ugroženim.
<BR>&nbsp;&nbsp;&nbsp;&nbsp;&nbsp;"Ovaj naš prijatlej, Kvat'jut'kal'ton, spremna je da pruži podatke o bilo kojoj oblasti koja nije zabranjena njenim, uf..." Tobi je video da se Kilin muči da prevede pojmove Mnogonožaca, makar i približno, na jezik ljudi. "Ovaj, svešteničkim naredbama. Zauzvrat, mi imamo gomilu pitanja."
<BR>&nbsp;&nbsp;&nbsp;&nbsp;&nbsp;"Nisam ovde da bih poklonila sve što imamo, Kapetane", skeptično je rekla Monisk.
<BR>&nbsp;&nbsp;&nbsp;&nbsp;&nbsp;Kilin nije bio spreman da odmah počne sa nadmudrivanjem, i Tobi je razumeo njegovo nestrpljenje. "Prvo, hoćemo da znamo kakvo je ovo mesto - kako radi, istoriju, ko ga je stvorio. Drugo..."
<BR>&nbsp;&nbsp;&nbsp;&nbsp;&nbsp;"Možemo vam reći ono što mi znamo. Ali ne govorim o Sokacima."
<BR>&nbsp;&nbsp;&nbsp;&nbsp;&nbsp;"Sokacima?" Kilin ju je belo gledao.
<BR>&nbsp;&nbsp;&nbsp;&nbsp;&nbsp;"To su druge ose pevea. Zar vam Andros nije rekao?"
<BR>&nbsp;&nbsp;&nbsp;&nbsp;&nbsp;Ustao je Andros, sada u nešto čistijem odelu. "Pokušao sam da im kažem, ali oni nemaju odgovarajuće pojmove."
<BR>&nbsp;&nbsp;&nbsp;&nbsp;&nbsp;Tobi to nije mogao da otrpi. Ustao je i napao ga. "Dok god si bio na 'Argu', pokušavao si da se trampiš za našu opremu. Nisam čuo da si uopšte pokušao da objašnjavaš šta..."
<BR>&nbsp;&nbsp;&nbsp;&nbsp;&nbsp;"Dobro, ukrao sam malo vremena da se bavim svojim hobijem. Ipak, gospo sudijo, ovi primitivci nemaju ni polovinu topološkoh pojmova potrebnih da se..."
<BR>&nbsp;&nbsp;&nbsp;&nbsp;&nbsp;"Sedite, obojica", nestrpljivo se obrecnula Monisk. "Daćemo vam Pomoćni Uvod, nije problem."
<BR>&nbsp;&nbsp;&nbsp;&nbsp;&nbsp;"Drugo", mirno je nastavio Kilin, kao da ima podugačak spisak, "hoću da znam gde se nalazi moj otac, Abraham Bišop."
<BR>&nbsp;&nbsp;&nbsp;&nbsp;&nbsp;"Traganje za rođacima, a? Dragi moj turisto, to je ovde glavna industrijska grana." Monisk je prešla dlanom preko površine stola. "Moraćeš lično da se prijaviš za traganje."
<BR>&nbsp;&nbsp;&nbsp;&nbsp;&nbsp;"Morate znati gde su vam građani, i ko su."
<BR>&nbsp;&nbsp;&nbsp;&nbsp;&nbsp;"Oh, je li?" Podigla je obrve. "Ima više klizavih Sokak-vektora nego dlaka na tvom telu, Kapetane - a i krivudaviji su od tvojih."
<BR>&nbsp;&nbsp;&nbsp;&nbsp;&nbsp;Publika se nasmejala, ali Bišopovi nisu. Kilin je stegao usne. "Ne može da vidi one koje su mi zaista kovrdžave", javio im se Kilin preko pst-kola, "a bogami ni neće."
<BR>&nbsp;&nbsp;&nbsp;&nbsp;&nbsp;Na ovo su Bišopovi odgovorili podvriskivanjem i frktanjem. Patuljci su izgledali zbunjeni, kao da pokušavaju da utvrde je li to neka uvreda.
<BR>&nbsp;&nbsp;&nbsp;&nbsp;&nbsp;Tobi se iskezio. Pitao se imaju li ovi ljudi tradiciju Nizanja, naizmeničnih oštrih podbadanja, sarkazma i uvreda, prikrivenih i otvorenih. Kad si u pokretu, takvo prepucavanje može i da zabavi i da povredi - a oboje je važno. Glavna svrha mu je da umanji napetost, da na prihvatljiv način istroši svađe. Tobi je shvatio da odavno nisu imali Nizanje. Možda je zato Kilin sada mnogima iz posade delovao udaljen i čudan - nisu ga viđali poniženog dobro smišljenom dosetkom.
<BR>&nbsp;&nbsp;&nbsp;&nbsp;&nbsp;"Poštujem vaš ovdašnji zamršeni način života." Kilin je bio u svom najboljem izdanju. "Svakako razumete našu potrebu da se sretnemo sa svojim precima."
<BR>&nbsp;&nbsp;&nbsp;&nbsp;&nbsp;Sumnjičavo ga je gledala. "Siguran si da je to sve?"
<BR>&nbsp;&nbsp;&nbsp;&nbsp;&nbsp;"Vaše pleme je napredno, naravno, ali neke stvari se nikad ne menjaju", strogo je rekao Kilin. "Jedna od njih je Porodica."
<BR>&nbsp;&nbsp;&nbsp;&nbsp;&nbsp;"Tako je. Treba da znate da mi viđamo mnogo sveta u prolazu. Čujemo svakakve priče. Proročanstva. Obične laži. Mnogo se ruku pruža ka nama - da uzmu, ne da daju. I zato smo možda malo sumnjičavi."
<BR>&nbsp;&nbsp;&nbsp;&nbsp;&nbsp;"Pokušajte da bežite od maški generaciju ili dve", odgovorio je Kilin, pažljivo i odmereno. Tobi je znao da je to glas koji kao poklopac prekriva sve veći unutrašnji pritisak.
<BR>&nbsp;&nbsp;&nbsp;&nbsp;&nbsp;"Klanjam se vašem nadmoćnom iskustvu. No, moja ovlašćenja dosežu samo dovde. Radimo sa ljudima iz trans-istorije, pošteno i pravedno. Cenjkanje je u redu - pošteno ćemo trgovati sa vama. Sve što je više od toga..."
<BR>&nbsp;&nbsp;&nbsp;&nbsp;&nbsp;"Mi smo sa Snegobara, a ne iz nekakve 'trans-istorije'-"
<BR>&nbsp;&nbsp;&nbsp;&nbsp;&nbsp;Sudija je odmahnula rukom, a ogrtač joj je zalepršao. "Izraz ljudi iz divljeg pevea. Znaš, ne možemo da pretpostavimo da ste sa mesta i iz razdoblja koje kažete, jer nema načina da se to proveri. Trubulence pevea blokiraju sve načine provere. Ako možemo, držimo se gotovine - samo što nema gotovine između različitih trans-istorija, što zahteva mnogo pogađanja i trampe."
<BR>&nbsp;&nbsp;&nbsp;&nbsp;&nbsp;Kilin je odbacio prijateljsku masku. Ustao je, uz zujanje servo uređaja na cevanicama, i iskoristio visinu da se nađe oči u oči sa Monisk. "Trgovaću za vesti o mom ocu i mapu kako da ga nađemo."
<BR>&nbsp;&nbsp;&nbsp;&nbsp;&nbsp;"To je to? Većina posetilaca želi hranu, gorivo, ponekad rekro-kredite."
<BR>&nbsp;&nbsp;&nbsp;&nbsp;&nbsp;Kilin je frknuo. "To ćemo naći sami."
<BR>&nbsp;&nbsp;&nbsp;&nbsp;&nbsp;"Pa, mislim da bih mogla da pristanem ako bismo dobili, recimo, puno pravo da ispitujemo Mnogonošca." Monisk je nemarno pogledala Kvat, i to je bilo prvi put da se udostojila da primeti njeno ogromno prisustvo.
<BR>&nbsp;&nbsp;&nbsp;&nbsp;&nbsp;"To je samo početak. Hoćemo još. Našli smo natpis na jednom mrtvom Svećnjaku, i tamo se kaže 'mi koji napredujemo ka zaklonu i biblioteci'. Hoću da pitam za to."
<BR>&nbsp;&nbsp;&nbsp;&nbsp;&nbsp;Promeškoljila se u onoj sveltucavoj plavoj odori, kao da čuje napetost koju je Tobi prepoznao iza Kilinovih reči. "Bilo je mnogo Svećnjaka. Ne..."
<BR>&nbsp;&nbsp;&nbsp;&nbsp;&nbsp;"Ima li ovde ljudi iz toga razdoblja?"
<BR>&nbsp;&nbsp;&nbsp;&nbsp;&nbsp;"U izvesnom smislu, obično 'ovde' nije od koristi kada se govori o peveu. Ako hoćeš, možemo vam ponuditi istorijske podatke..."
<BR>&nbsp;&nbsp;&nbsp;&nbsp;&nbsp;"Ne podatke - ne sada." Kilin je široko razmahnuo rukom i glas mu je postao dublji. "Hoću da nađem ljude."
<BR>&nbsp;&nbsp;&nbsp;&nbsp;&nbsp;Sumnjičavo ga je odmeravala. "Da li 'ja hoću' ili 'mi hoćemo'?"
<BR>&nbsp;&nbsp;&nbsp;&nbsp;&nbsp;"Mi - Porodica Bišop. Ja - njihov Kapetan. Tu nema razlike."
<BR>&nbsp;&nbsp;&nbsp;&nbsp;&nbsp;"Izgleda", suvo je rekla Monisk. "Pa dobro. 'Biblioteka i zaklon' - pa, samo je jedan ulaz u peve, i to se može smatrati za 'zaklon'. A što se tiče biblioteke - te podatke vam niko neće doneti na tacni."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Androse, bio si u pravu. Oni zaista ništa ne znaju." Pogledala je ispod oka publiku, koja se smejuckala. "Niko vam neće reći našu najveću taju, čak ni da ste svemoćni divovi. Ako hoćete da razgovarate sa drevnim stanovnicima Svećnjaka, ili sa tim Abrahamom, preporučujem vam Obnovitelja. I to je neka vrsta biblioteke, kad se malo razmisli."
<BR>&nbsp;&nbsp;&nbsp;&nbsp;&nbsp;Tobi se izgubio u ovoj priči, ali Kilin je samo klimnuo, kao da je čuo potvrdu očekivanog. "Natpis je pominjao i neku junakinju, bez imena. 'Bila je i jeste i činila je i čini'. Da li se to odnosi na to mesto, tog Obnovitelja?"
<BR>&nbsp;&nbsp;&nbsp;&nbsp;&nbsp;"Nisam stručnjak za linearnu istoriju, a još manje za trans-istoriju. Ova tema se tiče oboje."
<BR>&nbsp;&nbsp;&nbsp;&nbsp;&nbsp;"Onda nam kaži kako da nađemo Obnovitelja, koliko košta..."
<BR>&nbsp;&nbsp;&nbsp;&nbsp;&nbsp;"Previše za vas."
<BR>&nbsp;&nbsp;&nbsp;&nbsp;&nbsp;"Nisam još izvadio sve dragulje iz kese, Gospo od Pravde."
<BR>&nbsp;&nbsp;&nbsp;&nbsp;&nbsp;"Znam. Čekala sam sledeći krug."
<BR>&nbsp;&nbsp;&nbsp;&nbsp;&nbsp;"Kad toliko znaš, moža možeš i da kažeš šta ću ponuditi?"
<BR>&nbsp;&nbsp;&nbsp;&nbsp;&nbsp;"Androse? Mogućnost koju si pomenuo?"
<BR>&nbsp;&nbsp;&nbsp;&nbsp;&nbsp;Andros se pojavio pred stolom i kucnuo noktom na srednjem prstu. Zid iza platforme blesnuo je blistavim svetlom - pojavila se puna, 3D slika prolaza na 'Argu'. Tobi je prepoznao mesto i glasno dahnuo. "Nasleđe! Pustili smo ga da priđe."
<BR>&nbsp;&nbsp;&nbsp;&nbsp;&nbsp;Andros nije ni pogledao Tobija. "Nihova letelica je klase VI, sudijo. Standardna konstrukcija, prilično ofucana. Nisam mogao da stignem u jezgro, ali prema načinu na koji su ga čuvali, znam da je ploča tamo. Ovaj mali", pokazao je prstom Tobija, "upravo je to dokazao."
<BR>&nbsp;&nbsp;&nbsp;&nbsp;&nbsp;Sudija se mrštila. "Iz tog doba? Mislila sam da je preživelo vrlo malo brodova."
<BR>&nbsp;&nbsp;&nbsp;&nbsp;&nbsp;"Maške su sredile većinu. Bišopovi kažu da je ovaj bio zakopan na njihovoj planeti. Mora da su ga maške previdele."
<BR>&nbsp;&nbsp;&nbsp;&nbsp;&nbsp;"Ploča iz vremena kada..." Monisk je dotakla sto, poluglasno mrmljajući, i izgledalo je da proračunava.
<BR>&nbsp;&nbsp;&nbsp;&nbsp;&nbsp;"Dabre", rekao je Kilin. Tobi je uvideo da je zaista mislio da ponudi Nasleđe. Misli su mu se vrtele u hladnom, besnom vakuumu.
<BR>&nbsp;&nbsp;&nbsp;&nbsp;&nbsp;I Andros je delovao odsutno. Tobi je shvatio da oboje razgovaraju sa nekom dalekom inteligencijom, možda sa bankom podataka. Javio se Aspekt Isak.
<BR>&nbsp;&nbsp;&nbsp;&nbsp;&nbsp;U razdoblju Visokih Arkologija bilo je takvih mentalnih sposobnosti. Značajno su podigli opštu efikasnost delovanja. To je dovelo do problema sa utapanjem u podatke, i do traćenja kakvo često izazivaju sve vrste zavisnosti.
<BR>&nbsp;&nbsp;&nbsp;&nbsp;&nbsp;Tobi je slegnuo ramenima na ovu beskorisnu istoriju. Gledao je sudiju, koja je klimala - za sebe, ili nekoj dalekoj prisutnosti? - i progovorila. "Spremna sam na cenjkanje. Usluge - vrlo ograničene usluge - zauzvrat tražimo da izvršimo podrobnu inspekciju vašeg broda."
<BR>&nbsp;&nbsp;&nbsp;&nbsp;&nbsp;Nekoliko Bišopovih je povikalo "Ne!". Tobi je zanemeo od iznenađenja, grlo kao da mu je bilo puno pamuka.
<BR>&nbsp;&nbsp;&nbsp;&nbsp;&nbsp;"Moram znati na kakve usluge ste misli", poslovno je rekao Kilin. "Imam neke na umu."
<BR>&nbsp;&nbsp;&nbsp;&nbsp;&nbsp;"Tata, ne možemo!" konačno je progovorio Tobi. "Nasledstva su naša. Ne možemo ih dati nikom drugom."
<BR>&nbsp;&nbsp;&nbsp;&nbsp;&nbsp;"To ću ja da odlučim", namrštio se Kilin. "Ovde imamo posla, i ovi dobri ljudi zaslužuju da znaju ko smo, kao što i mi želimo da znamo ko su oni."
<BR>&nbsp;&nbsp;&nbsp;&nbsp;&nbsp;"Ne!" povikao je Tobi. "Mi ne znamo šta sadrže Nasleđa! Možda su to tajne Porodice Bišop. Istorija, nasledne linije svih ikada postojećih Bišopovih, možda. Čak i podaci iz Velikog Razdoblja! Ti..."
<BR>&nbsp;&nbsp;&nbsp;&nbsp;&nbsp;"Ne možemo da pročitamo ni slovca iz njih", oštro je rekao Kilin, ljutito se okomivši na sina. "Treba nam pomoć da saznamo šta kažu. Ovako ćemo je dobiti."
<BR>&nbsp;&nbsp;&nbsp;&nbsp;&nbsp;"Ali ko zna šta će uraditi sa našim tajnama!"
<BR>&nbsp;&nbsp;&nbsp;&nbsp;&nbsp;"Stare su, toliko stare da je jezik izgubio smisao. Iz razdoblja Svećnjaka, možda i starije. Iz vremena koje znamo samo po legendama. Sve one tačkice i šarice." Kilin se okrenuo da pogleda sve Bišopove i Adute, i Tobi je shvatio da je time ućutkao svako protivljenje pre nego što se kod ostalih i pojavilo. "Dobiću ono što nam treba u zamenu za Nasleđa - i saznaću šta u njima piše", odlučno je rekao.
<BR>&nbsp;&nbsp;&nbsp;&nbsp;&nbsp;Kečevi i Petaci zamrmljaše u znak pristanka, pa čak i nekoliko Bišopovih, mada su neki oborili pogled što je pokazivalo da nisu baš uvereni u to.
<BR>&nbsp;&nbsp;&nbsp;&nbsp;&nbsp;"Bar sačekaj malo, Tata", promuklo je rekao Tobi. "Sačekaj taj njihov Pomoćni Uvod. Saznaćemo više o ovom mestu, dobićemo bolju predstavu o tome koliko Nasleđa zaista vrede, videćemo je li Abraham tu, možda ćemo smisliti bolju pogodbu..."
<BR>&nbsp;&nbsp;&nbsp;&nbsp;&nbsp;Kilin je brzo preleteo pogledom po sobi. Trenutak nesigurnosti je sa njegovih usana smesta nestao, zamenjen lakim osmehom i zadovoljnim izvijanjem obrva. I Tobi je video da ima podršku ostalih, zbog važnosti svog položaja i proteklih događaja. Ljutito je pogledao Tobija i opet se okrenuo ka sudiji, spreman da govori dalje.
<BR>&nbsp;&nbsp;&nbsp;&nbsp;&nbsp;"Tata, ne smemo tek tako..."
<BR>&nbsp;&nbsp;&nbsp;&nbsp;&nbsp;"Cermo, vodi ga napolje."
<BR>&nbsp;&nbsp;&nbsp;&nbsp;&nbsp;"Ali ne možeš..."
<BR>&nbsp;&nbsp;&nbsp;&nbsp;&nbsp;"Ja sam Kapetan, sine. Cermo!"
<BR>&nbsp;&nbsp;&nbsp;&nbsp;&nbsp;Tobi je otvorio usta, ali reči nusu dolazile - i osetio je da ga je Cermo čvrsto uhvatio s leđa i zavrnuo mu ruke. Otimao se, vikao, psovao, pokušao da udari nogom ali je promašio. Cermo ga je dobro držao. Čitava soba postala je razmazana, puna lepljivog vazduha koji nije nosio njegove reči, njegovu viku, a Cermo ga je snažno vukao nazad, nazad duž prolaza. Mali, bledi patuljici su iskolačeno gledali u njega, krijući se iza teškog vazduha ove čudno talasave sobe. Tobi je osetio da mu se grlo ponovo puni, ovog puta gustim, gorkim ukusom, crnom gorčinom mračnog predskazanja.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
