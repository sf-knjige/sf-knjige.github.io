<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;"Luda si što se ne udaješ za njega, Meri Sperling!"
<BR>&nbsp;&nbsp;&nbsp;&nbsp;&nbsp;Pre no što je odgovorila, Meri Sperling sabra svoje gubitke i ispisa ček. "Razlika u godinama je prevelika." Ona pruži kreditnu priznanicu svojoj prijateljici. "Ne bi trebalo da se kockam s tobom. Ponekad mi se čini da si obdarena šestim čulom."
<BR>&nbsp;&nbsp;&nbsp;&nbsp;&nbsp;"Gluposti! Pokušavaš da promeniš predmet razgovora. Mora da si već blizu tridesete... a nećeš celog veka biti lepa."
<BR>&nbsp;&nbsp;&nbsp;&nbsp;&nbsp;Meri se kiselo nasmeši. "Misliš li da ja to ne znam!"
<BR>&nbsp;&nbsp;&nbsp;&nbsp;&nbsp;"Bork Vaning ne može da ima mnogo više od četrdeset godina, a građanin je visokog reda. Trebalo bi da zgrabiš takvu priliku."
<BR>&nbsp;&nbsp;&nbsp;&nbsp;&nbsp;"Zgrabi je ti. Moram da krenem. Na usluzi, Ven."
<BR>&nbsp;&nbsp;&nbsp;&nbsp;&nbsp;"Na usluzi", odgovori Ven, a zatim se namršteno zagleda u vrata koja su se sklapala iza Meri Sperling. Svrbela ju je znatiželja zbog čega Meri Sperling ne želi da se baci na jedan tako prvoklasan plen kakav je bio Časni Bork Vaning, ali ovog trenutka bila je isto toliko radoznala kuda i zbog čega Meri beše krenula, i jedino ju je običaj poštovanja privatnosti obuzdao da ne krene za njom.
<BR>&nbsp;&nbsp;&nbsp;&nbsp;&nbsp;Meri ni izdaleka nije imala nameru da bilo kome da do znanja gde se uputila. Izišavši iz stana svoje prijateljice, spustila se elastičnim tunelom do prizemlja, uzela svoja kola iz robo-parka, odvezla ih do rampe i podesila kontrolne uredaje za pravac prema Severnoj obali. Kola su sačekala priliku za slobodan prolaz, a zatim su uronila u visokobrzinski tok i ustremila se prema severu. Meri se udobno zavali u sedište i uskoro zadrema.
<BR>&nbsp;&nbsp;&nbsp;&nbsp;&nbsp;Kada se putni program primakao kraju, vozilo se oglasi sa 'bip-bip', tražeći nova uputstva. Meri se probudi i pogleda unaokolo. Jezero Mičigen predstavljalo je još tamniju površinu u tmini sa njene desne strane. Ona uputi signal saobraćajnoj kontroli da želi da pređe u lokalnu saobraćajnu putanju, i u sledećem trenutku kola se izdvojiše i skliznuše u željenu traku. Sada je trebalo preuzeti ručnu komandu, i ona posegnu rukom u pregradak.
<BR>&nbsp;&nbsp;&nbsp;&nbsp;&nbsp;Broj dozvole koji je saobraćajna kontrola automatski fotografisala prilikom prolaženja kontrolne zone nije se, međutim, slagao sa brojem koji se nalazio na kolima.
<BR>&nbsp;&nbsp;&nbsp;&nbsp;&nbsp;Išla je sporednim putem nekoliko milja, zatim je skrenula na uzan prljav drum koji je vodio do same obale i tu se zaustavila. Ugasila je svetla i počela da čeka, osluškujući. Na južnoj strani jezera blistala su svetla Čikaga; nekoliko stotina metara od obale zujala je stanica kontrolne zone; međutim, na mestu gde se ona nalazila nije bilo ničega osim prigušenih krikova noćnih životinjica. Ona zavuče ruku u pregradak i okrenu prekidač; tabla sa instrumentima zablista, otkrivajući nove brojčanike iza površinske ploče. Pažljivo ih je proučila, podešavajući komande. Uspokojena saznanjem da se nalazi van domašaja bilo kog radarskog polja i uverena da se u blizini ništa ne kreće, ona utuli instrumente i zatvori prozore, a onda ponovo uključi motor.
<BR>&nbsp;&nbsp;&nbsp;&nbsp;&nbsp;Ono što je do malopre izgledalo kao standardni Kamden bolid, polagano se podiglo u vazduh, kliznulo površinom jezera, spustilo u vodu i potonulo. Meri je pričekala dok, na dubini od petnaest metara, nije odmakla nekih četvrt milja od obale, i tek tada je nazvala stanicu.
<BR>&nbsp;&nbsp;&nbsp;&nbsp;&nbsp;"Lozinku", začu se glas.
<BR>&nbsp;&nbsp;&nbsp;&nbsp;&nbsp;"Život je kratak..."
<BR>&nbsp;&nbsp;&nbsp;&nbsp;&nbsp;"...ali su godine duge".
<BR>&nbsp;&nbsp;&nbsp;&nbsp;&nbsp;"Ne", primeti Meri, "dok rđavi dani ne dodu."
<BR>&nbsp;&nbsp;&nbsp;&nbsp;&nbsp;"Ipak, pitam se ponekad", odgovori glas oraspoloženo. "U redu je, Meri. Proverio sam te".
<BR>&nbsp;&nbsp;&nbsp;&nbsp;&nbsp;"Tomi!"
<BR>&nbsp;&nbsp;&nbsp;&nbsp;&nbsp;"Nije... Ovde je Sesil Hedrik. Da li je sve podešeno za automatsko vođenje?"
<BR>&nbsp;&nbsp;&nbsp;&nbsp;&nbsp;"Jeste. Preuzmi."
<BR>&nbsp;&nbsp;&nbsp;&nbsp;&nbsp;Sedamnaest minuta kasnije, kola izroniše na površini bazena koji je zapremao najveći deo jedne veštačke pećine. Kada su se konačno našla na suvom, Meri iziđe, pozdravi stražu i požuri tunelom do prostrane podzemne hale u kojoj je već sedelo šezdesetak muškaraca i žena. Ćaskala je sa ostalima sve do trenutka kada je časovnik objavio ponoć, a onda se popela na govornicu i obratila skupu.
<BR>&nbsp;&nbsp;&nbsp;&nbsp;&nbsp;"Ja sam", reče ona, "stara sto osamdeset tri godine. Ima li nekog starijeg ovde?"
<BR>&nbsp;&nbsp;&nbsp;&nbsp;&nbsp;Niko se nije javio. Posle kraće pauze, ona nastavi. "U tom slučaju, u skladu sa našim običajima, proglašavam da je ovaj sastanak otvoren. Želite li da izaberete predsedavajućeg?"
<BR>&nbsp;&nbsp;&nbsp;&nbsp;&nbsp;"Nastavi, Meri", dobaci neko, i pošto niko više nije dao glasa od sebe, ona reče: "Vrlo dobro." Izgledalo je da je potpuno ravnodušna prema ukazanoj joj časti, a i ostali okupljeni kao da su delili njen nehajan stav - raspoloženje lišeno svake užurbanosti, oslobođeno svih napetosti modernog života.
<BR>&nbsp;&nbsp;&nbsp;&nbsp;&nbsp;"Okupili smo se kao i obično", nastavi ona, "da razmotrimo osnovne probleme pojedinaca iz ovog skupa, kao i naših sestara i braće. Da li neko od prisutnih predstavnika donosi poruku svoje Porodice? Ili bi, možda, neko hteo da govori u svoje ime?"
<BR>&nbsp;&nbsp;&nbsp;&nbsp;&nbsp;Jedan čovek uhvati njen pogled i reče: "Ajra Vidrel, u ime Porodice Džonson. Nije prošlo ni dva meseca od prethodnog sastanka. Opunomoćenici, svakako, moraju imati dobar razlog za sazivanje ovog skupa. Da ga čujemo."
<BR>&nbsp;&nbsp;&nbsp;&nbsp;&nbsp;Meri klimnu glavom u znak saglasnosti i obrati se jednom malom, kočopernom čoveku koji je sedeo u prvom redu.
<BR>&nbsp;&nbsp;&nbsp;&nbsp;&nbsp;Džastine... budi ljubazan, molim te."
<BR>&nbsp;&nbsp;&nbsp;&nbsp;&nbsp;Mali čovek, uštogljenog držanja, ustade i diskretno se nakloni. Žgoljave noge štrčale su mu ispod loše skrojenog kilta. Izgledao je i ponašao se poput vremešnog, uprašnjavelog činovnika; međutim, njegova crna kosa i zdrav ten govorili su da je po sredi čovek u najboljim godinama. "Džastin Fut", poče on odmereno, "izveštava u ime Opunomoćeništva. Proteklo je jedanaest godina od kako su Porodice donele odluku da pokušaju sa eksperimentom obznanjivanja javnosti da u ovom društvu žive i osobe koje gaje razložnu nadu da će živeti znatno duže nego što bi to očekivao prosečan čovek, baš kao i osobe koje su potvrdile naučnu istinu o ispravnosti takvih nadanja, živeći dvostruko duže od normalnog životnog veka ljudskih bića."
<BR>&nbsp;&nbsp;&nbsp;&nbsp;&nbsp;Iako je govorio ne služeći se pribeleškama, zvučalo je kao da čita pažljivo pripremljen izveštaj. Ono što je pričao bilo je svim prisutnima već veoma dobro poznato, pa ipak ga niko ni u jednom trenutku nije požurivao; njegova publika nije patila od one grozničave nestrpljivosti koja je, inače, u ovakvim prilikama bila svuda uobičajena. "Pri odlučivanju" nastavi on jednoličnim glasom, "da se prekine sa prethodnom dugo vladajućom taktikom ćutanja i prikrivanja koja je proistekla iz osobenog položaja po kome se razlikujemo od najvećeg broja pripadnika ljudske rase, Porodice se behu rukovodile nekolikim procenama. Razlozi za prvobitno prihvatanje pomenute taktike prikrivanja mogu se navesti na sledeći način:
<BR>&nbsp;&nbsp;&nbsp;&nbsp;&nbsp;Prvi izdanci koji su predstavljali rezultat bračnih zajednica potpomognutih Hauardovom Fondacijom rođeni su l875. godine. Tada to nije izazvalo nikakve komentare, budući da oni ni po čemu nisu bili izuzetni. Fondacija je bila zasnovana na principu slobodnih ugovora i predstavljala je neprofitnu korporaciju..."
<BR>
<BR>&nbsp;&nbsp;&nbsp;&nbsp;&nbsp;Sedamnaestog marta l874, student medicine Ajra Džonson sedeo je u advokatskoj kancelariji agencije Dims, Vingejt, Alen i Dims i slušao jedan krajnje neobičan predlog. Izgubivši strpljenje, on prekinu svog starijeg sagovornika. "Samo trenutak! Da li sam vas to dobro razumeo? Vi želite da me najmite da se oženim jednom od ovih devojaka!"
<BR>&nbsp;&nbsp;&nbsp;&nbsp;&nbsp;Advokat je delovao preneraženo. "Ali, molim vas, gospodine Džonson. To nikako."
<BR>&nbsp;&nbsp;&nbsp;&nbsp;&nbsp;"Pa, meni je to tako zvučalo."
<BR>&nbsp;&nbsp;&nbsp;&nbsp;&nbsp;"Ne, ne, takav ugovor bio bi budalast i nezakonit. Mi jednostavno želimo da vas, u ime naše korporacije, obavestimo da bi - ukoliko biste se vi, nekim slučajem, oženili jednom od dama sa ove liste - naša prijatna dužnost bila da svako dete proizašlo iz takve zajednice opskrbimo prema ovde navedenoj skali. Nema tu, dakle, nikakvog ugovora, niti je reč o bilo kakvom 'predlogu'; mi ne pokušavamo da utičemo na smer vaših odluka, niti na vaš slobodan izbor. Jednostavno vas obaveštavamo o određenim činjenicama."
<BR>&nbsp;&nbsp;&nbsp;&nbsp;&nbsp;Ajra Džonson prekrsti noge, natmureno se zagledavši u njega. "Šta je, onda, zapravo, po sredi? Zbog čega sve ovo?"
<BR>&nbsp;&nbsp;&nbsp;&nbsp;&nbsp;"Radi se o poslu kojim se bavi Fondacija. Moglo bi se reći da je to zasluga i vaših deda i baba."
<BR>&nbsp;&nbsp;&nbsp;&nbsp;&nbsp;"Da li ste razgovarali sa njima o meni?" upita Džonson nabusito. Nije osećao ni trunku ljubavi prema svojim dedama i babama. Žilave starkelje: da se makar jedno od njih smilovalo da premine u razumnoj starosti, on sada ne bi morao da brine o novcu koji mu je bio neophodno potreban za završavanje medicinskih studija.
<BR>&nbsp;&nbsp;&nbsp;&nbsp;&nbsp;"Mi jesmo razgovarali sa njima. Ali, ne o vama."
<BR>&nbsp;&nbsp;&nbsp;&nbsp;&nbsp;Advokat ubrzo privede razgovor kraju i mladi Džonson učtivo uze listu devojaka, od kojih mu ni jedna nije bila poznata, s namerom da je iscepa čim iziđe iz kancelarije. Umesto toga, još iste večeri ispisao je sedam listova papira, pre no što je iznašao prave reči kojima će ohladiti odnos sa dugogodišnjom devojkom iz rodnog mesta. Činjenica da je nikada ne beše zaprosio pružila mu je izvesno olakšanje; inače, stvar bi bila krajnje mučna.
<BR>&nbsp;&nbsp;&nbsp;&nbsp;&nbsp;Kada se nešto kasnije oženio (devojkom sa liste), obelodanio se jedan zanimljiv, mada ne i naročito uzbudljiv sticaj okolnosti: njegova supruga imala je, baš kao i on, dva para živih, krepkih i aktivnih deda i baba.
<BR>
<BR>&nbsp;&nbsp;&nbsp;&nbsp;&nbsp;"...i predstavljala je neprofitnu korporaciju", nastavljao je Fut. "Njena izričita svrha podsticanja stvaranja zdrave američke loze bila je u saglasnosti sa običajima tog stoleća. Jednostavan način prećutkivanja prave svrhe Fondacije bio je sasvim dovoljna zaštita, a upotreba izuzetnih metoda skrivanja nije se pokazala neophodnom sve do razdoblja svetskih ratova koje se ponekad slobodnije naziva i 'ludim godinama'..."
<BR>
<BR>&nbsp;&nbsp;&nbsp;&nbsp;&nbsp;Izvodi iz novinskih naslova od aprila do juna 1969:
<BR>&nbsp;&nbsp;&nbsp;&nbsp;&nbsp;BEBA ODNELA ŠNJUR
<BR>&nbsp;&nbsp;&nbsp;&nbsp;&nbsp;Dvogodišnji šmrkavac osvajač televizijskih nagrada od milion dolara
<BR>&nbsp;&nbsp;&nbsp;&nbsp;&nbsp;Čestitka iz Bele kuće
<BR>&nbsp;&nbsp;&nbsp;&nbsp;&nbsp;SUD NALOŽIO PRODAJU DRŽAVNE IMOVINE
<BR>&nbsp;&nbsp;&nbsp;&nbsp;&nbsp;Vrhovni sudski organ u Koloradu doneo odluku o starosnim penzijama
<BR>&nbsp;&nbsp;&nbsp;&nbsp;&nbsp;Zadržana sva preča prava na državnu imovinu
<BR>&nbsp;&nbsp;&nbsp;&nbsp;&nbsp;NJUJORŠKl KONGRES MLADIH ZAHTEVA POSTAVLJANJE GORNJE GRANICE IZBORNIH PRAVA
<BR>&nbsp;&nbsp;&nbsp;&nbsp;&nbsp;STOPA PRIRAŠTAJA STANOVNIŠTVA S.A.D. 'STROGO POVERLJIVA', IZJAVLJUJE SEKRETAR ZA ODBRANU
<BR>&nbsp;&nbsp;&nbsp;&nbsp;&nbsp;ČLANICA KONGRESA IZ KAROLINE IZABRANA ZA KRALJICU LEPOTE POLICIJE
<BR>&nbsp;&nbsp;&nbsp;&nbsp;&nbsp;'Sposobna sam za predsedničku kampanju', izjavila je, krećući na turneju na kojoj treba da pokaže svoje vrednosti.
<BR>&nbsp;&nbsp;&nbsp;&nbsp;&nbsp;AJOVA PODIŽE GRANICU STICANJA PRAVA GLASA NA ČETRDESET JEDNU GODINU
<BR>&nbsp;&nbsp;&nbsp;&nbsp;&nbsp;Neredi na univerzitetu u Di Moinsu
<BR>&nbsp;&nbsp;&nbsp;&nbsp;&nbsp;MODA PRIRODNE HRANE KREĆE SE PREMA ZAPADU: ČIKAŠKI PASTOR JEDE NA PREDIKAONICI SENDVIČE SA GLINOM
<BR>&nbsp;&nbsp;&nbsp;&nbsp;&nbsp;'Vratimo se jednostavnim stvarima', preporučuje on svojoj pastvi.
<BR>&nbsp;&nbsp;&nbsp;&nbsp;&nbsp;POBUNJENICI IZ VISOKE ŠKOLE U LOS ANĘELESU PRKOSE ŠKOLSKOM ODBORU
<BR>&nbsp;&nbsp;&nbsp;&nbsp;&nbsp;'Tražimo veće naknade, manji broj časova i ukidanje domaćih zadataka... Tražimo prava za biranje profesora i trenera'.
<BR>&nbsp;&nbsp;&nbsp;&nbsp;&nbsp;BROJ SAMOUBISTAVA DEVET UZASTOPNIH GODINA U USPONU
<BR>&nbsp;&nbsp;&nbsp;&nbsp;&nbsp;Komisija za atomsku energiju poriče svaku odgovornost radijacije.
<BR>
<BR>&nbsp;&nbsp;&nbsp;&nbsp;&nbsp;"...'ludim godinama'... Naše tadašnje vođe došle su do zaključka - ispravnog, u to smo danas uvereni - da bi svaka manjinska grupa, u to vreme semantičke dezorijentacije i masovne histerije, verovatno bila meta proganjanja, diskriminacije, pa čak i nasilja razularene gomile. Povrh svega, nestabilni finansijski položaj države i iznuđena zamena akcija Fondacije za vladine obveznice pretili su da unište našu platežnost.
<BR>&nbsp;&nbsp;&nbsp;&nbsp;&nbsp;Bila su prihvaćena dva pravca delovanja: aktiva Fondacije bila je pretvorena u nepokretnu imovinu, koja je zatim raspodeljena članovima Porodica da je čuvaju kao privremeno vlasništvo; i takozvana 'maskarada' bila je, kao politika, prihvaćena do daljnjeg. Bila su, takođe, obezbeđena i sredstva da se simulira smrt članova Porodica koji već behu doživeli društveno uznemirujuću starost, kao i za njihov život, pod novim identitetom, u nekom drugom kraju zemlje.
<BR>&nbsp;&nbsp;&nbsp;&nbsp;&nbsp;Mudrost ovakve taktike potvrdila se i za vreme vladavine Proroka. U početku vladavine Prvog Proroka, Porodice su imale devedeset sedam postotaka članova čija je zvanična starost bila ispod pedeset godina. Detaljni popisi stanovništva, koje je sprovodila tajna policija Proroka, u mnogome je otežala postupak zamene javnog identiteta, iako su stvari unekoliko bile olakšane uz pomoć revolucionarne Kabale.
<BR>&nbsp;&nbsp;&nbsp;&nbsp;&nbsp;I tako, sadejstvom sreće i dalekovidosti, bilo je moguće sprečavati da naša tajna bude obelodanjena. Na svu sreću, jer je u to vreme bilo gotovo neizvodljivo da ma koja grupa izbegne da joj Prorok konfiskuje celokupnu imovinu.
<BR>&nbsp;&nbsp;&nbsp;&nbsp;&nbsp;Porodice nisu uzimale učešće u događajima koji su doveli do Druge američke revolucije, ali su, s druge strane, mnogi članovi časno služili u redovima Kabale i dali svoj doprinos borbama koje su prethodile padu Novog Jerusalima. Mi smo iskoristili razdoblje rasula, da bismo podesili starosno doba onih članova našeg roda koji behu dostigli uznemirujuću vremešnost. U tome nam je odlučujuća pomoć došla od onih članova Porodica koji su, kao pripadnici Kabale, držali ključne položaje u vreme Obnove.
<BR>&nbsp;&nbsp;&nbsp;&nbsp;&nbsp;Na sastanku Porodica 2075, u godini Zaveta, vodila se rasprava da li bi trebalo da najzad otkrijemo svoje postojanje, budući da su građanske slobode bile čvrsto vaspostavljene. Većina se tada nije složila s tim... Možda je razlog tome trebalo potražiti u dugo godina taloženoj navici tajanstvenosti i predostrožnosti. Međutim, kulturni preporod u sledećih pedeset godina, progresivan razvoj tolerantnosti i dobrih manira, semantički zdrava orijentacija u obrazovanju, oplemenjivanje smisla za poštovanje tuđeg integriteta i dostojanstva pojedinca - svi ovi činioci doveli su nas do uverenja da je, najzad, kucnuo čas kada možemo slobodno da obelodanimo istinu o nama i da kao neobična, jednako poštovana grupa ljudi zauzmemo svoje mesto u društvu.
<BR>&nbsp;&nbsp;&nbsp;&nbsp;&nbsp;Postojalo je i nekoliko gorućih razloga da se to učini. Sve veći broj naše sabraće počeo je da, u novoj i boljoj sredini, 'maskaradu' smatra društveno neodrživom. Ne samo da je bilo tegobno svakih nekoliko godina čupati korene i tražiti novo utočište, već je postalo mukotrpno i uz pomoć laži živeti u društvu u kome su iskreno poštenje i dobrostivo opštenje bili svojstveni najvećem broju ljudi. Pored toga, Porodice kao grupa, zahvaljujući brojnim istraživanjima, behu došle do značajnih saznanja u oblasti bioloških nauka; bile su to činjenice u stanju da budu od ogromne koristi našoj sirotoj kratkovečnoj sabraći. Bila nam je potrebna samo sloboda da bismo im pomogli.
<BR>&nbsp;&nbsp;&nbsp;&nbsp;&nbsp;Ovi i slični razlozi predstavljali su predmet rasprave. Ali, povratak na običaj pozitivne psihičke identifikacije učinio bi 'maskaradu' gotovo suvišnom. U novoj orijentaciji, zdrav i miroljubiv građanin pod određenim okolnostima pozdravlja pozitivnu identifikaciju, iako je pomalo setan zbog izgubljenog prava na tajnost koju je uživao toliko godina, te se stoga nismo usudili da protivrečimo; to bi izazvalo radoznalost, označilo nas kao ekcentričnu grupu, i podvojilo, što će reći uništilo sve ciljeve 'maskarade'.
<BR>&nbsp;&nbsp;&nbsp;&nbsp;&nbsp;Neizbežno smo, tako, došli do lične identifikacije. Do sledećeg sastanka, 2125. - dakle, pre jedanaest godina - postalo je gotovo neizvodljivo iznaći dovoljan broj novih identiteta kojima bi se opremila veoma uvećana masa naših članova, sa zvaničnom starošću koja nikako nije bila u skladu sa njihovim ličnim izgledom. Odlučili smo se, stoga, za eksperiment: dobrovoljci iz našeg roda, otprilike deset posto ukupnog broja članova Porodica, otkrilo je javnosti istinu o sebi, u cilju proveravanja reakcije okoline, držeći i dalje u tajnosti postojanje i organizaciju Porodica.
<BR>&nbsp;&nbsp;&nbsp;&nbsp;&nbsp;Ishod je, na žalost, bio potpuno različit od očekivanog."
<BR>&nbsp;&nbsp;&nbsp;&nbsp;&nbsp;Džastin Fut zaćuta. Tišina se širila nekoliko trenutaka, da bi je čvrsto građeni čovek srednje visine iznenada prekinuo. Kosa mu je bila proseda - neobično za članove grupe - a koža lica opaljena kosmičkom svetlošću. Meri Sperling ga još ranije beše zapazila i pitala se ko je on - njegovo živahno lice i gromki smeh privukli su njenu pažnju. Međutim, svaki član imao je pravo da prisustvuje sastancima Saveta Porodica. To je ona vrlo dobro znala.
<BR>&nbsp;&nbsp;&nbsp;&nbsp;&nbsp;"Nastavi, burazeru", reče on. "Kakav je tvoj izveštaj?"
<BR>&nbsp;&nbsp;&nbsp;&nbsp;&nbsp;Fut se okrenu prema čoveku koji je sedeo do njega. "Naš najbolji psihometričar treba da nam pruži precizan izveštaj. Moje izlaganje bilo je samo uvodno."
<BR>&nbsp;&nbsp;&nbsp;&nbsp;&nbsp;"Tako ti Boga!" uzviknu prosedi neznanac. "Burazeru, nećeš valjda da kažeš da je sve što si imao da nam ispričaš bilo ono što smo svi već odavno znali?"
<BR>&nbsp;&nbsp;&nbsp;&nbsp;&nbsp;"Moj osvrt predstavlja osnovu... I moje ime je Džastin Fut, a ne Burazer."
<BR>&nbsp;&nbsp;&nbsp;&nbsp;&nbsp;Meri Sperling se žustro umeša. "Brate", obrati se ona nepoznatom, "pošto se već obraćaš Porodicama, da li bi bio ljubazan da nam se predstaviš? Žao mi je, ali ja te ne prepoznajem."
<BR>&nbsp;&nbsp;&nbsp;&nbsp;&nbsp;"Izvini, sestro. Lazarus Long, i govorim u svoje ime."
<BR>&nbsp;&nbsp;&nbsp;&nbsp;&nbsp;Meri u nedoumici zavrte glavom. "To mi ništa ne govori."
<BR>&nbsp;&nbsp;&nbsp;&nbsp;&nbsp;"Još jednom se izvinjavam: to je 'maskaradino' ime koje sam usvojio još u doba Proroka... Pomalo golicavo, zar ne? Moje Porodično ime je Smit... Vudro Vilson Smit."
<BR>&nbsp;&nbsp;&nbsp;&nbsp;&nbsp;"Vudro Vilson Smit... A koliko ti je godina?"
<BR>&nbsp;&nbsp;&nbsp;&nbsp;&nbsp;"Eh, čekaj, nisam dugo računao. Sto... ne, dvesta i... trinaest. Daaa, tako je, dvesta trinaest godina."
<BR>&nbsp;&nbsp;&nbsp;&nbsp;&nbsp;Iznenada je salom zavladala mukla tišina, a onda Meri smireno upita: "Da li si me čuo kada sam pitala ima li nekog starijeg od mene u ovoj prostoriji?"
<BR>&nbsp;&nbsp;&nbsp;&nbsp;&nbsp;"Jesam. Ali, nemaj brige, sestro, ti to odlično radiš. Nisam prisustvovao skupovima Porodica preko sto godina. Vidim, ima nekih promena."
<BR>&nbsp;&nbsp;&nbsp;&nbsp;&nbsp;"Zahtevam da dođeš na ovo mesto i preuzmeš vođenje sastanka." Ona krenu da napusti platformu.
<BR>&nbsp;&nbsp;&nbsp;&nbsp;&nbsp;"O, ne!" usprotivi se on. Međutim, ona ne obrati pažnju na to i sede na jednu upražnjenu stolicu. On se osvrnu po prisutnima, a onda sleže ramenima u znak popuštanja. Blago se presamitivši preko stola govornice, on se obrati prisutnima. "U redu, idemo dalje. Ko je sledeći?"
<BR>&nbsp;&nbsp;&nbsp;&nbsp;&nbsp;Ralf Šulc iz Porodice Šulc više je ličio na bankara nego na psihometričara. Nije bio ni stidljiv ni rasejan i odlikovao se bezbojnim, jednoličnim načinom izlaganja u kome se nazirao autoritet. "Bio sam u grupi koja je radila na okončanju 'maskarade'. Pogrešio sam. Verovao sam da je velika tajna naših sunarodnika, odnegovanih u klimi modernih obrazovnih metoda, u stanju da svaku činjenicu vrednuje bez burnog emocionalnog reagovanja. Pretpostavljao sam, naravno, da će se naći šačica abnormalnih kojima se nećemo dopasti, i koji će nas, štaviše, otvoreno mrzeti. Čak sam i predvideo da će nam većina ljudi zavideti: svako ko uživa u životu, želi dugo da živi. Ipak, nisam mogao ni da zamislim neku ozbiljniju nevolju. Savremeni duh raščistio je sa međurasnim trvenjima, i oni koji još gaje rasne predrasude stide se da ih ispolje. Bio sam ubeđen da je naše društvo toliko tolerantno da nam može pružiti miran i pošten suživot sa kratkovečnima.
<BR>&nbsp;&nbsp;&nbsp;&nbsp;&nbsp;Nisam bio u pravu.
<BR>&nbsp;&nbsp;&nbsp;&nbsp;&nbsp;Crnac je zavideo belom čoveku i mrzeo ga sve dok je ovaj uživao privilegije koje su njemu, samo zbog boje kože, bile nedostupne. Bila je to zdrava, normalna reakcija. Kada je diskriminacije nestalo, problem se sam od sebe razrešio i otpočeo je proces kulturne asimilacije. Slična tendencija zavisti postoji sada i kod kratkovečnih, u odnosu na dugovečne. Smatrali smo da ova očekivana reakcija neće imati veći društveni efekat, pogotovo kada se razjasni da svoje neobično svojstvo dugujemo isključivo genima; ne, dakle, slabosti ili sposobnosti, već dobroj sreći naših predaka.
<BR>&nbsp;&nbsp;&nbsp;&nbsp;&nbsp;Ovakvo mišljenje bilo je, ipak, samo naša lepa želja. Ako pogledamo unatrag, lako ćemo uočiti da bi pravilna primena matematičke analize problema dala potpuno drugačiji odgovor, i jasno osvetlila neodrživost polazne analogije. Ne pokušavam da opravdam naše pogrešno rasuđivanje, jer prave odbrane nema. Bili smo zavedeni sopstvenim nadama.
<BR>&nbsp;&nbsp;&nbsp;&nbsp;&nbsp;A evo šta se uistinu dogodilo: prikazali smo našim kratkovečnim sunarodnicima najveće blago koje čovek uopšte može da zamisli... a potom im saopštili da nikada neće moći da ga sa nama podele. To ih je suočilo sa nerazrešivom dilemom. Odbacili su neprihvatljive činjenice, odbili su da nam poveruju. Njihova zavist pretvorila se u mržnju, pothranjenu emotivnom optužbom da ih lišavamo njihovih prirodnih prava... smišljeno, zlonamerno.
<BR>&nbsp;&nbsp;&nbsp;&nbsp;&nbsp;Ta nabujala mržnja sada prerasta u bujicu koja ugrožava spokojstvo, pa čak i živote naše razotkrivene braće... i, istovremeno, predstavlja potencijalnu opasnost za sve naše članove. Situacija je veoma ozbiljna i napeta." On iznenada prekide i sede na svoje mesto.
<BR>&nbsp;&nbsp;&nbsp;&nbsp;&nbsp;Izveštaj je primljen staloženo, što je predstavljalo izraz navike sticane tokom mnogo godina. Posle nekoliko minuta, jedan ženski delegat javi se za reč. "Eva Barstou, u ime Porodice Kuper. Ralfe Šulce, stara sam sto devetnaest godina - dakle, verovatno sam starija od tebe. Ne posedujem tvoj talenat za matematiku i procenjivanje ljudskog ponašanja, ali zato poznajem veoma mnogo ljudi. Ljudska bića su u suštini dobra, velikodušna i ljubazna. Oh, naravno, imaju ona svoje slabosti, ali većina ih je dovoljno poštena, ukoliko im za to date makar i polovičnu priliku. Ne mogu da poverujem da bi me ona mrzela i uništila, samo zbog toga što dugo živim. Šta imaš da kažeš na ovo? Priznao si jednu grešku, zašto ne bi i drugu?"
<BR>&nbsp;&nbsp;&nbsp;&nbsp;&nbsp;Šulc je ozbiljno pogleda i poravna ivicu kilta. "U pravu si, Evo. Lako bi se moglo desiti da ponovo nisam u pravu. To i jeste glavna boljka psihologije; njen predmet je strahovito složen, sa toliko nepoznanica i sijaset izmešanih odnosa, da i naši najveći napori izgledaju ponekad glupavo u sumornoj svetlosti kasnijih činjenica." On ponovo ustade, baci pogled okupljenima i vrati se starom, jednoličnom autoritativnom načinu obraćanja. "Međutim, ovog puta ne pravim dalekosežna predviđanja; govorim o činjenicama, a ne o nagađanjima ili poželjnim mislima: ono što predviđam podjednako je stvarno i neizbežno kao i to da će se jaje, dok ga gledamo kako pada, trenutak ili dva potom razbiti čim dodirne tle. Eva je u pravu... donekle. Pojedinci jesu dobri i pošteni - kao pojedinci prema drugim pojedincima. Evi ne preti opasnost od njenih suseda, prijatelja, a ni meni od mojih. Ali, ona mora da se čuva mojih suseda i prijatelja, a ja njenih. Masovna psihologija nije prost zbir pojedinačnih psihologija; to je polazni princip socijalne psihodinamike, a ne moje misljenje; tu nema nikakvih izuzetaka od pravila. To je društvena zakonitost masovne akcije, zakon rušilačke histerije, koji su poznavali i koristili vojni, politički i religijski vođi, ljudi koji se bave reklamom i propagandom, demagozi, glumci i šefovi bandi - pokolenjima i pokolenjima pre no što bio formulisan posredstvom matematičkih simbola. To uvek uspeva. I danas, naravno.
<BR>&nbsp;&nbsp;&nbsp;&nbsp;&nbsp;Moje kolege i ja smo, još pre nekoliko godina, počeli da naslućujemo simptome pripremanja temelja za masovnu histeriju protiv nas. Svoje sumnje nismo iznosili pred ovaj Savet, jer nismo bili u mogućnosti da pružimo nikakve dokaze. Ono što smo tada uočili moglo je, jednostavno, da bude samo gunđanje manjinskog taloga koji je uvek prisutan, i u najzdravijim društvima. Pokret je u početku bio tako neznatan, da nismo mogli biti sigurm ni da li postoji; svi društveni pokreti isprepleteni su jedni sa drugima, zamršeni kao porcija špageta; čak i u još većoj meri, pošto je potreban apstraktan topološki prostor od mnogo dimenzija (deset ili dvanaest jedva da bi bilo odgovarajuće) da se matematički opiše interakcija društvenih snaga. Pri tom, jedva da sam u stanju da prenaglasim svu složenost datog problema.
<BR>&nbsp;&nbsp;&nbsp;&nbsp;&nbsp;Morali smo, stoga, da pričekamo i da se posvetimo ispitivanju statističkih podataka.
<BR>&nbsp;&nbsp;&nbsp;&nbsp;&nbsp;Kada smo, najzad, postali gotovo sigurni, bilo je već kasno. Socio-psihološki pokret raste ili odumire prema zakonu 'vrenja kvasca' - složenom principu moći. Uzdali smo se, zatim, u nekolike povoljne činioce, koji bi mogli da zaustave proces: Nelzonova ispitivanja u oblasti simbiotike, naš vlastiti doprinos u gerijatriji, veliko interesovanje javnosti za osposobljavanje Jupiterovog satelita za naseljavanje. Bilo koji pronalazak koji bi kratkovečnima obećavao duži život i veću nadu i mogao da istopi svu netrpeljivost koja postoji prema nama.
<BR>&nbsp;&nbsp;&nbsp;&nbsp;&nbsp;Umesto toga, plamen se razbuktao u neukrotivi šumski požar. Koliko smo približno mogli da odredimo, stopa histerije se u poslednjih trideset sedam dana udvostručila, sa težnjom daljeg porasta. Nisam u stanju da izračunam kako daleko i koliko brzo će to ići, i upravo tu leži razlog za sazivanje ovog hitnog savetovanja. Svakog trenutka možemo očekivati nevolje." On se spusti na stolicu, sa izrazom iscrpljenosti na licu.
<BR>&nbsp;&nbsp;&nbsp;&nbsp;&nbsp;Eva mu ovog puta ne uputi nikakvu primedbu, a ni ostali nisu pokušali da raspravljaju; ne samo zato što je Ralf Šulc bio smatran za neprikosnovenog stručnjaka na svom polju rada, već i stoga što svako od njih, sa svoje posebne stajne tačke, takođe već beše uočio pomenute društvene promene koje su pretile da ugroze živote njihove razotkrivene braće. Međutim, mada je prihvatanje postojanja problema kao takvog bilo jednodušno, predloga o tome šta treba činiti bilo je isto onoliko koliko i prisutnih u sali. Lazarus je dopustio da se rasprava odvija puna dva časa, a onda je uzeo stvar u svoje ruke. "Ovako nikuda nećemo stići", reče on, "bar ne večeras. Hajde da bacimo jedan celovit pogled, zadržavajući se na najvitalnijim tačkama.
<BR>&nbsp;&nbsp;&nbsp;&nbsp;&nbsp;Možemo, na primer", poče on da prstima nabraja mogućnosti, "da ništa ne radimo i da čekamo razvoj događaja. Možemo da potpuno rasturimo 'maskaradu', da obelodanimo identitete svih naših članova i da zatražimo politička prava.
<BR>&nbsp;&nbsp;&nbsp;&nbsp;&nbsp;Možemo da se pritajimo i da, koristeći svoju organizaciju i novac, zaštitimo otkrivenu braću, odnosno da ih možda ponovo povučemo u 'maskaradu'. Možemo da obelodanimo naše postojanje i zatražimo neko mesto koje bismo kolonizovali.
<BR>&nbsp;&nbsp;&nbsp;&nbsp;&nbsp;Odnosno, možemo da uradimo i nešto sasvim drugo. Predlažem da se svi izjasnimo u odnosu na četiri naznačene mogućnosti - koristeći, recimo, uglove ove prostorije, s početkom u onom desnom uglu, i u smeru kazaljke na časovniku, da svaka grupa prouči odabranu mogućnost i da je ponudi Porodicama. Oni, opet, koji ne žele da pristanu ni na jednu od pomenutih mogućnosti, neka se iskupe u sredini sale i neka iscede iz sebe svoje mišljenje. Pa, ukoliko nema primedbi, objavljujem privremen prekid rada ovog zbora, do sutra u ponoć. Šta kažete na to, a?"
<BR>&nbsp;&nbsp;&nbsp;&nbsp;&nbsp;Niko ništa nije izustio. Lazarusova munjevita verzija parlamentarne procedure donekle ih je ošamutila; bili su navikli na duge, strpljive rasprave koje su se završavale tek kada bi postalo očigledno da je neko gledište jednodušno prihvaćeno. Raditi ovakve stvari na brzinu bilo je pomalo šokantno.
<BR>&nbsp;&nbsp;&nbsp;&nbsp;&nbsp;Međutim, njegova ličnost odisala je snagom, njegove godine su mu davale prestiž, a njegov pomalo arhaični način govorenja doprinosio je nekakvom patrijarhalnom autoritetu; i svi su ćutali.
<BR>&nbsp;&nbsp;&nbsp;&nbsp;&nbsp;"U redu", završi Lazarus pljesnuvši rukama. "Crkva se zatvara do sutra uveče." I on siđe sa platforme.
<BR>&nbsp;&nbsp;&nbsp;&nbsp;&nbsp;Meri Sperling mu priđe. "Volela bih da te bliže upoznam", reče ona gledajući ga pravo u oči.
<BR>&nbsp;&nbsp;&nbsp;&nbsp;&nbsp;"Svakako, sestrice. Što da ne?"
<BR>&nbsp;&nbsp;&nbsp;&nbsp;&nbsp;"Ostaješ li na diskusiji?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Da li bi hteo da pođeš sa mnom kući?"
<BR>&nbsp;&nbsp;&nbsp;&nbsp;&nbsp;"Što da ne. Nisam zauzet."
<BR>&nbsp;&nbsp;&nbsp;&nbsp;&nbsp;"Onda da krenemo." Ona ga povede tunelom do podzemnog bazena koji je bio povezan sa jezerom Mičigen. Ugledavši lažni Kamden on nabra obrve, ali ništa nije rekao sve dok nisu krenuli.
<BR>&nbsp;&nbsp;&nbsp;&nbsp;&nbsp;"Imaš lepa kolica."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Imaju nekoliko neobičnih svojstava."
<BR>&nbsp;&nbsp;&nbsp;&nbsp;&nbsp;Ona se nasmeši. "Da. Pored ostalih vrlina, imaju i svojstvo da eksplodiraju u slučaju da je neko previše radoznao."
<BR>&nbsp;&nbsp;&nbsp;&nbsp;&nbsp;"Divota!" Lazarus coknu jezikom. "Ti si, Meri, sigurno, mašinski inženjer?"
<BR>&nbsp;&nbsp;&nbsp;&nbsp;&nbsp;"Ja? Oh, Bože, ne! Bar ne u poslednjem veku. Prestala sam da se bakćem sa takvim stvarima. Ali i ti možeš, ukoliko želiš, da preko Porodice naručiš slična modifikovana kola. Treba samo..."
<BR>&nbsp;&nbsp;&nbsp;&nbsp;&nbsp;"Nije važno. Nisu mi potrebna. Volim jedino uređaje koji rade ono za šta su bili napravljeni i to čine sigurno i efikasno. Mora da je neka pametna glavica smislila ovu spravu."
<BR>&nbsp;&nbsp;&nbsp;&nbsp;&nbsp;"Da." Bila je zauzeta izvoženjem na obalu i radarskom proverom.
<BR>&nbsp;&nbsp;&nbsp;&nbsp;&nbsp;Kada su stigli u njen stan, ona ga ponudi duvanom i alkoholom, a zatim otide u spavaću sobu, svuče svoju dnevnu odeću i obuče laganu, komotnu haljinu u kojoj je izgledala još majušnija i mlađa nego ranije. Kada mu se ponovo pridružila, on ustade, zapali joj cigaretu i dade oduška svom divljenju jednim dugačkim, mangupskim zviždukom.
<BR>&nbsp;&nbsp;&nbsp;&nbsp;&nbsp;Ona se osmehnu, primi cigaretu i spusti se u udobnu fotelju, skrstivši noge pod sobom. "Lazaruse, ti me zbunjuješ."
<BR>&nbsp;&nbsp;&nbsp;&nbsp;&nbsp;"Pogledaš li se ti, devojko, ponekad u ogledalo?"
<BR>&nbsp;&nbsp;&nbsp;&nbsp;&nbsp;"Nisam mislila na to", odvrati ona hitro, "već na tebe. Znam da sam prekoračila granicu normalnog životnog očekivanja članova našeg roda; očekujem da umrem, pomirila sam se s tim, već poslednjih deset godina. Pa ipak, ti si... godine i godine stariji od mene. Ti mi ulivaš nadu."
<BR>&nbsp;&nbsp;&nbsp;&nbsp;&nbsp;On se uspravi u stolici. "Ti očekuješ da umreš? Gospode Bože, devojčice, pa ti si zrela za još jedan vek."
<BR>&nbsp;&nbsp;&nbsp;&nbsp;&nbsp;Ona načini pokret rukom koji je odavao zamor. "Ne pokušavaj da me razgaljuješ. Vrlo dobro znaš da spoljašnji izgled nema nikakve veze sa tim. Lazaruse, ja ne želim da umrem!"
<BR>&nbsp;&nbsp;&nbsp;&nbsp;&nbsp;Lazarus joj se obrati ozbiljnim tonom... "Nisam ni imao nameru, sestrice, da se šalim sa tobom. Ti, jednostavno, ne ličiš na kandidata za smrt."
<BR>&nbsp;&nbsp;&nbsp;&nbsp;&nbsp;Ona graciozno sleže ramenima. "Tajna je u biotehnici. Zadržala sam izgled iz svojih ranih tridesetih godina."
<BR>&nbsp;&nbsp;&nbsp;&nbsp;&nbsp;"Mislim, Meri, da nisam u toku kada su u pitanju poslednji trikovi. Čula si me kada sam rekao da nisam prisustvovao sastancima više od jednog veka. Istini za volju, za sve to vreme bio sam potpuno odsečen od Porodica."
<BR>&nbsp;&nbsp;&nbsp;&nbsp;&nbsp;"Stvarno? Mogu li da znam zbog čega?"
<BR>&nbsp;&nbsp;&nbsp;&nbsp;&nbsp;"Duga je to i dosadna priča. Da budem pošten, dojadili su mi. Svojevremeno sam izigravao delegata na godišnjim sastancima. Iz godine u godinu, moje kolege postajale su sve zadrtije i tvrdoglavije; bar je meni tako izgledalo. I tako sam odlepršao. Međuvreme sam uglavnom proveo na Veneri. Vratio sam se, na kratko, neposredno po potpisivanju Zaveta, a od tada do danas ne verujem da sam sastavio više od dve godine na Zemlji. Volim da se muvam kojekuda."
<BR>&nbsp;&nbsp;&nbsp;&nbsp;&nbsp;Oči joj zasjaše. "Oh, pričaj mi o tome! Nikada nisam bila u svemiru, osim jednom u Luna Sitiju."
<BR>&nbsp;&nbsp;&nbsp;&nbsp;&nbsp;"Svakako", obeća joj on. "Ima vremena. U međuvremenu, voleo bih pre svega da čujem sve o tajni tvog izgleda. Devojko, ti zaista, ni najmanje, nemaš izgled koji odgovara tvojim godinama."
<BR>&nbsp;&nbsp;&nbsp;&nbsp;&nbsp;"Verovatno. Ili, tačnije, svakako da nemam takav izgled. Međutim, kako se to postiže, o tome ne mogu mnogo da ti kažem. Hormoni i simbiotici, žlezdana terapija, psihoterapija; i to je uglavnom sve. Članovi Porodica su takođe u stanju da odlože i senilnost, a što se samog starenja tiče, tu je glavno oružje kozmetika." Ona se na trenutak zamisli. "Jednom prilikom, pomislili su da su nabasali na trag tajne besmrtnosti, istinskog Izvora mladosti. Ipak, bila je to greška. Senilnost je odložena i... skraćena. Traje oko devedeset dana od prvog simptoma, a onda dolazi smrt od starosti." Ona se strese. "Naravno, većina naše sabraće ne čeka toliko; dve ili tri nedelje da se dijagnoza potvrdi, a onda sledi eutanazija."
<BR>&nbsp;&nbsp;&nbsp;&nbsp;&nbsp;"Do đavola! Pa, ja neću krenuti tim putem. Kada Stara cura dođe da me pokupi, moraće da me odvuče, a ja ću se bacakati i kopati joj oči svaki metar te staze!"
<BR>&nbsp;&nbsp;&nbsp;&nbsp;&nbsp;Ona se razdragano nasmeja. "Godi mi kad tako govoriš, Lazaruse. Nikada ne bih mogla da ovako razgovaram sa nekim ko je mlađi od mene. Tvoj primer uliva mi hrabrost."
<BR>&nbsp;&nbsp;&nbsp;&nbsp;&nbsp;"Nadživećemo mi sve njih, ne boj se, Meri. Ali, vratimo se ovom sastanku večeras. Nedavno sam prispeo na Zemlju, a pre toga nikada nisam obraćao mnogo pažnje na vesti; da li je onaj momak Ralf Šulc svestan šta je ispričao?"
<BR>&nbsp;&nbsp;&nbsp;&nbsp;&nbsp;"Sigurna sam da jeste. Njegov deda bio je briljantan čovek, kao, uostalom, i njegov otac."
<BR>&nbsp;&nbsp;&nbsp;&nbsp;&nbsp;"Pretpostavljam da dobro poznaješ Ralfa."
<BR>&nbsp;&nbsp;&nbsp;&nbsp;&nbsp;"Pomalo. On je jedan od mojih unuka."
<BR>&nbsp;&nbsp;&nbsp;&nbsp;&nbsp;"Baš veselo. Izgleda stariji od tebe."
<BR>&nbsp;&nbsp;&nbsp;&nbsp;&nbsp;"Ralfu je odgovaralo da svoj izgled zamrzne na otprilike četrdeset godina, i to je sve. Njegov otac bio je moje dvadeset sedmo dete. Ralf bi morao biti... Čekaj da se setim... Oh, bar osamdeset ili devedeset godina mladi od mene. I tako, ispada da je stariji od neke moje dece."
<BR>&nbsp;&nbsp;&nbsp;&nbsp;&nbsp;"Ti mnogo značiš Porodicama, Meri?"
<BR>&nbsp;&nbsp;&nbsp;&nbsp;&nbsp;"Najverovatnije. Ali, i oni su se meni i te kako odužili. Uživala sam da rađam i sa tridesetim detetom povlastice naše organizacije narasle su do te mere da mi više ništa nije nedostajalo. Posedujem sav luksuz koji se poželeti može." Ona se ponovo strese. "Možda je baš u tome razlog mom strahu: previše uživam u životu."
<BR>&nbsp;&nbsp;&nbsp;&nbsp;&nbsp;"Prekini s tim! Taman sam pomislio da su te moj blistavi primer i dečački osmeh izlečili od gluposti koje ti se vrzmaju po glavi."
<BR>&nbsp;&nbsp;&nbsp;&nbsp;&nbsp;"Pa... pomoglo mi je."
<BR>&nbsp;&nbsp;&nbsp;&nbsp;&nbsp;"Mmmm... Slušaj, Meri, a zašto se ne bi ponovo udala i rodila još neko derište? Tada bi bila previše zauzeta da misliš na svoje besmislice."
<BR>&nbsp;&nbsp;&nbsp;&nbsp;&nbsp;"Šta? U mojim godinama? E pa, slušaj Lazaruse!"
<BR>&nbsp;&nbsp;&nbsp;&nbsp;&nbsp;"Nema ničeg lošeg u tvojim godinama. Mlađa si od mene."
<BR>&nbsp;&nbsp;&nbsp;&nbsp;&nbsp;Pažljivo ga je posmatrala nekoliko trenutaka. "Lazaruse, da li ti to meni predlažeš brak? Ako je tako, molila bih te da budeš malo jasniji."
<BR>&nbsp;&nbsp;&nbsp;&nbsp;&nbsp;On otvori usta, a onda proguta pljuvačku. "Hej, polako! Gde si zapela! Ja sam govorio onako, uopšte... Nisam baš porodičan čovek. Kad god sam bio u braku, već posle nekoliko godina žene je spopadala muka od samog pogleda na moju malenkost. Ne da sam ja... Pa, hoću da kažem da si ti jedna vrlo zgodna devojka i da bi čovek tre..."
<BR>&nbsp;&nbsp;&nbsp;&nbsp;&nbsp;Ona ga prekide, nagnuvši se prema njemu i zapušivši mu rukom usta, a onda se vragolasto nasmeja. "Nisam htela da te uspaničim, rođače. A možda i jesam; muškarci su tako smešni kada pomisle da su u bračnoj klopci."
<BR>&nbsp;&nbsp;&nbsp;&nbsp;&nbsp;"Moguće", složi se on namrgođeno.
<BR>&nbsp;&nbsp;&nbsp;&nbsp;&nbsp;"Zaboravi to, dragi. Kaži mi, šta misliš, kome će se predlogu privoleti?"
<BR>&nbsp;&nbsp;&nbsp;&nbsp;&nbsp;"Ona rulja tamo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ni jednom, naravno. Ništa oni ne mogu da reše. To ti je bulumenta od sto stomaka, a bez ijednog mozga. Njima je neophodan odlučan čovek, koji će ih jednostavno naterati da prihvate njegov plan. Ne znam šta će se dogoditi."
<BR>&nbsp;&nbsp;&nbsp;&nbsp;&nbsp;"A koju bi akciju ti podržao?"
<BR>&nbsp;&nbsp;&nbsp;&nbsp;&nbsp;"Ja? Pa, nijednu. Meri, ako sam išta naučio u nekoliko poslednjih vekova, onda je to sledeće: sve prolazi. Ratovi i depresije, Proroci i Zaveti. Jedina mudrost je preživeti sve te rabote."
<BR>&nbsp;&nbsp;&nbsp;&nbsp;&nbsp;Ona zamišljeno klimnu glavom. "Mislim da si u pravu."
<BR>&nbsp;&nbsp;&nbsp;&nbsp;&nbsp;"Sigurno da sam u pravu. Potrebno je oko sto godina da bi se shvatilo koliko je život dobra stvar." On ustade i proteže se. "Ali baš sada, ovaj odrasli dečko mogao bi i malčice da odspava."
<BR>&nbsp;&nbsp;&nbsp;&nbsp;&nbsp;"I ja, takođe."
<BR>&nbsp;&nbsp;&nbsp;&nbsp;&nbsp;Merin stan nalazio se na poslednjem spratu, sa pogledom na nebo. Pošto se vratila u dnevnu sobu, ona ugasi svetlo i okrenu prekidač za otvaranje pokretnog plafona: sada su sedeli pod zvezdama, zaštićeni nevidljivom plastičnom opnom. Podižući glavu, Lazarus zaustavi pogled na svom omiljenom sazvežđu. "Čudno", primeti on. "Kao da je Orion dodao četvrtu zvezdu svom pojasu."
<BR>&nbsp;&nbsp;&nbsp;&nbsp;&nbsp;I ona usmeri pogled ka nebu. "To mora da je veliki brod upućen za drugu ekspediciju na Kentaur. Pokušaj da vidiš da li se pomera."
<BR>&nbsp;&nbsp;&nbsp;&nbsp;&nbsp;"Ne bih mogao da ti kažem ovako, bez instrumenata."
<BR>&nbsp;&nbsp;&nbsp;&nbsp;&nbsp;"U pravu si", složi se ona. "Bilo je pametno što su ga izgradili u kosmosu, zar ne?"
<BR>&nbsp;&nbsp;&nbsp;&nbsp;&nbsp;"To je bio jedini način. Isuviše je veliki da bi se montirao na Zemlji... Mogao bih i ovde da se opružim, Meri. Ili, možda, imaš slobodnu sobu?"
<BR>&nbsp;&nbsp;&nbsp;&nbsp;&nbsp;"Tvoja soba je tamo iza drugih vrata s desne strane. Ako ti bilo šta bude potrebno, pozovi me." Ona primače glavu i lako ga poljubi, poželevši mu laku noć.
<BR>&nbsp;&nbsp;&nbsp;&nbsp;&nbsp;Lazarus je otprati, a zatim otide u svoju sobu.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra, Meri Sperling se probudi u svoje uobičajeno vreme. Tiho je ustala iz kreveta, ne želeći da probudi Lazarusa, a onda prošla kroz redovan proces osvežavanja, tuširanja i masiranja i progutala jedan sedativ surogatskog sna, kao nadoknadu za prekratak odmor. Posle toga pojela je strogo odmeren doručak, brinući se da ne poveća obim struka, a zatim je posegla za telefon da proveri pozive koji su bili zabeleženi u toku njenog jučerašnjeg odsustva. Telefon je vraćao traku unazad, ne saopštavajući ništa zanimljivo, sve dok nije prepoznala glas Borka Vaninga. "Halo", začu se iz instrumenta. "Meri, ovde Bork, zovem te u dvadeset jedan čas. Navratiću kod tebe sutra ujutro, u deset. Mogli bismo da odemo do jezera, a zatim negde na ručak. Ako mi se do tada ne javiš, smatram ovo dogovorenim. Zdravo, draga, na usluzi."
<BR>&nbsp;&nbsp;&nbsp;&nbsp;&nbsp;"Na usluzi", ponovi ona po navici. Ęavo te odneo, čoveče! Zar on, zaista, ne može da prihvati 'ne' kao odgovor. Meri Sperling, ti stariš; ima jedva četvrtinu tvojih godina, pa ipak ne umeš da ga urazumiš.
<BR>&nbsp;&nbsp;&nbsp;&nbsp;&nbsp;Pozovi ga i reci mu da... Ne, suviše je kasno; biće ovde svakog trenutka. Kakav gnjavator!
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
