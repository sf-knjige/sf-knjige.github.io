<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Brod je jezdio sam kroz pustinju noći, ostavljajući za sobom dugi niz jednoličnih svetlosnih godina. Porodice u njemu vremenom su zasnovale ustaljen način života.
<BR>&nbsp;&nbsp;&nbsp;&nbsp;&nbsp;Nova Granica bila je približno cilindričnog oblika. Kada se nije nalazila u ubrzanju, letelica se obrtala oko svoje ose, dajući na taj način pseudotežinu putnicima smeštenim bliže spoljašnjem oklopu broda; spoljašnji ili 'niži' odeljci služili su kao stambene četvrti, dok su najunutrašnjiji ili 'gornji' korišćeni za magacine. Između ova dva pojasa bile su smeštena skladišta, hidroponske farme i ostalo. Uzduž ose, od krme do pramca, nalazili su se glavni pogon, konvertor i kontrolna kabina.
<BR>&nbsp;&nbsp;&nbsp;&nbsp;&nbsp;Sklop letelice bio je u osnovi sličan konstrukciji većih planetarnih brodova slobodnog kretanja kakvi se danas upotrebljavaju, ali se ne smeju smetnuti sa uma njene ogromne razmere. Bio je to čitav grad, sa prostranstvom dovoljno velikim za koloniju od dvadeset hiljada ljudi, što bi omogućilo da se planirani obim od deset hiljada putnika udvostruči tokom dugog putovanja do Proksime Kentauri.
<BR>&nbsp;&nbsp;&nbsp;&nbsp;&nbsp;Ipak, i pored izuzetne veličine broda, brojeći stotinu hiljada ljudi, Porodice su petostruko premašivale njegove kapacitete.
<BR>&nbsp;&nbsp;&nbsp;&nbsp;&nbsp;Morali su da se pritrpe u ovakvim okolnostima, sve dok nameštanje postrojenja za hibernaciju nije bilo dovršeno. Preobraćanjem dela prostora na donjem nivou letelice, namenjenog rekreaciji, konačno su bili obezbeđeni svi uslovi. Spavač zauzima svega jedan odsto životnog prostora koji je neophodan aktivnom, pokretnom ljudskom biću. Postepeno, brod je postao dovoljno prostran za one koji su ostali u budnom stanju. U početku, bilo je teško pronaći dobrovoljce za hibernaciju... Ti ljudi daleko su izrazitije osećali prisustvo smrti u svojoj svesti no što je to slučaj kod običnog čoveka. Razlog je ležao u njihovom jedinstvenom nasleđu; hibernacija ih je isuviše podsećala na poslednji san. Međutim, teškoće koje su proizilazile iz prenatrpanosti i ne manji teret jednoličnosti beskrajnog putovanja, ubrzo su odlučno uticali da se njihov stav prema hladnim grobnicama privremene smrti iz korena izmeni.
<BR>&nbsp;&nbsp;&nbsp;&nbsp;&nbsp;Oni koji su ostajali budni provodili su dane obavljajući različita zaduženja, kao što su spremanje broda, održavanje hidroponskih farmi i brodske pomoćne mašinerije i, naročito, vođenje brige o samim spavačima. Biomehaničari behu izradili složene empirijske formule kojima se objašnjavao proces pogoršanja telesnog stanja, istovremeno propisavši mere koje je, s obzirom na razne uslove, valjalo preduzimati da se to spreči: nametnuto ubrzanje, temperaturu ambijenta, upotrebu lekova i ostale činioce kao što su metabolička starost, telesna težina, pol i tako dalje. Korišćenjem gornjih odeljaka sa niskom težinom, pogoršanja izazvana ubrzavanjem (što će reći, malen pritisak koji je telesno tkivo vrši samo na sebe, stvarajući teret koji je vodio dobijanju ravnih tabana i žuljeva) mogla su se svesti na najmanju meru. Pri svemu tome, celokupna nega spavača morala se obavljati ručno - okretanje, masiranje, proveravanje procenta šećera u krvi, merenje usporenog rada srca i ostali mnogobrojni testovi i usluge koji su bili neophodni da bi se sprečilo da izuzetno redukovan metabolizam ne sklizne preko granice života. Ako se izuzme nekoliko pregradaka u brodskoj ambulanti, letelica nije bila predviđena za smeštaj putnika pod hibernacijom. Sva delikatna briga o desetinama hiljada spavača morala se izvoditi ručno.
<BR>
<BR>&nbsp;&nbsp;&nbsp;&nbsp;&nbsp;Elinor Džonson nabasa na svoju prijateljicu Nensi Vidrel u trpezariji G-D, koju oni koji su tu stalno navraćali behu prozvali 'Klub'. Ostali, koji su izbegavali ovo mesto, častili su ga manje laskavim nazivima. Većina posetilaca sastojala se od mladog i bučnog sveta. Lazarus je bio jedini stariji putnik koji je ovde često dolazio da jede. Njemu buka nije smetala; šta više, uživao je u njoj.
<BR>&nbsp;&nbsp;&nbsp;&nbsp;&nbsp;Elinor se stušti ka svojoj prijateljici i poljubi je u vrat. "Nensi! Pa ti si opet budna. Oh, Bože, tako mi je drago što te vidim."
<BR>&nbsp;&nbsp;&nbsp;&nbsp;&nbsp;Nensi se izvuče iz njenog zagrljaja. "Zdravo, mala. Pazi da mi ne prospeš kafu."
<BR>&nbsp;&nbsp;&nbsp;&nbsp;&nbsp;"Hej! Zar ti nije drago što me vidiš?"
<BR>&nbsp;&nbsp;&nbsp;&nbsp;&nbsp;"Naravno da jeste. Ali, zaboravljaš da je ono što za tebe predstavlja godinu dana za mene tek juče. Sem toga, još uvek sam pospana."
<BR>&nbsp;&nbsp;&nbsp;&nbsp;&nbsp;"Koliko si već budna, Nensi?"
<BR>&nbsp;&nbsp;&nbsp;&nbsp;&nbsp;"Nekoliko sati. Kako je tvoj klinac?"
<BR>&nbsp;&nbsp;&nbsp;&nbsp;&nbsp;"Oh, odlično!" Lice Elinor Džonson se ozari. "Ne bi ga prepoznala... toliko je iždžikljao u poslednjih godinu dana. Gotovo mi je do ramena i svakim danom sve više liči na oca."
<BR>&nbsp;&nbsp;&nbsp;&nbsp;&nbsp;Nensi promeni temu razguvora. Elinorini prijatelji behu se međusobno dogovorili da pred njom nikada ne pominju njenog pokojnog supruga. "Šta si ti radila dok sam ja dremala? Još si učiteljica?"
<BR>&nbsp;&nbsp;&nbsp;&nbsp;&nbsp;"Da. Ili, tačnije, ne. Predajem starosnoj grupi u kojoj je i moj Hjubert. On je sada u drugom razredu gimnazije."
<BR>&nbsp;&nbsp;&nbsp;&nbsp;&nbsp;"Zašto se ne bi opružila na nekoliko meseci i malo se odmorila od tog silnog dirinčenja? Ako ovako nastaviš, ostarićeš pre vremena."
<BR>&nbsp;&nbsp;&nbsp;&nbsp;&nbsp;"Ne" odgovori Elinor. "Ne, dok Hjubert ne postane sposoban da se brine sam o sebi."
<BR>&nbsp;&nbsp;&nbsp;&nbsp;&nbsp;"Nemoj biti toliko sentimentalna. Pola ženskih dobrovoljaca su majke sa malom decom. Ja ih zbog toga nimalo ne prekorevam. Pogledaj mene: s moje tačke gledišta, put je do sada trajao svega sedam meseci. U stanju sam da sačekam njegov završetak i dubeći na glavi."
<BR>&nbsp;&nbsp;&nbsp;&nbsp;&nbsp;Elinor napući usne. "Ne, hvala ti. To je, možda, odlično za tebe, ali ja se i ovako dobro osećam."
<BR>&nbsp;&nbsp;&nbsp;&nbsp;&nbsp;Lazarus je sedeo za istim stolom, surovo se razračunavajući sa surogatom bifteka. "Boji se da ne propusti nešto", objasni on. "Potpuno je razumem. I ja sam takav."
<BR>&nbsp;&nbsp;&nbsp;&nbsp;&nbsp;Nensi pribeže drugom sredstvu. "Elinor, zašto onda ne rodiš još jedno dete? To bi te poštedelo svakodnevnih zaduženja."
<BR>&nbsp;&nbsp;&nbsp;&nbsp;&nbsp;"Da bi se to uradilo, potrebno je dvoje", primeti Elinor.
<BR>&nbsp;&nbsp;&nbsp;&nbsp;&nbsp;"Tu nema problema. Evo ti Lazarusa, na primer. On ne bi imao ništa protiv da još jednom postane tata."
<BR>&nbsp;&nbsp;&nbsp;&nbsp;&nbsp;Elinor se od osmeha pojaviše rupice na obrazima... Lazarusovo lice buknu ispod njegovog neizražajnog tena.
<BR>&nbsp;&nbsp;&nbsp;&nbsp;&nbsp;"Da budem iskrena", reče Elinor pomalo otežući, "ja sam mu to već ponudila... i bila odbijena."
<BR>&nbsp;&nbsp;&nbsp;&nbsp;&nbsp;Nensi umalo ne prosu svoju šolju sa kafom i pređe brzim pogledom sa Lazarusa na Elinor. "Žao mi je. Nisam to znala..."
<BR>&nbsp;&nbsp;&nbsp;&nbsp;&nbsp;"Nije važno", odgovori Elinor. "To je naprosto zbog toga što sam ja jedan od njegovih potomaka u petom kolenu."
<BR>&nbsp;&nbsp;&nbsp;&nbsp;&nbsp;"Ali..." Nensi je očigledno gubila bitku sa običajem privatnosti. "Pa, časti mi, to je duboko unutar granica dozvoljenog krvnog vezivanja. U čemu je nesporazum? Ili je, možda, najbolje da umuknem?"
<BR>&nbsp;&nbsp;&nbsp;&nbsp;&nbsp;"Bilo bi to najbolje", potvrdi Elinor.
<BR>&nbsp;&nbsp;&nbsp;&nbsp;&nbsp;Lazarus se nervozno meškoljio na stolici. "Znam da sam staromodan", priznade on, "ali, neke su se ideje odavno udrvenile u meni. Genetički ili ne, jednostavno mi se ne dopada da se oženim jednom od svojih unuka."
<BR>&nbsp;&nbsp;&nbsp;&nbsp;&nbsp;Nensi ga začuđeno pogleda. "I jesi staromodan... Ili si, možda, samo stidljiv! Padam u iskušenje da ti i sama predložim to isto i otkrijem u čemu je stvar."
<BR>&nbsp;&nbsp;&nbsp;&nbsp;&nbsp;Lazarus se upilji u nju. "Samo izvoli i doživećeš veliko iznenađenje."
<BR>&nbsp;&nbsp;&nbsp;&nbsp;&nbsp;Nensi mu uzvrati izazovnim pogledom. "Mmmm", reče ona mazno.
<BR>&nbsp;&nbsp;&nbsp;&nbsp;&nbsp;Lazarus pokuša da izdrži njen pogled, ali je na kraju on bio taj koji je prvi oborio oči. "Mlade dame, moraćete me izviniti", reče on srdito. "Čeka me posao."
<BR>&nbsp;&nbsp;&nbsp;&nbsp;&nbsp;Elinor nežno položi ruku na njegovo rame. "Ne idi, Lazaruse. Nensi je špica i tu nema pomoći. Ispričaj joj o planovima za spuštanje."
<BR>&nbsp;&nbsp;&nbsp;&nbsp;&nbsp;"Šta kažeš? Hoćemo li se spustiti? Kada? Gde?"
<BR>&nbsp;&nbsp;&nbsp;&nbsp;&nbsp;Željan da se što pre izvuče iz neugodne situacije, Lazarus poče s pričom. Tip G2, ili solarni tip zvezde, prema kojoj su plovili već nekoliko godina, sada se nalazila na razdaljini od samo pola svetlosne godine - tačnije, na nešto više od sedam svetlosnih meseci. U ovom trenutku bilo je moguće, uz pomoć parainterferometrijskog metoda, zaključiti da zvezda ZD9817, ili prosto 'naša' zvezda, ima u svom sistemu nekakve planete.
<BR>&nbsp;&nbsp;&nbsp;&nbsp;&nbsp;Sledećeg meseca, kada se približe na udaljenost od svega pola svetlosne godine, započeće proces usporavanja letelice. Obustaviće se obrtanje broda i tokom godine dana njegov pogon dejstvovaće unazad jednom gravitacijom, što će im omogućiti da pristupe zvezdi međuplanetarnom, a ne međuzvezdanom brzinom. Nakon toga, pristupiće traganju za planetom sa uslovima pogodnim za održanje zemaljskog života. Potraga bi trebalo da teče brzo i lako, budući da su ih zanimale jedino one planete koje, posmatrano sa Zemlje, blistaju poput Venere. Nedokučive hladne planete tipa Neptuna i Plutona nisu pobuđivale njihovu pažnju, kao ni tinjajuće ugljevlje nekog lokalnog Merkura, koji se krije u plamenim jezicima matične zvezde.
<BR>&nbsp;&nbsp;&nbsp;&nbsp;&nbsp;UkoIiko ne pronađu planetu sličnu Zemlji, biće prinuđeni da priđu sasvim blizu stranom suncu i dopuste da ih ono svojim svetlosnim pritiskom ponovo odbaci u svemir, u traganje za gostoprimljivijim sistemom. S tom razlikom što će ovog puta, pošto ih ne goni Mornarica, imati vremena i uslove da brižljivo izaberu nov kurs.
<BR>&nbsp;&nbsp;&nbsp;&nbsp;&nbsp;Lazarus im je, takođe, objasnio da Nova Granica neće ni u kom slučaju imati priliku da se spusti na površinu neke planete; bila je previše glomazna za takvu operaciju i skrhala bi se pod sopstvenom težinom. Zato, ako pronađu pravu planetu, brod bi se zadržao u parkirnoj orbiti, a istraživačke grupe bi se ukrcale na leteličine čamce i spustile dole.
<BR>&nbsp;&nbsp;&nbsp;&nbsp;&nbsp;Čim je ulučio priliku, Lazarus je napustio dve mlade žene i otišao do laboratorije gde su Porodice nastavljale istraživanja na polju metabolizma i gerontologije. Nadao se da će tamo zateći Meri Sperling; ono malopredašnje trvenje sa Nensi Vidrel probudilo je u njemu želju za Merinim društvom. Ako se ikada ponovo bude ženio, pomislio, onda je Meri sigurno bila najprikladnija mlada za njega. No, on o tome nije ozbiljno razmišljao; osećao je da bi veza između Meri i njega imala smešan ukus despića i čipki.
<BR>&nbsp;&nbsp;&nbsp;&nbsp;&nbsp;Našavši se zatočena u velikom brodu kao u kokošinjcu, Meri Sperling nije bila voljna da prihvati simboličnu smrt hibernacije, već je svoj strah od smrti pokušala da odagna kroz konstruktivni dobrovoljački rad kao laborantska asistentkinja u nastavljenom poduhvatu istraživanja tajni dugog života. Ona nije bila biolog po struci, ali je posedovala hitre prste i bistru pamet. Strpljive godine putovanja stvorile su od nje vrednog pomoćnika dr Gordona Hardija, rukovodioca istraživanja.
<BR>&nbsp;&nbsp;&nbsp;&nbsp;&nbsp;Lazarus ju je našao kako stoji povijena nad besmrtnim tkivom pilećeg srca, poznatog članovima laboratorije pod nazivom 'Gospođa Hokins'. 'Gospođa Hokins' bila je starija od svih članova Porodica, izuzimajući možda Lazarusa; bilo je to naraslo parče prvobitnog tkiva koje su porodice dobavile iz Rokfelerovog instituta još u dvadesetom veku. Doktor Hardi i njegovi prethodnici održavali su delić tog tkiva u životu već više od dva veka, koristeći Karel-Lindberg-O'Šogovu tehniku - i 'Gospođa Hokins' i dalje je napredovala.
<BR>&nbsp;&nbsp;&nbsp;&nbsp;&nbsp;Prilikom hapšenja, Gordon Hardi odlučno je zahtevao da mu se dozvoli da tkivo i aparate koji su ga održavali ponese sa sobom u rezervat; bio je ne manje uporan i u nastojanju da ga ne odbace kada se trebalo uvući u prenatrpani Čili. I tako, 'Gospođa Hokins' beše našla uhleblje na Novoj Granici, gde je živela i rasla (njena sadašnja težina iznosila je tridesetak kilograma), slepa, gluva i bez mozga, ali još uvek živa.
<BR>&nbsp;&nbsp;&nbsp;&nbsp;&nbsp;Meri Sperling upravo je smanjivala njenu veličinu. "Zdravo, Lazaruse", pozdravi ga ona. "Ne prilazi bliže. Komora je otvorena."
<BR>&nbsp;&nbsp;&nbsp;&nbsp;&nbsp;Posmatrao ju je kako odstranjuje komadiće tkiva. "Meri", prošapta on, "šta ovu stvarčicu održava u životu?"
<BR>&nbsp;&nbsp;&nbsp;&nbsp;&nbsp;"Naopako si postavio pitanje", odgovori ona ne dižući pogled. "U ispravnom obliku ono bi trebalo da glasi: 'Zašto bi moralo da umre? Zašto ne bi živelo zauvek?'"
<BR>&nbsp;&nbsp;&nbsp;&nbsp;&nbsp;"Više od svega na svetu voleo bih da umre!" dopre glas dr Hardija iza njihovih leđa. "Onda bismo mogli da ga proučimo i da otkrijemo razlog."
<BR>&nbsp;&nbsp;&nbsp;&nbsp;&nbsp;"Nikada to, šefe, nećeš otkriti uz pomoć 'Gospođe Hokins'", odgovori Meri, nastavljajući da radi. "Ključ tajne leži u polnim žlezdama... kojih ona nema."
<BR>&nbsp;&nbsp;&nbsp;&nbsp;&nbsp;"Hmm! Šta ti znaš o tome?"
<BR>&nbsp;&nbsp;&nbsp;&nbsp;&nbsp;"Ženska intuicija. A šta ti znaš o tome?"
<BR>&nbsp;&nbsp;&nbsp;&nbsp;&nbsp;"Ništa, apsolutno ništa, ali mi baš to daje prednost u odnosu na tebe i tvoju intuiciju."
<BR>&nbsp;&nbsp;&nbsp;&nbsp;&nbsp;"Možda. Ipak, ne zaboravi", dodade Meri prepredeno, "da te se sećam još pre no što si se ispilio."
<BR>&nbsp;&nbsp;&nbsp;&nbsp;&nbsp;"Tipičan ženski odgovor. Meri, ova kvrga od mišića kokodakala je i nosila jaja pre no što je i jedno od nas bilo rođeno, pa i pored toga ništa ne zna." On smrknuto pogleda 'Gospođu Hokins'. "Lazaruse, rado bih to trampio za dva šarana, mužjaka i ženku."
<BR>&nbsp;&nbsp;&nbsp;&nbsp;&nbsp;"Zašto baš šarane?" upita Lazarus."
<BR>&nbsp;&nbsp;&nbsp;&nbsp;&nbsp;"Zato što izgleda da šarani ne umiru. Njih ubijaju i jedu, odnosno umiru od gladi ili podležu infekciji, ali, koliko nam je poznato, ne skončavaju prirodnom smrću."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Upravo sam radio na tome kada smo bili prinuđeni da krenemo na ovaj prokleti safari. U njihovim crevima otkrio sam neobičnu floru i to bi lako mogao biti jedan od važnih činilaca. Međutim, mislim da bi pre svega trebalo poći od činjenice da oni neprekidno rastu."
<BR>&nbsp;&nbsp;&nbsp;&nbsp;&nbsp;Meri promumla nešto nerazgovetno i Hardi je upita: "Šta to mrmljaš, Meri? Opet neka intuicija?"
<BR>&nbsp;&nbsp;&nbsp;&nbsp;&nbsp;"Rekla sam - amebe ne umiru. Sam si kazao da svaka u ovom trenutku živa ameba postoji već pedesetak miliona godina. Pa ipak, one ne rastu u beskraj i svakako se ne mogu pohvaliti crevnom florom."
<BR>&nbsp;&nbsp;&nbsp;&nbsp;&nbsp;"Nemaju crevca", primeti Lazarus, namignuvši.
<BR>&nbsp;&nbsp;&nbsp;&nbsp;&nbsp;"Odvratna igra reči. Ali, to što sam rekla sušta je istina. One ne umiru. Razmnožavaju se i žive dalje."
<BR>&nbsp;&nbsp;&nbsp;&nbsp;&nbsp;"S crevima ili bez njih", dodade Hardi nestrpljivo, "ali i dalje ima osnova za strukturnu podudarnost. Ipak, stvarno sam razočaran zbog nedostatka eksperimentalnih subjekata. Ah, da, to me baš podseti: Lazaruse, baš mi je drago što si navratio. Da li bi hteo da mi učiniš uslugu?"
<BR>&nbsp;&nbsp;&nbsp;&nbsp;&nbsp;"Reci. Možda ću se umilostiviti."
<BR>&nbsp;&nbsp;&nbsp;&nbsp;&nbsp;"Ti si, znaš, veoma zanimljiv slučaj. Nisi izdanak našeg genetičkog obrasca, već njegov preteča. Ne bih želeo da tvoje telo odleti u konvertor; želeo bih da ga dobijem za istraživanje."
<BR>&nbsp;&nbsp;&nbsp;&nbsp;&nbsp;Lazarus se grohotom nasmeja. "Imaš dobar smisao za humor, burazeru. Ali, savetujem ti da skreneš pažnju svojim naslednicima na koga treba da obrate pažnju, jer bi ti se moglo desiti da to ne dočekaš. Osim toga, kladim se da niko ništa neće naći čeprkajući po mojoj lešini."
<BR>
<BR>&nbsp;&nbsp;&nbsp;&nbsp;&nbsp;Planeta kojoj su se nadali zaista se nalazila tamo gde su očekivali - zelena, bujna i mlada. Veoma je podsećala na Zemlju. I ne samo to; i ostali deo sistema takođe je predstavljao približan duplikat Sunčevog sistema: male zemljolike planete bile su bliže suncu, a velike, jupiterskog tipa, dalje. Kosmolozi nisu nikada bili u stanju da objasne Sunčev sistem; mišljenja su bila podeljena između teorija o nastanku koje se nisu mogle potkrepiti dokazima i 'zdravih' matematičko-fizičkih 'dokaza' da takav sistem uopšte ne bi ni mogao da nastane. Pa ipak, ovde se našao još jedan primer koji je ukazivao da paradoksi Sunčevog sistema nisu jedinstveni, već po svoj prilici opšta pojava.
<BR>&nbsp;&nbsp;&nbsp;&nbsp;&nbsp;Ipak, znatno je više zapanjujuća, uzbudijivija i uznemirujuća bila činjenica koju su otkrili teleskopskim osmatranjima, kada su se približili planeti. Na njoj je postojao život, inteligentan život... civilizovan život.
<BR>&nbsp;&nbsp;&nbsp;&nbsp;&nbsp;Radovi su bili jasno uočljivi. Njihove inženjerske tvorevine, čudne po obliku i nedokučive po svrsi, bile su dovoljno velike da bi se mogle primetiti iz svemira, baš kao što je to slučaj i na Zemlji...
<BR>&nbsp;&nbsp;&nbsp;&nbsp;&nbsp;Iako je ovo moglo da znači da će morati da nastave svoju mukotrpnu Hidžru, ovlašni pregled nije navodio na zaključak da vladajuća rasa naseljava sav raspoloživi životni prostor. Nije bilo isključeno da će se na ogromnim kontinentima pronaći dovoljno mesta za malu koloniju kakva je bila njihova. Ukoliko je takva kolonija uopšte bila dobrodošla...
<BR>&nbsp;&nbsp;&nbsp;&nbsp;&nbsp;"Da budem iskren", reče kapetan King zabrinuto, "ovako nešto nisam očekivao. Nadao sam se primitivnim urođenicima ili opasnim životinjama. Pretpostavljam da sam podsvesno bio ubeđen kako su ljudi jedina stvarno civilizovana rasa. Moraćemo da budemo na oprezu."
<BR>&nbsp;&nbsp;&nbsp;&nbsp;&nbsp;King je potom sastavio izviđačku ekipu, sa Lazarusom na čelu. Bio je stekao puno poverenja u Lazarusov smisao za praktičnost i njegovu ogromnu volju da preživi. King je prvobitnoo želeo da sam predvodi izvidnike, ali složena dužnost kapetana broda sprečila ga je u toj nameri. Ali, Slejton Ford mogao je da krene. Lazarus je izabrao njega i Ralfa Šulca za svoje prve pomoćnike. Ostatak ekipe sačinjavali su specijalisti: biohemičari, geolozi, ekolozi, stereografi, nekoliko vrsta psihologa i sociologa kako bi studija domorodaca bila što potpunija. Jedan od najvažnijih članova grupe bio je stručnjak za Mek Kelvijevu strukturalnu teoriju komunikacija, čiji je zadatak bio da iznađe neki način sporazumevanja sa drugom rasom.
<BR>&nbsp;&nbsp;&nbsp;&nbsp;&nbsp;A oružje?
<BR>&nbsp;&nbsp;&nbsp;&nbsp;&nbsp;Kapetan King glatko odbi da ih opremi oružjem. "Vaša izviđačka misija isključivo je mirovnog karaktera", napomenu on mrgodno Lazarusu. "Ne smemo da ih uvredimo nikakvim oblikom suprotstavljanja, bez obzira na situaciju, pa čak ni u samoodbrani. Vi ste ambasadori, a ne vojnici. Ne zaboravite to."
<BR>&nbsp;&nbsp;&nbsp;&nbsp;&nbsp;Lazarus pohita u svoju spavaću kabinu, vrati se i teška srca predade Kingu jedan vazdušni pištolj - prenebregnuvši, pri tom, da spomene onaj što mu je i dalje bio privezan za butinu ispod kilta.
<BR>&nbsp;&nbsp;&nbsp;&nbsp;&nbsp;Baš kada je kapetan zaustio da izda naređenje za ukrcavanje na mali brod, prekinu ga Dženis Šmit, glavna bolničarka za članove Porodica sa urođenim manama. Ona prokrči sebi put kroz masu i zatraži da razgovara s kapetanom.
<BR>&nbsp;&nbsp;&nbsp;&nbsp;&nbsp;On je oštro pogleda. "Šta bi ovaj upad trebalo da znači?"
<BR>&nbsp;&nbsp;&nbsp;&nbsp;&nbsp;"Kapetane, morala bih da razgovaram sa vama o jednom svom bolesniku."
<BR>&nbsp;&nbsp;&nbsp;&nbsp;&nbsp;"Sestro, vi mora da ste sišli s uma. Odlazite odavde. Potražite me u mojoj kancelariji, posle dogovora sa glavnim hirurgom."
<BR>&nbsp;&nbsp;&nbsp;&nbsp;&nbsp;Dženis Šmit se podboči. "Sada ćemo da razgovaramo, kapetane. Ovo je izvidnička ekipa, zar ne? Došla sam da vam saopštim nešto što biste morali da čujete pre nego što oni krenu."
<BR>&nbsp;&nbsp;&nbsp;&nbsp;&nbsp;King zausti da nešto kaže, a onda promeni odluku. "Neka bude kratko", reče on.
<BR>&nbsp;&nbsp;&nbsp;&nbsp;&nbsp;Tako je i bilo. Hans Vidrel, mladić od devetnaest godina, koji je zbog hiperaktivnog lučenja grudne žlezde i dalje ličio na adolescenta,, bio je jedan od njenih bolesnika. Imao je inferioran, ali ne i kretenski mentalitet, hroničnu apatiju, i neuromuskularnu deficijenciju, što ga je činilo previše slabim da se sam hrani - i izuzetno snažan senzitivitet za telepatiju. Ispričao je Dženis da zna sve o planeti oko koje kruže. Njegovi prijatelji sa planete su mu to preneli... i sada očekuju njegovu posetu.
<BR>&nbsp;&nbsp;&nbsp;&nbsp;&nbsp;Polazak broda bio je odložen, da bi King i Lazarus ispitali stvar. Hans je bio veoma škrt u pogledu obaveštenja, ali ono malo što su uspeli da provere bilo je tačno. Međutim, ono što im je kazao o svojim 'prijateljima' nije se pokazalo od velike pomoći.
<BR>&nbsp;&nbsp;&nbsp;&nbsp;&nbsp;"Oh, običan svet", reče on sležući ramenima, ne shvatajući njihovu neupućenost. "Slično kao kod nas. Fini ljudi. Idu na posao, idu u školu, idu u crkvu. Imaju decu i zabavljaju se. Svideće vam se."
<BR>&nbsp;&nbsp;&nbsp;&nbsp;&nbsp;Međutim, u pogledu jedne stvari bio je sasvim odreden: njegovi prijatelji su ga očekivali; trebalo je stoga da i on krene.
<BR>&nbsp;&nbsp;&nbsp;&nbsp;&nbsp;Protiv svoje volje i načela, Lazarus je bio prinuđen da u ekipu primi i Hansa Vidrela i Dženis Šmit, kao i da ponese nosila za mladića.
<BR>
<BR>&nbsp;&nbsp;&nbsp;&nbsp;&nbsp;Kada se tri dana kasnije ekipa vratila, Lazarus je podneo Kingu dugačak, neposredan izveštaj, dok su izveštaji specijalista analizovani i usaglašavani.
<BR>&nbsp;&nbsp;&nbsp;&nbsp;&nbsp;"Neverovatno je nalik na Zemlju, toliko da budi čežnju za starim domom. S druge strane, toliko je različita da ti se utroba prevrne, kao kad bi se pogledao u ogledalo i ustanovio da imaš tri oka i da si bez nosa. Zastrašujuće."
<BR>&nbsp;&nbsp;&nbsp;&nbsp;&nbsp;"Ali, kakvi su domaćini?"
<BR>&nbsp;&nbsp;&nbsp;&nbsp;&nbsp;"Sad ću ti reći. Napravili smo brz zaokret do dnevne strane, tek koliko da bacimo pogled. Nije bilo ničeg novog što već nismo uočili teleskopima. A onda sam se spustio tamo gde mi je Hans rekao, na jednu čistinu u sam centar nekog grada. Da sam ja birao, tamo nikada ne bih aterirao. Pre bih se spustio u žbunje i dao se u izviđanje. Ali, ti si mi preporučio da igram kako Hans svira."
<BR>&nbsp;&nbsp;&nbsp;&nbsp;&nbsp;"Imao si slobodu da delaš shodno svojoj proceni situacije", podseti ga King.
<BR>&nbsp;&nbsp;&nbsp;&nbsp;&nbsp;"Da, da. Bilo kako bilo, spustili smo se. I dok su uređaji uzeli uzorak vazduha i proveravali ga za svaki slučaj, oko broda se iskupila lepa gomila. Video si stereografe."
<BR>&nbsp;&nbsp;&nbsp;&nbsp;&nbsp;"Da. Neverovatno androidni."
<BR>&nbsp;&nbsp;&nbsp;&nbsp;&nbsp;"Androidni! Bog s tobom! Oni su Ijudi. Ne našeg porekla, ali svejedno ljudi." Lazarus je izgledao začuđeno. "To mi se ne dopada."
<BR>&nbsp;&nbsp;&nbsp;&nbsp;&nbsp;King nije želeo da se upušta u ozbiljniju raspravu. Slike su pokazivale dvonošce dva do dva i po metara visoke, simetrične građe tela, sa unutrašnjim skeletnim sklopom, jasno odeljene glave, sa očima u obliku sočiva kamere; te oči su se isticale kao njihova najljudskija i najprivlačnija crta; bile su velike, bistre i izražavale su neku čudnu tragiku, kakva se nalazi kod pasa Bernardinaca.
<BR>&nbsp;&nbsp;&nbsp;&nbsp;&nbsp;Bilo je ugodno usredsrediti se na oči; ostale njihove odlike nisu bile u istoj meri podnošljive. King odvrati pogled od opuštenih bezubih čeljusti i račvaste gornje usne. Pade mu na um da će biti potrebno dugo, dugo vremena da se čovek navikne da ova stvorenja posmatra sa naklonošću. "Nastavi", reče on Lazarusu.
<BR>&nbsp;&nbsp;&nbsp;&nbsp;&nbsp;"Otvorili smo vrata i ja iziđoh prvi, sam, praznih ruku i sa najboljom namerom da izgledam prijateljski i miroljubivo. Troje mi je smesta pristupilo - plahovito, rekao bih. Međutim, gotovo u istom trenutku njihova radoznalost splasnu; kao da su očekivali nekog drugog da izađe iz letelice. Zato sam naredio da se iznese Hans.
<BR>&nbsp;&nbsp;&nbsp;&nbsp;&nbsp;Kapetane, ne bi verovao šta se dogodilo. Skotili su se oko Hansa kao oko davno izgubljenog brata. Ne, slabo je to poređenje. Pre, kao da se kralj u trijumfu vratio kući. Bili su, doduše, ljubazni i prema nama ostalima, ali, čini mi se, samo onako ovlaš. Hansa su, međutim, naprosto izbalavili." Lazarus za trenutak zastade. "Kapetane? Veruješ li ti u reinkarnaciju?"
<BR>&nbsp;&nbsp;&nbsp;&nbsp;&nbsp;"Ne baš sasvim. Nemam predrasuda po tom pitanju. Naravno, čitao sam izveštaj Frolingovog komiteta."
<BR>&nbsp;&nbsp;&nbsp;&nbsp;&nbsp;"Nikada tu stvar nisam ozbiljno shvatao. Ali, kako drugačije objasniti prijem koji su priredili Hansu?"
<BR>&nbsp;&nbsp;&nbsp;&nbsp;&nbsp;"Nemam pojma. Produži. Da li smatraš da postoje dobri uslovi za kolonizaciju na ovoj planeti?"
<BR>&nbsp;&nbsp;&nbsp;&nbsp;&nbsp;"Oh", odgovori Lazarus, "u tom pogledu nisu nam ostavili ni tračka sumnje. Vidiš, Hans zaista ume da telepatski opšti sa njima. Preneo nam je da su nas njihovi bogovi ovlastili da živimo ovde i da su starosedeoci već pripremili planove za naš dolazak."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Da. Oni to žele."
<BR>&nbsp;&nbsp;&nbsp;&nbsp;&nbsp;"Odlično! To je veliko olakšanje za sve nas."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;King osmotri Lazarusove kao isklesane crte lica. "Dao si mi izveštaj koji je u svakom pogledu veoma povoljan. Otkud onda taj kiseo izraz?"
<BR>&nbsp;&nbsp;&nbsp;&nbsp;&nbsp;"Ne znam. Želeo bih da pronađemo planetu samo i jedino za nas. Kapetane, kom' je išlo lako, taj je posle plak'o."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
