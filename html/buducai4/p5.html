<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kako je dan odmicao, skrovište poznato pod nazivom Sedište Porodica sve više se punilo. Članovi su se sakupljali, pristižući tunelima iz južnih država, kao i iz Indijane. Kada se spustila noć, na ulazu u bazen beše se stvorio pravi saobraćajni košmar: sportske podmornice, lažni automobili poput Merinog, tobožnje jahte prilagođene za ronjenje. Svako vozilo bilo je pretrpano beguncima, od kojih su neki bili poluugušeni od ležanja i skrivanja u dubini i vrebanja prilike da odatle uteknu.
<BR>&nbsp;&nbsp;&nbsp;&nbsp;&nbsp;Prostorija koja je obično služila za sastanke sada je bila isuviše tesna da primi sve prisutne; staIni službenici oslobodili su najveću odaju - trpezariju - i uklonili pregrade koje su je odvajale od glavne sale. Tačno u ponoć, Lazarus se pope na improvizovanu govornicu. "U redu", objavi on. "Hajde da se lepo namestimo. Vi iz prvih redova sedite na pod, kako bi i ostali mogli da vide... Rođen sam 1912. godine. Ima li ko stariji...?"
<BR>&nbsp;&nbsp;&nbsp;&nbsp;&nbsp;On za trenutak zastade, pa nastavi: "Molim predloge za predsedavajućeg... Izvolite."
<BR>&nbsp;&nbsp;&nbsp;&nbsp;&nbsp;Bila su predložena trojica; međutim, pre nego što je bilo moguće izreći ime četvrtog kandidata, poslednji predloženi ustade i reče: "Aksel Džonson, iz Porodice Džonson. Želim da se moje ime povuče, i predlažem da se to isto učini i sa ostalima. Lazarus je prošle noći pokazao kako treba raditi. Neka nastavi. Sada nije trenutak za porodično politikanstvo."
<BR>&nbsp;&nbsp;&nbsp;&nbsp;&nbsp;Prva dva kandidata takođe se povukoše; nije bilo novih predloga. "U redu, ako tako hoćete", prihvati Lazarus. "Pre nego što pristupimo raspravi, želeo bih da čujemo izveštaj Glavnog Opunomoćenika. Zače, kako stvari stoje? Da li su se dokopali nekog od naših srodnika?"
<BR>&nbsp;&nbsp;&nbsp;&nbsp;&nbsp;Zakur Barstou nije morao da se predstavlja; samo je rekao: "Govorim u ime Opunomoćeništva: naš izveštaj još nije potpun, ali, po svemu sudeći, ni jedan naš čovek do sada nije uhapšen. Od devet hiljada dvesta osamdeset i pet otkrivenih članova, do pre deset minuta, kada sam napustio komunikacioni centar, prijavilo se devet hiljada sto šest. Svi se oni nalaze u ostalim skrovištima Porodica, u kućama neotkrivenih članova, ili na nekim drugim mestima. Upozorenje Meri Sperling pokazalo se zapanjujuće uspešnim, s obzirom na činjenicu da je veoma malo vremena proteklo od trenutka kada je dat alarm do javnog proglašenja progona od strane Izvršnog odbora Kongresa; pa ipak, sto sedamdeset devet otkrivenih članova još se nisu prijavili. Nadamo se da će većina pristići u toku sledećih nekoliko dana. Ostali su, verovatno, bezbedni, ali onemogućeni da sa nama stupe u vezu."
<BR>&nbsp;&nbsp;&nbsp;&nbsp;&nbsp;"Pređi na stvar, Zače", podseti ga Lazarus. "Postoji li razložna mogućnost da svi oni bezbedno stignu ovamo?"
<BR>&nbsp;&nbsp;&nbsp;&nbsp;&nbsp;"Apsolutno nikakva."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što za trojicu pouzdano znamo da se nalaze na službenom putu na liniji Zemlja-Mesec, naravno pod svojim pravim identitetima. Ostali o kojima ništa ne znamo verovatno su u sličnim neprilikama."
<BR>&nbsp;&nbsp;&nbsp;&nbsp;&nbsp;"Pitanje!" Jedan kočoperni čovek niskog rasta iz prvih redova ustade i upre prstom u Glavnog Opunomoćenika. "Da li su ti ugroženi članovi zaštićeni kakvim hipnotičkim sredstvima?"
<BR>&nbsp;&nbsp;&nbsp;&nbsp;&nbsp;"Ne. Nije bilo... "
<BR>&nbsp;&nbsp;&nbsp;&nbsp;&nbsp;"Zahtevam da znamo zbog čega nisu!"
<BR>&nbsp;&nbsp;&nbsp;&nbsp;&nbsp;"Umukni!" viknu Lazarus. "Ti si sumanut. Ovo nije sudski proces i nemamo vremena za gubljenje u svađama o prosutom mleku. Nastavi, Zače."
<BR>&nbsp;&nbsp;&nbsp;&nbsp;&nbsp;"U redu. Pa ipak, do izvesne mere odgovoriću i na postavljeno pitanje... Svima ovde prisutnim poznato je da je na sastanku na kome je bila donesena odluka o otkrivanju 'maskarade' glasanjem bio odbačen predlog o zaštiti naših tajni posredstvom hipnoze. A, koliko se sećam, rođak koji trenutno protestvuje jedan je od onih koji su glasali protiv."
<BR>&nbsp;&nbsp;&nbsp;&nbsp;&nbsp;"To nije istina! I ja zahtevam da... "
<BR>&nbsp;&nbsp;&nbsp;&nbsp;&nbsp;"Zaveži!" Lazarus se još jednom izdra na nametljivca, a onda ga pažljivo pogleda. "Burazeru, ti mi baš izgledaš kao jasan dokaz da su nam, u stvari, potrebni ljudi od mozgova, a ne od godina." On pređe pogledom po okupljenima. "Svako će moći da koristi pravo glasa, ali samo u granicama koje dopusti predsedavajući. Ako se neko ponovo ovako upetlja, začepiću mu usta njegovim rođenim zubima... Da li se predlog podržava?"
<BR>&nbsp;&nbsp;&nbsp;&nbsp;&nbsp;Nastalo je blago mrmorenje, neka vrsta mešavine zaprepašćenosti i odobravanja; ali, niko se nije usprotivio i Zakur Barstou nastavi. "Po savetu Ralfa Šulca, Opunomoćeništvo je tokom poslednja tri meseca neprekidno nastojalo da otkrivene članove privoli da se podvrgnu hipnotičkom postupku. Bili smo mahom uspešni." On za trenutak zastade, kao da razmišlja.
<BR>&nbsp;&nbsp;&nbsp;&nbsp;&nbsp;"Hajde, Zače", stade ga požurivati Lazarus. "Jesmo li pokriveni ili ne?"
<BR>&nbsp;&nbsp;&nbsp;&nbsp;&nbsp;"Nismo. Od onih koji će vrlo verovatno biti uhapšeni, bar dvojica nisu zaštićena."
<BR>&nbsp;&nbsp;&nbsp;&nbsp;&nbsp;Lazarus se kiselo nasmeši. "Tu je puklo, znači. Narode, zavese su pale. Jedna injekcija za brbljanje i 'maskaradi' je došao kraj. Šta imate da kažete?"
<BR>
<BR>&nbsp;&nbsp;&nbsp;&nbsp;&nbsp;U kontrolnoj kabini međupolarne rakete Valabi, Južni let, telekomunikator zabruja, začu se jedno spang i uređaj izbaci list hartije nalik na isplažen jezik. Kopilot se naže u svom pokretnom sedištu, povuče traku i istrže poruku. Pročitao ju je jednom, a zatim još jedanput. "Kapetane, drž'te se dobro."
<BR>&nbsp;&nbsp;&nbsp;&nbsp;&nbsp;"Neka nezgoda?"
<BR>&nbsp;&nbsp;&nbsp;&nbsp;&nbsp;"Pročitajte i sami."
<BR>&nbsp;&nbsp;&nbsp;&nbsp;&nbsp;Kapetan uze hartiju. Nekoliko sekundi vladala je mukla tišina, a onda kapetan zviznu. "Sto mu gromova! Nikada u životu nisam nikog uhapsio - čak se ni ne sećam da sam kada prisustvovao tom činu. Kako se to radi?"
<BR>&nbsp;&nbsp;&nbsp;&nbsp;&nbsp;"Ja se priklanjam vašem autoritetu."
<BR>&nbsp;&nbsp;&nbsp;&nbsp;&nbsp;"Tako, znači?" primeti kapetan ozlojedeno. "Pa, pošto si tako lepo obavio poklonjenje, zaplovi sada prema repu i obavi hapšenje."
<BR>&nbsp;&nbsp;&nbsp;&nbsp;&nbsp;"Uf? Nisam to tako zamišljao. Vi ste onaj s autoritetom. Ja ću vas ovde odmeniti."
<BR>&nbsp;&nbsp;&nbsp;&nbsp;&nbsp;"Nisi me razumeo, dečko. Ja ovde određujem ko će šta obaviti. Izvrši naređenje."
<BR>&nbsp;&nbsp;&nbsp;&nbsp;&nbsp;"Samo trenutak. Nisam potpisao da..."
<BR>&nbsp;&nbsp;&nbsp;&nbsp;&nbsp;"Izvrši naredenje!"
<BR>&nbsp;&nbsp;&nbsp;&nbsp;&nbsp;"Oh... Da, gospodine."
<BR>&nbsp;&nbsp;&nbsp;&nbsp;&nbsp;Kopilot se odgega u putničku kabinu. Letelica je baš obavljala pripreme za ateriranje; nalazila se u dugom, ravnom, pištućem približavanju pisti. Bio je u stanju da hoda; pitao se samo kako bi hapšenje izgledalo u bestežinskom prostoru. Lov sa mrežom za leptirove? Pronašao je putnika, proverivši brojeve sedišta. "Na usluzi, gospodine. U pitanju je neka administrativna greška. Mogu li da pogledam vašu kartu?"
<BR>&nbsp;&nbsp;&nbsp;&nbsp;&nbsp;"Kako da ne."
<BR>&nbsp;&nbsp;&nbsp;&nbsp;&nbsp;"Da li biste bili dobri da pođete sa mnom do pomoćne prostorije? Tamo je mirnije i obojica možemo da sednemo."
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;Pošto su se našli u pomoćnom odeljku, oficir ponudi putnika da sedne, a onda se, kao, iznenada ljutnu. "Kakva glupost! Zaboravio sam listu u kontrolnoj kabini." On se okrenu i iziđe. Čim su se vrata za njim zatvorila, putnik ču jedno neočekivano 'klik'. Uznemiren, on pritrča vratima i pokuša da ih otvori. Bila su zaključana.
<BR>&nbsp;&nbsp;&nbsp;&nbsp;&nbsp;U Melburnu su dva proktora došla po njega. Dok su ga sprovodili kroz aerodrom, mogao je da čuje dobacivanje znatiželjne i iznenađujuće neprijateljski raspoložene svetine:
<BR>&nbsp;&nbsp;&nbsp;&nbsp;&nbsp;"To je jedan od onih čičekanja."
<BR>&nbsp;&nbsp;&nbsp;&nbsp;&nbsp;"To! Časna reč, ne izgleda star."
<BR>&nbsp;&nbsp;&nbsp;&nbsp;&nbsp;"Kakve li su mu samo te majmunske žljezde?"
<BR>&nbsp;&nbsp;&nbsp;&nbsp;&nbsp;"Ne bulji, Herberte."
<BR>&nbsp;&nbsp;&nbsp;&nbsp;&nbsp;"A što da ne? Zaslužuje on i mnogo gore."
<BR>&nbsp;&nbsp;&nbsp;&nbsp;&nbsp;Dopratili su ga do kancelarije glavnog starešine, koji mu u uobičajenom zvaničnom maniru ponudi da sedne. "A sada, gospodine, da li biste nam omogućili da vam ubrizgamo u ruku jednu malu injekciju?"
<BR>&nbsp;&nbsp;&nbsp;&nbsp;&nbsp;"Sa kakvom svrhom?"
<BR>&nbsp;&nbsp;&nbsp;&nbsp;&nbsp;"Siguran sam, svakako, da pristajete da sarađujete, zar ne? Neće vas boleti."
<BR>&nbsp;&nbsp;&nbsp;&nbsp;&nbsp;"Ne dolazi u obzir. Zahtevam objašnjenje. Ja sam građanin Sjedinjenih Država."
<BR>&nbsp;&nbsp;&nbsp;&nbsp;&nbsp;"Slažem se. Međutim, Federacija ima viša ovlašćenja u svakoj od svojih država-članica, i ja postupam na osnovu njenih ovlašćenja. Stoga, molim vas, obnažite ruku."
<BR>&nbsp;&nbsp;&nbsp;&nbsp;&nbsp;"Odbijam. Pozivam se na svoja građanska prava..."
<BR>&nbsp;&nbsp;&nbsp;&nbsp;&nbsp;"Zgrabite ga, momci."
<BR>&nbsp;&nbsp;&nbsp;&nbsp;&nbsp;Četvorica se baciše na njega. Ali, još pre no što je igla dospela do kože, vilica mu se čudno pomeri i preko lica mu pređe izraz iznenadne agonije. Sedeo je mirno, gotovo nehajno, dok su čuvari javnog reda čekali da droga počne da deluje. Posle izvesnog vremena, starešina pažljivo podiže jedan od zatvorenikovih očnih kapaka i reče : "Mislim da je spreman. Nije teži od sedamdeset kilograma, prilično ga je brzo uhvatilo. Gde je ta lista sa pitanjima?"
<BR>&nbsp;&nbsp;&nbsp;&nbsp;&nbsp;Pošto mu je pomoćnik dodade, on započe: "Horase Fute, da li me čuješ?"
<BR>&nbsp;&nbsp;&nbsp;&nbsp;&nbsp;Čovekove usne se stisnuše. Izgledalo je kao da želi da progovori, a onda mu se usta otvoriše i krv mu linu na grudi. Starešina kriknu, zgrabi zatvorenikovu glavu i pogleda u razjapljena usta. "Hirurga! Odgrizao je pola jezika!"
<BR>
<BR>&nbsp;&nbsp;&nbsp;&nbsp;&nbsp;Kapetan broda Sunčev zrak, koji je saobraćao za Luna Siti, zurio je u poruku. "Kakva je ovo detinjarija?" On se upilji u trećeg oficira. "Šta ovo treba da znači?"
<BR>&nbsp;&nbsp;&nbsp;&nbsp;&nbsp;Treći oficir baci pogled na hartiju preko kapetanovog ramena. Odbijajući dimove cigarete, kapetan podiže list u visinu očiju i stade glasno da čita: '... i posebno obratiti pažnju da se dotičnim osobama onemogući da sebi nanesu ozlede. Nalaže vam se da ih isporučite u besvesnom stanju, bez ikakvog prethodnog upozoravanja'. On odloži poruku. "Šta oni misle, čime ja upravljam? Šta zamišljaju, ko su oni? Govoriti meni, na mom brodu, šta moram da uradim sa svojim putnicima! Neću! Radite šta god znate, ali neću! Ne postoji pravilo po kome... Je li tako, oficiru?"
<BR>&nbsp;&nbsp;&nbsp;&nbsp;&nbsp;Treći oficir mirno je nastavljao da proučava plan broda.
<BR>&nbsp;&nbsp;&nbsp;&nbsp;&nbsp;Kapetan prestade da korača. "Blagajniče! Blagajniče! Zašto tog čoveka nikada nema kada mi je potreban?"
<BR>&nbsp;&nbsp;&nbsp;&nbsp;&nbsp;"Ovde sam, kapetane."
<BR>&nbsp;&nbsp;&nbsp;&nbsp;&nbsp;"Najzad."
<BR>&nbsp;&nbsp;&nbsp;&nbsp;&nbsp;"Ovde sam sve vreme, gospodine."
<BR>&nbsp;&nbsp;&nbsp;&nbsp;&nbsp;"Ne raspravljaj se sa mnom. Evo, pobrini se za ovo."
<BR>&nbsp;&nbsp;&nbsp;&nbsp;&nbsp;Brodski monter, u pratnji blagajnika, oficira donje palube i brodskog Iekara, obavi potom neznatne promene u cevima rashladnih uređaja jedne od kabina. Pod dejstvom bezopasne doze uspavljujućeg gasa, dvoje zabrinutih putnika behu oslobođeni svojih briga.
<BR>
<BR>&nbsp;&nbsp;&nbsp;&nbsp;&nbsp;"Još jedan izveštaj, gospodine."
<BR>&nbsp;&nbsp;&nbsp;&nbsp;&nbsp;"Ostavi ga ovde", reče Administrator umornim glasom.
<BR>&nbsp;&nbsp;&nbsp;&nbsp;&nbsp;"Savetnik Bork Vaning upućuje vam najbolje želje i traži razgovor sa vama."
<BR>&nbsp;&nbsp;&nbsp;&nbsp;&nbsp;"Reci mu da mi je strašno žao, ali da sam prezauzet."
<BR>&nbsp;&nbsp;&nbsp;&nbsp;&nbsp;"Ali, gospodine, uporan je u želji da vas vidi."
<BR>&nbsp;&nbsp;&nbsp;&nbsp;&nbsp;Administrator Ford odgovori odsečno. "U tom slučaju, saopštite časnom g. Vaningu da ne izdaje on naređenja u ovoj kancelariji". Kako sekretar ništa ne reče, Administrator Ford zabrinuto položi prste na čelo i ponovo, polako reče: "Ne, Geri, nemoj mu to reći. Budi diplomata... Ali, ipak ga ne puštaj ovamo."
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;Pošto je ostao sam, Administrator uze izveštaj i oči mu preleteše preko zvaničnog zaglavija, datuma i zavedenog broja: 'Sažetak razgovora sa privremeno zatočenim građaninom Arturom Sperlingom, potpun izveštaj u prilogu. Uslovi razgovora: subjekt je primio normalnu dozu neoskopina, pošto je prethodno konzumirao neizmerenu dozu gasnog hipnotala. Antinarkotik...' Kako ćeš, do davola, izlečiti ispitanika od ćutljivosti? Da li je u duši tih činovnika postojalo nešto nalik na verovanje da ima i ispravnih ljudi? On pogleda dalje: '... pa je potvrdio je da mu je ime Artur Sperling, iz Porodice Fut, i da je star sto trideset sedam godina (Subjektov izgled odaje samo četrdeset pet, plus ili minus četiri godine: videti priloženi bio-izveštaj). Subjekt je priznao da je član Porodica Hauard i potvrdio da je ukupan broj članova Porodica nešto veći od sto hiljada. Bio je zamoljen da se ispravi, uz napomenu da taj broj iznosi otprilike deset hiljada. On je, međutim, ostao pri svojoj prvobitnoj tvrdnji'.
<BR>&nbsp;&nbsp;&nbsp;&nbsp;&nbsp;Administrator zastade i ponovo pročita ovaj deo.
<BR>&nbsp;&nbsp;&nbsp;&nbsp;&nbsp;Zatim krenu nadole, tražeći ključni deo. '... uporno je ostajao pri iskazu da je njegov dug život rezultat nasleđa i da nema drugi uzrok. Priznao je da su veštačka sredstva bila upotrebljena da bi se očuvao mladalački izgled, ali je i dalje tvrdio da je njegov dug životni vek urođena, a ne stečena osobina. Pošto mu je bila predočena mogućnost da su ga njegovi stariji srodnici, u vreme njegove najranije mladosti i bez njegovog znanja, podvrgli tretmanu kojim su mu produžili životno doba, subjekt je dozvolio da je tako nešto moglo da se dogodi. Pritisnut da oda imena osoba koje su u stanju ili koje su bile u stanju da izvode takvu operaciju, on se vratio prvobitnoj tvrdnji da nikakav naznačeni tretman ne postoji. Dao je imena (iznenadujući oblik asocijativnog reagovanja) i u nekim slučajevima čak i adrese gotovo dve stotine članova svog roda, koji kao takvi prethodno nisu bili identifikovani u našim dosijeima. Kao posledica primene mučne taktike njegova snaga je iščilela, i on je zapao u potpunu apatiju, iz koje nije mogao biti povraćen nikakvim stimulansima, dopustivim u granicama njegove izdržljivosti (videti bio-izveštaj).
<BR>&nbsp;&nbsp;&nbsp;&nbsp;&nbsp;Zaključci izvršene analize, Keli-Holms metod aproksimacije: Subjekt ne poseduje i ne veruje u traženi podatak. Ne seća se ni da je ikada iskusio rečeni tretman, ali je ta tvrdnja pogrešna. Poznavanje rečenog tretmana ograničeno je na malu grupu, od dvadesetak ljudi. Član te elitne grupe može bih pronađen jedino putem trostruko povezane eliminativne istrage. (Verovatnoća jedinice ispitivanja, predmet pretpostavki: prvo, da je topološki socijalni prostor kontinuiran i da je uključen u fizički prostor Zapadne Federacije, i, drugo, da postoji najmanje jedna vezna linija između ispitanog subjekta i elitne grupe. Ni jedna od pomenutih pretpostavki ne može ovom prilikom biti potvrđena, ali je zato prva pretpostavka snažno poduprta statističkim analizama liste dobijene od subjekta, i ona sadrži imena do sada neotkrivenih članova Porodica Hauard. Ona je takođe u skladu i sa subjektovim tvrđenjem o veličini Porodice. Druga pretpostavka, uzeta u negativnom smislu, naznačava da je elitna grupa koja poseduje podatke o traženom tretmanu bila u mogućnosti da ga upotrebi bez socijalno-prostornog kontakta, što je apsurdno).
<BR>&nbsp;&nbsp;&nbsp;&nbsp;&nbsp;Proračunato vreme za realizaciju traganja: sedamdeset jedan sat, plus ili minus dvadeset sati. Ovo je, ipak, samo predviđanje, ali ne i pouzdana procena vremena od strane nadležnog biroa. Procenjeno vreme biće...'
<BR>&nbsp;&nbsp;&nbsp;&nbsp;&nbsp;Ford tresnu izveštaj na vrh hrpe koja se već bila nakrivila na njegovom staromodnom pisaćem stolu. Proklete budale! Neće da prepoznaju negativan izveštaj kada naiđu na takav, i još imaju obraza da sebe nazivaju psihografima.
<BR>&nbsp;&nbsp;&nbsp;&nbsp;&nbsp;On zagnjuri glavu u šake u iznenadnom nastupu teške zabrinutosti i obeshrabrenosti.
<BR>
<BR>&nbsp;&nbsp;&nbsp;&nbsp;&nbsp;Lazarus je besno udarao drškom revolvera po stolu. "Ne prekidajte govornika!" riknu on, a onda dodade: "Nastavi, ali budi kraći."
<BR>&nbsp;&nbsp;&nbsp;&nbsp;&nbsp;Bertram Hardi kratko klimnu glavom. "Ponovo vam velim, ti leptirići koje vidimo kako kruže oko nas ne raspolažu nikakvim pravima koja bi mi trebalo da poštujemo. Moramo se prema njima odnositi pritvorno, lukavo i prevrtljivo, a kada jednog dana sasvim učvrstimo naše redove... i nasilno! Isto smo toliko obavezni da poštujemo njihovu dobrostivost koliko je i lovac dužan da upozori svoj budući plen. Ja..."
<BR>&nbsp;&nbsp;&nbsp;&nbsp;&nbsp;Iz dna sale začu se mjaukanje i Lazarus ponovo prasnu, zahtevajući mir i tišinu, i istovremeno pokušavajući da uoči izgrednika. Hardi je temperamentno nastavljao: "Takozvana ljudska rasa razdvojila se na dve grupe, i vreme je da to priznamo. Na jednoj strani je homo vivens, to jest mi... a na drugoj homo moriturus! Kao i džinovskim gmizavcima, tigrovima sa sabljastim zubima i bizonima, i njihovo vreme je okončano. Ne bismo više smeli da mešamo svoju krv sa njihovom, iz istog razloga zbog kojeg ne bi bilo dobro da se plodimo sa majmunima. Dobijmo u vremenu, pričajmo im bajke, uveravajmo ih da ćemo ih okupati u izvoru mladosti. Otežimo, tako da kada se ove dve po prirodi antagonističke grupe sukobe u ratu, što će se neizbežno desiti, pobeda sigurno bude naša!"
<BR>&nbsp;&nbsp;&nbsp;&nbsp;&nbsp;Niko nije aplaudirao, ali je Lazarus lako mogao da zapazi treperenje izvesne neodlučnosti na mnogim licima.
<BR>&nbsp;&nbsp;&nbsp;&nbsp;&nbsp;Ideje Bertrama Hardija frontalno su udarale na godinama izgrađivan model miroljubivog načina koegzistiranja, pa ipak, činilo se da u njegovim rečima odjekuju zvuci sudbine. Lazarus nije verovao u sudbinu; on je verovao... pa, nije važno. Međutim, pitao se kako bi Bertram Hardi izgledao sa polomljenim rukama.
<BR>&nbsp;&nbsp;&nbsp;&nbsp;&nbsp;Eva Barstou zatraži reč. "Ako je to ono što Bertram podrazumeva pod opstankom najotpornijih", reče ona gorko, "onda ću ja radije otići u Izgnanstvo, da delim koru hleba sa asocijalnim bićima. Bilo kako bilo, on nam je ponudio jedan plan. Ja bih, pak, imala da vam ponudim drugi. Neću prihvatiti ni jedan projekt po kome bi trebalo da živimo na štetu naše jadne kratkoveke sabraće. Štaviše, potpuno mi je jasno da već samo naše prisustvo, prosta činjenica da smo vlasnici bogatog nasleđa života, nanosi štetu duhu naše sabraće. Naša dugovečnost i velike mogućnosti povezane s tim uzrokuju da njima i najplemenitiji napori izgledaju ništavni; u svakom njihovom trudu oseća se beznadežna borba protiv zastrašujuće određenog trenutka smrti; samo naše prisustvo iscrpljuje ih, uništava im sposobnost prosuđivanja i ispunjava paničnim strahom od smrti.
<BR>&nbsp;&nbsp;&nbsp;&nbsp;&nbsp;Stoga predlažem sledeće: otkrijmo se, kažimo im svu istinu i zatražimo parčence Zemlje, neki maleni kutak u kome bismo mogli da odvojeno živimo. Ako naši siroti prijatelji žele da nas tamo opkole velikim zidovima, poput onih u Izgnanstvu, neka bude tako; i bolje je da se nikad ne suočimo."
<BR>&nbsp;&nbsp;&nbsp;&nbsp;&nbsp;Nekoliko izraza sumnje preobrati se u odobravanje. Potom se podiže Ralf Šulc. "Bez predrasuda u pogledu Evinog osnovnog plana, moram da vam skrenem pažnju - polazeći sa stanovišta svog profesionalnog mišljenja - da bi psihološko izolovanje, koje ona predlaže, bilo veoma teško sprovesti u delo. Dok god smo mi na ovoj planeti, oni neće biti u stanju da nas odstrane iz svoje svesti. Moderne komunikacije..."
<BR>&nbsp;&nbsp;&nbsp;&nbsp;&nbsp;"Onda moramo da se preselimo na drugu planetu!" uzviknu ona.
<BR>&nbsp;&nbsp;&nbsp;&nbsp;&nbsp;"Gde?" upita Bertram Hardi. "Na Veneru? Radije bih živeo u parnom kotlu. Mars? Istrošen i bezvredan."
<BR>&nbsp;&nbsp;&nbsp;&nbsp;&nbsp;"Sagradićemo sve iznova", dobaci ona temperamentno.
<BR>&nbsp;&nbsp;&nbsp;&nbsp;&nbsp;"Ne za tvog ili mog života. Ne, draga moja Eva, tvoje nežno čovekoljublje lepo zvuči, ali nema nikakvog smisla. Postoji samo jedna planeta u sistemu pogodna za život: ova na kojoj sada stojimo."
<BR>&nbsp;&nbsp;&nbsp;&nbsp;&nbsp;Nešto je u rečima Bertrama Hardija izazvalo neposrednu reakciju u Lazarusovoj svesti, ali istog trena kada se pojavila, misao je i nestala. Nešto... nešto što neko beše rekao pre neki dan ili što je neko rekao pre dan ili dva... ili je to bilo mnogo ranije? Činilo mu se da je to bilo u vezi sa njegovim prvim putovanjem u svemir, pre više od jednog veka. Prokletstvo! Bilo je izbezumljujuće što se njegovo rođeno sećanje tako svirepo poigrava sa njim.
<BR>&nbsp;&nbsp;&nbsp;&nbsp;&nbsp;A onda mu odjednom sinu: zvezdani brod! Međuzvezdana letelica koja se nalazila u poslednjoj fazi izgradnje, u prostoru između Zemlje i Meseca. "Narode", reče on otegnuto, "pre no što odbacimo ideju o selidbi na drugu planetu, hajde da razmotrimo sve mogućnosti." Sačekao je dok se auditorijum nije potpuno umirio. "Da li i dalje mislite da sve planete kruže jedino oko ovog našeg Sunca?"
<BR>&nbsp;&nbsp;&nbsp;&nbsp;&nbsp;Zakur Barstou prvi naruši tišinu. "Lazaruse... Da li ti to ozbiljno predlažeš?"
<BR>&nbsp;&nbsp;&nbsp;&nbsp;&nbsp;"Nikad ozbiljnije."
<BR>&nbsp;&nbsp;&nbsp;&nbsp;&nbsp;"Ne zvuči tako. Ne bi bilo loše da nam objasniš."
<BR>&nbsp;&nbsp;&nbsp;&nbsp;&nbsp;"I hoću." Lazarus se okrenu svojoj publici. "Tamo gore, na nebu, visi jedan brod, prostrana stvarčica, napravljena za skokove između zvezda. Što je ne bismo pokupili i potražili parče naše nepokretne imovine?"
<BR>&nbsp;&nbsp;&nbsp;&nbsp;&nbsp;Bertram Hardi se prvi povrati iz opšte zabezeknutosti. "Ne znam da li naš predsedavajući ponovo razvejava tamu još jednom od svojih mudrolija, ali, uzimajući ga ozbiljno, reći ću sledeće: moja primedba u odnosu na Mars udesetostručava se u pogledu ove nove, mahnite zamisli. Razumljivo je što lakomislene budale koje upravo nameravaju da se ukrcaju na taj brod očekuju da naprave međuzvezdani skok kroz nekih sto godina: tada će možda njihovi unuci pronaći nešto, a možda i neće. U svakom slučaju, mene to ne zanima. Ne žudim da provedem stotinu godina zaključan u čeličnom sanduku, niti predviđam da ću tako dugo živeti. Ne, ne dolazi u obzir."
<BR>&nbsp;&nbsp;&nbsp;&nbsp;&nbsp;"Čekaj malo", dobaci mu Lazarus. "Je li tu Endi Libi?"
<BR>&nbsp;&nbsp;&nbsp;&nbsp;&nbsp;"Ovde sam", javi se Libi, ustajući.
<BR>&nbsp;&nbsp;&nbsp;&nbsp;&nbsp;"Dodi ovamo, Trapavko. Jesi li možda učestvovao u projektovanju novog Kentaurovog broda?"
<BR>&nbsp;&nbsp;&nbsp;&nbsp;&nbsp;"Nisam. Ni u ovom, ni u prethodnom."
<BR>&nbsp;&nbsp;&nbsp;&nbsp;&nbsp;Lazarus se ponovo obrati skupini. "Sada je bar nešto jasno. Pošto u projektovanju pogonskih blokova broda nema i Trapavkove mirođije, onda on nije toliko brz koliko bi mogao da bude, i to za popriličan koeficijent. Trapavko, baci se na rešavanje problema, biće nam potrebno."
<BR>&nbsp;&nbsp;&nbsp;&nbsp;&nbsp;"Ali, Lazaruse, zar pretpostavljaš..."
<BR>&nbsp;&nbsp;&nbsp;&nbsp;&nbsp;"Poštoji li teorijska verovatnoća?"
<BR>&nbsp;&nbsp;&nbsp;&nbsp;&nbsp;"Pa, znaš i sam da postoji, ali..."
<BR>&nbsp;&nbsp;&nbsp;&nbsp;&nbsp;"Pa, onda, zagnjuri tu svoju šargarepastu krestu u hartije."
<BR>&nbsp;&nbsp;&nbsp;&nbsp;&nbsp;"Pa... dobro." Libijevo lice buknu i poprimi ružičastu boju njegove kose.
<BR>&nbsp;&nbsp;&nbsp;&nbsp;&nbsp;"Samo trenutak, Lazaruse." Bio je to Zakur Barstou. "Tvoj predlog mi se dopada i mislim da bi trebalo da ga iscrpno pretresemo... ne dopuštajući da nas kletve brata Bertrama zaplaše, čak i ako brat Libi ne uspe da otkrije efikasnije pogonsko sredstvo - mada, iskreno, mislim da mu to neće poći za rukom. Slabo se, doduše, razumem u mehaniku, ali neću dozvoliti da me tih stotinu godina prestrave. Korišćenjem zaleđenih počivališta i pažljivom izmenom posade, većina bi trebalo da doživi izvođenje prvog skoka. Ima..."
<BR>&nbsp;&nbsp;&nbsp;&nbsp;&nbsp;"Šta vam daje pravo da mislite", upade Bertram Hardi, "da će nam oni dozvoliti da se ukrcamo na brod?"
<BR>&nbsp;&nbsp;&nbsp;&nbsp;&nbsp;"Berte", upozori ga Lazarus ledenim glasom, "pre nego što se oglasiš, javi se za reč... Ti nisi čak ni delegat Porodice. Ovo ti je poslednja opomena."
<BR>&nbsp;&nbsp;&nbsp;&nbsp;&nbsp;"Kao što htedoh da kažem" nastavi Barstou, "nalazim da postoji izvesna prikladnost u tome da dugovečni istražuju zvezde. Mističar bi to nazvao istinskom vokacijom." On se nakašlja. "Što se tiče broda na koji nam je Lazarus skrenuo pažnju, možda nam ga stvarno neće dati... ali, Porodice su bogate. Ako nam je zvezdani brod potreban... ili više takvih... možemo ih sagraditi, to jest, možemo platiti njihovu izgradnju. Mislim da je ipak najbolje da se nadamo da će nam to dopustiti, jer... možda je to jedini izlaz iz naše dileme koji ne uključuje zatiranje našeg roda."
<BR>&nbsp;&nbsp;&nbsp;&nbsp;&nbsp;Barstou je poslednje reči uzgovorio mekim i sporim glasom, iz kog je zračila velika seta. Njihov uticaj širio se salom poput jeze. Većini je ovaj problem došao tako neočekivano da su ga jedva shvatali ozbiljno; niko do sada nije pomenuo moguće posledice neuspeha u pronalaženju rešenja koji bi zadovoljio većinu kratkovečnih ljudi. Kada je njihov Stariji Opunomoćenik ozbiljno progovorio o svom strahu da bi Porodice mogle biti istrebljene - hvatane i ubijane - duh koji je spavao u njima i koji nikada nisu pominjali, bio je probuđen.
<BR>&nbsp;&nbsp;&nbsp;&nbsp;&nbsp;"I tako", reče Lazarus žustro, kada je tišina već postala mučna, "pre no što razradimo ovu ideju, da čujemo i ostale predloge. Izvolite."
<BR>&nbsp;&nbsp;&nbsp;&nbsp;&nbsp;Kurir iznenada utrča u salu i obrati se Zakuru Barstouu. Na njegovom licu pojavi se izraz zaprepašćenja i izgledalo je da zahteva od kurira da mu ponovi poruku. Zatim je pohitao do govornice i šapnuo nešto na uho Lazarusu. Lazarus ga pogleda, sav skamenjen, i Barstou izjuri napolje.
<BR>&nbsp;&nbsp;&nbsp;&nbsp;&nbsp;Lazarus se potom obradi skupu. "Uzećemo mali predah. Iskoristite ga da porazmislite o ostalim planovima... i protegnite se i zapalite cigaretu." Ruka mu posegnu u tabakeru.
<BR>&nbsp;&nbsp;&nbsp;&nbsp;&nbsp;"Šta se događa?" viknu neko.
<BR>&nbsp;&nbsp;&nbsp;&nbsp;&nbsp;Lazarus pripali cigaretu, uvuče dim duboko u pluća, i ispusti ga. "Moraćemo da sačekamo da bismo videli", reče on. "Ne znam. Ali, bar za pola tuceta večeras iznesenih planova nećemo morati da glasamo. Situacija se ponovo promenila; u kojoj meri, to još ne mogu da kažem".
<BR>&nbsp;&nbsp;&nbsp;&nbsp;&nbsp;"Šta to treba da znači?"
<BR>&nbsp;&nbsp;&nbsp;&nbsp;&nbsp;"Pa", odgovori Lazarus otegnuto, "izgleda da Administrator Federacije želi odmah da razgovara sa Zakurom Barstouom. Tražio je njega lično... i to preko tajnog komunikacionog centra Porodica!"
<BR>&nbsp;&nbsp;&nbsp;&nbsp;&nbsp;"Ufff? To je nemoguće!"
<BR>&nbsp;&nbsp;&nbsp;&nbsp;&nbsp;"Pssst. Moguće je, rođeni, i te kako moguće."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
