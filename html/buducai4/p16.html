<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Lazarus zateče Kinga i Barstoua kako ga čekaju. King ga pogleda pravo u oči. "Hteo sam da ti kažem, ali ti nisi mogao da se strpiš", reče on ozbiljnim glasom.
<BR>&nbsp;&nbsp;&nbsp;&nbsp;&nbsp;"Zaboravi na to", odvrati Lazarus osorno. "Šta ćemo sada?"
<BR>&nbsp;&nbsp;&nbsp;&nbsp;&nbsp;"Lazaruse, pre nego što počnemo da se dogovaramo, bilo bi dobro da pogledaš nešto", odgovori mu Zakur Barstou.
<BR>&nbsp;&nbsp;&nbsp;&nbsp;&nbsp;"U redu... Šta?"
<BR>&nbsp;&nbsp;&nbsp;&nbsp;&nbsp;"Pođi sa mnom i videćeš." Odveli su ga u jedan odeljak čamca koji je inače bio preureden u centralu štaba Porodica. Suprotno običaju Porodica, vrata su bila zaključana, i King ih otključa. Unutra se nalazila jedna žena; kada ih je ugledala lagano je napustila prostoriju, ponovo zaključavši vrata za sobom.
<BR>&nbsp;&nbsp;&nbsp;&nbsp;&nbsp;"Baci jedan pogled na ono tamo", pokaza mu Barstou.
<BR>&nbsp;&nbsp;&nbsp;&nbsp;&nbsp;Nekakav živi stvor bio je smešten u jedan inkubator: dete, ali takvo kakvo do tada nikada nije bilo viđeno. Lazarus je zurio u njega nekoliko trenutaka, a zatim ljutito reče: "Šta je, do đavola, ovo?"
<BR>&nbsp;&nbsp;&nbsp;&nbsp;&nbsp;"Dobro ga osmotri. Uzmi ga u ruke. Nećeš ga ozlediti."
<BR>&nbsp;&nbsp;&nbsp;&nbsp;&nbsp;Lazarus posluša, ispočetka oprezno, a potom, kako mu je radoznalost rasla, sa sve manje ustezanja. Nije umeo da kaže kakav je to bio stvor. Nije pripadao ljudskoj vrsti. Još manje je izgledao kao izdanak loze Malih Ljudi. Da li je i na ovoj planeti, kao i na onoj pre nje, postojala neka prethodno neuočena rasa? Biće je posedovalo čovekolike crte, pa ipak, nipošto nije bilo dete čoveka. Nedostajao mu je prćast nos bebe, a nisu se mogle uočiti ni ušne školjke. Svi ostali organi, doduše, bili su na svojim uobičajenim mestima, ali gotovo potpuno utonuli u lobanju i zaštićeni koštanim izbočinama. Ruke su nosile višak prstiju, a na svakom zglavku nalazio se još po jedan veliki prst, koji se završavao čitavim grozdom ružičastih crvuljaka.
<BR>&nbsp;&nbsp;&nbsp;&nbsp;&nbsp;Izgled torzoa ovog deteta izazivao je čudan utisak, koji Lazarus nije umeo da odredi. Još dve izrazite crte bile su jasno vidljive: noge se nisu okončavale u obliku ljudskih stopala, već u vidu rožnatih zadebljanja bez prstiju - kopita. Sem toga, stvorenje je bilo hermafrodit - ne u smislu deformisanosti, već u smislu zdrave razvijenosti; jednom rečju - bio je androgin.
<BR>&nbsp;&nbsp;&nbsp;&nbsp;&nbsp;"Šta je ovo?", ponovi Lazarus, dok su mu kroz svest promicale najrazličitije pretpostavke.
<BR>&nbsp;&nbsp;&nbsp;&nbsp;&nbsp;"Ovo je", odgovori Zakur, "Marion Šmit, rođena pre tri nedelje."
<BR>&nbsp;&nbsp;&nbsp;&nbsp;&nbsp;"A? Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Hoću da kažem da su Mali Ljudi podjednako vešti u manipulisanju nama, kao što su to i u manipulisanju biljkama."
<BR>&nbsp;&nbsp;&nbsp;&nbsp;&nbsp;"Šta? Pa zar nisu obećali da će nas ostaviti na miru?"
<BR>&nbsp;&nbsp;&nbsp;&nbsp;&nbsp;"Ne budi brzoplet u optužbama. Sami smo pristali na ovo. Po prvobitnoj zamisli, trebalo je izvesti nekoliko poboljšanja."
<BR>&nbsp;&nbsp;&nbsp;&nbsp;&nbsp;"Poboljšanja! Pa ovo je čisto obesvećenje."
<BR>&nbsp;&nbsp;&nbsp;&nbsp;&nbsp;"I jeste i nije. Stomak mi se prevrće kad god moram da ga pogledam... ali, u stvari, ovo je neka vrsta natčoveka. Sklop njegovog tela preudešen je za potrebe veće delotvornosti, odstranjeni su svi naši beskorisni majmunasti prirepci, a organi su mu podešeni do stepena znatno više osetljivosti. Ne možeš reći da ovo nije ljudsko biće, jer je u pitanju poboljšani model. Uzmi, na primer, ovaj dodatni visuljak na zglobu... To ti je još jedna ruka, minijaturna... na čijem su završetku postavljene mikroskopske oči. Tek kada se udubiš u ideju, možeš da doneseš ispravan sud o korisnostima ovog poboljšanja." Barstou je netremice posmatrao stvorenje. "Moram ipak da priznam da me i sam pogled na njega užasava."
<BR>&nbsp;&nbsp;&nbsp;&nbsp;&nbsp;"Svakoga bi užasavao", odlučno reče Lazarus. "Možda to i jeste poboljšanje, ali neka ga đavo nosi. U svakom slučaju, ako i jeste poboljšanje čoveka, nije ljudsko poboljšanje."
<BR>&nbsp;&nbsp;&nbsp;&nbsp;&nbsp;"Bilo kako bilo, ono otvara novi krug problema."
<BR>&nbsp;&nbsp;&nbsp;&nbsp;&nbsp;"Rekao bih da je tako!" Lazarus ponovo pogleda stvorenje. "Pomenuo si da poseduje nove oči na majušnim rukama? To mi ne izgleda moguće."
<BR>&nbsp;&nbsp;&nbsp;&nbsp;&nbsp;Barstou sleže ramenima. "Ja nisam biolog. Ali, svaka ćelija sadrži kompletan snop hromozoma. Pretpostavljam da je ostvarljivo razvijati oči, kosti ili ma šta drugo, tamo gde ti je volja, ukoliko si sposoban da manipulišeš genima u hromozomima. A oni to umeju."
<BR>&nbsp;&nbsp;&nbsp;&nbsp;&nbsp;"Ja ne želim da budem manipulisan."
<BR>&nbsp;&nbsp;&nbsp;&nbsp;&nbsp;"Ni ja."
<BR>
<BR>&nbsp;&nbsp;&nbsp;&nbsp;&nbsp;Lazarus je stajao na obali i prelazio pogledom po širokom žalu koje je bilo zakrčena članovima Porodica okupljenim tu na vanredni zajednički sastanak. "Ja sam..." poče on zvanično, a onda zbunjeno zastade. "Dođi ovamo za trenutak, Endi." On došapnu nešto Libiju, ali ovaj, kako je izgledalo, kao da iznenada zapade u nepriliku i takođe mu odvrati šapatom. Lazarus je očigledno bio ozlojeđen i ponovo, ovog puta nešto duže, stade šaptati na Endijevo uvo. Najzad se uspravi i reče:
<BR>&nbsp;&nbsp;&nbsp;&nbsp;&nbsp;"Ja sam star dve stotine četrdeset jednu godinu, najmanje. Ima li koga ovde da je stariji od mene?" Bila je to puka formalnost; pouzdano je znao da je najstariji; šta više, osećao se dvostruko starijim no što je uistinu bio. "Proglašavam sastanak otvorenim", nastavi on, dok je njegov krupan glas, pojačan mikrofonom i zvučnicima, grmeo žalom. "Koga želite za predsednika?"
<BR>&nbsp;&nbsp;&nbsp;&nbsp;&nbsp;"Ti predloži", začu se iz mase.
<BR>&nbsp;&nbsp;&nbsp;&nbsp;&nbsp;"U redu", prihvati Lazarus. "Zakur Barstou."
<BR>&nbsp;&nbsp;&nbsp;&nbsp;&nbsp;Tehničari koji su stajali iza Lazarusovih leđa upraviše zrak-tragač prema mestu na kome je sedeo Barstou. "Ja sam Zakur Barstou", odjeknu žalom, "i govorim u svoje ime. Neki od nas došli su do uverenja da ova planeta, i pored svih njenih dobrostivosti, nije pravo mesto za nas. Svima vam je poznat slučaj Meri Sperling, a takođe ste videli i fotografije Marion Šmit; postoje i mnoge druge stvari koje ovom prilikom nemam nameru da razrađujem. Međutim, ponovno iseljavanje izvlači na površinu jedno drugo pitanje - pitanje kuda poći; Lazarus Long predlaže da se vratimo na Zemlju. U tom..." Njegove reči se utopiše u graji gomile.
<BR>&nbsp;&nbsp;&nbsp;&nbsp;&nbsp;Lazarus povika iz sveg grla. "Niko neće biti prisiljavan da napusti ovu planetu. Ali, ako dovoljan broj nas bude želeo da krene, to će nam automatski dati pravo na raspolaganje brodom. Ja predlažem da se vratimo na Zemlju. Neko će možda reći da potražimo drugu planetu. Moraćemo da odlučimo. Ali, pre svega... koliko vas deli moje mišljenje u pogledu napuštanja ove planete?"
<BR>&nbsp;&nbsp;&nbsp;&nbsp;&nbsp;"Ja!" razdra se neko. Uzvik su potom prihvatili i mnogi drugi glasovi. Lazarus je piljio u masu, pokušavajući da uoči čoveka koji je prvi dao potvrdan odgovor; zatim dade znak tehničarima i nastavi. "Napred, burazeru. Vi, ostali, da niste zucnuli."
<BR>&nbsp;&nbsp;&nbsp;&nbsp;&nbsp;"Zovem se Oliver Šmit. Mesecima čekam da neko ovo predloži. Dugo sam mislio da sam jedina crna ovca u Porodicama. Nemam nikakav opipljiv razlog zbog čega bih napustio ovo mesto; nisu me uplašili slučajevi Meri Sperling i Marion Šmit. Svako ko voli takve stvari, neka izvoli. Moje geslo je: živi i pusti druge da žive. U dubini duše osećam neodoljivu želju da ponovo vidim Sinsinati. Sit sam ovog mesta. Umorio sam se živeći kao žaba na lokvanju. Proklet bio, ako ne želim da radim da bih živeo! Prema genetskim listama Porodica, trebalo bi da potrajem bar još jedan vek. Mrzim i samu pomisao da provedem sve vreme ležeći na suncu i sanjareći."
<BR>&nbsp;&nbsp;&nbsp;&nbsp;&nbsp;Kada je čovek zamukao, bar hiljadu drugih zavapiše za reč. "Polako!" stade ih stišavati Lazarus. "Ko god želi da govori, moći će to da učini posredstvom predstavnika svoje Porodice. Za sada smo u stanju da izvršimo svega nekoliko štih-proba." On pokaza prstom na nekog čoveka i naloži mu da se izjasni.
<BR>&nbsp;&nbsp;&nbsp;&nbsp;&nbsp;"Nemam šta mnogo da pričam", započe novi govornik, "budući da se slažem sa Oliverom Šmitom. Jedino ću pomenuti svoj lični razlog. Da li bilo kome od vas nedostaje Mesec? Tamo na Zemlji imao sam običaj da, za vreme toplih letnjih večeri, sedim na terasi, pušim i posmatram Mesec. Ni sanjao nisam koliko mi je to bilo važno. Sada, međutim, vidim da jeste. Želim jednu planetu sa Mesecom."
<BR>&nbsp;&nbsp;&nbsp;&nbsp;&nbsp;Naredni govornik oglasi se sa svega nekoliko reči: "Slučaj Meri Sperling doveo me je do ivice nervnog sloma. Muče me noćne more kojih ne mogu da se oslobodim."
<BR>&nbsp;&nbsp;&nbsp;&nbsp;&nbsp;Jedan za drugim, članovi su iskazivali svoje stavove. Neko je istakao da su bili najureni sa Zemlje; šta im, onda, daje za pravo da pomisle da će im biti dozvoljeno da se tamo vrate? Lazarus sam odgovori na ovo pitanje. "Naučili smo mnoge stvari od Džokaira, a još više od Malih Ljudi; ta znanja nas uzdižu iznad svega onoga o čemu su zemaljski naučnici ikada sanjali. Otići ćemo na Zemlju, spremni na sve. Bićemo valjano pripremljeni da zahtevamo svoja prava i dovoljno moćni da ih, ako ustreba, i branimo."
<BR>&nbsp;&nbsp;&nbsp;&nbsp;&nbsp;"Lazaruse Long..." upade jedan glas.
<BR>&nbsp;&nbsp;&nbsp;&nbsp;&nbsp;"Da", dade mu priliku Lazarus. "Ti tamo, izvoli."
<BR>&nbsp;&nbsp;&nbsp;&nbsp;&nbsp;"Ja sam suviše star za još jedan skok među zvezde, a još stariji da bih se borio po završetku tog skoka. Ma šta ostali odlučili, ja ostajem."
<BR>&nbsp;&nbsp;&nbsp;&nbsp;&nbsp;"U tom slučaju", primeti Lazarus, "nema potrebe da o tome raspravljamo, zar ne ?"
<BR>&nbsp;&nbsp;&nbsp;&nbsp;&nbsp;"Imam pravo da kažem svoje mišljenje".
<BR>&nbsp;&nbsp;&nbsp;&nbsp;&nbsp;"Slažem se, ali već si ga iskazao. A sada da pružimo priliku nekom drugom."
<BR>&nbsp;&nbsp;&nbsp;&nbsp;&nbsp;Sunce je utonulo za obzorje i zvezde su se ukazale na nebu, a razgovor je još trajao nesmanjenom žestinom. Lazarus je procenio da se ovo nikada neće okončati ukoliko se on ne založi i ne privede skupštinu kraju. "U redu", povika on ne osvrćući se na mnoge koji su žučno nastojali da dobiju reč. "Možda ćemo morati da čitavu stvar predamo na rešavanje Savetu Porodica; stoga, hajde da izvršimo probno glasanje i da pogledamo kako stvari stoje. Svi koji žele da se vrate na Zemlju neka se pomaknu na moju desnu stranu. Oni, pak, koji žele da ostanu ovde, neka se iskupe sa moje leve strane. Treći, oni koji žele da krenu u potragu za novom planetom, neka ostanu u sredini." On se pomeri korak ili dva unazad i obrati se tehničarima za zvuk. "Dajte malo muzike, da ih ubrzamo."
<BR>&nbsp;&nbsp;&nbsp;&nbsp;&nbsp;Tehničari spremno klimnuše glavama i nostalgični zvuci 'Tužnog valsa' zatreperiše nad žalom. Sledila je potom melodija 'Zeleni brežuljci Zemlje'. Barstou se okrenuo ka Lazarusu. "Ti si odabrao ovu muziku?"
<BR>&nbsp;&nbsp;&nbsp;&nbsp;&nbsp;"Ja?" upita Lazarus sa blaženim izrazom nevinosti na licu. "Znaš i sam, Zače, da nisam naročito muzikalan."
<BR>&nbsp;&nbsp;&nbsp;&nbsp;&nbsp;Čak i uz muziku, odvajanje je potrajalo prilično dugo. Odavno je zamro poslednji stav besmrtne Pete simfonije, pre no što se i poslednji član nije opredelio za jednu od grupa. Na levoj strani beše se iskupila otprilike jedna desetina od ukupnog broja članova, izražavajući na taj način svoju želju za ostajanjem na ovoj planeti. To su uglavnom bili stariji i umorniji ljudi, čije je životno vreme neumitno isticalo. Među njima, tu i tamo, mogao se primetiti i neznatan broj veoma mladih, koji nikada nisu ni videli Zemlju, i sasvim mali postotak predstavnika najrazličitijih starosnih doba.
<BR>&nbsp;&nbsp;&nbsp;&nbsp;&nbsp;U sredini se beše uobličila malena grupa, koja nije brojala više od trista glava, uglavnom muškaraca, uz nekoliko mladih žena, glasajući na taj način za put preko novih granica.
<BR>&nbsp;&nbsp;&nbsp;&nbsp;&nbsp;Međutim, velika većina bila je na Lazarusovoj desnoj strani. On prelete pogledom po njima i zapazi dotad nepoznatu živost na njihovim licima; to mu ispuni srce radošću, jer je koliko do nedavno živeo pod pritiskom gorke bojazni da je jedini koji želi da ode odatle.
<BR>&nbsp;&nbsp;&nbsp;&nbsp;&nbsp;On vrati pogled prema grupi koja mu je stajala najbliže. "Izgleda da ste nadglasani", reče glasom koga su zvučnici pojačavali. "Ipak, ne sekirajte se. Biće još dana za megdana." Zatim sačeka.
<BR>&nbsp;&nbsp;&nbsp;&nbsp;&nbsp;Polagano, središnja grupa poče da se razbija. Po dvoje, troje krenuše na strane. Ali, svega nekoliko njih beše se uputilo ka onima koji su ostajali: većina se pomešala sa gomilom na desnoj strani.
<BR>&nbsp;&nbsp;&nbsp;&nbsp;&nbsp;Kada je, najzad, središnji prostor ostao potpuno prazan, Lazarus se obrati manjem skupu na svojoj levoj strani. "U redu", reče on ljubaznim glasom, "vi... stari moji, možete sada da se vratite na livade i prilegnete. Nas ostale čekaju važni dogovori."
<BR>&nbsp;&nbsp;&nbsp;&nbsp;&nbsp;Lazarus potom dade reč Libiju, kako bi ovaj budućim povratnicima objasnio da put kući ne bi trebalo da bude ni izbliza tako tegoban kao što je bio let sa Zemlje; u stvari, manje zamoran čak i od drugog skoka sa planete Džokaira. Za ovu povoljnu okolnost Libi odade priznanje onima kojima je ono istinski pripadalo: Malim Ljudima. Oni mu behu pružili odlučujuću pomoć u teškoćama sa kojima se suočio rešavajući probleme brzine koja je, naizgled, nadmašivala brzinu svetlosti. Ukoliko su Mali Ljudi znali ono o čemu su govorili - a Libi je bio ubeđen da jesu - ispadalo je da ne postoje granice onom što je on nazivao 'paraubrzanjem' - 'para' jer je, kao i Libijev pogon na svetlosni pritisak, delovalo jednoobrazno na sve mase i nije se moglo registrovati čulima, kao i zbog toga što brod u tom slučaju ne bi išao kroz, već pre okolo ili 'pored' normalnog svemira. "Nije toliko važno samo upravljanje brodom, koliko je bitno odabrati odgovarajući potencijalan nivo u n-dimenzionalnom hiperprostoru, sa 'n' plus jednom moguć..."
<BR>&nbsp;&nbsp;&nbsp;&nbsp;&nbsp;Lazarus ga žustro prekinu. "To je već tvoje carstvo, sinko, i nema toga ko ti ne bi verovao. Mi, ovde prisutni, nismo pozvani da raspravljamo o finim pojedinostima."
<BR>&nbsp;&nbsp;&nbsp;&nbsp;&nbsp;"Hteo sam samo da dodam..."
<BR>&nbsp;&nbsp;&nbsp;&nbsp;&nbsp;"Znam. Ali kada sam te zaustavio ti si uveliko bio u nekom drugom svetu."
<BR>&nbsp;&nbsp;&nbsp;&nbsp;&nbsp;Neko je iz gužve uzvikom postavi još jedno pitanje: "Kada ćemo stići tamo?"
<BR>&nbsp;&nbsp;&nbsp;&nbsp;&nbsp;"Ne znam", priznade Libi, setivši se pitanja koje mu Nensi Vidrel beše postavila pre toliko vremena. "Ne mogu da vam kažem koja će godina zemaljskog vremena tada biti... ali nam do same Zemlje, po svoj prilici, neće biti potrebno više od tri nedelje."
<BR>
<BR>&nbsp;&nbsp;&nbsp;&nbsp;&nbsp;Na pripreme je otišlo više dana iz prostog razloga što je brodskim čamcima bilo potrebno prilično vremena da prebace sve ljudstvo do Nove Granice. Oproštajna svečanost je izostala, jer su oni koji su ostajali upadljivo izbegavali susrete sa povratnicima. Hladnoća i zategnutost zavladali su između dve grupe. Četa ljubitelja lokvanjskog života prekinula je prijateljske, pa čak i bračne veze sa članovima druge grupe, što je prouzrokovalo plimu povređenih osećanja i tišteće gorčine. Možda je jedina uteha čete staraca ležala u činjenici da i roditelji mutanta Marion Šmit behu rešili da ostanu na planeti Malih Ljudi.
<BR>&nbsp;&nbsp;&nbsp;&nbsp;&nbsp;Lazarus je bio određen da preveze poslednji čamac. Neposredno pred sam polazak, osetio je kako ga je neko taknuo po ramenu. "Izvinite", reče jedan mladić. "Zovem se Hjubert Džonson. Želeo bih da pođem sa vama, ali moram da ostanem ovde, jer bi inače moja majka pobesnela. Ako se, ipak, pojavim u poslednjem trenutku, da li biste me poveli sa sobom?"
<BR>&nbsp;&nbsp;&nbsp;&nbsp;&nbsp;Lazarus ga pažljivo odmeri. "Izgledaš dovoljno star da bi mogao i sam da odlučaješ."
<BR>&nbsp;&nbsp;&nbsp;&nbsp;&nbsp;"Ne shvatate me. Ja sam joj jedino dete i ona me uvek u stopu prati. Moram da joj se izvučem, pre no što oseti žudnju za mnom. Još koliko..."
<BR>&nbsp;&nbsp;&nbsp;&nbsp;&nbsp;"Ni zbog koga živog neću zadržavati čamac. A tebi je ovo verovatno poslednja prilika da se odvojiš od nje. Penji se!"
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Upadaj!" Mladić ga posluša, bacivši zabrinut pogled natrag na obalu. Ovo je slučaj, pomisli Lazarus, koji bi ektogeneza morala da zabeleži.
<BR>
<BR>&nbsp;&nbsp;&nbsp;&nbsp;&nbsp;Čim se našao na palubi Nove Granice, Lazarus otide do kontrolne kabine da izvesti kapetana Kinga.
<BR>&nbsp;&nbsp;&nbsp;&nbsp;&nbsp;"Svi ukrcani?" upita King.
<BR>&nbsp;&nbsp;&nbsp;&nbsp;&nbsp;"Daaa. Nekolicina onih koji se polako uključuju i još jedan putnik koji je uleteo u poslednjem deliću sekunde: žena po imenu Elinor Džonson. Idemo!"
<BR>&nbsp;&nbsp;&nbsp;&nbsp;&nbsp;King se okrenu ka Libiju. "Idemo, gospodine."
<BR>&nbsp;&nbsp;&nbsp;&nbsp;&nbsp;Zvezde iščileše.
<BR>&nbsp;&nbsp;&nbsp;&nbsp;&nbsp;Plovili su naslepo, vođeni isključivo Libijevom jedinstvenom nadarenošću. Ako je i osećao nekakvu sumnju u pogledu svojih sposobnosti da provede brod kroz crnilo spoljašnjeg kosmosa, čuvao ih je sebe. Dvadeset četiri dana brodskog vremena nakon polaska, odnosno jedanaestog dana parausporavanja, zvezde su se ponovo ukazale, ovog puta u starom, dobro poznatom rasporedu: Veliki medved, džinovski Orion, nahereni Južni Krst, prelepe Plejade. A takoreći ispred njihovog nosa, blješteći na pozadini zamrznute prašine Mlečnog puta, rasipalo je svoju zlaćanu svetlost ono što je trebalo da bude Sunce.
<BR>&nbsp;&nbsp;&nbsp;&nbsp;&nbsp;Lazarusu, po drugi put u poslednjih mesec dana, navreše suze na oči.
<BR>&nbsp;&nbsp;&nbsp;&nbsp;&nbsp;Nisu mogli jednostavno da krenu u spuštanje na Zemlju, niti da se postave u parkirnu orbitu i iskrcaju, pošto je prethodno valjalo ispitati stvar. Pre svega, trebalo je da saznaju u kom se vremenu nalaze.
<BR>&nbsp;&nbsp;&nbsp;&nbsp;&nbsp;Libi je na brzinu uspeo da izračuna, ravnajući se prema pravilnim kretanjima najbližih zvezda, da trenutno nije moglo biti više od 3700. godina naše ere. U nedostatku preciznijih astronomskih instrumenata, odustao je od pokušaja da da približnije određenje. Ali kada su dovoljno blizu prišli sunčevom sistemu, i kada je mogao da sagleda sve njegove planete, pojavio se jedan novi hronometar: same planete oblikovale su časovnik sa devet kazaljki.
<BR>&nbsp;&nbsp;&nbsp;&nbsp;&nbsp;Za bilo koje vreme, postojao je jedinstven raspored ovih 'kazaljki', budući da ni jedan period planeta nije mogao da se podudari sa nekim drugim. Pluton je označavao 'čas' četvrtine milenijuma; Jupiter je odbrojavao kosmičke minute od dvanaest godina; Merkur je otkucavao 'sekunde' od otprilike devedeset dana. Ostale kazaljke mogle su da posluže za fino izoštravanje ovako grubo određenog vremena. Neptunov period je tako svadljivo različit od Plutonovog, da ove dve planete dolaze u isti raspored svega jedanput u sedam stotina pedeset pet godina. Veliki časovnik bio je dostupan čitanju sa bilo kojim stepenom tačnosti i u bilo kom periodu - ali je taj postupak zahtevao veliko znanje.
<BR>&nbsp;&nbsp;&nbsp;&nbsp;&nbsp;Libi je započeo sa iščitavanjem čim su ugledali prvu planetu, mrmljajući, pri tom, dok je rešavao problem. "Nema izgleda da ćemo uhvatiti Pluton", požali se on Lazarusu, "a veliko je pitanje da li ćemo ulučiti i Neptun. Unutrašnje planete pružaju beskonačne serije približnih rešenja, a ti znaš da je 'beskonačno' mukotrpan pojam. Mučno, vrlo mučno!"
<BR>&nbsp;&nbsp;&nbsp;&nbsp;&nbsp;"Ne preteruješ li malo, sinko? Imaš mogućnosti za praktičan odgovor. Ako nećeš da ga daš, miči se odatle, da ga ja pronađem."
<BR>&nbsp;&nbsp;&nbsp;&nbsp;&nbsp;"Naravno da mogu da dam praktičan odgovor", odvrati Libi, "ako će te takav zadovoljiti. Ali..."
<BR>&nbsp;&nbsp;&nbsp;&nbsp;&nbsp;"Nemoj mi neprestano govoriti 'ali'... Koja je godina, čoveče!"
<BR>&nbsp;&nbsp;&nbsp;&nbsp;&nbsp;"A? Vremenska stopa broda i trajanje na Zemlji tri puta su se razilazili. Ali, sada su ponovo u pređašnjem odnosu istovremenosti, iz čega proizlazi da je od našeg odlaska proteklo nešto više od sedamdeset četiri godine."
<BR>&nbsp;&nbsp;&nbsp;&nbsp;&nbsp;Lazarus odahnu. "Zašto mi to ranije nisi rekao?" Bio se pobojao da je Zemlja u međuvremenu postala neprepoznatljiva... Možda su uništili Njujork ili nešto slično. "Endi, nije trebalo da me ovoliko uplašiš."
<BR>&nbsp;&nbsp;&nbsp;&nbsp;&nbsp;"Mmmm...", promrmlja Libi, odsutan duhom. U ovom trenutku za njega je postojao jedino divan problem novog matematičkog metoda, kojom bi elegantno opisao dve očigledno nepomirljive grupe činjenica: Mikelson-Morlijeve eksperimente i logaritam Nove Granice. Sa radosnim osećanjem bacio se na razmišljanje... koji je najmanji broj paradimenzije neophodan za održavanje u uvećanom punom prostoru, uz korišćenje skupa afirmativnih postulata...
<BR>&nbsp;&nbsp;&nbsp;&nbsp;&nbsp;Ostao je udubljen u rešavanje problema poprilično vremena - subjektivnog, naravno.
<BR>&nbsp;&nbsp;&nbsp;&nbsp;&nbsp;Brod se kretao u privremenoj orbiti, udaljen pola milijarde milja od Sunca, dok mu je radijus vektor stajao upravno na ravan ekliptike. Tako postavljeni, pod pravim uglom u odnosu na pljosnatu tepsiju sunčevog sistema, nisu ostavljali gotovo nikakvu mogućnost da budu otkriveni. Jedan od brodskih čamaca bio je opremljen Libijevim pogonom i pregovaračka ekipa uputila se na Zemlju.
<BR>&nbsp;&nbsp;&nbsp;&nbsp;&nbsp;Lazarus je i sam želeo da krene; King je, međutim, odbio da ga pusti, što je ovoga dovelo do ivice besnila. King je samo kratko rekao: "Ovo nije pljačkaški pohod, Lazaruse; ovo je diplomatska misija."
<BR>&nbsp;&nbsp;&nbsp;&nbsp;&nbsp;"Idi do đavola, čoveče. Kada se isplati i ja umem da budem dobar diplomata."
<BR>&nbsp;&nbsp;&nbsp;&nbsp;&nbsp;"Ne sumnjam u to. Ali, ne dolazi u obzir da dole šaljemo čoveka koji i pod tuš ide naoružan."
<BR>&nbsp;&nbsp;&nbsp;&nbsp;&nbsp;Ralf Šulc bio je naimenovan za vođu ekipe, pošto su psihodinamički činioci tamo na Zemlji bili od odlučujućeg značaja. Njemu su bili pridodati stručnjaci za zakon, za vojna i tehnička pitanja. Ako bi Porodice došle u situaciju da se bore za svoj životni prostor, bilo je neophodno saznati sa kakvom vrstom tehnologije i oružja će se suočiti... Ali, još važnije od toga bilo je ustanoviti da li su mogli da se stvore uslovi za bezbedno sletanje na tle planete. Šulca starešine behu ovlastile da ponudi plan prema kome bi Porodice kolonizovale retko naseljen i nazadan evropski kontinent. Međutim, nije bilo isključeno da je to već učinjeno za njihovog odsustva, budući da se do sada radioaktivnost svakako potpuno povukla. Šulc bi u tom slučaju morao da smisli neki drugi predlog, zavisno od postojećih uslova.
<BR>&nbsp;&nbsp;&nbsp;&nbsp;&nbsp;Čekanje je ponovo bilo jedini izbor.
<BR>&nbsp;&nbsp;&nbsp;&nbsp;&nbsp;Lazarus je provodio vreme u stanju grozničave nestrpljivosti. On je bio taj koji je javno tvrdio da Porodice poseduju ogromnu naučnu prednost kojom mogu da se suoče i poraze najbolje što bi Zemlja mogla da im suprotstavi. Ipak, duboko u duši znao je da je to pogrešan zaključak, a toga su bili svesni i ostali članovi koji su bili upućeni u probleme vojnog dejstvovanja. Samo znanje nikada nije dobijalo ratove. Zatucani fanatici evropskog srednjeg veka porazili su neuporedivo višu islamsku kulturu. Arhimed je pao od mača običnog vojnika, a varvari su uništili Rim. Libi, ili neko drugi, mogao je možda da iz njihovog nagomilanog znanja izvuče plan za nepobedivo oružje - ali čovek nije smeo da se pouzda u tako nešto. A, osim toga, ko je mogao da zna kakav je procvat vojna veština na Zemlji doživela za tri četvrtine stoleća?
<BR>&nbsp;&nbsp;&nbsp;&nbsp;&nbsp;King, koji je dobar deo života proveo u sticanju ratnog umeća, zabrinuto je razmišljao o istim stvarima, a još više ga je mučila pomisao na ljudstvo kojim će možda biti primoran da upravlja. Porodice su ličile na sve drugo, sem na uvežbane odrede; izgledi da se ovi nastrani individualisti saobraze u disciplinovanu borbenu mašinu bili su takvi da mu san noćima nije dolazio na oči.
<BR>&nbsp;&nbsp;&nbsp;&nbsp;&nbsp;Ove sumnje i strahove, King i Lazarus nisu pominjali čak ni u četiri oka. Obojica su se bojala da bi raspredanje o takvim stvarima raspršilo otrov straha po celom brodu. Ipak, nisu bili usamljeni u svojoj zabrinutosti. Polovina putnika već je poodavno shvatila krhkost svog položaja i držala je jezik za zubima jedino usled tvrdoglave rešenosti da se vrate kući, po bilo koju cenu. Bili su spremni da prihvate svaku opasnost.
<BR>
<BR>&nbsp;&nbsp;&nbsp;&nbsp;&nbsp;"Kapetane", obrati se Lazarus Kingu, dve nedelje po odlasku Šulcove ekipe na Zemlju, "da li si se ikada zapitao šta će oni da pomisle o Novoj Granici?"
<BR>&nbsp;&nbsp;&nbsp;&nbsp;&nbsp;"A? Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Pa, mi smo je oteli. Gusarstvo."
<BR>&nbsp;&nbsp;&nbsp;&nbsp;&nbsp;King ga skamenjeno pogleda. "Zaboga, tako je. Znaš, to se zbilo tako davno da mi je teško i da pomislim da brod predstavlja išta drugo do moje lično vlasništvo... a kamoli da se setim da sam za njegovo kormilo došao gusarskim činom." Na trenutak ili dva izgledao je zamišljeno, a zatim se kiselo nasmeja. "Pitam se, kakvi li su sada uslovi u Izgnanstvu?"
<BR>&nbsp;&nbsp;&nbsp;&nbsp;&nbsp;"Prilično mršave porcije, rekao bih", odgovori Lazarus. "Ali, mi ćemo se udružiti i probiti odande. Uostalom, još nas nisu uhvatili."
<BR>&nbsp;&nbsp;&nbsp;&nbsp;&nbsp;"Misliš li da će Slejton Ford biti doveden u vezu sa minulim događajima? Bila bi to prokleto gadna plata za sve kroz šta je prošao."
<BR>&nbsp;&nbsp;&nbsp;&nbsp;&nbsp;"Sasvim je moguće da oko svega toga uopšte neće biti neprilika", odgovori Lazarus ozbiljnim tonom. "Iako je način na koji smo došli do ovog broda bio pomalo nezakonit, mi smo ga upotrebili za svrhu za koju je i bio sagrađen... istraživanje zvezda. I evo, sada ga vraćamo neoštećenog, i to mnogo pre no što su mogli da se nadaju bilo kakvim rezultatima; uz to im dajemo i novi svemirski pogon. Za svoj novac dobili su mnogo više nego što su s pravom mogli da očekuju, te bi trebalo da zaborave stare uvrede i da se podiče ugojenim doratom."
<BR>&nbsp;&nbsp;&nbsp;&nbsp;&nbsp;"Nadajmo se da će tako biti", odgovori King glasom ispunjenim sumnjom.
<BR>&nbsp;&nbsp;&nbsp;&nbsp;&nbsp;Izviđački tim kasnio je dva dana. Nikakav signal nije bio primljen od njih, sve dok nisu ušli u normalni prostor-vreme, neposredno pre pristajanja, pošto još nije bio pronađen način za uspostavljanje veze izmedu para- i orto-svemira. Dok su obavljali manevre za pristajanje, King najzad ugleda lice Ralfa Šulca na ekranu u kontrolnoj kabini. "Zdravo, kapetane! Dobićete izveštaj kroz nekoliko minuta."
<BR>&nbsp;&nbsp;&nbsp;&nbsp;&nbsp;"Reci mi odmah najglavnije!"
<BR>&nbsp;&nbsp;&nbsp;&nbsp;&nbsp;"Ne znam odakle da počnem. Ali, sve je u redu... Možemo da se vratimo kućama!"
<BR>&nbsp;&nbsp;&nbsp;&nbsp;&nbsp;"A? Šta reče? Ponovi!"
<BR>&nbsp;&nbsp;&nbsp;&nbsp;&nbsp;"Sve je u najboljem redu. Kongres nam je povratio sva prava. Vidite, više ne postoje nikakve razlike. Sada je svako član Porodica."
<BR>&nbsp;&nbsp;&nbsp;&nbsp;&nbsp;"Šta to govoriš?" zabezeknu se King.
<BR>&nbsp;&nbsp;&nbsp;&nbsp;&nbsp;"Otkrili su."
<BR>&nbsp;&nbsp;&nbsp;&nbsp;&nbsp;"Šta su otkrili?"
<BR>&nbsp;&nbsp;&nbsp;&nbsp;&nbsp;"Otkrili su tajnu dugog života."
<BR>&nbsp;&nbsp;&nbsp;&nbsp;&nbsp;"Hej? Saberi se, čoveče. Ne postoji nikakva tajna. Nikada nije ni postojala."
<BR>&nbsp;&nbsp;&nbsp;&nbsp;&nbsp;"Mi nismo imali tajnu; ali, oni su mislili da je imamo. I tako, sami su je otkrili."
<BR>&nbsp;&nbsp;&nbsp;&nbsp;&nbsp;"Budi jasniji", stade se nervirati kapetan King.
<BR>&nbsp;&nbsp;&nbsp;&nbsp;&nbsp;"Kapetane, zar ne možeš da se pritrpiš dok stignemo na brod?" pobuni se Šulc. "Ja nisam biolog. Dovodimo ti vladinog izaslanika; moći ćeš na njemu da iživiš svoju radoznalost."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
