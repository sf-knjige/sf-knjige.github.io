<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Pre no što je legao u postelju, Lazarus je svukao kilt i gurnuo ga u uređaj za garderobu... koji ga je potom ispravio, istresao i uredno okačio... "Lepo, boga mi", primeti on, a onda spusti pogled na svoje kosmate butine i šeretski se nasmeši; kilt je skrivao revolver pričvršćen za jednu i nož priljubljen uz drugu butinu. Znao je da sada postoji pitom ljudski običaj da se ne nosi lično naoružanje, ali se, bez njega, osećao nekako nag. Takvi običaji su, uostalom, bili trice i kučine, glupave izmišljotine starijih gospođa - nikada nije ni postojalo ništa takvo kao što je 'opasno oružje'; postojali su jedino opasni ljudi.
<BR>&nbsp;&nbsp;&nbsp;&nbsp;&nbsp;Kada je izišao iz osveživača, položio je oružje pored uzglavlja, kako bi ga, zlu ne trebalo, mogao u trenutku dograbiti.
<BR>&nbsp;&nbsp;&nbsp;&nbsp;&nbsp;Istog trenutka kada se probudio, oružje mu se našlo u rukama... i tek kada se setio gde se nalazi opustio se i osvrnuo, pitajući se šta ga je prenulo iz sna.
<BR>&nbsp;&nbsp;&nbsp;&nbsp;&nbsp;Bilo je to mrmljanje glasova koje je dopiralo iz ventilacione cevi. Bedna zvučna izolacija, pomisli on. Meri se, verovatno, zabavlja u nečijem društvu, te stoga ne bi bilo uljudno da se on i dalje izležava. Ustao je, osvežio se, pričvrstio svoje najbolje prijatelje za butine i krenuo da potraži domaćicu.
<BR>&nbsp;&nbsp;&nbsp;&nbsp;&nbsp;Kada je šumno otvorio vrata dnevne sobe, glasovi su postali jači i razgovor zanimljiviji. Dnevna soba bila je u obliku slova 'L' i on se nalazio van vidnog polja sagovornika. Naslonivši se na zid, počeo je da bestidno sluša razgovor. Prisluškivanje mu, ne jednom, beše sačuvalo kožu; zbog toga se uopšte nije osećao nelagodno - bolje reći, zabavljalo ga je.
<BR>&nbsp;&nbsp;&nbsp;&nbsp;&nbsp;Muškarac je upravo govorio: "Ali, Meri, potpuno si nerazborita. Kažeš da ti se dopadam, i priznaješ da bi udajom za mene dobila mnogo. Pa, zašto onda nećeš?"
<BR>&nbsp;&nbsp;&nbsp;&nbsp;&nbsp;"Već sam ti rekla, Bork. Razlika u godinama."
<BR>&nbsp;&nbsp;&nbsp;&nbsp;&nbsp;"Pa, to je smešno. Šta ti priželjkuješ? Mladalačku romansu? Ah, priznajem da nisam mlad kao ti... Ali, ženi je potreban stariji muškarac da je učini uravnoteženom i zrelom osobom. Ja nisam prestar za tebe; u najboljim sam godinama."
<BR>&nbsp;&nbsp;&nbsp;&nbsp;&nbsp;Lazarus dođe do zaključka da mu se ovaj čovek nimalo ne dopada. Taj durljivi glas...
<BR>&nbsp;&nbsp;&nbsp;&nbsp;&nbsp;Kako Meri ništa ne odgovori, čovek nastavi: "Bilo kako bilo, imam za tebe jedno iznenađenje, upravo u vezi sa ovim o čemu raspravljamo. Žudim da ti to sada kažem, iako... iako je to državna tajna."
<BR>&nbsp;&nbsp;&nbsp;&nbsp;&nbsp;"Onda mi nemoj reći. To ionako, Bork, ne može da utiče na moju odluku."
<BR>&nbsp;&nbsp;&nbsp;&nbsp;&nbsp;"Oh, ipak je upravo obratno! Hmmm... Reći ću ti... U tebe imam puno poverenje."
<BR>&nbsp;&nbsp;&nbsp;&nbsp;&nbsp;"Slušaj, Bork, ne bi trebalo da pretpostavljaš da..."
<BR>&nbsp;&nbsp;&nbsp;&nbsp;&nbsp;"Nije važno; javnost će ionako saznati za tu vest kroz nekoliko dana. Meri... Ja nikada neću postati prestar za tebe!"
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;Lazarus oceni da je Meri iznenada postala sumnjičava.
<BR>&nbsp;&nbsp;&nbsp;&nbsp;&nbsp;"Dobro si me čula, Meri. Pronađena je tajna večne mladosti!"
<BR>&nbsp;&nbsp;&nbsp;&nbsp;&nbsp;"Šta? Ko? Kako? Kada?"
<BR>&nbsp;&nbsp;&nbsp;&nbsp;&nbsp;"A tako, sada si zainteresovana, a? Dobro, onda slušaj pažljivo. Čula si za onu matoru mladež koja sebe naziva Porodicom Hauard."
<BR>&nbsp;&nbsp;&nbsp;&nbsp;&nbsp;"Da... Slušala sam o njima, naravno", odgovori ona polako. "Ali, šta s tim? Oni su varalice."
<BR>&nbsp;&nbsp;&nbsp;&nbsp;&nbsp;"Nipošto. Ja to znam. Vlada je brižljivo ispitala njihove tvrdnje. Neki od njih, nesumnjivo, imaju više od sto godina, a još uvek su mladi!"
<BR>&nbsp;&nbsp;&nbsp;&nbsp;&nbsp;"U to je vrlo teško poverovati."
<BR>&nbsp;&nbsp;&nbsp;&nbsp;&nbsp;"Ipak, to je sušta istina."
<BR>&nbsp;&nbsp;&nbsp;&nbsp;&nbsp;"Pa... kako im to polazi za rukom?"
<BR>&nbsp;&nbsp;&nbsp;&nbsp;&nbsp;"Ah! Tu i leži zec. Oni se kunu da je to isključivo stvar nasleđa, da dugo žive zato što potiču od onih koji su dugo živeli. Ali, tako nešto protivreči naučnom pristupu i ustanovljenim činjenicama. Vlada je obavila detaljne provere i odgovor je kristalno jasan: zaista poseduju neku tajnu večne mladosti."
<BR>&nbsp;&nbsp;&nbsp;&nbsp;&nbsp;"Ne možeš da budeš tako siguran u to."
<BR>&nbsp;&nbsp;&nbsp;&nbsp;&nbsp;"Ma hajde, Meri! Ti si draga devojka, ali sada pokušavaš da dovedeš u sumnju stručne nalaze najboljih naučnih mozgova na svetu. Ipak, nije važno. Ovo što ću ti sada reći potpuno je pouzdano. Mi još nemamo u rukama njihovu tajnu, ali ćemo je, uskoro, dobiti. U tišini i bez znanja javnosti biće privedeni i ispitani. Otkrićemo tajnu i... ti i ja nikada nećemo ostariti! Kako ti se to dopada? A?"
<BR>&nbsp;&nbsp;&nbsp;&nbsp;&nbsp;Meri je odgovorila vrlo tiho, gotovo nečujno. "Bilo bi lepo kada bi svi mogli dugo da žive."
<BR>&nbsp;&nbsp;&nbsp;&nbsp;&nbsp;"Uf! Da, sigurno. Ali, u svakom slučaju, ti i ja bićemo podvrgnuti terapiji, ma šta da je u pitanju. Misli na nas, draga. Godine i godine mladalačkog bračnog života. Ne manje od jednog veka. Možda, čak..."
<BR>&nbsp;&nbsp;&nbsp;&nbsp;&nbsp;"Samo trenutak, Bork. U vezi sa tom 'tajnom': da li će svi ljudi imati prava na nju?"
<BR>&nbsp;&nbsp;&nbsp;&nbsp;&nbsp;"Hmm, znaš... To i jeste problem koji muči našu vladu. Prenaseljenost je već poodavno glavna pretnja čvrstini našeg sistema. Prilikom primene postupka, verovatno će biti neophodno ograničiti se na najznačajnije ličnosti... i njihove supruge. Ali, ne razbijaj svoju prelepu glavicu takvim mislima; ti i ja bićemo uključeni."
<BR>&nbsp;&nbsp;&nbsp;&nbsp;&nbsp;"Hoćeš da kažeš da ću se i ja naći na spisku, pod uslovom da se udam za tebe?"
<BR>&nbsp;&nbsp;&nbsp;&nbsp;&nbsp;"Mmmm... Zaista si nadarena, Meri, da postavljaš stvari na najnezgodniji način. Uradio bih za tebe sve pod kapom nebeskom, jer te volim. Međutim, najednostavnije bi bilo kada bi se udala za mene. Zato, kaži da hoćeš."
<BR>&nbsp;&nbsp;&nbsp;&nbsp;&nbsp;"Možeš li malo da se strpiš? Kaži mi, kako zamišljate da iščupate ,tajnu' od njih?"
<BR>&nbsp;&nbsp;&nbsp;&nbsp;&nbsp;Lazarus je gotovo mogao da 'čuje' njegov mudrijaški izraz lica.
<BR>&nbsp;&nbsp;&nbsp;&nbsp;&nbsp;"Oh, progovoriće oni!"
<BR>&nbsp;&nbsp;&nbsp;&nbsp;&nbsp;"Treba li to da znači da ćete ih, ukoliko odbiju da govore, poslati u Izgnanstvo?"
<BR>&nbsp;&nbsp;&nbsp;&nbsp;&nbsp;"Izgnanstvo? Hm! Uopšte ne shvataš ozbiljnost situacije. Nije uopšte reč o banalnom, sektaškom društvenom prekršaju. Ovo je veleizdaja, izdaja čitave ljudske rase. Upotrebićemo sva raspoloživa sredstva! Metode koje su primenjivali Proroci... I, ukoliko ne budu dobrovoljno pristali na saradnju..."
<BR>&nbsp;&nbsp;&nbsp;&nbsp;&nbsp;"Zar tako? Nije li to kršenje Zaveta?"
<BR>&nbsp;&nbsp;&nbsp;&nbsp;&nbsp;"Do davola sa Zavetom! Ovo je pitanje života i smrti; ne misliš, valjda, da će nas tamo neka hartijetina sprečiti u našoj nameri? Kada je reč o osnovnim problemima životnog opstanka, ne treba ni razmišljati o besmislenim paragrafima... Ljudi su spremni da ginu, ako zatreba. A za ovako nešto ni jedna žrtva nije preskupa. Ti... ti nitkovi pseće duše pokušavaju da nas odvoje od života. Misliš li da bi trebalo da se priklonimo 'običaju' u ovako kritičnoj fazi istorije ljudskog roda?"
<BR>&nbsp;&nbsp;&nbsp;&nbsp;&nbsp;Meri je odgovorila promuklim i prestravljenim gIasom. "Jesi li zaista ubeđen da će pogaziti Zavet?"
<BR>&nbsp;&nbsp;&nbsp;&nbsp;&nbsp;"Da li sam ubeđen? Sinoć je održan vanredni sastanak Izvršnog saveta Kongresa. Opunomoćili smo Administratora da proglasi stanje 'potpune gotovosti'."
<BR>&nbsp;&nbsp;&nbsp;&nbsp;&nbsp;Lazarus se sav pretvori u uho. Posle poduže pauze, Meri najzad prozbori. "Bork..."
<BR>&nbsp;&nbsp;&nbsp;&nbsp;&nbsp;"Da, dušo?"
<BR>&nbsp;&nbsp;&nbsp;&nbsp;&nbsp;"Moraš nešto da preduzmeš. Moraš da sprečiš sve to."
<BR>&nbsp;&nbsp;&nbsp;&nbsp;&nbsp;"Da sprečim? Ti ne znaš šta govoriš. Ja ne mogu... A i kada bih mogao, ne bih hteo da to učinim."
<BR>&nbsp;&nbsp;&nbsp;&nbsp;&nbsp;"Ali, moraš. Moraš da razuveriš Kongres. Oni čine grešku, tragičnu grešku. Ništa nećete uspeti da iznudite od tih ljudi. Tajna ne postoji."
<BR>&nbsp;&nbsp;&nbsp;&nbsp;&nbsp;"Šta? Zaista si se uzrujala, draga moja. Suprotstavljaš svoj sud mišljenju najboljih i najpametnijih ljudi ove planete. Veruj mi, vrlo dobro znamo šta radimo. Ništa manje no tebi, i nama je teško što moramo da upotrebimo najoštrije mere, ali to činimo u ime čitavog čovečanstva... Slušaj, žao mi je što sam ti uopšte pominjao ovu nevolju. Prirodno je što si nežna, velikodušna i osećajna. Uostalom, zbog toga te i volim. Zašto se ne bi udala za mene i prestala da lupaš svoju lepu glavicu problemima vladine politike?"
<BR>&nbsp;&nbsp;&nbsp;&nbsp;&nbsp;"Da se udam za tebe! Nikad!"
<BR>&nbsp;&nbsp;&nbsp;&nbsp;&nbsp;"Oh, Meri... Ti si van sebe. Daj mi bar jedan dobar razlog zašto da ne?"
<BR>&nbsp;&nbsp;&nbsp;&nbsp;&nbsp;"Reći ću ti zašto: zato što sam ja jedna od onih koje ti želiš da uništiš!"
<BR>&nbsp;&nbsp;&nbsp;&nbsp;&nbsp;Tišina je zavladala prostorijom. "Meri... Tebi mora da nije dobro."
<BR>&nbsp;&nbsp;&nbsp;&nbsp;&nbsp;"Nije mi dobro, je li? Dobro mi je taman onoliko koliko to može da bude osobi mojih godina. Slušaj sada ti mene, budalo! Imam unuke koji su dvostruko stariji od tebe! Bila sam prisutna kada je Prvi Prorok preuzeo vlast u svoje ruke. Bila sam svedok kada je Hariman lansirao prvu raketu na Mesec. Ti tada još nisi bio ni u pelenama... Tvoji dede i babe nisu se još ni poznavali, dok sam ja već bila odrasla i udata žena. I sada si se ti našao ovde sa idejom da pritisneš, čak i da zlostavljaš i mene i moj rod... Da se udam za tebe ? Pre bih se udala za jednog od svojih unuka!"
<BR>&nbsp;&nbsp;&nbsp;&nbsp;&nbsp;Lazarus nape mišice i proturi ruku kroz prorez kilta; svakog trenutka očekivao je sukob. Ako si u društvu žene, prode mu kroz svest, moraš uvek da budeš spreman na buru u najnepovoljnijem trenutku.
<BR>&nbsp;&nbsp;&nbsp;&nbsp;&nbsp;Čekao je. Bork je, međutim, mirno reagovao. Ponizna strastvenost ustupila je mesto tonu iskusnog, autoritativnog čoveka. "Priberi se, Meri. Sedi. Pobrinuću se za tebe. Pre svega, uzmi jedan sedativ. Zatim ću da pozovem najboljeg psihoterapeuta u gradu... u čitavoj zemlji. Biće sve u redu."
<BR>&nbsp;&nbsp;&nbsp;&nbsp;&nbsp;"Skloni te prljave ruke sa mene!"
<BR>&nbsp;&nbsp;&nbsp;&nbsp;&nbsp;"Slušaj, Meri..."
<BR>&nbsp;&nbsp;&nbsp;&nbsp;&nbsp;Lazarus zakorači u drugi deo sobe i uperi revolver na Vaninga. "Izgleda da ti ovaj majmun zadaje brige, sestro?"
<BR>&nbsp;&nbsp;&nbsp;&nbsp;&nbsp;Vaning se trže i okrete prema Lazarusu. "Ko ste vi?" povika on besno. "Šta radite ovde?"
<BR>&nbsp;&nbsp;&nbsp;&nbsp;&nbsp;Lazarus se i dalje obraćao Meri. "Kaži samo jednu reč, sestro, i isećiću ga u tako sitne komade da će i kanalizaciona cev biti dovoljno velika da ga proguta."
<BR>&nbsp;&nbsp;&nbsp;&nbsp;&nbsp;"Ne, Lazaruse", odgovori ona, ponovo ovladavši sobom. "Nemoj. Molim te, skloni revolver. Ne bih želela da se išta dogodi."
<BR>&nbsp;&nbsp;&nbsp;&nbsp;&nbsp;"U redu." Lazarus vrati revolver u futrolu, ali je levu ruku i dalje držao na butini.
<BR>&nbsp;&nbsp;&nbsp;&nbsp;&nbsp;"Ko ste vi?" ponovi Vaning. "Šta znači ovaj prepad?"
<BR>&nbsp;&nbsp;&nbsp;&nbsp;&nbsp;"To sam baš ja hteo tebe da upitam, burazeru", odgovori Lazarus blago, "ali, neka bude kako ti kažeš. I ja sam jedan od matore mladeži za kojom tragaš... baš kao i Meri."
<BR>&nbsp;&nbsp;&nbsp;&nbsp;&nbsp;Vaning ga oholo pogleda. "Pitam se... " poče on. Pogled mu ponovo skrenu na Meri. "Ne može biti, to je besmisleno. Pa, ipak... Neće ništa smetati ako proverimo vašu priču. Ima dovoljno razloga da te zadržimo u pritvoru. Nikada još nisam sreo jasniji slučaj antidruštvenog atavizma." I on poseže za videofonom.
<BR>&nbsp;&nbsp;&nbsp;&nbsp;&nbsp;"Šape dalje od telefona, burazeru", dobaci mu Lazarus oštro, a zatim se obrati Meri. "Neću da trošim municiju, sestro. I nož je dobar za njega."
<BR>&nbsp;&nbsp;&nbsp;&nbsp;&nbsp;Vaning se sledi. "U redu", izusti on drhtavim glasom. "Skloni taj vibrosek. Neću zvati odavde."
<BR>&nbsp;&nbsp;&nbsp;&nbsp;&nbsp;"Slušaj ti, ovo nije vibrasek. Ovo ti je pravi čelik, klipane."
<BR>&nbsp;&nbsp;&nbsp;&nbsp;&nbsp;Vaning se okrete prema Meri Sperling. "Idem. Budi pametna i pođi sa mnom." Ona, međutim, samo zavrte glavom. Ponižen i srdit, on se ponovo obrati Lazarusu Longu. "Što se vas tiče, gospodine, vaši primitivni maniri uvalili su vas u tešku nevolju. Uskoro ćete biti uhapšeni."
<BR>&nbsp;&nbsp;&nbsp;&nbsp;&nbsp;Lazarus nehajno podiže oči ka tavanici. "Ovo me podseća na mog gazdu iz Venersberga, koji je takođe želeo da me uhapsi."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Malčice sam ga nadživeo."
<BR>&nbsp;&nbsp;&nbsp;&nbsp;&nbsp;Vaning je otvorio usta da odgovori, a onda se iznenada okrenu i tako žurno iziđe, da je malo nedostajalo da razbije nos o klizajuća vrata. Kada su se ona zaklopila za njim, Lazarus zamišljeno primeti: "Godinama nisam sreo ovako bandoglavog tipa. Kladim se da nikada u svom veku nije upotrebio nesterilizovanu kašiku."
<BR>&nbsp;&nbsp;&nbsp;&nbsp;&nbsp;Meri je u prvom trenutku delovala zapanjeno, a onda se zakikota. On joj priđe. "Dopada mi se, Meri, kako izgledaš kada si kočoperna. Kao da si malo neraspoložena?"
<BR>&nbsp;&nbsp;&nbsp;&nbsp;&nbsp;"Bila sam. Nisam znala da si prisluškivao. Bila sam prinuđena da u toku razgovora improvizujem."
<BR>&nbsp;&nbsp;&nbsp;&nbsp;&nbsp;"Jesam li nešto pokvario?"
<BR>&nbsp;&nbsp;&nbsp;&nbsp;&nbsp;"Ne, nisi. Drago mi je što si banuo, hvala ti. Ipak, sada moramo da pohitamo."
<BR>&nbsp;&nbsp;&nbsp;&nbsp;&nbsp;"Nema sumnje. Siguran sam da se nije šalio. Proktor će mi uskoro biti za petama. Tebi, kako stvari sada stoje, takođe."
<BR>&nbsp;&nbsp;&nbsp;&nbsp;&nbsp;"Tako i ja mislim. Pa, onda, hajdemo."
<BR>&nbsp;&nbsp;&nbsp;&nbsp;&nbsp;Za nepun minut Meri je bila spremna za pokret i tek što su kročili u hodnik zgrade, susreli su čoveka sa značkom na reveru i hipo-torbicom za pojasom. Bio je to proktor. "Na usluzi", obrati im se on. "Tražim gradanina koji je u društvu gradanke Meri Sperling. Možete li da mi pokažete put?"
<BR>&nbsp;&nbsp;&nbsp;&nbsp;&nbsp;"Naravno" odgovori Lazarus. "Ona živi tamo". On pokaza prstom na kraj hodnika, i kada je čuvar javnog mira pogledao u tom pravcu, Lazarus ga klepi po temenu drškom revolvera i istovremeno ga pridrža rukom da ne tresne na pod.
<BR>&nbsp;&nbsp;&nbsp;&nbsp;&nbsp;Meri mu potom pomože da unese otromboljenu masu u njen stan. Nadvivši se nad telom policajca i gurnuvši ruku u torbicu, on izvuče jedan napunjen špric i ubrizga mu injekciju. "Tako", reče on, "ovo će ga sledećih nekoliko sati držati u čvrstom snu". Smišljajući nešto, posmatrao je hipo-torbicu, zatim je otkači sa policajčevog pojasa.
<BR>&nbsp;&nbsp;&nbsp;&nbsp;&nbsp;"Ovo može da mi zatreba. U svakom slučaju, sada mu nije neophodna". On pride onesvešćenom policajcu i skinu mu i registarsku značku i sve zajedno strpa u svoju kesu. Ponovo su ostavili stan i spustili se do parkirališta. Kada su već zarulali rampom, Lazarus opazi da Meri podešava putnu kombinaciju za Severnu obalu. "Kuda idemo?" upita je on.
<BR>&nbsp;&nbsp;&nbsp;&nbsp;&nbsp;"U sedište Porodica. To je jedino mesto gde možemo biti bezbedni. Ipak, do prvog mraka, moraćemo da se sklonimo negde u unutrašnjosti."
<BR>&nbsp;&nbsp;&nbsp;&nbsp;&nbsp;Čim su kola dospela u zonu automatskog vođenja, Meri se izvini što će nekoliko minuta da odspava. Lazarus je još izvesno vreme posmatrao okolinu, a onda i njegova glava klonu.
<BR>&nbsp;&nbsp;&nbsp;&nbsp;&nbsp;Iz sna ih je trgla zvonjava alarma. Bolid je naglo gubio brzinu i izgledalo je da će se zaustaviti. Meri se pridiže i isključi alarm. "Sva vozila na lokalnu kontrolu", zazvuča iz zvučnika. "Produžite brzinom od dvadeset milja, do najbližeg saobraćajnog kontrolnog tornja, zbog inspekcije. Sva vozila na lokalnu kontrolu. Produžite..."
<BR>&nbsp;&nbsp;&nbsp;&nbsp;&nbsp;Ona isključi prijemnik. "Ovo je zbog nas", dobaci Lazarus živahno. "Imaš li neku ideju?"
<BR>&nbsp;&nbsp;&nbsp;&nbsp;&nbsp;Meri ništa ne odgovori. Zurila je kroz prozor i proučavala teren. Čelična ograda odvajala je visokobrzinski kontrolisani put od nekontrolisanog lokalnog druma koji se pružao na pedesetak metara sa njihove desne strane. Na žalost, odvajanja za njega nije bilo bar još jednu milju - a tamo se, naravno, nalazio kontrolni toranj gde su bili dužni da se podvrgnu inspekciji. Ona ponovo pokrenu vozilo, prebacivši se na ručne komande, a zatim napravi pravi slalom između zaustavljenih ili jedva pokretnih kola koja su se nabijala prema barijeri. Kada su se sasvim primakli, Lazarus iznenada oseti kako ga nešto potiskuje u sedište; kola su se zatresla, propela i za dlaku preletela barijeru, ponovo se spustivši na suprotnoj strani putanje.
<BR>&nbsp;&nbsp;&nbsp;&nbsp;&nbsp;Jedan automobil dolazio je sa severa, i njih dvoje nađoše se poprečke na njegovoj putanji. Kola nisu išla brzinom većom od dvadeset milja, ali je vozač očigledno bio zaprepašćen, pošto nije imao razloga da očekuje druga kola na sred njegove staze. Meri bi prinuđena da trgne ulevo, zatim udesno, pa opet ulevo; kola su se zavrtela i podigla na zadnje točkove, uz zavijanje čeličnog doboša guma. Teškom mukom uspela je da ukroti vozilo, što je bilo praćeno jezivom škripom guma zadnjih točkova, zvukom koji je podsećao na onaj što se dobija prevlačenjem stiropora po staklu.
<BR>&nbsp;&nbsp;&nbsp;&nbsp;&nbsp;Lazarus najzad opusti zgrčenu vilicu i odahnu sa velikim olakšanjem. "Uffff! Nadam se da nećeš morati da ovo još jednom preduzmeš."
<BR>&nbsp;&nbsp;&nbsp;&nbsp;&nbsp;Meri ga na trenutak pogleda, smešeći se. "Žene vozači čine te nervoznim?"
<BR>&nbsp;&nbsp;&nbsp;&nbsp;&nbsp;"Oh ne, ne, nikako! Samo bih želeo da me sledeći put upozoriš na ovakve vratolomije."
<BR>&nbsp;&nbsp;&nbsp;&nbsp;&nbsp;"Ni sama nisam slutila šta ću uraditi", priznade ona, a onda zabrinuto dodade: "Sada stvarno ne znam šta ćemo. Bila sam planirala da se negde pritajimo do mraka... ali, bila sam prisiljena da se otkrijem prilikom preskakanja barijere. Oni na kontrolnom turnju do sada već bez sumnje znaju o kome je reč. Mmmm..."
<BR>&nbsp;&nbsp;&nbsp;&nbsp;&nbsp;"Zbog čega bismo čekali da padne mrak?" upita Lazarus. "Zar ne bi bilo bolje da se bućnemo u jezero u ovoj tvojoj cirkuskoj atrakciji i otplovimo kući?"
<BR>&nbsp;&nbsp;&nbsp;&nbsp;&nbsp;"To mi se ne dopada", odgovori ona uzrujano. "Ionako sam već privukla previše pažnje. Trimobil prerušen u automobil jeste zgodna sprava, aIi... Šta ako bi nas primetili kako poniremo u jezero i o tome obavestili proktore. Neko bi, sigurno, otkrio pravi odgovor. Tada bi nastao ribolov: upotrebili bi sve, od seizmatika do sonara, i Bog zna šta još."
<BR>&nbsp;&nbsp;&nbsp;&nbsp;&nbsp;"Zar sedište nije zaštićeno?"
<BR>&nbsp;&nbsp;&nbsp;&nbsp;&nbsp;"Jeste, naravno. Ipak, nešto tako veliko sigurno su u stanju da pronađu, ukoIiko znaju za čim tragaju i ako su uporni."
<BR>&nbsp;&nbsp;&nbsp;&nbsp;&nbsp;"Potpuno si u pravu", priznade Lazarus tihim glasom. "Da, daleko od toga da želimo da nekog njuškavog proktora dovedemo u srce Porodica. Meri, mislim da je najbolje da se rešimo ovih kola i da nestanemo." On se namršti. "Bilo gde, samo ne u Sedište."
<BR>&nbsp;&nbsp;&nbsp;&nbsp;&nbsp;"Ne, to mora biti Sedište", odseče ona.
<BR>&nbsp;&nbsp;&nbsp;&nbsp;&nbsp;"Zašto? Ako progoniš lisicu, ona će..."
<BR>&nbsp;&nbsp;&nbsp;&nbsp;&nbsp;"Smiri se za trenutak! Želim nešto da pokušam". Lazarus zaćuta. Meri je upravljala jednom rukom, dok je drugom preturala po pregratku.
<BR>&nbsp;&nbsp;&nbsp;&nbsp;&nbsp;"Lozinku", začu se glas.
<BR>&nbsp;&nbsp;&nbsp;&nbsp;&nbsp;"Život je kratak", odgovori Meri.
<BR>&nbsp;&nbsp;&nbsp;&nbsp;&nbsp;Potom su upotpunili lozinku. "Slušaj", reče Meri žurno, "u nevolji sam, jure me."
<BR>&nbsp;&nbsp;&nbsp;&nbsp;&nbsp;"Čujem, čujem."
<BR>&nbsp;&nbsp;&nbsp;&nbsp;&nbsp;"Je li podmornica u bazenu?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Vrlo dobro! Pripremite je i pošaljite mi je." Ona odlučno objasni pojedinosti plana koji beše smislila, prekinuvši samo jednom kada je zapitala Lazarusa da li zna da pliva. "To bi bilo sve", reče ona na kraju, "samo požurite! Gori nam pod nogama."
<BR>&nbsp;&nbsp;&nbsp;&nbsp;&nbsp;"Stani, Meri!" pobuni se glas. "Znaš da ne mogu da ti šaljem podmornicu usred bela dana, koji je uz to još miran i lep. Vrlo je lako da..."
<BR>&nbsp;&nbsp;&nbsp;&nbsp;&nbsp;"Ne možeš, ili nećeš?"
<BR>&nbsp;&nbsp;&nbsp;&nbsp;&nbsp;I treći glas se umeša. "Sve sam čuo, Meri. Ajra Barstou ovde. Mi ćemo te pokupiti."
<BR>&nbsp;&nbsp;&nbsp;&nbsp;&nbsp;"Ali...", usprotivi se prvi glas.
<BR>&nbsp;&nbsp;&nbsp;&nbsp;&nbsp;"Umukni, Tomi. Drž' se svojih lampica i pošalji me gore."
<BR>&nbsp;&nbsp;&nbsp;&nbsp;&nbsp;"Važi, Ajra!"
<BR>&nbsp;&nbsp;&nbsp;&nbsp;&nbsp;U toku razgovora sa Sedištem, Meri beše skrenula sa lokalnog puta na neasfaltiran drum kojim beše prošla prethodne noći, ne smanjujući brzinu i, očevidno, ne gledajući unaokolo. Lazarus je škripao zubima i ćutao. Prošli su pored jednog naherenog znaka na kome je stajalo: KONTAMINIRANO PODRUČJE - DALJE, NA VLASTITI RIZIK. Iznad njega bila je ucrtana uobičajena detelina purpurne boje. Lazarus prelete pogledom preko upozorenja i sleže ramenima; nije mu bilo jasno kako bi, u ovom trenutku, njegov položaj mogao da se pogorša za neutron ili dva.
<BR>&nbsp;&nbsp;&nbsp;&nbsp;&nbsp;Meri je zaustavila kola u čestaru zakržljalog drveća, uz sam rub pustog druma. Od jezera ih je delila samo jedna nevelika strmina. Ona otkopča bezbednosni pojas, pripali cigaretu i opusti se. "Sada nam preostaje samo da čekamo. Biće im potrebno najmanje jedan sat da dođu po nas, bez obzira na Ajrinu preduzimljivost. Lazaruse, misliš li da nas je neko uočio kada smo skrenuli ovamo?"
<BR>&nbsp;&nbsp;&nbsp;&nbsp;&nbsp;"Istini za volju, Meri, bio sam isuviše napet da bih ma šta video."
<BR>&nbsp;&nbsp;&nbsp;&nbsp;&nbsp;"Hmmm... Ovamo niko ne zalazi, izuzev nekolicine lakomislenih dečaka."
<BR>&nbsp;&nbsp;&nbsp;&nbsp;&nbsp;I devojčica, pomisli Lazarus, a onda glasno izreče: "Primetio sam ono 'vruće' upozorenje kada smo dolazili. Kolika je, u stvari, radijacija?"
<BR>&nbsp;&nbsp;&nbsp;&nbsp;&nbsp;"A, to? Oh, pufff... Nemaš čega da se bojiš, sem ako ne odlučiš da ovde zidaš kuću. Mi smo oni koji su 'vrući'. Kada ne bismo morali da budemo u blizini komunikatora, mi..."
<BR>&nbsp;&nbsp;&nbsp;&nbsp;&nbsp;Komunikator se baš tada oglasi. "U redu, Meri. Odmah preko puta tebe."
<BR>&nbsp;&nbsp;&nbsp;&nbsp;&nbsp;Bila je zapanjena. "Ajra!"
<BR>&nbsp;&nbsp;&nbsp;&nbsp;&nbsp;"Ajra je na vezi, ali još uvek u Sedištu. Pronašli smo Pita Hardija u zalivu Evanstoun i poslali ga k tebi. Požuri."
<BR>&nbsp;&nbsp;&nbsp;&nbsp;&nbsp;"Divno! Hvala ti !" Ali, pre no što je uspela da se obrati Lazarusu, on je uhvati za ruku.
<BR>&nbsp;&nbsp;&nbsp;&nbsp;&nbsp;"Pogledaj tamo, iza nas."
<BR>&nbsp;&nbsp;&nbsp;&nbsp;&nbsp;Jedan helikopter upravo beše aterirao, jedva stotinak metara od njih, i iz njega iskočiše tri čoveka. Bili su odeveni kao proktori.
<BR>&nbsp;&nbsp;&nbsp;&nbsp;&nbsp;Meri munjevito otvori vrata i jednim pokretom zbaci odeću sa sebe, a onda se okrenu i povika: "Hajde, brzo!" Istovremeno je istrgla jednu polugu koja se nalazila ispod table s instrumentima i potrčala.
<BR>&nbsp;&nbsp;&nbsp;&nbsp;&nbsp;Lazarus povuče zip na pojasu kilta i iskoči iz njega, trudeći se da ne zaostane za njom. Ona se već beše sjurivala niz strminu; pratio ju je nešto opreznije, izbegavajući oštro kamenje. Detonacija ih je dobrano uzdrmala kada su kola eksplodirala, ali ih je strmina zaštitila od ubitačnog udara.
<BR>&nbsp;&nbsp;&nbsp;&nbsp;&nbsp;Gotovo istovremeno su skočili u vodu.
<BR>&nbsp;&nbsp;&nbsp;&nbsp;&nbsp;Vrata komore na majušnoj podmornici bila su jedva dovoljno široka da se jedan provuče i Lazarus gurnu Meri unutra, prethodno pokušavši da je šljepi, pošto je za trenutak odbijala da uđe prva; istog časa, međutim, ustanovio je da je šljepkanje pod vodom nešto krajnje neizvodljivo. Usledio je beskrajan interval, ili mu se to samo činilo; neprestano se pitao da li može da udiše vodu ili ne. Šta to riba ima, a ja nemam, pitao je sebe. Najzad se, pod pritiskom ruke, prečaga komore otvori i on šmugnu unutra.
<BR>&nbsp;&nbsp;&nbsp;&nbsp;&nbsp;Jedanaest mučnih sekundi voda je isticala iz komore; odmah nakon toga, najpre je proverio da li je kvašenje oštetilo revolver.
<BR>&nbsp;&nbsp;&nbsp;&nbsp;&nbsp;Meri se odlučno obraćala kapetanu. "Slušaj, Pitere, gore na suvom ostala su tri proktora. Moj auto im je eksplodirao ispred nosa, baš kada smo skočili u vodu. Međutim, ako nisu svi izginuli, naći će se neki pametnjaković koji će utvrditi da postoji samo jedno mesto gde smo mogli da se krijemo: ispod vode. Moramo da se izgubimo odavde pre nego što se vinu u vazduh i počnu da nas traže."
<BR>&nbsp;&nbsp;&nbsp;&nbsp;&nbsp;"To su ti ćorava posla", požali se Pit Hardi, dobujući prstima po kontrolnoj tabli. "Čak i ako je u pitanju samo vizuelno pretraživanje, morao bih da iziđem napolje i ostanem izvan kruga totalne refleksije, pre no što oni otpočnu sa ispitivanjem, ali to ne mogu da učinim." U istom času podmornica se zatrese i nesigurno krenu napred.
<BR>&nbsp;&nbsp;&nbsp;&nbsp;&nbsp;Meri je bila u nedoumici da li da pozove Sedište. Odlučila je da ipak to ne čini; dovela bi u još veću opasnost i podmornicu i samo Sedište. Primirila se, stoga, i rešila da je najbolje da sačeka. Pit Hardi se spustio u duboku vodu; držeći se dna i upravljajući se prema Maskegon-Geri dubinskim reflektorima, šmugnuo je u mračne dubine jezera.
<BR>&nbsp;&nbsp;&nbsp;&nbsp;&nbsp;Još pre no što su izronili na površinu podzemnog bazena, Meri je čvrsto odlučila da ne upotrebi ni jedno od fizičkih sredstava komunikacije, pa čak ni brižljivo zaštićenu opremu Sedišta. Umesto toga, nadala se da će među pitomcima sanatorijuma u Sedištu pronaći telepatski senzitivnog pojedinca. U krugu zdravih članova Porodice Hauard bilo je podjednako teško pronaći senzitivnu osobu kao i kod običnih smrtnika; međutim, strogo određeno rasplođavanje koje je predstavljalo temelj očuvanja i obnavljanju njihove abnormalne dužine života, takođe je, u jednakoj meri, održavalo i obnavljalo i njihove loše gene; imali su neuobičajeno visok postotak fizički i mentalno defektnih. Odeljenje za genetičku kontrolu ulagalo je velike napore da spreči ova izopačenja, ali je bilo očigledno da će oni još pokolenjima cenu za svoj dug život plaćati množenjem pomenutih nesrećnika.
<BR>&nbsp;&nbsp;&nbsp;&nbsp;&nbsp;Međutim, gotovo pet postotaka defektnih posedovalo je telepatsku senzitivnost.
<BR>&nbsp;&nbsp;&nbsp;&nbsp;&nbsp;Meri se uputi pravo u sanatorijum Sedišta, gde je bio smešten izvestan broj ovakvih bolesnika, dok ju je Lazarus u stopu pratio. Ona pozdravi nadzornicu. "Gde je mali Stiven? Potreban mi je."
<BR>&nbsp;&nbsp;&nbsp;&nbsp;&nbsp;"Tiše!" naroguši se nadzornica. "Vreme je odmora. Ne možeš sada."
<BR>&nbsp;&nbsp;&nbsp;&nbsp;&nbsp;"Dženis, moram da ga vidim", stade navaljivati Meri. "Ne smemo da izgubimo ni sekund. Moram da pošaljem poruku svim Porodicama. Ovog časa."
<BR>&nbsp;&nbsp;&nbsp;&nbsp;&nbsp;Nadzornica se podboči i mrgodno odgovori: "Nosi to u centar za komunikacije. Nemaš prava da dolaziš ovamo, kad god ti padne na pamet, i da mi uznemiravaš decu. Ne dozvoljavam ti."
<BR>&nbsp;&nbsp;&nbsp;&nbsp;&nbsp;"Dženis, molim te! Ne usuđujem se da upotrebim išta drugo osim telepatije. Znaš i sama da to ne bih činila da postoji drugi izlaz. Odvedi me do Stivena."
<BR>&nbsp;&nbsp;&nbsp;&nbsp;&nbsp;"Od njega nećeš imati nikakve vajde. Mali Stiven je danas imao jedan od težih napada."
<BR>&nbsp;&nbsp;&nbsp;&nbsp;&nbsp;"Onda me odvedi do najsnažnijeg raspoloživog senzitivca. Požuri, Dženis! Bezbednost svih naših članova zavisi od toga."
<BR>&nbsp;&nbsp;&nbsp;&nbsp;&nbsp;"Da li te je Opunomoćeništvo poslalo ovamo?"
<BR>&nbsp;&nbsp;&nbsp;&nbsp;&nbsp;"Ne, ne! Nije bilo dovoljno vremena."
<BR>&nbsp;&nbsp;&nbsp;&nbsp;&nbsp;Nadzornica je i dalje ispoljavala sumnjičavost. I baš kada je Lazarus počeo da premeće po sećanju, ne bi li se setio kada je poslednji put klepio jednu damu, ona najzad popusti. "U redu, možeš da vidiš Bilija, iako ne bi trebalo da te pustim. Pazi da ga ne izmoriš previše." Još uvek narogušena, ona ih povede hodnikom pored niza svetlih soba u jednu od njih. Lazarus spusti pogled na stvorenje koje je ležalo na krevetu, a onda okrenu glavu na drugu stranu.
<BR>&nbsp;&nbsp;&nbsp;&nbsp;&nbsp;Nadzornica priđe ormanu i izvadi špric za potkožno ubrizgavanje. "Da li mu je potrebna hipnoza da bi dejstvovao?" zainteresova se Lazarus.
<BR>&nbsp;&nbsp;&nbsp;&nbsp;&nbsp;"Nije", odgovori nadzornica hladno. "Nužan je samo stimulans, da bi postigao svest o nama ovde." Ona protrlja kožu na ruci te deformisane kreature i ubrizga mu injekciju.
<BR>&nbsp;&nbsp;&nbsp;&nbsp;&nbsp;"Počni!", obrati se ona Meri i utonu u turobno ćutanje.
<BR>&nbsp;&nbsp;&nbsp;&nbsp;&nbsp;Malena prilika na krevetu se pomeri, zakoluta očima, a onda kao da poče da dolazi k sebi. Zatim se nasmeši. "Tetka Meri!" uzviknu dete. "Uuuf! Jesi li donela nešto malom Biliju?"
<BR>&nbsp;&nbsp;&nbsp;&nbsp;&nbsp;"Nisam", odgovori ona nežno. "Ne ovog puta, dušo. Tetka Meri je bila u velikoj gužvi. Sledećom prilikom? Iznenađenje? Je l' važi?"
<BR>&nbsp;&nbsp;&nbsp;&nbsp;&nbsp;"Važi", složi se dete poslušno.
<BR>&nbsp;&nbsp;&nbsp;&nbsp;&nbsp;"Dobro tetkino dete". Ona pruži ruku i pomilova dečačića po kosi; Lazarus još jednom odvrati pogled. "Hoće li mali Bili da uradi nešto za tetku Meri? Jednu, veliku, veliku uslugu?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Možeš li da čuješ svoje prijatelje?"
<BR>&nbsp;&nbsp;&nbsp;&nbsp;&nbsp;"Oh, da."
<BR>&nbsp;&nbsp;&nbsp;&nbsp;&nbsp;"Sve?"
<BR>&nbsp;&nbsp;&nbsp;&nbsp;&nbsp;"Aha. Oni uglavnom ništa ne govore", dodade on.
<BR>&nbsp;&nbsp;&nbsp;&nbsp;&nbsp;"Pozovi ih."
<BR>&nbsp;&nbsp;&nbsp;&nbsp;&nbsp;Tišina je potrajala nekoliko trenutaka. "Čuju me."
<BR>&nbsp;&nbsp;&nbsp;&nbsp;&nbsp;"Odlično! A sada me pažljivo slušaj, Bili... Svim Porodicama: hitno upozorenje! Govori Meri Sperling. Uz ovlašćenje Izvršnog saveta Kongresa, Administrator će pokušati da uhapsi sve otkrivene članove. Kongres ga je opunomoćio pravom na 'punu borbenu gotovost' i, po mom dubokom uverenju, spremni su da upotrebe sva raspoloživa sredstva, bez obzira na Zavet, u nameri da iscede iz nas takozvanu tajnu našeg dugog života. Neće, čak, prezati ni od tortura koje su usavršili Prorokovi inkvizitori!" Glas joj je ceptao, i ona zastade da se pribere. "A sada, na posao! Pronađite ih, upozorite ih, pružite im skrovište. Možda je preostalo svega nekoliko munita da ih spasete!"
<BR>&nbsp;&nbsp;&nbsp;&nbsp;&nbsp;Lazarus je dotače rukom i šapnu joj nešto, i ona klimnu glavom i nastavi:
<BR>&nbsp;&nbsp;&nbsp;&nbsp;&nbsp;"Ako je neki rođak već uhapšen, oslobodite ga na bilo koji način! Ne pokušavajte da se pozivate na Zavet, ne traćite vreme raspravljajući o pravdi... oslobodite ih! A sada, pokret!"
<BR>&nbsp;&nbsp;&nbsp;&nbsp;&nbsp;Ona na trenutak predahnu, a zatim progovori tihim, nežnim glasom: "Da li su nas čuli, Bili?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Prenose li svojima?"
<BR>&nbsp;&nbsp;&nbsp;&nbsp;&nbsp;"Aha. Svi sem Džimija Konja. On je besan na mene", dodade on kao u poverenju.
<BR>&nbsp;&nbsp;&nbsp;&nbsp;&nbsp;"Džimi Konj? Gde je on?"
<BR>&nbsp;&nbsp;&nbsp;&nbsp;&nbsp;"Oh, tamo gde živi."
<BR>&nbsp;&nbsp;&nbsp;&nbsp;&nbsp;"U Montrealu", dobaci nadzornica. "Tamo žive još dva senzitivca. Poruka je poslata. Jesi li završila?"
<BR>&nbsp;&nbsp;&nbsp;&nbsp;&nbsp;"Jesam..." odgovori Meri nesigurno. "Mada bi, možda, bilo dobro da pričekamo na odgovor."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;"Ali, Dženis..."
<BR>&nbsp;&nbsp;&nbsp;&nbsp;&nbsp;"To neću dozvoliti. Pretpostavljam da si morala da pošalješ poruku, ali sada treba da Biliju dam antinarkotik. Odlazi."
<BR>&nbsp;&nbsp;&nbsp;&nbsp;&nbsp;Lazarus je uze pod ruku. "Idemo, malecka. Ili je prošlo, ili nije; učinila si šta si mogla. Dobar posao, devojčice."
<BR>&nbsp;&nbsp;&nbsp;&nbsp;&nbsp;Meri otide u sekretarijat Sedišta da načini pun izveštaj, a Lazarus krenu da se pobrine za sebe. Vratio se istim putem, tražeći čoveka koji bi mu pomogao; stražari na ulazu u bazen bili su prvi na koje je nabasao. "Na usluzi..." poče on.
<BR>&nbsp;&nbsp;&nbsp;&nbsp;&nbsp;"Na usluzi, vama", odgovori jedan od njih. "Tražite nešto?" On radoznalo pređe pogledom po Longovoj maltene potpunoj golotinji, a zatim odvrati oči na drugu stranu; oblačio se neko ovako, onako ili nikako, bila je to njegova privatna stvar.
<BR>&nbsp;&nbsp;&nbsp;&nbsp;&nbsp;"Tako nešto", priznade Lazarus. "Kaži mi, brale, znaš li nekog u blizini ko bi mi pozajmio jedan kilt?"
<BR>&nbsp;&nbsp;&nbsp;&nbsp;&nbsp;"Taj sam", odgovori stražar ljubazno. "Preuzmi, Diče - vraćam se za minut." On odvede Lazarusa do muškog odeljenja, opremi ga, pomože mu da osuši kesu i stvarčice koje su se u njoj nalazile, ne napravivši ni jednu primedbu u vezi sa arsenalom pričvršćenim za kosmate butine. Nije bio njegov posao da brine kako se ponašaju stariji članovi; u stvari, mnogi od njih bili su čak osetljiviji u pogledu diskrecije svog privatnog života od običnih ljudi. On, naravno, beše uočio da je tetka Meri Sperling prispela u stanicu gotovo naga, ali to ga nije previše iznenadilo, pošto je bio svedok kada je Ajra Barstou naređivao Pitu da izvrši podvodno prihvatanje. Činjenica da je njen stariji pratilac rešio da se okupa opterećen tolikim čelikom bila je malo začudujuća, iako ne u toj meri da bi on zaboravio na lepe manire.
<BR>&nbsp;&nbsp;&nbsp;&nbsp;&nbsp;"Da li vam je još nešto potrebno?" upita on. "Cipele su taman?"
<BR>&nbsp;&nbsp;&nbsp;&nbsp;&nbsp;"Nisu loše. Hvala ti mnogo, braco." Lazarus pogladi pozajmljeni kilt. Bio je malo predug za njega, ali mu je uglavnom odgovarao. Kaiš na slabinama je u redu, pomisli on, ako si na Veneri. Međutim, on nikada nije mnogo mario za venerijanske običaje. Do davola, čoveku je lakše kad je obučen. "Osećam se bolje", priznade on. "Još jednom, hvala. Usput, kako se zoveš?"
<BR>&nbsp;&nbsp;&nbsp;&nbsp;&nbsp;"Edmund Hardi, iz porodice Fut."
<BR>&nbsp;&nbsp;&nbsp;&nbsp;&nbsp;"A, tako? Koje je tvoje porodično stablo?"
<BR>&nbsp;&nbsp;&nbsp;&nbsp;&nbsp;"Čarls Hardi i Evelin Fut. Edvard Hardi-Alisa Džonson i Terens Brigs-Elinor Vidrel. Oliver..."
<BR>&nbsp;&nbsp;&nbsp;&nbsp;&nbsp;"Dovoljno. Tako sam i mislio. Ti si jedan od mojih praunuka."
<BR>&nbsp;&nbsp;&nbsp;&nbsp;&nbsp;"Stvarno! Pa to je zanimljivo", iznenadi se Hardi. "Imamo šesnaest ogranaka, zar ne, ne računajući dalje srodnike. A mogu li da znam kako se vi zovete?"
<BR>&nbsp;&nbsp;&nbsp;&nbsp;&nbsp;"Lazarus Long."
<BR>&nbsp;&nbsp;&nbsp;&nbsp;&nbsp;Hardi zavrte glavom u nedoumici. "Mora da je po sredi neka greška. Vi niste u mom stablu."
<BR>&nbsp;&nbsp;&nbsp;&nbsp;&nbsp;"Pokušaj, umesto toga, sa Vudro Vilson Smitom. Tako sam se zvao kada sam se rodio."
<BR>&nbsp;&nbsp;&nbsp;&nbsp;&nbsp;"Oh, to. Da, naravno. Ali, mislio sam da ste vi... uf..."
<BR>&nbsp;&nbsp;&nbsp;&nbsp;&nbsp;"Mrtav? Kao što vidiš, još nisam."
<BR>&nbsp;&nbsp;&nbsp;&nbsp;&nbsp;"Oh, nisam to ni pomislio", usprotivi se Hardi, mucajući na tu jednostavnu jednosložnu reč, a onda brzo dodade: "Drago mi je što smo se sreli, pradeda. Oduvek sam žudeo da od očevica čujem priču o sastanku Porodica 20l2. godine."
<BR>&nbsp;&nbsp;&nbsp;&nbsp;&nbsp;"To se dogodilo pre no što si se ti rodio, Ede", odvrati Lazarus nabusito. "I ne zovi me 'pradeda', sinko."
<BR>&nbsp;&nbsp;&nbsp;&nbsp;&nbsp;"Iznite, gospodine... Hoću da kažem, izvini, Lazaruse. Mogu li jos nešto da učinim za tebe?"
<BR>&nbsp;&nbsp;&nbsp;&nbsp;&nbsp;"Oprosti, dečko, ako sam danas malo kiseo. Ne... Da, mogao bi. Kaži mi gde bih mogao da smažem komad dobrog doručka? U nekoj sam trci od rane zore."
<BR>&nbsp;&nbsp;&nbsp;&nbsp;&nbsp;"Nema problema." Hardi ga odvede u samačku menzu, aktivira automatskog kuvara, nasu dve šoljice kafe za svog drugara na straži i sebe, a onda odmagli. Lazarus slisti svoj 'komad doručka' - nekih tri hiljade kalorija reš pečenih kobasica, jaja, džema, tosta, kafe sa kremom i tako dalje - računajući sa pretpostavkom da je uvek najbolje napuniti svoje rezervoare do vrha, jer nikada ne možeš znati koliko vremena ćeš bazati, pre no što dobiješ sledeću priliku da se nabokaš. Kada je pir bio okončan, on se zavali u stolicu, nekoliko puta podrignu, pokupi prljave sudove i gurnu ih u mašinu, a onda krenu u potragu za prijemnikom za vesti.
<BR>&nbsp;&nbsp;&nbsp;&nbsp;&nbsp;Pronašao je jedan u samačkoj biblioteci, odmah pored čitaonice. Prostorija je bila pusta, ako se izuzme jedan čovek koji je, po godinama, odgovarao Lazarusovom prividnom starosnom dobu. Drugih sličnosti izmedu njih nije bilo. Nepoznati se odlikovao tanušnom, nejakom pojavom, sa riđom svilastom kosicom posutom po temenu, nimalo nalik na onaj prosedi uskovitlani žbun koji je krasio Lazarusovu glavurdu. Bio je nagnut nad prijemnikom za vesti, očiju prikovanih za mikrovizor.
<BR>&nbsp;&nbsp;&nbsp;&nbsp;&nbsp;Lazarus se nakašlja i oslovi ga: "Zdravo."
<BR>&nbsp;&nbsp;&nbsp;&nbsp;&nbsp;Nepoznati se trže i odgovori: "Oh! Izvinite... prepali ste me. Mogu li da vam budem na usluzi?"
<BR>&nbsp;&nbsp;&nbsp;&nbsp;&nbsp;"Tražio sam prijemnik za vesti. Imate li nešto protiv da zajedno pogledamo?"
<BR>&nbsp;&nbsp;&nbsp;&nbsp;&nbsp;"Naprotiv." Čovek se ispravi, pritisnu jedno dugme i podesi aparat za projekciju. "Da li vas nešto posebno zanima?"
<BR>&nbsp;&nbsp;&nbsp;&nbsp;&nbsp;"Želeo sam da vidim", odgovori Lazarus, "da li je bilo nekih obaveštenja o nama, o Porodicama."
<BR>&nbsp;&nbsp;&nbsp;&nbsp;&nbsp;"I sam sam to tražio. Možda je pametnije da uključimo zvučnu traku, ne bi li ona nešto ulovila."
<BR>&nbsp;&nbsp;&nbsp;&nbsp;&nbsp;"U redu", složi se Lazarus. On pristupi i preudesi instrumente za radio prijem. "Koja je šifra?"
<BR>&nbsp;&nbsp;&nbsp;&nbsp;&nbsp;"Metuzalem".
<BR>&nbsp;&nbsp;&nbsp;&nbsp;&nbsp;Lazarus okrete prekidač i aparat zazuja i zapišta, vraćajući traku velikom brzinom, a onda naglo uspori, uz jedno zvonko 'klik'. DNEVNI IZVEŠTAJ, začu se. Jedina stanica na Srednjem zapadu pretplaćena na sve velike mreže u zemlji. Videokanalno pravo za Luna Siti. Tri S dopisnici širom sistema. Prva, najdraža i najveća! Linkoln, Nebraska... Stručnjak raskrinkava Staromlade! Doktor Vitvel Oskarsen, predsednik odbora Brajanovog liceja, zvanično je zatražio preispitivanje statusa specifične grupe pod nazivom 'Porodica Hauard'. Dokazano je, rekao je on, da su ovi ljudi razrešili vekovni problem produžavanja, možda u beskonačnost, ljudskog životnog veka. Zbog toga će, naravno, dobiti puno priznanje; reč je o značajnom i plodonosnom otkriću. Međutim, njihova tvrdnja da se rešenje nalazi isključivo u naslednim predispozicijama protivreči i nauci i zdravoj logici. Naše savremeno znanje bazičnih zakona genetike omogućuje nam da sa sigurnošću zaključimo da oni skrivaju od javnosti neku tajnu tehniku, ili više tehnika, kojima postižu neverovatne rezultate.
<BR>&nbsp;&nbsp;&nbsp;&nbsp;&nbsp;Protivno je našim običajima da naučno znanje ostane monopol nekakve grupe. A kada skrivanje tog znanja počne da ugrožava suštinski problem života, takvo ponašanje postaje veleizdaja ljudske rase. Kao građanin, apelujem na vladu da preduzme odlučne mere i istovremeno podsećam da je ovo specifična situacija, koju mudri ljudi, tvorci Zaveta i kodifikatori naših osnovnih običaja, verovatno nisu ni mogli da predvide. Svaki običaj je čovekovo delo i stoga predstavlja konačan pokušaj da se opiše beskonačnost odnosa. Iz ovoga proističe da svaki običaj nužno ima svoj izuzetak. Biti njime ograničen u svetlosti no...
<BR>&nbsp;&nbsp;&nbsp;&nbsp;&nbsp;Lazarus pritisnu dugme za zaustavljanje trake. "Je li bilo dovoljno, momak?"
<BR>&nbsp;&nbsp;&nbsp;&nbsp;&nbsp;"Da, već sam to čuo", uzdahnu čovek. "Ne sećam se da sam ikada bio svedok ovolikog nedostatka semantičke tačnosti. Iznenaden sam. Doktor Oskarsen je u prošlosti bio tvorac mnogih zaista vrednih i nadasve zdravih dostignuća."
<BR>&nbsp;&nbsp;&nbsp;&nbsp;&nbsp;"Izlapeo je", promrmlja Lazarus, ponovo uključivši aparat. "Hoće ono što hoće i kad mu se hoće, smatrajući da pri tom uspostavlja prirodni zakon."
<BR>&nbsp;&nbsp;&nbsp;&nbsp;&nbsp;Mašina nanovo zazuja, zvecnu i oglasi se.
<BR>&nbsp;&nbsp;&nbsp;&nbsp;&nbsp;DNEVNI IZVEŠTAJ, jedini dnevnik na Srednjem zapadu...
<BR>&nbsp;&nbsp;&nbsp;&nbsp;&nbsp;"Možemo li da preskočimo reklame?" upita Lazarus. Njegov sagovornik je zurio u kontrolnu tablu. "Izgleda da aparat nije opremljen za to."
<BR>&nbsp;&nbsp;&nbsp;&nbsp;&nbsp;Ensenada, Baha Kalifornija. Džefers i Lusi Vidrel zatražili su danas specijalnu proktorsku zaštitu, tvrdeći da je grupa građana provalila u njihovu kuću, vređajući im lično dostojanstvo i počinila više dela asocijalnog karaktera. Vidreli su, po sopstvenom priznanju, članovi famozne Porodice Hauard i smatraju da je pomenuti incident u neizbežnoj vezi sa tom činjenicom. Oblasni sudija objavio je, međutim, saopštenje da Vidrelovi nisu pružili nikakav opipljiv dokaz kojim bi potkrepili svoj zahtev i stvar je uzeta u razmatranje. Sastanak gradskog komiteta održaće se večeras u vezi...
<BR>&nbsp;&nbsp;&nbsp;&nbsp;&nbsp;Čovek se zagleda Lazarusu u lice. "Rođače, jesi li ti čuo ono što se meni učinilo da čujem? Ovo je prvi slučaj grupnog nasilja posle više od dvadeset godina... a izloženo je kao da je reč o reklamnom spotu umetnutom u meteorološki izveštaj."
<BR>&nbsp;&nbsp;&nbsp;&nbsp;&nbsp;"Ne baš tako", odgovori Lazarus sumorno. "Sadržina reči kojima su nas opisali bila je puna naboja."
<BR>&nbsp;&nbsp;&nbsp;&nbsp;&nbsp;"Da, to je tačno, ali mudro nabijena. Sumnjam da je u ovom izveštaju postojala makar i jedna reč, uzeta pojedinačno, sa emocionalnim indeksom višim od jedan koma pet. A ti znaš da je objavljivačima vesti dozvoljeno da idu do indeksa dva.
<BR>&nbsp;&nbsp;&nbsp;&nbsp;&nbsp;"Ti si psihometričar?"
<BR>&nbsp;&nbsp;&nbsp;&nbsp;&nbsp;"Oh, ne. Trebalo je da se predstavim. Ja sam Endru Džekson Libi."
<BR>&nbsp;&nbsp;&nbsp;&nbsp;&nbsp;"Lazarus Long."
<BR>&nbsp;&nbsp;&nbsp;&nbsp;&nbsp;"Znam. Bio sam prošle noći na sastanku."
<BR>&nbsp;&nbsp;&nbsp;&nbsp;&nbsp;"Libi... Libi", stade da mozga Lazarus. "Ne mogu da se setim. Pa ipak, zvuči mi poznato."
<BR>&nbsp;&nbsp;&nbsp;&nbsp;&nbsp;"Moj slučaj je, na izvestan način, poseban, kao i tvoj..."
<BR>&nbsp;&nbsp;&nbsp;&nbsp;&nbsp;"Promena imena za vreme interregnuma, a?"
<BR>&nbsp;&nbsp;&nbsp;&nbsp;&nbsp;"I da i ne. Roden sam posle Druge revolucije. Međutim, moja porodica preobratila se u Nove krstaše, raskrstila sa Porodicama i promenila ime. Već sam bio odrastao čovek kada sam saznao da sam član."
<BR>&nbsp;&nbsp;&nbsp;&nbsp;&nbsp;"Zbilja! To je zanimljivo; kako je, uopšte, došlo do prepoznavanja, ako smem da pitam?"
<BR>&nbsp;&nbsp;&nbsp;&nbsp;&nbsp;"Pa, vidiš, radio sam u Mornarici i jedan od mojih pretpostavljenih... "
<BR>&nbsp;&nbsp;&nbsp;&nbsp;&nbsp;"Setio sam se! Setio sam se! Pretpostavio sam da si kosmonaut. Ti si Trapavi Libi, Kalkulator."
<BR>&nbsp;&nbsp;&nbsp;&nbsp;&nbsp;Libi se stidljivo nasmeja. "Tako su me zvali."
<BR>&nbsp;&nbsp;&nbsp;&nbsp;&nbsp;"Kako da ne, kako da ne. Poslednja konzerva kojom sam upravljao bila je opremljena tvojim paragravitacionim ispravljačem. A kontrolna stanica je koristila tvoj frakcioni diferencijal na dirigovanim mlaznjacima. Međutim, ja sam to sam instalirao; neka vrsta pozajmljivanja tvog patenta."
<BR>&nbsp;&nbsp;&nbsp;&nbsp;&nbsp;Libija ova krađa, po svemu sudeći, nije pogodila. Lice mu se ozari. "Interesuje te simbolička logika?"
<BR>&nbsp;&nbsp;&nbsp;&nbsp;&nbsp;"Jedino pragmatički. Ali, slušaj, napravio sam jednu modifikaciju tvoje sprave koja je proizišla iz odbačenih alternativa tvoje trinaeste jednačine. Otprilike ovako... Pretpostavimo da se krećeš u polju gustine 'x' sa gradijentom n-tog reda, normalnim u odnosu na tvoj kurs, i da hoćeš da postaviš optimalan kurs projektovane tačke susreta velikog 'A' koji se kosi sa vektorom 'Ro', upotrebljavajući pri tom automatsku selekciju kompletnog skoka. I tada, ako..."
<BR>&nbsp;&nbsp;&nbsp;&nbsp;&nbsp;Bili su se potpuno udaljili od osnovnog engleskog jezika, koji im je poslužio samo kao odskočna daska. Prijemnik za vesti i dalje je obrtao traku, tri puta se javljao glas, i Libi je svaki put, potpuno nesvesno, pritiskao dugme za vraćanje trake.
<BR>&nbsp;&nbsp;&nbsp;&nbsp;&nbsp;"Shvatam ideju", reče on na kraju. "I sam sam razmišljao o sličnoj modifikaciji, ali sam zaključio da ne bi imala komercijalnog efekta: isuviše bi bila skupa, osim za entuzijaste kao što si ti. Ali, tvoje rešenje daleko je jevtinije od mog."
<BR>&nbsp;&nbsp;&nbsp;&nbsp;&nbsp;"Kako si došao do toga?"
<BR>&nbsp;&nbsp;&nbsp;&nbsp;&nbsp;"Pa, to se jasno vidi iz podataka. Tvoja naprava sastoji se iz šezdeset dva pokretna dela, koja bi trebalo da zahtevaju, ukoliko uzmemo u obzir standardne procese fabrikacije, verovatan..." Libi je za trenutak oklevao, kao da programira problem. "... verovatan optimaks od pet hiljada dvesta jedanaest operacija u ručnoj izradi, pretpostavljajući punu automatizaciju, dok bi moj..."
<BR>&nbsp;&nbsp;&nbsp;&nbsp;&nbsp;Lazarus ga prekide. "Endi", upita ga on brižno, "da li te ikada zaboli glava?"
<BR>&nbsp;&nbsp;&nbsp;&nbsp;&nbsp;Libijevo lice ponovo dobi sramežljiv izraz. "Nema ničeg abnormalnog u vezi sa mojim talentom", primeti on. "Teorijski, to je moguće razviti kod svake normalne osobe."
<BR>&nbsp;&nbsp;&nbsp;&nbsp;&nbsp;"Svakako", složi se Lazarus, "moguće je i zmiju naučiti da stepuje, samo joj prethodno treba obuti cipele. Ali, nije važno. Drago mi je što sam naleteo na tebe. Slušao sam priče o tebi dok si još bio klinac. Posle si bio u Kosmičkim inženjerijskim jedinicama, je li tako?"
<BR>&nbsp;&nbsp;&nbsp;&nbsp;&nbsp;Libi potvrdno klimnu glavom. "Zemlja-Mars, stanica tri."
<BR>&nbsp;&nbsp;&nbsp;&nbsp;&nbsp;"Daaa, to je to. Neki momak na Marsu rekao mi je to. Neki trgovac u Drajvoteru. Poznavao sam, takođe, i tvog dedu po majčinoj liniji. Matori uštogljeni lupež."
<BR>&nbsp;&nbsp;&nbsp;&nbsp;&nbsp;"Mogu da ga zamislim."
<BR>&nbsp;&nbsp;&nbsp;&nbsp;&nbsp;"Daaa. Bio je nezgodan momak. Na sastanku 20l2, dobro smo se zakačili. Imao je moćan rečnik." Prošla ga je jedva primetna jeza. "Čudna stvar, Endi... Živo se sećam tog trenutka - uvek sam imao dobro pamćenje; pa ipak, čini se da mi je sve teže da održim jasnost i oštrinu prošlih događaja. Pogotovo ovih iz poslednjih sto godina."
<BR>&nbsp;&nbsp;&nbsp;&nbsp;&nbsp;"Neizbežna matematička neophodnost", primeti Libi.
<BR>&nbsp;&nbsp;&nbsp;&nbsp;&nbsp;"A? Zbog čega?"
<BR>&nbsp;&nbsp;&nbsp;&nbsp;&nbsp;"Životno iskustvo predstavlja linearno povećanje, ali međuodnos memorijskih utisaka predstavlja neograničeno širenje. Kada bi pripadnici ljudske vrste mogli da žive vek od hiljadu godina, bilo bi neophodno iznaći posve različit način memorijskog povezivanja, kako bi se omogućilo efikasno fiksiranje vremenske lokacije. Čovek bi, inače, bespomoćno tumarao bogatstvom sopstvenog znanja, nesposoban da procenjuje. Bolest ili slaboumlje."
<BR>&nbsp;&nbsp;&nbsp;&nbsp;&nbsp;"Zar tako?" Lazarus je iznenada izgledao zabrinuto. "U tom slučaju, svakako bi trebalo da se time pozabavimo."
<BR>&nbsp;&nbsp;&nbsp;&nbsp;&nbsp;"Rešenje toga sasvim je ostvarijivo."
<BR>&nbsp;&nbsp;&nbsp;&nbsp;&nbsp;"Ne bismo smeli da oklevamo. Ponekad mi se čini da smo se svi pomalo ulenjili."
<BR>&nbsp;&nbsp;&nbsp;&nbsp;&nbsp;Prijemnik za vesti ponovo privuče njihovu pažnju, ovog puta zujanjem i treperenjem sijalice kao najave specijalnog izveštaja. "Najnovije vesti. Visoki savet suspendovao je Zavet! Na osnovu klauzule u Zavetu o vanrednoj situaciji, danas je konstituisan Izvršni odbor koji je odmah ovlastio Administratora da pritvori i sasluša sve članove takozvane Porodice Hauard i da za to koristi sva potrebna sredstva! Administrator je potom naložio svim stanicama u zemlji da objave sledeće obaveštenje: Suspenzija građanskih jemstava na osnovu Zaveta odnosi se isključivo na grupu poznatu pod imenom Porodica Hauard, kao i u slučajevima kada, sticajem okolnosti, vladini službenici budu primorani da deluju efikasno i kada se pokaže neophodnim da se obavi hitno hapšenje lica na koja se ova ovlašćenja odnose. Građanstvo se umoljava da velikodušno toleriše nepogodnosti koje ovim mogu biti prouzrokovane. Vaša lična prava biće poštovana na svaki raspoloživi način; moguće je da pravo slobodnog kretanja bude privremeno ograničeno, ali je svima onima koje to pogodi zagarantovana odgovarajuća ekonomska nadoknada.
<BR>&nbsp;&nbsp;&nbsp;&nbsp;&nbsp;A sada, prijatelji i građani - šta ovo treba da znači? Za vas, za vas i za vas! DNEVNE VESTl predstavljaju vam sada našeg popularnog komentatora, Alberta Rajfsnajdera...
<BR>&nbsp;&nbsp;&nbsp;&nbsp;&nbsp;Izveštava Rajfsnajder: Na usluzi, građani! Nema razloga za paniku. Prosečnog, slobodnog građanina ovo vanredno stanje pogodiće čak i manje nego prenizak pritisak u barometrima. Budite mirni! Opustite se! Pomozite proktorima ukoliko bude potrebno i nastavite da obavljate svoje privatne poslove. Ukoliko se susretnete sa bilo kakvom neprijatnošću, ne pozivajte se na običaje - sarađujte sa vlašću.
<BR>&nbsp;&nbsp;&nbsp;&nbsp;&nbsp;To je odgovor na ono 'Šta ovo treba da znači' za danas. A šta znači za sutra i prekosutra? Za sledeće godine? To znači da viši javni službenici preduzimaju veliki korak u pribavljanju dragocenog ploda koji se zove dug i srećan život! Ne zanosite se previše nadama... iako sve navodi na pomisao o zori novog dana. Da zaista je tako. Ljubomorno čuvana tajna nekolicine sebičnih uskoro će...
<BR>&nbsp;&nbsp;&nbsp;&nbsp;&nbsp;Long zabrinuto izvi obrve i pogleda Libija, a zatim isključi aparat.
<BR>&nbsp;&nbsp;&nbsp;&nbsp;&nbsp;"Ja bih", primeti Libi ogorčeno, "nazvao ovo primerom 'programskog iskrivljavanja činjenica u emitovanju vesti'."
<BR>&nbsp;&nbsp;&nbsp;&nbsp;&nbsp;Lazarus izvuče iz tabakere jednu cigaretu i pripali je, a zatim odgovori: "Samo polako, Endi. Postoje loša vremena i dobra vremena. Mi smo, izgleda, nešto dužni lošim vremenima. Ljudi su se ponovo pokrenuli... ovog puta protiv nas."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
