<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. OTREŽNJUJUĆE PERSPEKTIVE
<P>&nbsp;&nbsp;&nbsp;&nbsp;&nbsp;To je bio vrhunac. Naravno, bilo je divno i čudesno sresti svoje sunarodnjake, ljude sa drage, voljene Zemlje.
<BR>&nbsp;&nbsp;&nbsp;&nbsp;&nbsp;Ali vremenom, pošle prvih nejasnih opažanja dok je ležao ranjen, kad su mu se Zemljani činili kao bistre šimpanze, sve je postajalo sve više ironično. Oni su bili ljudi, to da. Pametne šimpanze. Ali i mnogo više od toga. Promenili su se.
<BR>&nbsp;&nbsp;&nbsp;&nbsp;&nbsp;Napadi maški na Zemlju ubrzali su ljudsku evoluciju - i preko biotehnologije i preko prirodnog odabiranja. Zemljani su stekli implante koji su stvarali čulnu mrežu - složeno elektromagnento okruženje, korisno i za rat i za rad. Kičme su im bolje stajale, na debelim lumbalnim diskovima. Nisu više imali dosadno slepo crevo da se upali i pukne. Tela su im postala precizne neurološke mreže, sa boljim metabolizmom, čvršćim hrskavicama, izdržljivijim kostima.
<BR>&nbsp;&nbsp;&nbsp;&nbsp;&nbsp;To je bilo prilično očito. Nesvesne razlike bile su još rečitije. On i Nika i ostali iz Dvadesetprvog veka - uskoro su ih prozvali "Stariji" - nisu mogli da drže korak sa ovim Zemljanima, ni mentalno ni fizički. Krupne, gotovo olako sposobne pridošlice bile su, naravno, veoma učtive. Pokušali su da uključe svoje Starije u istraživanja pevea, u borbu protiv maški, i čak su uspostavili kontakt sa avetinjskim Drevnima.
<BR>&nbsp;&nbsp;&nbsp;&nbsp;&nbsp;Ovi odvažni novi Zemljani zadržali su neke osobine šimpanza. I dalje su bili čovekoliki. Vrlo učtivi prema svojim Starijima, ali brzo su učili i od maški i od Drevnih. Peli su se evolucionom lestvicom, u oblake slave, sve dalje u maglu.
<BR>&nbsp;&nbsp;&nbsp;&nbsp;&nbsp;U tom času, njihov način razmišljanja prosto je izmakao razumevanju.
<BR>&nbsp;&nbsp;&nbsp;&nbsp;&nbsp;Reumatični matori Stariji nisu mogli da prate razgovore sa Drevnima. Najdžel i Nika i ostali koji su došli u otetom brodu maški - sada samo grupica predaka Zemljana - bili su prepušteni slučaju. Nisu mogli da savladaju zaslepljujuće brzi tehno koji su Zemljani doneli, niti onaj koji su kasnije razvili protiv maški.
<BR>&nbsp;&nbsp;&nbsp;&nbsp;&nbsp;Najdžel je uspeo da baci pogled na Drevne dok je pomagao u istraživanju Sokaka u peveu. Njihova urolana geometrija, zatvorena u sebe, bila je odlična Petri posuda. U Sokacima su različite kulture - i ljudske i tuđinske - mogle da se razvijaju sa raznolikošću neophodnom za borbu protiv maški. Bilo ih je svih vrsta - visoki tehno, niski hehno, čak i ne-tehno.
<BR>&nbsp;&nbsp;&nbsp;&nbsp;&nbsp;Za Starije, nove perspektive bile su otrežnjujuće. S druge strane, Zemljani su lako sarađivali sa Drevnima. Borili su se protiv maški, mnoge su ubijali, ponekad su sarađivali i sa njima.
<BR>&nbsp;&nbsp;&nbsp;&nbsp;&nbsp;Drevni su rasuli Zemljane svuda oko Zaklona. Najdžel i ostali Stariji su manje-više gledali i bavili se pomoćnim poslovima. Novosti su bile daleke, bilo ih je teško pratiti.
<BR>&nbsp;&nbsp;&nbsp;&nbsp;&nbsp;Velika ofanziva protiv maški u čitavom Centru. Zemljani su se širili po planetama oko zvezda sve daljih od Pravog Centra.
<BR>&nbsp;&nbsp;&nbsp;&nbsp;&nbsp;Učili su tehno maški, otimali od njih. Gradili su ogromne konstrukcije u svemiru, Svećnjake.
<BR>&nbsp;&nbsp;&nbsp;&nbsp;&nbsp;Zemljanima je išlo dobro tokom mnogo milenijuma. Najdžel ih je pratio iz usporenog vremena u dubini pevea. Potom su nastupile nevolje.
<BR>&nbsp;&nbsp;&nbsp;&nbsp;&nbsp;Maške su našle načina da izazovu kratak spoj u delu energije kojom su Drevnu održavali svoje čudne magnetne trake. Kad su te izvore iskoristile u svoje svrhe, maške su postale neizmerno moćnije. Tada su počele da rastu i da uništavaju velike orbitne gradove Zemljana.
<BR>&nbsp;&nbsp;&nbsp;&nbsp;&nbsp;Najdžel je posećivao te kristalne gradove, a postojale su i još veće građevine koji je mogao da vidi, ali ne i da shvati. Kada su maške ponovo počele da preovlađuju, pomagao je koliko je mogao. Bilo je teško razumeti čak i uslove brobe.
<BR>&nbsp;&nbsp;&nbsp;&nbsp;&nbsp;Kao da slušaš razgovor kroz oluk tokom oluje, rekao je. I to vrlo dug oluk.
<BR>&nbsp;&nbsp;&nbsp;&nbsp;&nbsp;Kako su maške uništavale sve više ljudskih staništa u Galaktičkom centru, imao je sve više posla. Sukob se ponovo vraćao na njegov nivo.
<BR>&nbsp;&nbsp;&nbsp;&nbsp;&nbsp;Konačna, očajnička strategija Komadanja - podele čovečanstva na posebne kulturne Petrijeve posude, dole na planetama - dala mu je dovoljno grubog posla. U tom razdoblju provodio je vreme van pevea.
<BR>&nbsp;&nbsp;&nbsp;&nbsp;&nbsp;Nije mogao da prati prefinjene pojedinosti borbe Zemljana i maški. Znao je da su uključene tuđinske organske rase, drugi Originali. A glavni deo sukoba odigravao se na nivou koji je uključivao Drevne i nedokučive Više. O njima on i ostali Stariji nisu znali ništa.
<BR>&nbsp;&nbsp;&nbsp;&nbsp;&nbsp;Osim... mašine su tragale za nekim svojim gralom. Bile su veoma tajanstvene oko toga, ali progonile su grupice ljudi kao da tragaju za nečim. Najdžel je jednom načuo izraze "Šifre pokretači" i "Prvo naređenje", ali one su prosto proletele i ubrzo nestale. Zemljani su mu uvek odgovarali okamenjenim licem, ništa. Kao da postoji neka tajna, toliko prefinjena da je tajna i samo saznanje da tajna postoji.
<BR>&nbsp;&nbsp;&nbsp;&nbsp;&nbsp;Osim toga, potrajalo je dosta dugo dok nije uvideo da i njega iskorištavaju.
<BR>&nbsp;&nbsp;&nbsp;&nbsp;&nbsp;Učtivo, uz veoma mnogo obazrivosti, naravno. Ali iskorištavali su ga. I Zemljani i Viši, u istoj meri.
<BR>&nbsp;&nbsp;&nbsp;&nbsp;&nbsp;Tada se povukao iz borbe koja je ionako bila van njegove moći poimanja. Ili je mislio da se povukao.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
