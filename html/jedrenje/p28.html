<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. FREKVENCA SFINKTERA
<P>&nbsp;&nbsp;&nbsp;&nbsp;&nbsp;Mogli su, naravno, da dođu sa najrazličitijim visokim tehnom. Nepojmljivim. Zato se odlučio za niski tehno.
<BR>&nbsp;&nbsp;&nbsp;&nbsp;&nbsp;Po hodnicima je uvek bilo bačenih malih keramičkih posudica - ljudi se nikad ne menjaju - i on je nakupio punu vreću i odneo je u porodičnu jazbinu. Kad se unutra ubaci kašičica, pretvarale su se u toliko primitivan i jednostavan alarm da su možda mogle i da uspeju.
<BR>&nbsp;&nbsp;&nbsp;&nbsp;&nbsp;"Mogla bih da bolje zapečatim vrata i prozore", sumnjičavo se ponudi Nika.
<BR>&nbsp;&nbsp;&nbsp;&nbsp;&nbsp;"Brave su korisne samo protiv aljkavaca."
<BR>&nbsp;&nbsp;&nbsp;&nbsp;&nbsp;"Šta ako pokušaju nešto dok smo na poslu?"
<BR>&nbsp;&nbsp;&nbsp;&nbsp;&nbsp;"Suviše smo rasuti, u raznim ekipama."
<BR>&nbsp;&nbsp;&nbsp;&nbsp;&nbsp;"Misliš da će napasti čitavu porodicu? Ovde?"
<BR>&nbsp;&nbsp;&nbsp;&nbsp;&nbsp;Najdžel se zamisli. "Ne, osim ako nisam potcenio tu čudovišnu ženu. Izvešće nešto da mene ponize, a ostale uplaše."
<BR>&nbsp;&nbsp;&nbsp;&nbsp;&nbsp;Nika opusti ramena. Njihov maleni "trpezarijski" sto bio je olupan i istrošen, a njene ruke su se na njemu grčile od napetosti koja se na licu nije videla. Setio se kako ga je to osećanje čvrstog vladanja unutrašnjim silama i privuklo njoj, nekada davno. "Tući će te? Pred nama?"
<BR>&nbsp;&nbsp;&nbsp;&nbsp;&nbsp;Najdžel je upravo tako mislio. Neke metode se jednostavno ničim ne mogu poboljšati. Ovo je bila čudna kultura, tačno, ali počeo je da stiče pojam o njoj. Ipak, rešio je da je umiri. "To je suviše upadljivo."
<BR>&nbsp;&nbsp;&nbsp;&nbsp;&nbsp;"Neki tehno trik?"
<BR>&nbsp;&nbsp;&nbsp;&nbsp;&nbsp;"Jedan tip što radi sa mnom reče mi da su oni beli štapovi što ih policajci nose zapravo zvučni projektori. Disk na kraju usmerava talas u frekvenciji mišića."
<BR>&nbsp;&nbsp;&nbsp;&nbsp;&nbsp;Nika se strese. Oduvek je mrzela opise nasilja, mada, kad bi nužda zahtevala, mogla je sasvim lako da ga vrši. "Zvuči grozno."
<BR>&nbsp;&nbsp;&nbsp;&nbsp;&nbsp;"Obično ga podese na frekvencu sfinktera."
<BR>&nbsp;&nbsp;&nbsp;&nbsp;&nbsp;Ona iskrivi lice i Najdžel se nasmeja.
<BR>&nbsp;&nbsp;&nbsp;&nbsp;&nbsp;Sada su stalno bili umorni. Ne toliko fizički - i ranije su radili u ogromnim voćnjacima po ceo dan i igrali do kasno u noć - nego od nesigurnosti i izdvojenosti. Spavaće sobe su im bile pretrpane i plesnive od vlažne vreline. Jedini pristojan prostor bio je u dnevnoj sobi, u koju se ulazilo pravo iz smrdljivog hodnika. Grozno mesto.
<BR>&nbsp;&nbsp;&nbsp;&nbsp;&nbsp;Verovatno mala poseta pošto svi zaspe. Eine kleine nachtmuzik, kako reče Mocart, mrtav već preko trideset hiljada godina. Mala noćna muzika.
<BR>&nbsp;&nbsp;&nbsp;&nbsp;&nbsp;Najdžel nije mogao da smisli kuda bi još ušli sem kroz tanka vrata i dva prozora svetlarnika. Bili su na desetom spratu, a zid je bio od glatkog metala, pa je bilo malo verovatno da bi došli tuda. Koliko je on video, razbojnici su lenštine.
<BR>&nbsp;&nbsp;&nbsp;&nbsp;&nbsp;Štos sa kašikama će biti samo kratko upozorenje. Kakvu ozbiljnu odbranu mogu da imaju? Od oružja je najubojitiji bio kuhinjski nož.
<BR>&nbsp;&nbsp;&nbsp;&nbsp;&nbsp;Uprkos protestima porodice, počeo je da spava na tankom madracu pored ulaznih vrata. Vrata su se otvarala ka unutra, ali neravna podna obloga ih je zaustavljala pre nego što bi stigla da ga dodirnu.
<BR>&nbsp;&nbsp;&nbsp;&nbsp;&nbsp;Nije mu smetalo što tako spava, iako mu je nedostajao Nikin meki zagrljaj. Dušek je bio dovoljno debeo za njegove kvrgave zglobove, a večito brujanje svađa i kuhinjske lupnjave iz svetlarnika ovde se najslabije čulo. Spavao je tako nedelju dana. San mu je brže dolazio i bio je dublji jer je bio sve umorniji od posla i imao je sve manje nade. Jedne noći se probudio i ležao u mraku, pitajući se kuda sve to vodi, kad začu lupkanje kašike i konzerve. Mora da ga je tiho struganje vrata pri otvaranju trglo iz nemirnog sna.
<BR>&nbsp;&nbsp;&nbsp;&nbsp;&nbsp;Brzo je ustao. Oni će imati infracrvenu opremu, ali on je imao zaklon iza vrata. Mada, opet, on nije imao nikakvo oružje i nije znao ni gde su oni. Priljubio se uz vrata. Ni zvuka. Verovatno su se nadali da se niko neće probuditi, pa da na miru izvedu svoj plan.
<BR>&nbsp;&nbsp;&nbsp;&nbsp;&nbsp;Oni? Nešto mu je govorilo da je prisutna samo još jedna osoba. Tihi dah zdesna. To se uklapalo u ponižavjaući scenario sa batinanjem, još gori jer je predviđao samo jednog razbojnika. Verovatno će upotrebiti ošamućivač da onesposobi ostatak porodice.
<BR>&nbsp;&nbsp;&nbsp;&nbsp;&nbsp;Gde je sad? Posle alarma se za trenutak ništa nije micalo. Srce mu je bubnjalo ka budućnosti ubrzanim tempom, a disao je - plitko, samo plitko - umereno, šest udisaja u minuti. Napinjao se da vidi u praznoj tami.
<BR>&nbsp;&nbsp;&nbsp;&nbsp;&nbsp;Zapamti da si star i da ti pomalo nedostaje izdržljivost. Najbolje je raditi brzo.
<BR>&nbsp;&nbsp;&nbsp;&nbsp;&nbsp;Eno - iznenadna senka, brz pokret. Najdžel mu se baci na leđa, udari ga i gurnu napred.
<BR>&nbsp;&nbsp;&nbsp;&nbsp;&nbsp;Nema smisla prizivati povrede. Ruke na leđa, brzo. Ne daj mu da koristi ruke. Težak udar kad je nešto palo na pod. Možda ošamućivač.
<BR>&nbsp;&nbsp;&nbsp;&nbsp;&nbsp;Glavu dole, poguraj ga u pravcu kuda je i išao. Još jedan korak. Gurni ga malo. Još jednom. Čovek je nogama tražio oslonac, želeći da se zaustavi. Korekcija putanje - malo levo. Ka pravougaoniku svetlosti. Najdžel je znao da može biti odbačen u stranu nekim štosom iz borilačkih veština, ali održavao je brzinu...
<BR>&nbsp;&nbsp;&nbsp;&nbsp;&nbsp;Ka prozoru, čiji odsjaj je pokazivao da je čovek krupan i da pokušava da dohvati nešto za pojasom. Verovatno pištolj.
<BR>&nbsp;&nbsp;&nbsp;&nbsp;&nbsp;Pa dobro - ne zastajući, Najdžel ga pogura uvis. Čovek je pokušavao da se okrene, ali ubrzanje je bilo neumoljivo. Telo se podiže sa poda i nalete na prozorsku dasku.
<BR>&nbsp;&nbsp;&nbsp;&nbsp;&nbsp;Bio je težak i čvrst, ali masa je prevagnula na dasci. Najdžel ga ispusti i dobi pesnicu pravo po ustima. Zatetura se unazad. Ukus krvi. Druga pesnica. Čovek je još bio na ivici prozora. Kratko ah kad je nesigurna senka shvatila da je prozor namerno ostavljen otvoren.
<BR>&nbsp;&nbsp;&nbsp;&nbsp;&nbsp;Najdžel grunu napred. Čovek je bio brz i uspeo je da ga udari u grlo. Za Najdžela je radila samo kinetika. Nije dozvolio da ga udarac zaustavi i tresnuo je o čoveka. Zgrabio je prozorsku dasku da se zaustavi.
<BR>&nbsp;&nbsp;&nbsp;&nbsp;&nbsp;Onaj drugi nije stigao. Prevrnuo se: pravo napolje.
<BR>&nbsp;&nbsp;&nbsp;&nbsp;&nbsp;Prosto ko pasulj. Nikad ne zaboravljaš fraze iz mladosti. Telo kao da se smanjivalo u tami, nestajući dok je padalo. Začuo se piskav vrisak, kao odjek drobljenja metala.
<BR>&nbsp;&nbsp;&nbsp;&nbsp;&nbsp;Vlažan udar. Potom ništa. U užarenom sjaju grada koji se zakrivljavao ka horizontu video je senke kako se žurno udaljavaju.
<BR>&nbsp;&nbsp;&nbsp;&nbsp;&nbsp;Pomoćna ekipa? Pa, izgleda da su izgubili zanimanje.
<BR>&nbsp;&nbsp;&nbsp;&nbsp;&nbsp;Čuo je buku iza sebe kad je Ito zalupio vrata. Ako neko ponovo pokuša, zateći će porodicu naoružanu raznim grubim predmetima.
<BR>&nbsp;&nbsp;&nbsp;&nbsp;&nbsp;Uzdahnuo je. Zadovoljavajuće. Pogled odavde mora da je divan kad ima dovoljno svetlosti. Nikada nije bio van posla dok vremenjak blista od svetla, zapljuskujući grad talasima svetla i toplote. No, pod normalnim svetlom nikako ne bi mogao da izvede svoj starački trik. Postoje nadoknade. Osećao je na obrazima vlažnu vrelinu crvenkastog vremenjaka i nije nimalo žalio. Možda je to zrelost. Čudno koliko spolja to može da liči na neosetljivost. Čovek se upita kako drugi uspevaju.
<BR>&nbsp;&nbsp;&nbsp;&nbsp;&nbsp;Razmišljao je o tome dok je osluškivao zvuke iz mračnog prizmelja. Nema zaključaka.
<BR>&nbsp;&nbsp;&nbsp;&nbsp;&nbsp;Retko ih ima. Možda je i to zrelost.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
