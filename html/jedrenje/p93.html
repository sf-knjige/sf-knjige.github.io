<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. KONCEPTUALNI PROSTORI
<P>&nbsp;&nbsp;&nbsp;&nbsp;&nbsp;Najdžel oseti da ga je nešto ščepalo. Povuklo. Snažno, grubo, istežući mu vrat -
<BR>&nbsp;&nbsp;&nbsp;&nbsp;&nbsp;- i našao se negde drugde.
<BR>&nbsp;&nbsp;&nbsp;&nbsp;&nbsp;Senke po kamenju. Hodao je kroz dvorište. Nije bilo popločano kaldrmom, nego spljoštenim belim lobanjama, kavezima od rebara, slomljenim rukama. Kosti su pucale pod njegovim koracima.
<BR>&nbsp;&nbsp;&nbsp;&nbsp;&nbsp;Ulicom popločanom kostima širio se šapat. Oštre i gorke reči, istrgnute iz grla koja su nekada čeznula i želela.
<BR>&nbsp;&nbsp;&nbsp;&nbsp;&nbsp;Podloga postade meka. Bespomoćno je hitao napred, propadajući pri svakom koraku u lepljivu, krvlju natopljenu prošlost.
<BR>&nbsp;&nbsp;&nbsp;&nbsp;&nbsp;Smrdljiva ulica izgubljenih. Močvara mrtvih želja.
<BR>&nbsp;&nbsp;&nbsp;&nbsp;&nbsp;Tama se slivala sa sve užih zidova.
<BR>&nbsp;&nbsp;&nbsp;&nbsp;&nbsp;Sve to se kuvalo pod tankim velom svesnog uma.
<BR>&nbsp;&nbsp;&nbsp;&nbsp;&nbsp;Svetlosni impulsi su se borili i širili preko otvorene pozornice ljudskog intelekta. Strane su galamile i sudarale se. Unutrašnji svet beskrajne borbe. Nagoni, razum, svi prelivi između njih.
<BR>&nbsp;&nbsp;&nbsp;&nbsp;&nbsp;A ispod te male svesne pozornice delovale su žilave veze. Tu je radio duboki, unutrašnji um. Stvaranje, čežnja, osećanje uzvišenosti - sve se preplitalo i vrebalo, bez svesnog glasa. Na pozornicu svesti su se probijali samo silom, kao iznenadni glumci u drami koju nije pisala nijedna strana.
<BR>&nbsp;&nbsp;&nbsp;&nbsp;&nbsp;Znao je da je to ljudski usud.
<BR>&nbsp;&nbsp;&nbsp;&nbsp;&nbsp;Gledao je sopstveni um.
<BR>&nbsp;&nbsp;&nbsp;&nbsp;&nbsp;Čovek to ne može. Ne može da izađe napolje i gleda sebe kako stiče ideju, da prati puteve želje ili negodovanja...
<BR>&nbsp;&nbsp;&nbsp;&nbsp;&nbsp;Pa... ko mu je to učinio?
<BR>&nbsp;&nbsp;&nbsp;&nbsp;&nbsp;Tog časa se ponovo začu ogromni glas i sada je znao da je odnesen negde drugde, u neki drugi mali kavez u lavirintu uma.
<BR>&nbsp;&nbsp;&nbsp;&nbsp;&nbsp;Da nastavi svoje malo predavanje. Naravno.
<BR>
<BR>&nbsp;&nbsp;&nbsp;&nbsp;&nbsp;Sve živo izvlači energiju, koristi je i odbacuje ostatke, energiju u degradiranom obliku. Istorija života je duga saga o nesvesnoj genijalnosti, o nalaženju novih puteva u poljima blistave energije. Svemir je još mlad, i širi svoju energiju u cvetovima preterano blistavih zvezda, uskovitlanih singularnosti, obilne preciznosti. Život se time koristi.
<BR>&nbsp;&nbsp;&nbsp;&nbsp;&nbsp;Organizmi - prirodni, mehanički/elektronski, ili magnetni - hrane se iz svojih ekosistema. Tim sistemima upravljaju obični izvori energije iz dubine. Za Prirodne, blaga sunčeva svetlost i hemikalije. Za ostale, masa i sirovi fotoni i elektirčna pražnjenja. No, i organizmi sa umom i sami su izvori energije za više redove: samoumnožavajuće sisteme informacija. Oni mogu da obitavaju samo unutar mozga, ili u proširenjima mozgova - knjigama, kompjuterima, bankama podataka. Mentalna muzika, podržana prostom materijom.
<BR>&nbsp;&nbsp;&nbsp;&nbsp;&nbsp;U organskim ćelijama, enzimi i sirovi materijali čine podlogu za stvaranje DNK. Virusi ih otimaju da se sami umnožavaju. I umovi mogu da dobiju parazite. Na pozornici umova odvijaju se drame. Ideje mogu da steknu strepnje, neispunjene potrebe, čak i rasutu mentalnu glad nazvanu radoznalost.
<BR>&nbsp;&nbsp;&nbsp;&nbsp;&nbsp;Umovi su podloga za meme. Najjednostavniji memi su kao bolest. Neke zaraze su korisne, neke štetne, neke samo smetaju - ali sve se hrane iz samih organizama. Jer se hrane procesom mišljenja svojih domaćina.
<BR>&nbsp;&nbsp;&nbsp;&nbsp;&nbsp;Kulturna evolucija se može posmatrati kao napredovanje tih sistema: memi su samo-šireća kultura. Kod mnogih životnih oblika javljaju se verske ideje kao najraniji primeri toga.
<BR>&nbsp;&nbsp;&nbsp;&nbsp;&nbsp;Čak i prosti mentalni sistemi mogu da postavljaju pitanja na koja ne mogu dobiti odgovor - na koja se ni ne može odgovoriti. Planiranje budućnosti pruža moćnu prednost u opstanku; poimanje da ne treba da se vratiš na opasno mesto znači da možeš doživeti sutrašnje svitanje. Zavisnost od godišnjih doba, pogotovo u zemljoradnji, izoštrava ovo odabiranje.
<BR>&nbsp;&nbsp;&nbsp;&nbsp;&nbsp;Razmatranje budućnosti, opet, podiže velika pitanja. Nerazrešive zagonetke: kuda ću otići posle smrti? Gde sam bio pre rođenja?
<BR>&nbsp;&nbsp;&nbsp;&nbsp;&nbsp;Mentalna napetost koju stvaraju takvi prirodni problemi stvara nišu. U to udubljenje u mentalnom predelu mogu da se usele ideje. Pojavljuju se mutacijom ranijih, sličnih ideja. Obezbeđuju prihvatljive odgovore na nerazrešiva pitanja, i tako zauzimaju nišu. Domaćinu odgovara takva pomoć, jer ona mu koristi.
<BR>&nbsp;&nbsp;&nbsp;&nbsp;&nbsp;Onda mogu da se šire. One ideje koje same stvaraju sopstvene kopije u drugim mozgovima imaju bolje šanse da opstanu. Neke od njih dovode do potpunog zanemarivanja običnog sveta, stvarajući religije podložne masovnim samoubistvima, ili celibatu, ili iracionalnim pokušajima da se vera širi nasiljem. One brzo ubijaju domaćina, i time ograničavaju rast mema.
<BR>&nbsp;&nbsp;&nbsp;&nbsp;&nbsp;Uspešni parazitski memi evoluiraju u uzajamne simbionte. Primer za to su stabilne, dugovečne religije. Njihovi poklonici hiljadama godina prenose doktrine i formalizme. Mogu čak da prihvate i prime druge ideje, prenoseći ih vremenom dalje, zaštićene masom i snagom vere.
<BR>&nbsp;&nbsp;&nbsp;&nbsp;&nbsp;Mogu navesti domaćina da se opire drugim parazitskim idejama. Svakom konceptu potrebna je nekakva zaštita.
<BR>&nbsp;&nbsp;&nbsp;&nbsp;&nbsp;Jedna od njih je logika. Ona proverava doslednost mema. Takvi meta-memi proveravaju druge, manje ideje pre nego što im dopuste ulazak na mentalnu pozornicu. Oni funkcionišu kao jednostavni alarmni sistemi koji javljaju ćeliji da ju je napao virus. Slična odbrana mema naučni je metod, koji je u osnovi osećanje zdravog razuma. On je precizniji, interaktivniji sa samim novim memom, nego najprostija odbrana: da se jednostavno odbaci svaka nova ideja, bez provere.
<BR>&nbsp;&nbsp;&nbsp;&nbsp;&nbsp;Svi memi se mogu posmatrati kao živi entiteti koji se trude i nadmeću za prostor i energiju. Ideja može da prelazi sa uma na um, smeštena u jednu jedinu rečenicu. Inteligentna bića prenose mnogo više informacija preko mema nego preko gena.
<BR>
<BR>&nbsp;&nbsp;&nbsp;&nbsp;&nbsp;Najdžel se probudio ležeći u blatnjavoj ravnici. Hladno, mokro, mučno.
<BR>&nbsp;&nbsp;&nbsp;&nbsp;&nbsp;Polako je ustao. Glas je bio blag i razuman, a ipak ga je ozbiljno potresao.
<BR>&nbsp;&nbsp;&nbsp;&nbsp;&nbsp;Naravno, to i nije bio glas nego... predavanje. Čitavo telo ga je bolelo i bilo mu je teško da diše. Smetnje u nižim delovima mozga?
<BR>&nbsp;&nbsp;&nbsp;&nbsp;&nbsp;Osvrnuo se, ali u tami nije bilo ničega. Nedostajao mu je ljudski dodir, taj bol je odavno spoznao na ovakvim mestima.
<BR>&nbsp;&nbsp;&nbsp;&nbsp;&nbsp;Počeo je da hoda. Bilo je to sporo i teško; kolena su mu drhtala, ali nastavljao je da ide.
</P></TD></TR></TABLE>
<P class="next">
<A HREF=p94.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
