<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. ODLAZAK GORENAZAD
<P>&nbsp;&nbsp;&nbsp;&nbsp;&nbsp;Trebalo je da se otisnu još istog dana. Tobi nikada nije osetio toliko divljenje kao tih prvih trenutaka, dok se peo mostom i ukrcavao na već punu palubu.
<BR>&nbsp;&nbsp;&nbsp;&nbsp;&nbsp;Nikada dotle nije bacio više od jednog pogleda, punog poštovanja, na neki indukcioni brod dok je cepao vodu svojim oštrim pramcem. Sada ga je gospodin Preston pozdravio krutim klimanjem, što je bilo vrlo uzdržano u poređenju sa njegovom pričljivošću za doručkom. Jedva je odvojio vremena da mu preda potvrdu o zaposlenju. Ostali članovi posade rukovali su se sa njim nešto prijaznije nego što su se inače ponašali prema običnim putnicima. Mušterije koje plaćaju cenu i inače su bile najmanje poštovane od strane posade, uključujući čak i dečake-čistače iz potpalublja. Tobi je po odsutnim, pomalo zamagljenim pogledima muškaraca i žena u posadi video da njega priznaju u najmanju ruku za pripadnika ljudske porodice.
<BR>&nbsp;&nbsp;&nbsp;&nbsp;&nbsp;"Prošao si onu malu oluju tamo napred?" upita ga gospodin Preston dok su se peli uz tri niza spoljašnjih stepenica da bi stigli do pilotske kabine.
<BR>&nbsp;&nbsp;&nbsp;&nbsp;&nbsp;"Neser. Iskrcao sam se, nasukao čamac i obišao je peške."
<BR>&nbsp;&nbsp;&nbsp;&nbsp;&nbsp;"Hmmm. Šteta. Mislim da ću malo preseći struju, kako bih ostao podalje od nje."
<BR>&nbsp;&nbsp;&nbsp;&nbsp;&nbsp;"Daser."
<BR>&nbsp;&nbsp;&nbsp;&nbsp;&nbsp;Tobiju je ovaj egzotični Sokak priređivao čudo za čudom. Počeo je da uviđa zašto ljudi žele da žive ovako, u džepu izdvojenom od maški i sve težine istorije. Nije bilo bitno što oživljavaju neki drevni način života; ovde i sada to je bilo stvarno.
<BR>&nbsp;&nbsp;&nbsp;&nbsp;&nbsp;Utovar je bio pri kraju, jedva obuzdana težnja broda za rekom širila je vazduhom duboko brujanje. Teret je prosto leteo sa kolica u brod, preko ruku užurbanih radnika, većinom Zombija. Okasneli putnici pristizali su spotičući se između kutija i bala što su još čekale na utovar. Žene sa kutijama za šešire i cegerima za pazar požurivale su oznojene muževe, koji su vukli urolane tepihe i decu koja su drečala. Taljige i kolica za prtljag truckali su se po kaldrmi i sudarali se mnogo češće nego što je izgledalo moguće po zakonima verovatnoće, drobeći kutije i tegle. Vazduh je iskrio od psovki. Čekrci se sklopiše, i napred i pozadi.
<BR>&nbsp;&nbsp;&nbsp;&nbsp;&nbsp;Tobiju su se dopadali gužva i galama, žamor i komešanje puni cilja i svrhe. "Svi koji ne putuju, molim da se iskrcaju!" začu se glas i zazvoni poslednje zvono, i prepune palube "Načeza" istisnuše deo gužve preko mostova - žurnu plimu protiv koje se borilo nekoliko poslednjih zakasnelih putnika. Glavni most skliznu unazad, a jedan visoki muškarac dotrča i pokuša da preskoči prazninu. Uspeo je da ščepa držač ograde i jedan mornar ga izvuče gore, ali pri tom mu se otvorio zadnji džep i novčanik mu ispade u vodu. Masa na obali poče da se smeje, i mornar je jedva sprečio čoveka da ne skoči za svojom imovinom.
<BR>&nbsp;&nbsp;&nbsp;&nbsp;&nbsp;Tobi je sve ovo posmatrao sa izdignutog položaja pilotske kabine. Bilo je to elegantno mesto, sa toliko staklenih površina da je morao da ih prebroji kako bi se uverio da ga okružuju svega četiri prozirna zida. Kapetan je stajao kraj pilota, obojica su bili u modro-zlatnim uniformama, i začu se zviždaljka. Narandžasta zastava se podiže na jarbol, i brod poče da se kreće. Ubrzanje je vibriralo palubom a uljasti dim kuljao je iz tri visoka dimnjaka na sredini broda.
<BR>&nbsp;&nbsp;&nbsp;&nbsp;&nbsp;Masa duž keja iskoristila je taj trenutak za dovikivanje poslednjih poruka i pozdrava, a brod se naglo udalji od njih, jer izgledalo je kao da ubrzava dok je indukcionim poljima hvatao duboku struju metala ispod vode. Grad nestade neverovatnom brzinom, ljudi na keju se pretvoriše u tačkice koje su iščezavale pred Tobijevim očima.
<BR>&nbsp;&nbsp;&nbsp;&nbsp;&nbsp;"Vremenski tok", odgovori gospodin Preston na Tobijevo mrštenje. "Odmah sam nas zakačio na njega. Sada vidimo slike stisnute i izobličene."
<BR>&nbsp;&nbsp;&nbsp;&nbsp;&nbsp;Obala je već bila prošarana crvenim i plavim dok se vreme menjalo i teklo oko broda, a pritisak i pljuskanje struja zvučali su kao duboki bas tonovi koje je Tobi osećao preko debelih đonova svojih čizama.
<BR>&nbsp;&nbsp;&nbsp;&nbsp;&nbsp;Leteti preko samog trajanja, otrgnuti se od sigurnosti strpljivog, jednosmernog vremena - Tobi oseti da mu se grlo steže od mučnine. Zapljusnula ga je zbunjenost, ubrzanje duboko do utrobe - ne samo ubrzanje kretanja nego i u količini za koju je znao da upravlja peveom, ali koju nijedan čovek nije mogao da oseti, sila spletenog vremena i prostora. Čvrsta paluba vijugala je kao zmija, gusti vazduh je brujao, iskre su iskakale na sve strane. Njegovo telo se nekoliko dugih, bolnih trenutaka borilo protiv suprotstavljenih sila koje su ga vukle i cimale; grudi su mu se stezale, zglobovi se rastakali, kolena postadoše laka kao pero - a onda nekako njegove tetive nađoše novu ravnotežu, bez ikakvog njegovog svesnog napora. Duboko je udahnuo vazduh i ustanovio da je vlažan i mirisan.
<BR>&nbsp;&nbsp;&nbsp;&nbsp;&nbsp;"Mirno." Gospodin Preston ga je gledao, toga je tek sad postao svestan. "Verovao sam da ćeš se provući, ali nikad se ne zna dok se to ne završi."
<BR>&nbsp;&nbsp;&nbsp;&nbsp;&nbsp;"Šta bi bilo da nisam?"
<BR>&nbsp;&nbsp;&nbsp;&nbsp;&nbsp;Pilot slegnu ramenima. "Iskrcali bismo te u sledećem pristaništu, ništa više."
<BR>&nbsp;&nbsp;&nbsp;&nbsp;&nbsp;"A kako je sa putnicima?"
<BR>&nbsp;&nbsp;&nbsp;&nbsp;&nbsp;"Dole je lakše. Ovde su plime najgore."
<BR>&nbsp;&nbsp;&nbsp;&nbsp;&nbsp;"Plime?" Zagledao se u nepomičnu reku.
<BR>&nbsp;&nbsp;&nbsp;&nbsp;&nbsp;"Ne rečna plima - plima vremena. Putnici kojima se pomute glava i stomak mogu da legnu i čekaju dok ne stignemo do njihovog odredišta. Barem većina."
<BR>&nbsp;&nbsp;&nbsp;&nbsp;&nbsp;Tobi je oduvek smatrao da je pilotov posao da održi brod na reci, što i nije bilo nešto naročito, s obzirom na to koliko je reka široka. Dok je sada ćutke gledao gospodina Prestona kako krivuda i izbegava mrlje iz kojih je izviralo lepljivo smeđe blato, a potom vešto klizi duž zlatnog nasipa od broma, video je plesačku ljupkost i lakoću koje dolaze od okretanja masivnog hrastovog kormila, vladanja prigušenim životinjskim zvucima indukcionih motora, geometrijske veštine sa pramcem i krmom. Kad bi se ovi elegantni pokreti prekinuli to ne bi bilo samo neprijatno, nego i opasno, a najviše neestetski.
<BR>&nbsp;&nbsp;&nbsp;&nbsp;&nbsp;Tobi je to shvatio kada je nizvodno glavnom strujom naišla jedna trgovačka barža i našla se "Načezu" tačno na putu. Umesto da promeni svoj elegantni kurs, gospodin Preston je naleteo na dva zadnja vesla barže. Zvuk lomljave tek što je prestao, kad iz hrpe crvenih lica nagomilanih uz ogradu barže pokuljaše psovke. Lice gospodina Prestona sinu od iskrene radosti, jer sada je imao mete koje su, za razliku od posade "Načeza", uzvraćale uvrede.
<BR>&nbsp;&nbsp;&nbsp;&nbsp;&nbsp;Radost nad radostima! Otvorio je bočni prozor, promolio glavu kroz njega i zasuo uvredama crvena lica. Dok su se dva broda rastajala i dok su kletve trgovaca jenjavale, gospodin Preston je povećavao i jačinu glasa i silinu uvreda, koristeći imenice i glagole koje Tobi nikada nije čuo. Kada je gospodin Preston zatvorio prozor, bio je ispražnjen od svih napetosti polaska.
<BR>&nbsp;&nbsp;&nbsp;&nbsp;&nbsp;"Oh, ser, to je bilo dobro", reče glas kraj Tobijevog lakta. Bio je to Sten; sijao je od divljenja opširnim psovkama.
<BR>&nbsp;&nbsp;&nbsp;&nbsp;&nbsp;Nije odabrao dobar trenutak. Gospodin Preston ga prostreli pogledom. "Mornar koji ima mišljenje? Drži se ti ribanja, momak!"
<BR>&nbsp;&nbsp;&nbsp;&nbsp;&nbsp;Zato su prošli još sati dok Tobi nije saznao otkuda Sten uopšte na "Načezu", jer Sten je provodio vreme glancajući do savršenstva pilotsku kabinu, pa zatim gvozdene stepenice i drvene poklopce oko nje. Kada ga je Tobi našao kako guta vreli crni napitak u zadnjoj kantini, Sten je bio spreman za priču.
<BR>&nbsp;&nbsp;&nbsp;&nbsp;&nbsp;"Blago, eto zašto sam se prijavio. Mornarska plata je nikakva, a od vremenske struje mi je bilo muka sekund ili dva, ali izdržaću."
<BR>&nbsp;&nbsp;&nbsp;&nbsp;&nbsp;"Ovaj, blago?"
<BR>&nbsp;&nbsp;&nbsp;&nbsp;&nbsp;"Već tražim one vodonične šešire. Ovde kod nas ih niko nikada nije primetio, pa mislim da si malo prebacio kad si došao kod nas. Sigurno su uzvodno."
<BR>&nbsp;&nbsp;&nbsp;&nbsp;&nbsp;Tobi je klimao i slušao Stena kako brblja o zvezdanim safirima i krupnim rubinima koji ih čekaju, i jedva je uspevao da se ne nasmeje i time se oda. S druge strane, ta priča mu je obezbedila prijatelja na mestu koje mu se činilo opasno.
<BR>&nbsp;&nbsp;&nbsp;&nbsp;&nbsp;"Šteta što si morao da prekineš svoju potragu", lukavo reče Sten.
<BR>&nbsp;&nbsp;&nbsp;&nbsp;&nbsp;"Šta?" Tobi se upravo služio iz činije plavog pasulja kako bi se nečim zaposlio, i ova primedba ga je zatekla nespremnog.
<BR>&nbsp;&nbsp;&nbsp;&nbsp;&nbsp;"Prebacio si još negde. Hteo si da nađeš onog Zombija. Samo što si hteo čoveka u prvom životu, a to leži uzvodno."
<BR>&nbsp;&nbsp;&nbsp;&nbsp;&nbsp;Kako je Sten mogao da proguta čitavu priču o vodoničnim šeširima, a da pri tom sastavi istinu o Tobijevom ocu od onih mrvica koje je znao, ostalo je tajna. Tobi je priznao klimajući i gunđajući, ali prekinuo je dalju priču. Na reci je vladalo neobično uverenje da je reka beskonačno duga i da je ostatak pevea samo senka bačena oko beskonačne cevi koja večito usisava reku dalje i dalje. Zato je sve spolja, sve priče o peveu i maškama, bilo samo smetnja.
<BR>&nbsp;&nbsp;&nbsp;&nbsp;&nbsp;Već na početku puta nizvodno naučio je da ne pušta druge da uživaju u novoj verziji srceparajuće priče o sirotom dečaku bez majčine brižne ljubavi i očeve zaštitničke ruke, ostavljenom da se sam bori protiv neprijateljskog sveta. To nije bila istina, a kad bi im ispričao istinu, izazvao bi u njima užas.
<BR>&nbsp;&nbsp;&nbsp;&nbsp;&nbsp;Dobro se ti držiš pred njima.
<BR>&nbsp;&nbsp;&nbsp;&nbsp;&nbsp;Iznenadilo ga je iznenadno probijanje delića Šibo. Ućutkao ju je, osećajući se nekako krivim.
</P></TD></TR></TABLE>
<P class="next">
<A HREF=p73.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
