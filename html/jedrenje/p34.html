<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. TRANZIT; ČEKANJE
<P>&nbsp;&nbsp;&nbsp;&nbsp;&nbsp;Stohastično.
<BR>&nbsp;&nbsp;&nbsp;&nbsp;&nbsp;Reč mu se nije dopadala, bila je suviše pedantna, a označavala je samo haos, nered, neumornu slučajnost života u peveu. Njihova gravitaciono izmenjena energija gurala je njihov klin lokalnog pevea kroz crva trzavim, stohastičnim pokretima.
<BR>&nbsp;&nbsp;&nbsp;&nbsp;&nbsp;Tranzit; čekanje. Tranzit; čekanje.
<BR>&nbsp;&nbsp;&nbsp;&nbsp;&nbsp;Nikada nisu precizno znali koliko dugo će potrajati pauza putovanja kroz crva-Vrtlog. Mogli su da razgledaju okolinu, ali plašili su se da se udalje. Jeli su zalihe i postajali sve nemirniji.
<BR>&nbsp;&nbsp;&nbsp;&nbsp;&nbsp;Nije postojala nikakva mapa pevea. Njegova izuvijana geometrija ključala je od nemirne energije, kao u gumastom, klizavom orkanu. Sokaci su često bili dugi, zmijoliki, bez upozorenja su narastali u kugle i slepe mehurove, istežući se da otvore novu, talasavu topografiju vremenjaka.
<BR>&nbsp;&nbsp;&nbsp;&nbsp;&nbsp;Ponekad su trenuci prekida bili u istom Sokaku, pa su mogli da gledaju njegovu ubrzanu evoluciju. Vremenjak je evoluirao sopstvenom kinetikom, gornji sloj se tumbao i prelivao u velikim aluvijalnim listovima. Izmučeno snažnim kišama koje su pratile promene, tlo se pretapalo u nove bregove i doline ispod neravnih vrhova svežeg vremenjaka. Život je bio uporan, prilagođavao se. U blistavim kanjonima drveće je đikljalo iz nekadašnjih propasti, a većina bilja mogla je da preživi privremeno zatrpavanje da bi se ponovo pojavilo kada svetlost iz kamena ponovo naraste.
<BR>&nbsp;&nbsp;&nbsp;&nbsp;&nbsp;Nika se smračila kad su Ito i Bendžamin poželeli da istražuju okolne Sokake koje su presecali. "Ne."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Pitajte majku. Reći će vam da je to 'stohastično'."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Još nismo toliko očajni."
<BR>&nbsp;&nbsp;&nbsp;&nbsp;&nbsp;Ali hrane je ponestajalo i Najdžel je video da Ito postaje nepodnošljivo nemiran. Posle porodične svađe u punom sastavu za velikim, uglancanim trpezarijskim stolom, odlučili su da puste Ita i Bendžamina u sakupljački pohod. Nika, Angelina i Najdžel su ih puni strepnje čekali da se vrate, dok je tajmer na kapsuli otkucavao vreme do sledećeg Tranzita.
<BR>&nbsp;&nbsp;&nbsp;&nbsp;&nbsp;Kad je ostao samo još jedan sat, i kad je Nika počela da mrmlja kako nepouzdanost takvih proračuna iznosi više od dva sata, prešli su preko neravnog vremenjaka kasom, prteći hranu na leđima. Bendžamin je rekao da nisu videli ništa naročito, ali Ito je uživao u pohodu, kao što se moglo i očekivati.
<BR>&nbsp;&nbsp;&nbsp;&nbsp;&nbsp;Nastavili su put. Tranzit, pa pauza. Posmatrali su dugi, spori ep organskih oblika života i maški u zemljama oko sebe. Obično bi bili izolovani na komadu vremenjaka. Ponekad su u daljini besnele bitke i oni bi strepeći posmatrali nepoznate borce, nadajući se da ih niko neće primetiti.
<BR>&nbsp;&nbsp;&nbsp;&nbsp;&nbsp;Obično ih i nisu primećivali, ali maške su nekoliko puta letele nad njima i Ito i Bendžamin su ih dvaput sa zadovoljstvom oborili, koristeći oružje koje im je prodala Predsednica. Verovatno su imali sreće, jer u tom razdoblju je prednost iznenađenja bila na njihovoj strani, ali Najdžel ih je natrerao da prestanu jer sreća ne traje večito.
<BR>&nbsp;&nbsp;&nbsp;&nbsp;&nbsp;Na sledećem zastanku upali su u mogo ozbiljniju nevolju. Žena u prolazu im je rekla da su maške raširile novu zarazu, nošenu vetrom i vrlo opasnu. U njenom gradu umrlo je devet od deset ljudi. Volmslijevi su joj dali hranu i otišla je dalje, a te noći su se i oni razboleli. Groznica, strašna dizenterija, sinusi prepuni žutih, sunđerastih polipa. Ito je hodao u snu, video je kapiju svog ličnog pakla i otimao se da prođe kroz nju, ka nekoj naslućenoj nagradi. Najdžel i Angelina su ga ščepali i držali su ga satima dok priviđenje nije prošlo kroz napad znojavog buncanja koje je teklo sa Itovih usana kao reka halucinacije, toliko divlje da je Nika - uvek delimično izdvojena, čak i sa rođenom decom - zapisala jedan deo.
<BR>&nbsp;&nbsp;&nbsp;&nbsp;&nbsp;Halucinacije su potom uhvatile Najdžela i oslobodile u njemu mnoga strašna sećanja koja uvek ostaju u osobi koja odluči da dugo živi.
<BR>&nbsp;&nbsp;&nbsp;&nbsp;&nbsp;- Pretrpani svemirski brod manevriše blizu Zemljinog belog, krhkog meseca.
<BR>&nbsp;&nbsp;&nbsp;&nbsp;&nbsp;- Mračno lebdenje kroz ledene vode meseca, ka unutrašnjem okeanu ispunjenom kilometrima drevnog leda.
<BR>&nbsp;&nbsp;&nbsp;&nbsp;&nbsp;- Vetrovi mu duvaju kiselu prašinu u lice, dok tuđinci nalik na ogromne radio antene teturaju ka njemu na užasnoj vrućini.
<BR>&nbsp;&nbsp;&nbsp;&nbsp;&nbsp;- Bolni, dugi let ka peveu, u potrazi za utočištem od galaksije naizgled pretrpane maškama.
<BR>&nbsp;&nbsp;&nbsp;&nbsp;&nbsp;Pričao je o tome, bljujući vrele mlazeve rasutih reči, i nije mogao da prepozna ni sopstveno boso stopalo na drugom kraju kreveta, niti krv koju je pljuvao, pa čak ni stalno mrštenje na Nikinom čelu pod nejasnom svetlošću.
<BR>&nbsp;&nbsp;&nbsp;&nbsp;&nbsp;Kasnije je shvatio da ih je spasla jedino udaljenost u koordinatama pevea. Virus što su ga raširile maške bio je toliko podešen na ljude u ovom mestu-dobu da ih je promašio za dlaku. Zato su samo ječali i znojili se i povraćali, jer bolesti je trebalo punih nedelju dana da se iživi na njima. Trpeli su je tokom tri pauze i ponovo im je ponestalo hrane baš u vreme kad su svi mogli da koračaju bez klecanja kolena.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
