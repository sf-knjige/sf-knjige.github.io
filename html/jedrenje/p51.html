<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. KAD SU POZORNICU ČINILE TRIČAVE PLANETE
<P>&nbsp;&nbsp;&nbsp;&nbsp;&nbsp;Najdžel je pošao u šetnju tek više dana kasnije, kad je kuća bila osigurana i kad je mogao da ponovo korača bolnim nogama. Nika se nije dobro osećala, pa je odbila poziv da ga prati.
<BR>&nbsp;&nbsp;&nbsp;&nbsp;&nbsp;Na fakultetu je učio pomalo poezije, i sad se setio jedne strofe.
<BR>
<BR>&nbsp;&nbsp;&nbsp;&nbsp;&nbsp;Pučina plava spava
<BR>&nbsp;&nbsp;&nbsp;&nbsp;&nbsp;prohladni pada mrak
<BR>&nbsp;&nbsp;&nbsp;&nbsp;&nbsp;vrh hridi crne trne
<BR>&nbsp;&nbsp;&nbsp;&nbsp;&nbsp;poslednji sunčev zrak.
<BR>
<BR>&nbsp;&nbsp;&nbsp;&nbsp;&nbsp;U tami koja nije bila prava noć pomislio je na vreme kada će se peve razmotati, tamo negde u dalekoj budućnosti.
<BR>&nbsp;&nbsp;&nbsp;&nbsp;&nbsp;Pošao je na padinu sa koje je mogao da vidi profil daleke druge strane Sokaka. To je pomalo ličilo na neverovatni horizont koji je video na drugom kraju crva. Setio se paučinastih niti kako lebde na tom čudnom nebu. I mislio je na Košijev horizont, iza koga nije mogao da nasluti zakone fizike. Kao da čak i Bog ima osećanje za metafizičku skromnost.
<BR>&nbsp;&nbsp;&nbsp;&nbsp;&nbsp;Uzdahnuo je, kao da i sada udiše oblake paučine, i pokušao da oseti kako bi to bilo.
<BR>&nbsp;&nbsp;&nbsp;&nbsp;&nbsp;Znači, entiteti od plazme, ogromni i brzi, lebdeće kroz neverovatno daleko doba. Sigurni i smireni, konačno slobodni od drevnih neprijatelja.
<BR>&nbsp;&nbsp;&nbsp;&nbsp;&nbsp;Ne mogu da ih progutaju ni termodinamički užasi od toplotne smrti niti ždrelo gravitacije. Kako vaseljena raste, energija se smanjuje, i plazmatični život treba samo da uspori tempo da bi se prilagodio. Preciznim podešavanjem prema sve hladnijoj okolini, život - nekakav - može da traje večno. Drugi zakon nije Konačni zakon.
<BR>&nbsp;&nbsp;&nbsp;&nbsp;&nbsp;A imaće o čemu da misle. Moći će da se sećaju i da podrobno oživljavaju slavu kratkog Ranog Vremena - onog dalekog, legendarog razdoblja kada je materija stvarala energiju iz međusobnog drobljenja sunaca. Kada je čitav svemir bio divlje vreo, natopljen neograničenom energijom. Kada je život obitavao u čvrstom stanju i kada su pozornicu činile tričave planete.
<BR>&nbsp;&nbsp;&nbsp;&nbsp;&nbsp;I kada su krhki skupovi hemikalija gledali u lebdeće oblike plazme i znali šta su. Naslućena, pa izgubljena sudbina.
<BR>&nbsp;&nbsp;&nbsp;&nbsp;&nbsp;Iznenada je osetio duboko ubeđenje da će se to zaista desiti. Da tako mora biti. Da će čovek i maška zajedno raditi ka toj konačnoj, dalekoj sudbini. Da će konačno razmisliti i shvatiti da inteligencija prevazilazi običnu podlogu u kojoj je otelotvorena.
<BR>&nbsp;&nbsp;&nbsp;&nbsp;&nbsp;Tada je osetio zvezde, van prevoja pevea. Negde u toj dalekoj noći čulo se odzvanjanje pevea, kao crkvenog zvona u starom Kembridžu. Duboki, mirni zvuk ga je istog časa preneo pod rojeve svetlosti dragulja, tako da nije koračao ispod nego između njih, poslednji put bezbrižan i razmetljiv, nasmejan kao lopov vremena oslobođenog u blistavom voćnjaku, sa više staza na izbor nego što ijedan um može da izbroji.
<BR>&nbsp;&nbsp;&nbsp;&nbsp;&nbsp;Tu se zateturao, zadihan, i krenuo ka kući. Gutljaj vina pred spavanje, možda. Fina boca iz njihovog podruma. On i Nika će sedeti i smešiće se i neće govoriti o njegovim indeksima. Ne više.
<BR>&nbsp;&nbsp;&nbsp;&nbsp;&nbsp;Možda će pričati o Itovom nemiru; već je želeo da ide i udvara se jednoj mladoj dami u obližnjem Sokaku. Najdžel pomisli na svoju mladost i osmehnu se.
<BR>&nbsp;&nbsp;&nbsp;&nbsp;&nbsp;Ili će možda razgovarati o Angelininoj želji da ode da studira u visokim citadelama znanja, jer njene potrebe su sad prevazilazile ovu farmu. Ili o rakunu, koji je još živeo u Sokaku i bio je veoma zaposlen. Starao se o nečemu što nije hteo da kaže, možda nije ni mogao.
<BR>&nbsp;&nbsp;&nbsp;&nbsp;&nbsp;Tema neće biti važna. Jedino je sadašnjost važna. Opiljak, tako tanak, a tako čudesno širok, kao otkucaj vremena.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
