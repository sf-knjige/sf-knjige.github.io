<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. POKOLENJA
<P>&nbsp;&nbsp;&nbsp;&nbsp;&nbsp;Putovali su dalje, provlačeći se kroz slojeve pevea, vučeni tokom energije u crvu. Nika je sklepala optički senzor na spoljašnjem zidu kapsule pa su mogli da gledaju, užasno usporen, trenutak Prelaza. Oko farme se stvarao prozirni sloj, izobličujući obrise.
<BR>&nbsp;&nbsp;&nbsp;&nbsp;&nbsp;Mada je na njihovoj jednostavnoj slici crvlja rupa bila nalik na cev između spratova neke zgrade, pri čemu su podovi predstavljali odvojena prostor-vremena - blistava igla koja probija abonosnu tkaninu pevea - crv je zapravo bio trodimenzionalan u njihovom okviru.
<BR>&nbsp;&nbsp;&nbsp;&nbsp;&nbsp;U deliću sekunde koliko je trajao prolaz, crv je postajao titravi, kuglasti sjaj. Narastao je, gutao ih, a zatim se udaljavao i svodio na tačku - koja bi nestala u oblaku zlatnog sjaja i vrtloga od kojih se želudac grčio. Najdželu se činilo kao da se pentra uz sopstvenu smrznutu kičmu.
<BR>&nbsp;&nbsp;&nbsp;&nbsp;&nbsp;Gledali su peve van svog malog prostora, ponekad samo par minuta pre nego što bi se ponovo promenio. Prizori i zemlje svetlucali su iza njihovog malog zaklona. Prisustvovali su razdobljima bez ikakvog traga prisustva ljudi, razdobljima sa pretrpanim gradovima na nesigurnom vremenjaku, razdobljima bez atmosfere - tada bi njihova zaštitna odela zašuštala čim bi stigli - i razdobljima sa divljim, otrovnim gasovima umesto vazduha. Neke pauze bile bi dovoljno duge da se izađe.
<BR>&nbsp;&nbsp;&nbsp;&nbsp;&nbsp;Tokom svega toga Najdžel i Nika postigli su novu ravnotežu, slatko i tužno saznanje istkano iz prizora vremena kojim su putovali. Postojalo je bezbroj događaja - neki mali i rečiti, neki ogromni i opasni i na kraju beznačajni, a svi su ukazivali na bol i radost samog čovečanstva.
<BR>&nbsp;&nbsp;&nbsp;&nbsp;&nbsp;Sretali su, pogledom u prolazu, združena plemena, bogata duhom i intelektom. Vojnike, koji su sa uživanjem pili i sa apetitom jeli, iako su znali da ih sutra čeka bitka koja će im verovatno desetkovati redove. Naučnike, pogrbljene nad svojom posvećenošću i izmučene siromaštvom, ali i dalje pune ljubavi prema zadatku kome su posvetili svoj život. Decu, kako se igraju među pocrnelim ruševinama sopstvenog doma. Roditelje, kako se raduju svojoj deci čak i dok se propast nadnosi nad njih. U gradovima, sve čudnijim što su dalje išli, ljudi su pevali spore, tužne pesme po ulicama čak i dok su se maške okupljale visoko u Sokaku nad njima, i masa se okupljala da vidi mađioničare sa trikovima i drevnim šalama, i dočekivali su ih promuklim smehom. Među malobrojnim ošamućenim preživelima iz drugih napada, u drugim izuvijanim predelima, Volmslijevi su sretali stoike koji su ponovo nalazili novu ljubav, nove prijatelje, i počinjali iz početka. Pokolenja su se topila i pristizala su nova, tek poneko se držao tako dugo kao Najdžel i Nika, i preko svega toga je nekako prosijavalo krhko, odvažno, ljudsko svetlo kroz okolne senke.
<BR>&nbsp;&nbsp;&nbsp;&nbsp;&nbsp;Stara besmislica, prema kojoj se vrsta degeneriše tokom postojanja, ovde je definitivno pobijena. Čovečanstvo je vrilo od aktivnosti. Kulture su se podizale i padale, tvrdoglavo ravnodušne prema ranijim propastima.
<BR>&nbsp;&nbsp;&nbsp;&nbsp;&nbsp;Kad je suočen sa neizbežnim krajem, i neizbežnim pitanjima, razmišljao je Najdžel, niko nije izuzetak; seti se Isusovog krika očajanja dok se prilično neodlučno primicao večnosti. Nije znao šta da misli o tako upornom postojanju ljudi. Nika je bila manje zbunjena, i blistala je od ponosa na sopstvenu vrstu.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
