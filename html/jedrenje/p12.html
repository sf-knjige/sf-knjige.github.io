<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. ČVRSTE GRANICE POLJA
<P>&nbsp;&nbsp;&nbsp;&nbsp;&nbsp;Drevni - ne baš jako inventivno ime, ali ni Jehova nije baš naročito upečatljivo.
<BR>&nbsp;&nbsp;&nbsp;&nbsp;&nbsp;Drevni su bili ovde kad je stigla civilizacija maški. Mašine su se uzdigle kad su napredna, organska društva nekako izvršila samoubistvo - preko rata, degeneracije, nezamislivih stvari - ili se povukla, zbog prostog i jednostavnog nedostatka zanimanja za napetosti tehnološkog života. To je ostavilo mašine, koje su evoluirale u posebna društva.
<BR>&nbsp;&nbsp;&nbsp;&nbsp;&nbsp;No, Drevni nisu bili mehanički zasnovani. Niti su se razvili iz škljocavog gvožđa i silikona, ne.
<BR>&nbsp;&nbsp;&nbsp;&nbsp;&nbsp;Nisu bili ni nezgrapne hemijske smeše kao mi - klimavi paketi slane vode i raznih nečistoća, umotani u kalcijumske šipke i kožu što se tako lako probuši, a sve kontrolisano užasno sporom električnom mrežom. Nisu bili bića koja stalno moraju da se ponovo podešavaju prema sve gorim rešenjima iz prošlosti. Ništa neuredno. Ništa slučajno slepljeno zajedno.
<BR>&nbsp;&nbsp;&nbsp;&nbsp;&nbsp;Drevni su bili te duge trake. Svaka traka mogla je da govori svojim, pa, glasom. Otprilike. Teško je opisati kako izgleda kad te jedan takav, pa, prosto ispuni. Nije kao razgovor, nikako. Više kao da te siluje Bog, rekao bih.
<BR>&nbsp;&nbsp;&nbsp;&nbsp;&nbsp;Video si ih dok si ulazio? Dobro. Kao biserne munje, koliko se sećam. Video si kako se sporo uvijaju, naizgled krhki.
<BR>&nbsp;&nbsp;&nbsp;&nbsp;&nbsp;Uvijali su se i izvijali oko našeg broda. Dotle je na ekranima bilo već mnogo znakova maški. Drevni su ih odbijali - valjda su koristili magnetni pritisak.
<BR>&nbsp;&nbsp;&nbsp;&nbsp;&nbsp;Nas su, opet, pogurali. Vrlo malo su se obazirali na naša ograničenja. Ponekad smo imali ubrzanje od nekoliko gravitacija. Nekada sam bio "astronaut" - izraz iz vremena kada ta vrsta posla nije bila obična koliko i hodanje - i znao sam kako da naduvam sopstvena pluća, a potom da uzimam vazduh u plitkim, brzim udisajima, dišući samo gornjim delom. Drugi se nisu tako dobro snalazili. Nika se provukla, iako je još bila slaba.
<BR>&nbsp;&nbsp;&nbsp;&nbsp;&nbsp;Drevni su izveli eksploziju. Taj udarni tralas bio je prosto veliko spremanje posle ozbiljnog posla, otprilike kao domar sa metlom koji sređuje Galaktički centar da bude uredan za sve. Drevni su oslobodili ogroman talas energije spojivši dve crne rupe. I napravili su ovo - Zaklon.
<BR>&nbsp;&nbsp;&nbsp;&nbsp;&nbsp;Maške su se najbolje snašle. Uvek se nađe neko. Usisale su brze protone, požnjele protonski tok. Imaju one čitav sistem postavljen da sakuplja tokove energije, strujanja i sve to. Moglo bi se reći da one obrađuju Galaktički centar, ali odvija se tu još jedna igra, mnogo veća.
<BR>&nbsp;&nbsp;&nbsp;&nbsp;&nbsp;Zaklon. To su maške pokušale da unište. I skoro da uspeju. Nije ga lako održavarti, a još je teže graditi.
<BR>&nbsp;&nbsp;&nbsp;&nbsp;&nbsp;Ta eksplozija stvorila je Zaklon, povećala ga je. Ispresavijan prostor-vreme, prostor proizveden tamo gde nije bilo prostora. Drevni su ga stvorili u dalekoj prošlosti, verovatno da bi čuvali stvari ili bića ili Bog zna šta. I stalno su ga proširivali, možda su mu produbljivali složenost.
<BR>&nbsp;&nbsp;&nbsp;&nbsp;&nbsp;Naš brod je bio zahvaćen, bačen ka taložnom disku, a onda podignut preko njega. Niz osu. Ka polu crne rupe.
<BR>&nbsp;&nbsp;&nbsp;&nbsp;&nbsp;Vi ste išli sličnom putanjom, zar ne? Dobro - ja sam vam je poslao.
<BR>&nbsp;&nbsp;&nbsp;&nbsp;&nbsp;Šta? A, da, sva ona priča o Abrahamu koji šalje poruke. Pa, morao sam da kažem nešto čime bih vam privukao pažnju.
<BR>&nbsp;&nbsp;&nbsp;&nbsp;&nbsp;Prevara? Svakako. Nemoralno? Ne budi smešan.
<BR>&nbsp;&nbsp;&nbsp;&nbsp;&nbsp;Morao sam da kažem da je poruka od tvog dede, naravski. Uostalom, jesam ga sreo. A sa vama sam mogao da govorim samo preko Magnetnog Uma. Maške bi sve drugo blokirale.
<BR>&nbsp;&nbsp;&nbsp;&nbsp;&nbsp;Gde sam ono stao? E, da...
<BR>&nbsp;&nbsp;&nbsp;&nbsp;&nbsp;Sve to prokleto vreme maške su jurile pravo na nas. Nanele su nam i štetu. Nekoliko nas je poginulo. Jesi li ikada video čelične plikove?
<BR>&nbsp;&nbsp;&nbsp;&nbsp;&nbsp;Maške su se probile. Čak ni magnetni pritisci ne mogu sve da zaustave. Neutronske zrake, na primer. Njih ništa ne zaustavlja.
<BR>&nbsp;&nbsp;&nbsp;&nbsp;&nbsp;Drevni su bili moćni, naravno, ali ne kao Bog Silovatelj. Izvini ako ti je moj humor malo senilan. U ovoj planini sam uglavnom bez društva, osim nekog vrlo neodređenog. To pomalo zamara. Nekako počnem da čeznem za životinjom, znaš. Za korenom i plamenom života.
<BR>&nbsp;&nbsp;&nbsp;&nbsp;&nbsp;Zaklon? Tako smo ga zvali jer smo se krili u njemu. Kao i bezbroj drugih organskih vrsta.
<BR>&nbsp;&nbsp;&nbsp;&nbsp;&nbsp;Drevni su nas strpali ovamo, zajedno sa brodom. Niz najstrmiju gravitacionu ravan u galaksiji, pa u vremenski zatvoreno skladište. Opšta teorija relativnosti, naveliko.
<BR>&nbsp;&nbsp;&nbsp;&nbsp;&nbsp;Na Kembrižu nam niko nije rekao, čak ni onaj Hoking, da prostor-vreme može da bude građevinski materijal. Masa je jednaka zakrivljenosti prostor-vremena, to sam uspeo da shvatim. Gradimo stvari od materije. Zašto ih ne bismo gradili od zakrivljenog prostora-vremena?
<BR>&nbsp;&nbsp;&nbsp;&nbsp;&nbsp;Sasvim jednostavno, ali kolika je energija napona potrebna - bolje da ne vidiš proračune, veruj mi. Gadna stvar. Zastrašujuća.
<BR>&nbsp;&nbsp;&nbsp;&nbsp;&nbsp;Vidiš, najvažnija stvar kod poimanja svemira je ta da Bog ništa ne čini otprilike. On ne radi onako kako sam ja vredno učio na Kembridžu, da povećava neki mali parametar, pa procenjuje rešenja, rešava diferencijalne jednačine metodom pokušaja i pogreške. Bog igra otvoreno.
<BR>&nbsp;&nbsp;&nbsp;&nbsp;&nbsp;Drevni nisu bogovi - zapravo, oni su grozni gnjavatori - ali mogu da potpuno reše opštu relativnost. Bez prečica. U "čvrstim granicama polja", kako se to kaže.
<BR>&nbsp;&nbsp;&nbsp;&nbsp;&nbsp;Kako? Ne znam. Nisam bio tu kad su radili. Drevni su nekako uspeli da spoje dve crne rupe - diva u Pravom centru i jednu manju koju su nekako nabavili - i napravili paklenu oluju energije.
<BR>&nbsp;&nbsp;&nbsp;&nbsp;&nbsp;Kad se prašina slegla, ostao je Zaklon. Ludački orbitira oko preostale crne rupe, koja ima ukupnu masu par miliona puta veću od sunčeve. Lavirint Zaklona. Stabilan. Izuvijani peve. Postojani odraz.
<BR>&nbsp;&nbsp;&nbsp;&nbsp;&nbsp;Nas su prosto ubacili unutra. Vi Bišopovi ste uleteli, okrznuli ste ergosferu, je li? To je sada jedini ulaz, tako izgleda. Uspeva samo ako postoji poveliko parče mase koje se približava, pa ustalasa kožu crne rupe na ekvatoru. Onda neko može da proleti.
<BR>&nbsp;&nbsp;&nbsp;&nbsp;&nbsp;Na žalost, to su i maške shvatile. Drevni nisu mogli da ih spreče. Uradili smo šta smo mogli protiv njih, čak i kad su nam pomagali Zemljani - posle ću o njima, to je druga tema. Ali to je bila izgubljena bitka. Maške su spretne.
<BR>&nbsp;&nbsp;&nbsp;&nbsp;&nbsp;Zapravo, Drevni su se odlučili da sarađuju sa nama biološkim oblicima, oni nas zovu Prirodni, zato što su maške suviše spretne. Mogu da istrebe sve Prirodne. Drevni to ne žele, iz nekih svojih razloga.
<BR>&nbsp;&nbsp;&nbsp;&nbsp;&nbsp;Kojih razloga? Imam teorije, razne. Ali niko ne zna zasigurno.
<BR>&nbsp;&nbsp;&nbsp;&nbsp;&nbsp;Za moj obični um iz Dvadesetog, sama složenost povećava zbrku. Možeš misliti, maške višeg reda, Drevni i njima slični - oni su nesagledivi, za mene. A verujem i za tebe.
<BR>&nbsp;&nbsp;&nbsp;&nbsp;&nbsp;Znaš, potraje dok se navikneš čak i na fiziku. Zaklon - šta? Oh, da, možeš da ga zoveš i Klin ako hoćeš, mora da ima na hiljade imena. Neka su prilično prostačka: treba da čuješ kako se "crna rupa" kaže na ruskom. Zaklon je kao osinje gnezdo na litici. Zahvataju ga Jedačeve plimne sile i rastežu i prostor i vreme.
<BR>&nbsp;&nbsp;&nbsp;&nbsp;&nbsp;Donji delovi žive drugačije. Ovde vreme teče sporije - što je običan ajnštajnovski efekat. I tako, napolju proleću vekovi, a ja ručam. To ti daje perspektivu. Naravno, zaista natenane ručam.
<BR>&nbsp;&nbsp;&nbsp;&nbsp;&nbsp;A postaneš i prilično usamljen.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
