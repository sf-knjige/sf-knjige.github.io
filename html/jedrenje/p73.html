<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. VREMENSKA TURBULENCIJA
<P>&nbsp;&nbsp;&nbsp;&nbsp;&nbsp;Mirne rečne vode ležale su blizu obale. Tu su duboke struje broma i žive dozvoljavale indukcionim kalemima da se čvrsto uhvate, dok je sama voda najbolje tekla u sredini reke. Ovde nije bilo pruga broma koje bi izbile da raspore trup broda, pa je stražar mogao da bude relativno miran.
<BR>&nbsp;&nbsp;&nbsp;&nbsp;&nbsp;Gospodin Preston mu je objasnio da "Načez" mora da se drži blizu obale, koja ga odvaja od nizvodnih brodova što plove sredinom, koristeći brzu struju. Tobi je naučio nekoliko veštih trikova za savlađivanje rtova, krivina, sprudova, ostrva i naslaga koje preprečavaju put. Ubrzo je zaključio da će se, ako ikada postane pilot, baviti samo plovidbom nizvodno, a put uzvodno će prepustiti onima koji ne cene oprez.
<BR>&nbsp;&nbsp;&nbsp;&nbsp;&nbsp;No, vremenska oluja zahvata oba tipa brodova.
<BR>&nbsp;&nbsp;&nbsp;&nbsp;&nbsp;Spuštala se mrmoreća tama dok su se probijali rekom prema kovitlacu vremena koji ih je čekao. Dizao se usred reke, levkastog oblika, dok su izveštaji od koliko juče, iz grada, govorili da se nalazi uz obalu suprotnu onoj koje se sada držao "Načez".
<BR>&nbsp;&nbsp;&nbsp;&nbsp;&nbsp;"Brzo se kreće, nema šta", mirno reče gospodin Preston za kormilom.
<BR>&nbsp;&nbsp;&nbsp;&nbsp;&nbsp;Uskovitlani, zapenjeni beli stub ulubljivao je i bojio u crveno sliku šume i doline iza nje. Tobi je stajao u uglu pilotske kabine i uskoro je ispričao sve čega se sećao o ovoj oluji koju je video pre više dana, a pokazalo se da to nije bilo od koristi, jer je nevreme naraslo i dobilo oblik izuvijanog čvora nalik na osmicu, koji je bljuvao crnu vodu i sivi metal.
<BR>&nbsp;&nbsp;&nbsp;&nbsp;&nbsp;Kiša je udarala o prozore pilotske kabine. Ciklon je upijao svetlost oko njih. Nad njima se videla crno-bela šara neba. Bliže obali Tobi je nejasno nazirao drveće u paučinastim obrisima. Vetar je šibao i udarao "Načeza", povijajući drveće i okrećući lišće na bledo naličje, tako da je izgledalo kao da mu spira boju. Drveće je njihalo granjem kao da je u panici. Jedan "Načezov" dimnjak zaškripa, naheri se i puče napola, i gornji deo pade na palubu. Mornari pritrčaše da ga oslobode veza i bace preko ograde. Tobi vide da je i Sten sa njima, da žurno testeriše na vetru koji se upinje da ga sruši. Po pokretima usana videlo se da psuje, bio je toliko blizu da je Tobi mogao da pročita reči sa usana, ali vetar je odnosio sa sobom svaki zvuk.
<BR>&nbsp;&nbsp;&nbsp;&nbsp;&nbsp;Nije to bio običan vetar. Hujao je i sekao vazduhom, izobličujući slike tako da su ljudi u poslu izgledali kao da se mučno sporo kreću, a potom panično ubrzavaju, neprekidno istezani i trzani i izobličavani nedvidljivim silama.
<BR>&nbsp;&nbsp;&nbsp;&nbsp;&nbsp;A onda - ssssttt! - šištanje vakuuma trže bleštavi oreol na nebu. Palubu preplavi večiti sjaj. Obala je i dalje bila u polumraku. Vrhovi drveća su se njihali i rvali sa nevidljivim neprijateljem. Sredina reke se penila.
<BR>&nbsp;&nbsp;&nbsp;&nbsp;&nbsp;Novo ssssttt! i udar i brod propade za visinu čoveka, zapljusnut vrelim sjajem. U deliću sekunde vazduh postade pakleno crn, a grmljavina se pronosila nebom kao da prazna burad tandrču niz kameno stepenište.
<BR>&nbsp;&nbsp;&nbsp;&nbsp;&nbsp;A onda izađoše. Vetar ponovo postade živopisan lahor nad rekom. "Vremenska turbulenca je ovog puta bila blaga", reče pilot.
<BR>&nbsp;&nbsp;&nbsp;&nbsp;&nbsp;Tobiju nije tako izgledalo dok je sedeo na stolici i pokušavao da ovlada disanjem.
<BR>&nbsp;&nbsp;&nbsp;&nbsp;&nbsp;Kada je kasnije sreo Stena, mladić se iznenadio. "Izvijanje? Iskrivljene noge? Ni trenutka se nisam tako osećao." Tobi shvati da su promene i nestabilnost vremena i prostora bili specifični za svakog pojedinog posmatrača. Niko nije osećao iste posledice. No, obogaljeni dimnjak, koga su sada Sten i ostali mornari žurno popravljali, obliveni znojem, jasno je pokazivao šta može da učini talasanje vremena.
<BR>&nbsp;&nbsp;&nbsp;&nbsp;&nbsp;Ponovo presekoše reku, izbegavajući veliki aluminijumski nanos koji je prigušeno sijao, i koji bi u deliću sekunde mogao da uništi korito indukcionog broda. To je dovelo "Načez" blizu obale gde je Tobi ostavio čamac. Uzeo je dogled gospodina Prestona i počeo da pretražuje modro-zeleno grmlje, ali nije uspeo da ga vidi.
<BR>&nbsp;&nbsp;&nbsp;&nbsp;&nbsp;"Neko ga je ukrao", besno reče Tobi.
<BR>&nbsp;&nbsp;&nbsp;&nbsp;&nbsp;"Ili pojeo", nasmeši se pilot.
<BR>&nbsp;&nbsp;&nbsp;&nbsp;&nbsp;"Nisam ga uzgajio, nije živ. Testerisao sam i zakucavao i savijao pravi metal."
<BR>&nbsp;&nbsp;&nbsp;&nbsp;&nbsp;"Možda ga je vreme pojelo", reče na to pilot.
<BR>&nbsp;&nbsp;&nbsp;&nbsp;&nbsp;Obala je delovala vodnjikavo i neodređeno, kao modro-zelena emulzija. Dok su se probijali uzvodno, Tobi je sve više poštovao pilota. Nijedna izbočina nije dovoljno dugo trajala da bi se Tobi odlučio kakvog je zaista oblika. Bregovi su se rastapali kao puter ostavljen na stolu tokom toplog nedeljnog popodneva.
<BR>&nbsp;&nbsp;&nbsp;&nbsp;&nbsp;No, gospodin Preston je nekako znao kako da skrene "Načeza" u desno do neke precizne tačke, inače bi - kako je objasnio - brod došao u ozbiljan sukob sa preprekom koja bi ih rasporila od pramca do krme brže nego što je čoveku potrebno da zevne. Mračno prostranstvo vode i dremljivog metala postavljalo je klopke vremenskim brodovima na svim mogućim dubinama.
<BR>&nbsp;&nbsp;&nbsp;&nbsp;&nbsp;Gospodin Preston provede brod tik kraj ostrva gde je mali vremenski vrtlog upravo probio zamagljenu površinu reke, toliko blizu da je drveće grebalo i udaralo pramac, umalo oborivši radoznalog putnika - koji se žurno iskrcao na sledećoj postaji, zaboravivši čak i svoju torbu. Brbljao je nešto o vizijama obezglavljenih žena koje lebde u vazduhu. Posada se smejala i kreveljila. Tobi im se pridružio.
</P></TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
