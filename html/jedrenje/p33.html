<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. VREME JE HORIZONT
<P>&nbsp;&nbsp;&nbsp;&nbsp;&nbsp;Dobro prodrmani, otvorili su vrata kapsule. Našli su se pred svojom kućom i pomoćnim zgradama, sa istim komadom voćnjaka kao i pre - i sve to je počivalo na klizećoj masi svetlucavog vremenjaka. Sa svih strana dizali su se zidovi kanjona, zaogrnuti limun-žutim isparenjima.
<BR>&nbsp;&nbsp;&nbsp;&nbsp;&nbsp;Svi su izašli i udisali hladan, redak vazduh, ali ipak su zadržali zaštitna odela. Nika je računala na osnovu instrumenata u kapsuli i zaključila da su se provukli kroz trenutno pulsirajuću rupu, prešavši nekoliko miliona kilometar-godina pevea.
<BR>&nbsp;&nbsp;&nbsp;&nbsp;&nbsp;"Možemo biti milionima klikova daleko, a u istom trenutku iz kojeg smo otišli", mirno im je rekla, "ili u istom Sokaku, milionima godina u budućnosti." Crvlje rupe između razdoblja nisu kao liftovi što povezuju spratove unutar zgrade, ali Najdžel ih je uporno baš tako zamišljao.
<BR>&nbsp;&nbsp;&nbsp;&nbsp;&nbsp;Tlo zadrhta. Ploča sa njihovim imanjem neprijatno se pomeri na vremenjaku.
<BR>&nbsp;&nbsp;&nbsp;&nbsp;&nbsp;"A nema načina da se odredi šta je zapravo?" upita Bendžamin sa iščekivanjem.
<BR>&nbsp;&nbsp;&nbsp;&nbsp;&nbsp;"U Generator Uzročnosti ugrađen je haos", odgovori Nika, držeći se za kapsulu da ne padne. "Ne možemo proceniti bolje od ovoga."
<BR>&nbsp;&nbsp;&nbsp;&nbsp;&nbsp;Najdžel je gledao daleko nebo, gde su se zidovi nalik na lavu talasali i dimili. "Koliko ostajemo ovde?"
<BR>&nbsp;&nbsp;&nbsp;&nbsp;&nbsp;"I to je haotično", reče Nika. "Ali kratko. Izgleda da će biti sat ili dva. Imaćemo nekakvo upozorenje kada nailazi sledeći Tranzit."
<BR>&nbsp;&nbsp;&nbsp;&nbsp;&nbsp;Angelina se nasmeja, prepavši ostale. "Dotle smo slobodni da uživamo u predelu?" Uprkos narastajućoj nelagodnosti, porodica joj se pridruži u smehu.
<BR>&nbsp;&nbsp;&nbsp;&nbsp;&nbsp;Kao u odgovor, obližnje litice ispustiše sumporastu svetlost, tiho stenjući kao da se žale. Zgulio se jedan sloj - krak! - i oštar prasak u vazduhu sve ih poruši. Ovde je peve bio kao koža, gulio je spoljašnje slojeve da bi mogao da raste dalje. Sabijeni događaji su se uvijali, treperili i umirali.
<BR>&nbsp;&nbsp;&nbsp;&nbsp;&nbsp;Najdžel je iz studentskih dana znao da masa zakrivljuje prostor-vreme, ali i dalje ga je čudilo obrnuto: sabijeni peve ponaša se kao materija. Izraženi kao masa, događaji su bili sabijeni u ploče. Njihovi završeci izazivali su eksplozije energije: bukvalno kraj istorije, jer u tim detonacijama podaci su se rasipali u fosforescentnu energiju, njen pravi ekvivalent. Peve je potvrđivao konačan trijumvirat fizike, čiju je jednu stranu Ajnštajn ispravno shvatio: masa jednako energija jednako informacija.
<BR>&nbsp;&nbsp;&nbsp;&nbsp;&nbsp;Ušli su u kući, koju su Predsedničini fizikalci napunili do krova, i pokušali su da se ponašaju kao da je ovo neka vrsta povratka kući. Bili su gladni pa su pojeli nešto nalik na goveđe šnicle kako bi proslavili, ali zbog narednog Tranzita svi razgovori bili su isprekidani. Najdžel je izašao napolje, pod izgovorom da popuši jednu od svojih cigara, pažljivo čuvanih u kuhinjskom zamrzivaču; Nika se strašno mrštila kad bi ih palio unutra. Nije voleo što je prepustio porodicu Generatoru Uzročnosti ili "prefinjenom haosu" ili bilo kojem drugom paru komplikovanih reči koje na kraju znače da je svet potpuno ravnodušan prema ljudskom životu i vrednostima. Ali nije imao drugog izbora.
<BR>&nbsp;&nbsp;&nbsp;&nbsp;&nbsp;"Tu se ništa ne može. I ti znaš to", reče Nika. Izašla je za njim, nečujno jer joj je korake prigušila lomljava vremenjaka visoko u maglovitoj visini ovog kuglastog sokaka.
<BR>&nbsp;&nbsp;&nbsp;&nbsp;&nbsp;"Trebalo je da ostavimo ono telo da istrune", bespomoćno reče Najdžel.
<BR>&nbsp;&nbsp;&nbsp;&nbsp;&nbsp;"To ne bi bili mi."
<BR>&nbsp;&nbsp;&nbsp;&nbsp;&nbsp;"Je li tako gadno? Promeni korake u igri, nauči novu pesmu."
<BR>&nbsp;&nbsp;&nbsp;&nbsp;&nbsp;"Radimo ono što smo oduvek želeli. Gledamo nadugačko, kako si ti nekad govorio."
<BR>&nbsp;&nbsp;&nbsp;&nbsp;&nbsp;"Tačno." On uzdahnu. "Oduvek sam želeo da pogledam iza dalekog horizonta. Ovo..."
<BR>&nbsp;&nbsp;&nbsp;&nbsp;&nbsp;"I vreme je horizont."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
