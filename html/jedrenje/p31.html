<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. SIVA MAŠKA
<P>&nbsp;&nbsp;&nbsp;&nbsp;&nbsp;Prevrtljiva Predsednica pozvala ih je da spavaju na njenom ličnom imanju dok se budu dogovarali oko pojedinosti vezanih za predstojeće putovanje peveom. Pokazalo se da je to imanje ista ona kićena, gotovo satirično barokna vila u kojoj su je prvi put videli. Ušli su na zadnja vrata, iz prepunih ulica; sa glavnog ulaza otvarao se nahereni pogled na udubljeni grad, sa najgornje ivice.
<BR>&nbsp;&nbsp;&nbsp;&nbsp;&nbsp;Krupne ptice, neke sa blistavim zubima pa čak i usnama, lebdele su na vetrovima tik iznad Predsedničinog balkona. Jedna je prohujala kraj njih i odmerila ih pogledom kao da planira ručak. Bila je upola manja od čoveka. Ovde je gravitacija jenjavala, dajući svemu vazdušastu lakoću koja je Najdželu ličila na osećanje kad se napiješ, ali bez ikakvih posledica. Ipak, zubata ptica im se nasmešila sa neprijatnom samouverenošću. Brzo su se vratili unutra.
<BR>&nbsp;&nbsp;&nbsp;&nbsp;&nbsp;Sledeće jenjavanje potrajalo je prilično dugo. Grad je nekako mogao da utiče na promene blistavog sjaja vremenjaka, uobličujući ga u relativno pravilnu shemu: oko jedne trećine vremena bio je mrak, što je dovoljno za san ako nisi suviše umoran.
<BR>&nbsp;&nbsp;&nbsp;&nbsp;&nbsp;Ovde se izgleda niko nije umarao. Bučni i haotično živopisni, stalno su nekuda hitali. Nika se glasno upitala da li se to samo oni, Matori Prdeži, čude besciljnoj energiji mladih. Najdžel je na to odmahnuo glavom. Toliko dugo je obuzdavao takvo mišljenje da je gotovo prešao u narednu fazu, u kojoj je prestao da se grabi za život i pustio da ovaj stiže do njega. Bila su mu potrebna čitava stoleća da shvati kako su radost i bol jednako snažni i kako ih jednako malo treba proučavati. Prosto su tu, kao cveće. Bolje je upiti njihov miris nego misliti o metaforama koje predstavljaju.
<BR>&nbsp;&nbsp;&nbsp;&nbsp;&nbsp;Ponovo su stajali na balkonu sa Predsednicom, dokono pričajući pre odlaska u krevet, kad je preko dalekog porcelanskog neba preletelo nešto veliko, brzo i mračno. Predsednica izbeči oči. "Siva Maška!" dreknu i baci se na mermerni pod.
<BR>&nbsp;&nbsp;&nbsp;&nbsp;&nbsp;Potom se začuše krici panike iz čitavog grada pod njima. Najdžel se sa apstraktnim zanimanjem zagleda u polumračno, lebdeće prisustvo, držeći se za blistavu mesinganu ogradu.
<BR>&nbsp;&nbsp;&nbsp;&nbsp;&nbsp;"Lezi!" doviknu mu Nika, klečeći, skrivena od pogleda.
<BR>&nbsp;&nbsp;&nbsp;&nbsp;&nbsp;Siva Maška jurnu ka njima, ubrzavajući sa velike visine. Hor očajničkih uzvika dopirao je iz mnoštva ulica i zastakljenih zgrada u dubini. Najdžel se staloženo okrete i uđe unutra.
<BR>&nbsp;&nbsp;&nbsp;&nbsp;&nbsp;"Verovatno ne traži nas", reče Niki dok su stajali u prostrnaoj balskoj dvorani. Ljudi su jurcali oko njih, uspaničeni, promuklo se dozivajući.
<BR>&nbsp;&nbsp;&nbsp;&nbsp;&nbsp;"Ne možemo da budemo sigurni", nervozno reče ona.
<BR>&nbsp;&nbsp;&nbsp;&nbsp;&nbsp;"Ma hajde. Nismo mi toliko važni da..."
<BR>&nbsp;&nbsp;&nbsp;&nbsp;&nbsp;Udaljeni zid se raspade od udara. Užasan tresak, potom jeziva tišina.
<BR>&nbsp;&nbsp;&nbsp;&nbsp;&nbsp;Našli su se pod teškim nameštajem. Kasnije, dok ih je neki medicinar krpio, saznali su da se parče Sive Maške odvojilo i pošlo da krstari nad gradom. Sa tla su ga zasipali vatrom. Odbijalo ju je sa prezrivom lakoćom. Slalo je ispitivačke talase elektromagnetne energije ka svakom mogućem aparatu, brzo premrežavajući grad i sužavajući područje traganja. Uspelo je da stigne do ovog kvarta, ali ništa preciznije. Očito nije znalo za čim traga. Zato je počelo da zasipa čitavo područje zracima, ubivši nekoliko stotina ljudi i urušivši niže zidove Predsednicine vile.
<BR>&nbsp;&nbsp;&nbsp;&nbsp;&nbsp;Najdžel klimnu. "Imala si pravo", reče Niki. "Ali zašto?"
<BR>&nbsp;&nbsp;&nbsp;&nbsp;&nbsp;Predsednica je dobila par modrica koje nisu objašnjavale njenu nervoznu strepnju; stezala je i opuštala pesnice, a lice joj je bilo modrikasto belo. "Nikad nas još nije napala. Ona pripada najvišoj klasi maški, uvek je ispred naše tehnologije."
<BR>&nbsp;&nbsp;&nbsp;&nbsp;&nbsp;"Vidim da se stvari nisu mnogo izmenile", reče Nika. "Tako je bilo i u naše doba."
<BR>&nbsp;&nbsp;&nbsp;&nbsp;&nbsp;"Mogle bi da nas sve pobiju." Predsednica ih je oprezno odmeravala. "A traže vas."
<BR>&nbsp;&nbsp;&nbsp;&nbsp;&nbsp;"To je samo pretpostavka", zevnu Najdžel.
<BR>&nbsp;&nbsp;&nbsp;&nbsp;&nbsp;Nika uhvati njegov pogled. "I dalje nisam zadovoljna zalihama koje nam dajete."
<BR>&nbsp;&nbsp;&nbsp;&nbsp;&nbsp;"Šta?" namršti se Predsednica. "Sklopili smo pogodbu", reče automatski.
<BR>&nbsp;&nbsp;&nbsp;&nbsp;&nbsp;"Nećemo otići bez..." i Nika odrecitova proširenje spiska.
<BR>&nbsp;&nbsp;&nbsp;&nbsp;&nbsp;Debela žena otvori usta, pa ih polako zatvori. "Morate da odete."
<BR>&nbsp;&nbsp;&nbsp;&nbsp;&nbsp;"Uopšte ne", reče Najdžel.
<BR>&nbsp;&nbsp;&nbsp;&nbsp;&nbsp;Ona ga prostreli pogledom. Mogao je da vidi njenu logiku. Ako se Siva Maška zanima za ove Volmslijeve, najbolje je da ih se oslobodi - što pre, to bolje. "U redu, zalihe - ali odlazite u zoru."
<BR>&nbsp;&nbsp;&nbsp;&nbsp;&nbsp;Nika klimnu. Sve što privlači Sivu Mašku, loše deluje na poslove.
<BR>&nbsp;&nbsp;&nbsp;&nbsp;&nbsp;"Ipak", zamišljeno reče Najdžel, kasnije, "zašto smo mi važni?"
<BR>&nbsp;&nbsp;&nbsp;&nbsp;&nbsp;"Možda zbog toga kuda smo se uputili?" upita Nika.
<BR>&nbsp;&nbsp;&nbsp;&nbsp;&nbsp;Te noći su on i Nika ležali na nekoj vrsti podatnog vodenog madraca i gledali kako zmijoliki pas ulazi u njihovu sobu i ispituje ih. Očito je bio prilično inteligentan, i predstavljao je šefa obezbeđenja. Na pitanja je odgovarao klimanjem glave i kratkim, mljackavim dah i neh.
<BR>&nbsp;&nbsp;&nbsp;&nbsp;&nbsp;Najdžel je posle nekog vremena prestao da se zanima za njega i shvatio je, zagledan u zatvorenu noć ovog Sokaka, da se navikao na prostu, neupadljivu fatalnost. No, ona nije nosila sa sobom uobičajenu maglu ranijih razdoblja. Možda je to neka nova mudrost, ili iznurenost, ali svakako nije hteo da traći život na besmislice. Mnogo onoga u šta je nekada verovao i što je osećao sada mu se činilo kao glupost ili barem beskorisno. S druge strane, neki trenuci blistali su kao dragulji.
<BR>&nbsp;&nbsp;&nbsp;&nbsp;&nbsp;Stresao je sa sebe mračno raspoloženje uronivši u Niku; njihova ljubav bila je tako daleko od razrađenih tehničkih napora da je donosila ono što mu se činilo najneverovatnijim od svega, trenutke prijatnog iznenađenja. Spavao je dubokim snom. U maglovito jutro su se polako zajedno probudili.
<BR>&nbsp;&nbsp;&nbsp;&nbsp;&nbsp;"Onaj pas je bio u sobi dok smo to radili."
<BR>&nbsp;&nbsp;&nbsp;&nbsp;&nbsp;"Ne smeta. Možda su sada toliko evoluirali da u ključnom trenutku učtivo skrenu pogled."
<BR>&nbsp;&nbsp;&nbsp;&nbsp;&nbsp;"Trenutku? Misliš da je to trajalo samo trenutak?"
<BR>&nbsp;&nbsp;&nbsp;&nbsp;&nbsp;"Pa, recimo da je bilo vanvremenski."
<BR>&nbsp;&nbsp;&nbsp;&nbsp;&nbsp;"Tako je bolje. Kao da se sećam kako je pas lajao u prilično važnom trenutku."
<BR>&nbsp;&nbsp;&nbsp;&nbsp;&nbsp;"Oh? Mislio sam da si to bila ti."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
