<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. VREME JE LAVIRINT
<P>&nbsp;&nbsp;&nbsp;&nbsp;&nbsp;Tri duboka, rastegnuta zvuka zvona prelebdeše preko tanke pokožice reke i nešto kasnije se vratiše, skraćeni i povišeni.
<BR>&nbsp;&nbsp;&nbsp;&nbsp;&nbsp;"Znači da se približavamo luku", reče gospodin Preston.
<BR>&nbsp;&nbsp;&nbsp;&nbsp;&nbsp;Tobi začkilji, pretražujući izmaglicu. "Ništa ne vidim."
<BR>&nbsp;&nbsp;&nbsp;&nbsp;&nbsp;"Zvuk zvona se deforimiše od vremenskog vetra, a potom se odbija nazad ka nama. To je bolji vodič nego da gledamo luk, ponekad. Luk deformiše sliku, pa izgleda kao špageti."
<BR>&nbsp;&nbsp;&nbsp;&nbsp;&nbsp;Tobi bi više voleo da gleda opasne stubove zapenjene vode, jer je putujući nizvodno video baržu kako se razbija o jedan od njih.
<BR>&nbsp;&nbsp;&nbsp;&nbsp;&nbsp;Nad rekom se nadnela duboka tišina. Osećao se jezivo izdvojeno, nepokretno posle gužve po Kairu, mada su odande otišli pre svega par sati. Znao je šta bi se desilo kada bi ga maške pratile do broda, pa se sve do poslednjeg časa krio u baru. Sa čulima spuštenim na nulu, sedeo je i mozgao i odlučio da više uopšte ne aktivira čula. Nisu bila opasna toliko po njega samog koliko po ljude sa kojima je radio.
<BR>&nbsp;&nbsp;&nbsp;&nbsp;&nbsp;Ljudi su se ovde snašli onako kako se snalaze svi ljudi kad imaju samo nagoveštaj šanse. Držali su se prošlosti, a on je među njima prolazio pod opasnom maskom. Nije mogao da navede maške na svoje prijatelje.
<BR>&nbsp;&nbsp;&nbsp;&nbsp;&nbsp;Odšunjao se do reke. Do broda. Kada se ukrcao nije bilo ničeg upadljivog, ili bar ničeg vrednog da se vidi. Potrajalo je dok se malo sredio i počeo ponovo da razmišlja.
<BR>&nbsp;&nbsp;&nbsp;&nbsp;&nbsp;Sa desne strane broda video se neprekidan zid mračne šume koja se stapala sa sivim nebesima. Gospodin Preston ponovo zazvoni i vrati se ubrzani eho, ovog puta još brži i viši.
<BR>&nbsp;&nbsp;&nbsp;&nbsp;&nbsp;Potom reka kao da se otvori, otkrivajući prvo penušava podnožja a potom veličanstveno visoke lukove. Nemo su se kovitlali oko podnožja, šireći talase da obznane svoju moć. No, dok je "Načez", prilazio, čvrsto se držeći naspramne obale, voda je bila prozirna i glatka kao staklo, sa živinom strujom bliže sredini i sa spektrom svetlucanja u jezivo mirnom vazduhu.
<BR>&nbsp;&nbsp;&nbsp;&nbsp;&nbsp;Potom smirenosti nestade. Talas grmljavine zatrese prozore pilotske kabine.
<BR>&nbsp;&nbsp;&nbsp;&nbsp;&nbsp;"Auu!" uzviknu gospodin Preston i pojača brzinu. Indukcioni motori zatresoše palubu.
<BR>&nbsp;&nbsp;&nbsp;&nbsp;&nbsp;"Izgledaju onako kao kad si ih ti video?" Gospodin Preston nije skidao pogled sa lukova. Sada su svetlucali plavo i ružičasto.
<BR>&nbsp;&nbsp;&nbsp;&nbsp;&nbsp;"Daser, samo je onaj viši imao veće podnožje."
<BR>&nbsp;&nbsp;&nbsp;&nbsp;&nbsp;"Prošao si između njih?"
<BR>&nbsp;&nbsp;&nbsp;&nbsp;&nbsp;"Neser, držao sam se onog peščanog spruda."
<BR>&nbsp;&nbsp;&nbsp;&nbsp;&nbsp;"Vrlo mudro."
<BR>&nbsp;&nbsp;&nbsp;&nbsp;&nbsp;Tobi zapravo, u onom opštem pljuskanju, nije imao nikakvog izbora. No, nije rekao ništa. Paluba se propinjala, pucketala, stenjala.
<BR>&nbsp;&nbsp;&nbsp;&nbsp;&nbsp;"Eno brzaka, uz obalu, sve do iza lukova", reče gospodin Preston, ipak pokazujući uzbuđenje. "Možda će nas proneti a da ne moramo potom ni da se očešljamo."
<BR>&nbsp;&nbsp;&nbsp;&nbsp;&nbsp;Pošli su uz obalu, toliko blizu da su se grane lomile o dimnjake. Magla je obojila vazduh u bolesno crveno. Tobi je kroz tabane osećao duboku tutnjavu. "Držite se!" povika gospodin Preston, kao da se nisu svi ionako osigurali, a onda naleteše.
<BR>&nbsp;&nbsp;&nbsp;&nbsp;&nbsp;"Načez" naiđe na ivicu vira gotovo kraj samog rta. Ovog puta njegova glavna snaga presecala je reku popreko, sa ogromnim mrljom žive i broma, izmešanim u razlivenim smeđim i srebrnim prugama. Brod poče da se vrti, pomisli Tobi dok mu se želudac grčio, kao ona čigra koju mu je majka jednom poklonila i koja je ostajala uspravna dok god se vrtela.
<BR>&nbsp;&nbsp;&nbsp;&nbsp;&nbsp;Ovo nevezano sećanje trajalo je samo tren, a onda voda zapljusnu pilotsku kabinu i razbi prednji prozor. Brod se naže u stranu. Vremensko izvijanje krivilo je potporne grede. Vrtlog dograbi brod i zdrobi mu jedan od dimnjaka u bednu hrpicu lima. Vazdušni udar pogodi Tobijeve uši i u glavi mu je neko vreme zvonilo. Munjevito brzi talasi crvenog sjaja izbijali su sa reke i hitali preko gornje palube.
<BR>&nbsp;&nbsp;&nbsp;&nbsp;&nbsp;Vika. Vriska.
<BR>&nbsp;&nbsp;&nbsp;&nbsp;&nbsp;Prvo preprečen preko struje, a zatim nošen njome, "Načez" se oslobodi urlajućeg vrtloga. Već sledećeg trenutka zaleteli su se u drveće na sledećoj krivini reke. To bi inače bila sramota za pilota, ali pošto su sada prolazili uz vreme, kraj lukova, to je bio spas i kazna, kao škrta napojnica na kraju banketa.
<BR>&nbsp;&nbsp;&nbsp;&nbsp;&nbsp;U potpunoj tišini koja je nastupila, tutnjali su uzvodno a Tobi je gledao obalu i tražio znake kojih bi se setio. Povratak na ovo mesto značio je da može delimično da izmeni gradijent pevea. Pretpostavljao je da će ga to vratiti na vremenskoj osi bliže razdoblju grada-kapije. Možda - samo možda, jer ljudi ovde nisu hteli uopšte da pričaju o peveu - možda će dospeti bliže mestu odakle potiču Kilini.
<BR>&nbsp;&nbsp;&nbsp;&nbsp;&nbsp;Nije to nikome rekao, ali gospodin Preston ga je povremeno gledao ispod oka. Sten, pošto ga je po dužnosti izgrdio što je pobegao od onih lakih žena, stalno ga je gnjavio da traže vodonične šešire. I zato je Tobi provodio sate i sate pretvarajući se da zuri u gustu šumu koja je promicala kraj njih.
<BR>&nbsp;&nbsp;&nbsp;&nbsp;&nbsp;Njemu se činilo da je ovde šuma bogatija nego nizvodno, gusta i tajanstvena. Nije bio dovoljno mudar ni iskusan da u potpunosti uživa u njoj; ukus dolazi sa godinama i to je možda jedina prednost starenja, mada je znao da neki tu istu stvar nazivaju mudrošću.
<BR>&nbsp;&nbsp;&nbsp;&nbsp;&nbsp;Gledao je ogromne, spore nizove uzroka i posledica na reci - sile koje, iako neprimetne u prirodnom bogatstvu, zapravo stvaraju sve raspoložive prizore, oblasti veličanstvene lepote, beskrajne mehanizme drveta i lišća. Mladi se moraju snaći u svetu koji predstavlja ogromnu zagonetku, i zato je pažljivo posmatrao promene boje, proučavao večni tok, znajući da srebrna reka može iznenada da se zapeni i usisa ga, ili obrnuto, da ga izbljuje u penušavom gejziru - što su sve divni događaji, verovatno, ali svakako smrtonosni.
<BR>&nbsp;&nbsp;&nbsp;&nbsp;&nbsp;Neprekidno je obaveštavao gospodina Prestona o nanosima i preprekama. Zagledao je svaki splav sa drvenom građom, jer znao je da iza tih velikih bledih platformi mogu da se kriju brzaci. Isto tako i svaka široka barža i trgovački brodić što lutaju od farme do farme, sa čitavom porodicom poređanom po palubi i decom koja ciče u pozdrav. Kada je Sten počeo da viče sa donje palube: "Gledaj ono! Mora da je to! Mora da je to!", Tobi se u prvi mah naljutio što mu neko smeta u poslu.
<BR>&nbsp;&nbsp;&nbsp;&nbsp;&nbsp;Sten se probi napred i pomoću motke izvuče iz vode neku gomilu đubreta, a onda je imao obraza da to donese pravo u pilotsku kabinu.
<BR>&nbsp;&nbsp;&nbsp;&nbsp;&nbsp;Gospodin Preston se strašno namršti i poče da grize brkove od besa što je običan mornar upao ovamo, ali pre nego što je Tobi stigao da ga izbaci, on vide da Sten drži u ruci neku sivu stvar nalik na cvet.
<BR>&nbsp;&nbsp;&nbsp;&nbsp;&nbsp;"To je šešir! Pravi-pravcati šešir", blistao je Sten. "Čist vodonik - sam po sebi vrlo skup, veruj mi, a gle ovo."
<BR>&nbsp;&nbsp;&nbsp;&nbsp;&nbsp;Sten ponosno pokaza broševe i igle načičkane po metalno sivom predmetu, koji je, na Tobijevo ogromno iznenađenje, zaista ličio na šešir. Bio je lak kao pero, ali čvrst, a dragulji su blistali od unutršanjeg sjaja.
<BR>&nbsp;&nbsp;&nbsp;&nbsp;&nbsp;"A ti si me odveo pravo do njega, Tobi. Neću ti to zaboraviti", reče Sten. "Podelićemo zaradu, jakako."
<BR>&nbsp;&nbsp;&nbsp;&nbsp;&nbsp;"Ovaj, pa dobro."
<BR>&nbsp;&nbsp;&nbsp;&nbsp;&nbsp;Mračno lice gospodina Prestona postade blaže dok je razgledao šešir. "Nikada nisam video ništa ovakvo. Koliko daleko uzvodno kažeš da potiču?" Upitno je gledao Tobija.
<BR>&nbsp;&nbsp;&nbsp;&nbsp;&nbsp;"Jaaako uzvodno", reče Tobi, jer to je zaista bila istina, ali obala mu je već izgledala čudno i izobličeno, kao da ga sećanje vara.
<BR>&nbsp;&nbsp;&nbsp;&nbsp;&nbsp;To je bila sitnica u poređenju sa zaprepašćenjem koje je osećao, a nije smeo da ga pokaže, jer je priču o šeširima izmislio od početka do kraja - a pred sobom je video istinski, opipljiv, draguljima okićen vodonični šešir, vredan mnogo mesečnih plata.
<BR>&nbsp;&nbsp;&nbsp;&nbsp;&nbsp;No, uskoro je čuđenje nestalo pred svojeglavošću reke. Sa gospodinom Prestonom je postepeno uviđao da je površina reke od vode i metala čudesna knjiga, napisana na jeziku koji pre nije poznavao, ali sada je počela da mu priča dragocene tajne. Svako novo mesto kraj koga bi prošli pričalo je svoju priču. Putnika može da očara udubljenje na rečnoj površini, ali pravom rečnom vuku to je naglašeni uzvik, najava da će uskoro stići do neke olupine ili spruda ili strašnog vrtloga u prostoru-vremenu koji se probija kroz pokoricu vremenjaka.
<BR>&nbsp;&nbsp;&nbsp;&nbsp;&nbsp;Putnici su uzvikivali oh i ah pred lepim slikama koje im je stvarala srebrna reka, a nisu mogli da pročitaju ni reč njenog mračnog teksta. Usamljeno deblo što pliva pred pramcem moglo je da bude i ogromna zver spremna da se navečera ukusnog drvenog korita broda. Niz uskomešanih prstenova ukazivao je na vrtlog koji bi mogao da proguta čitav indukcioni disk.
<BR>&nbsp;&nbsp;&nbsp;&nbsp;&nbsp;Gospodin Preston bi ponekad počeo naglas da razmišlja kad bi zaobišli opasno mesto i ugledali novi prizor. "Ona naherena mrka mrlja - šta misliš o njoj? Ja bih rekao da je to nanos samlevenog metala, koji se polako rastapa u struji broma. Vidiš ono glatko mesto? Sada je tu plićak, ali biće mnogo gore kad se budemo vraćali. Zapamti, ovde reka vreba indukcione brodove."
<BR>&nbsp;&nbsp;&nbsp;&nbsp;&nbsp;No, uglavnom je gospodin Preston postavljao pitanja Tobiju, jer se reka neprekidno menjala, poigravala između obala, igrala se pamćenjem. Videli su farmera kako gradi nasip da zaštiti svoje imanje, čak sa ogradom od bodljikave žice, i kako za tren oka reka tumba i ruši njegovo osiguranje, raskida okove - kao da je pobesnela zbog pokušaja zatvaranja - i pokazuje ko vlada svetom.
<BR>&nbsp;&nbsp;&nbsp;&nbsp;&nbsp;A za sve to vreme Tobi je tražio svog oca. Bilo je vrlo malo ikakvih tragova nečega van ovog ogromnog, dugog porečja. No, osećao je da se vraća kroz vreme dok ih je brod nosio uz strminu pevea.
<BR>&nbsp;&nbsp;&nbsp;&nbsp;&nbsp;Gospodin Preston je unajmio lokalnog "čoveka pamćenje" da mu pomogne da prođe kroz niz naglih oscilacija, a taj čovek imao je osobinju za koju je Tobi čuo, ali je nikad nije video. Sećati se svega, to je značilo da svi događaji imaju istu važnost.
<BR>&nbsp;&nbsp;&nbsp;&nbsp;&nbsp;Čovek je bio nizak i zdepast; sedeo je u pilotskoj kabini i dobro ih je vodio duž prve dve krivine, između sprudova i brzaka, ali na trećoj je počeo da priča istoriju nekog zubatog drveta koje je palo na ivicu obale i tako onemogućilo korišćenje tamošnje prečice, potom je sa drveta prešao na čuvenu erupciju ključalog vremenjaka koja je spržila drvo, a sa toga na kratko izlaganje o naporima farmera Fina, koji je sačuvao svoje useve sagradivši branu da skrene reku, pa na Finovu ženu koja je pobegla sa propovednikom, pa su ljudi tek potom saznali da on uopšte nije propovednik, nego zločinac koji je pobegao iz nekog zatvora uzvodno, što je po mišljenju čoveka pamćenja pokazivalo kako zakoni moraju da se deformišu usled putovanja tamo-amo kroz razdoblja, između muževa i žena, što ga je podsetilo na skandal sa gospom u crvenoj haljini koja je jednom na igranci bila sa svim muškarcima, i za svakog je zadigla suknju, znalo se, tamo uza zid, a odatle je bio samo korak do detaljne rasprave o plesnim koracima koje je čovek pamćenje naučio (pošto je on sve učio čim samo jednom vidi), zajedno sa demonstracijom na licu mesta - tako da je gospodin Preston morao da ga grubo vrati u stvarnost na nesigurnoj reci pre nego što su se nasukali na aluminijumski sprud.
<BR>&nbsp;&nbsp;&nbsp;&nbsp;&nbsp;No, kroz nekoliko minuta čovek pamćenje se izgubio u novom razglabanju o bilo čemu što bi našao u svom panoramskom umu. Gospodin Preston je to trpeo koliko se moglo, a onda ga je iskrcao sa punom platom. Čoveku to izgleda nije smetalo, i otišao je i dalje pričajući o velikim nesrećama u prošlosti i o tome gde preživeli sada žive i kako im ide.
<BR>&nbsp;&nbsp;&nbsp;&nbsp;&nbsp;Tobi mu je zavideo, jer barem je poznavao jedan kratak deo reke, dok je Tobija rođeno sećanje varalo na svakoj novoj krivini. Ostrva i sprudovi su se izdizali iz vode tamo gde ih ranije nije bilo, bar prema njegovom sećanju. Reka je probijala nove rukavce i kao da je glodala obalu da nađe nove puteve, pokrećući ogromna klizišta i spirajući svaki mogući nesporazum sa sunđerastom, pokornom šumom.
<BR>&nbsp;&nbsp;&nbsp;&nbsp;&nbsp;"Ovo ovde izgleda kao krivina u obliku potkovice. Sećaš je se?" pitao bi gospodin Preston, a Tobi bi čkiljio kroz maglu koja je često pokrivala reku i odmahivao bi glavom.
<BR>&nbsp;&nbsp;&nbsp;&nbsp;&nbsp;Na ovom mestu su se zaustavili, jer je jedan putnik mislio da živi tu negde, mada nije video nikakav znak, ali hteo je da proba, na svoju odgovornost. Tobi se takođe iskrcao i prošao krivinu-potkovicu, kroz trnje i blato, i prošao ju je mnogo brže od zahuktalog "Načeza".
<BR>&nbsp;&nbsp;&nbsp;&nbsp;&nbsp;Ovi ogranci i zalivi ležali su u njegovoj prošlosti, ali uprkos njihovoj čvrstoći nekako su se migoljili u drugačije oblike, čudne i razrasle, čak i potpuno nove. Tobiju je polako svanulo da se gospodin Preston tome uopšte ne čudi.
<BR>&nbsp;&nbsp;&nbsp;&nbsp;&nbsp;"Svaki put kad idemo uz reku, stvari su drugačije", reče gospodin Preston, premećući po zubima čačkalicu kao jedini znak uznemirenosti.
<BR>&nbsp;&nbsp;&nbsp;&nbsp;&nbsp;"Pakla mu", reče Tobi. Tu psovku je tek naučio i bio je vrlo ponosan zbog toga. "Od kakve koristi je onda čoveku pamćenje?"
<BR>&nbsp;&nbsp;&nbsp;&nbsp;&nbsp;"Bolje išta nego ništa."
<BR>&nbsp;&nbsp;&nbsp;&nbsp;&nbsp;Izgledalo je da na njih hita sva voda iz reke, u neprirodnom talasu koji je prosto usisao sve bočne rukavce. Brod se prope, izdiže i ponovo pade, pa je gospodin Preston morao da naredi punu brzinu, kako bi se na snazi magnetnih polja odvojili od rečnog dna.
<BR>&nbsp;&nbsp;&nbsp;&nbsp;&nbsp;"Stvarno tako izgleda", reče Tobi. "Zašto ste onda uzeli mene kao vodiča?"
<BR>&nbsp;&nbsp;&nbsp;&nbsp;&nbsp;"Tvoje znanje je svakako svežije od svega što sam mogao da nađem. A i dovoljno si mlad, pa ne misliš da znaš sve na svetu."
<BR>&nbsp;&nbsp;&nbsp;&nbsp;&nbsp;Sada su išli polako, palube su brujale, lebdeći na magnetnim jastucima koje je Tobi zamišljao kao sabijene čelične kolutove. Gospodin Preston je rekao da to i nije toliko pogrešno, samo što se te žice ne mogu videti niti opipati. Više su ličile na nemirne magnetne duhove.
<BR>&nbsp;&nbsp;&nbsp;&nbsp;&nbsp;"Ponekad naiđe vremenska plima i proseče novi kanal preko isturene obale", nastavi gospodin Preston. "Jednom, dok sam plovio nizvodno, video sam jedan takav kanal. Nije bio širi od baštenske stazice. Svetlucao je i vijugao i palacao žutom vatrom. Tamo je duž obale bilo lepih imanja. Dublje u kopnu bila je neka bezvredna stara farma. Kada sam se vraćao uzvremeno, sa starim 'Rubenom', taj mali vremenski ogranak prosekao je sebi široko korito. Izmenio je tok čitave proklete reke. I dalje je vrcao purpurnim iskrama. Ona stara farma sad je bila tačno kraj reke, sjajno mesto, i vredela je desetostruko više. Velike farme koje su bile na obali sada su ostale duboko u kopnu. Nijedan brod nije mogao da stigne do njih."
<BR>&nbsp;&nbsp;&nbsp;&nbsp;&nbsp;"Takav je život", reče Tobi.
<BR>&nbsp;&nbsp;&nbsp;&nbsp;&nbsp;Gospodin Preston se iskezi. "Misliš? Mnogo sveta se razbesnelo, optužili su porodicu sa te stare farme da su napravili vremenski nabor."
<BR>&nbsp;&nbsp;&nbsp;&nbsp;&nbsp;"Kako bi mogli?"
<BR>&nbsp;&nbsp;&nbsp;&nbsp;&nbsp;"Ko zna? Postoji li način da se to otkrije? Prošlost je lavirint, stvarno. Možeš li da vreme ovde malo gurneš, tamo malo cimneš? Ako neko i zna kako, svakako neće pričati o tome."
</P></TD></TR></TABLE>
<P class="next">
<A HREF=p78.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
