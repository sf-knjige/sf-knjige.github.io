<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;"Žao mi je što se ne vraćaš s nama, Martine", reče Norden dok su se približavali zapadnoj komori broj jedan, "ali ubeđen sam da činiš pravu stvar i svi te zbog toga poštujemo."
<BR>&nbsp;&nbsp;&nbsp;&nbsp;&nbsp;"Hvala", odvrati iskreno Gibson. "Voleo bih da sam mogao da se vratim sa vama - pa ipak, biće još mnogo prilika za to! Šta god da se dogodi, neću ostati na Marsu ceo svoj život!" Zakikotao se. "Pretpostavljam da ti nikada nije palo na pamet da ćeš na ovaj način menjati putnike."
<BR>&nbsp;&nbsp;&nbsp;&nbsp;&nbsp;"Svakako da nije. Biće to pomalo nezgodno u izvesnom smislu. Osećaću se poput kapetana broda koji je morao da preveze Napoleona na Elbu. Kako to šef prima?"
<BR>&nbsp;&nbsp;&nbsp;&nbsp;&nbsp;"Nisam razgovarao s njim od kada je stigao opoziv, mada ću ga videti sutra pre no što pođe gore na Deimos. Međutim, Viteker kaže da deluje dosta samopouzdano i da ni najmanje ne brine."
<BR>&nbsp;&nbsp;&nbsp;&nbsp;&nbsp;"Šta ti misliš da će se dogoditi?"
<BR>&nbsp;&nbsp;&nbsp;&nbsp;&nbsp;"Službeno, mora biti ukoren radi prisvajanja fondova, opreme, osoblja - oh, toliko stvari da mu ne gine doživotna robija. Ali kako su u to umešani pola zamenika i svi naučnici na Marsu, šta može Zemlja da učini? Situacija je zaista veoma neobična. Šef je junak na dva sveta i Veće za međuplanetni razvoj moraće da se odnosi prema njemu u rukavicama. Mislim da će presuda glasiti: 'Nije trebalo to da uradite, ali nam je veoma drago što jeste.'"
<BR>&nbsp;&nbsp;&nbsp;&nbsp;&nbsp;"I onda će mu dozvoliti da se vrati na Mars?"
<BR>&nbsp;&nbsp;&nbsp;&nbsp;&nbsp;"Moraće. Nema ko da obavlja njegov posao."
<BR>&nbsp;&nbsp;&nbsp;&nbsp;&nbsp;"Jednog dana će neko morati da ga zameni."
<BR>&nbsp;&nbsp;&nbsp;&nbsp;&nbsp;"Sasvim tačno, ali predstavljalo bi ludilo sada se odreći Hedfilda kada još ima pred sobom toliko radnih godina. I neka je nebo na pomoći svakome ko bude poslat ovamo da ga zameni!"
<BR>&nbsp;&nbsp;&nbsp;&nbsp;&nbsp;"Situacija je zaista neobična. Mislim da se događa mnogo toga o čemu ništa ne znamo. Zašto je Zemlja odbila 'Projekat Zoru' kada je prvobitno bio predložen?"
<BR>&nbsp;&nbsp;&nbsp;&nbsp;&nbsp;"Razmišljao sam o tome i nameravam jednog dana da proniknem u tu stvar. U međuvremenu, moja teorija glasi - mislim da mnogi na Zemlji ne žele da Mars postane suviše moćan, a još manje potpuno nezavisan. Ne iz nekog otkačenog razloga, uveren sam u to, već jednostavno zbog toga što im se ta zamisao ne dopada. Vređa im ponos. Žele da Zemlja ostane središte Vaseljene."
<BR>&nbsp;&nbsp;&nbsp;&nbsp;&nbsp;"Znaš", primeti Norden, "čudnovato je kako pričaš o 'Zemlji' kao da je ona neka kombinacija tvrdice i nasilnika koji osujećuje sav ovdašnji napredak. Konačno, to nije pošteno! Ti, u stvari, gunđaš protiv upravnika u Veću za međuplanetni razvoj i svih srodnih organizacija - a one se zaista trude da daju sve od sebe. Nemoj zaboraviti da sve što imaš ovde, imaš zahvaljujući preduzetništvu i podsticajima Zemlje. Bojim se da vi kolonisti" - iskrivio je usta u osmeh dok je to izgovarao - "gledate na stvari samo sa svog stanovišta. Ja sam u stanju da sagledam obe strane problema. Kada sam ovde, čujem tvoj stav i mogu da saosećam sa tobom. Ali kroz tri meseca biću na drugoj strani i verovatno ću misliti da si pravo gunđalo, da si nezahvalnik i da si prava napast ovde na Marsu!"
<BR>&nbsp;&nbsp;&nbsp;&nbsp;&nbsp;Gibson se nasmeja, ne baš od srca. U onome što je Norden govorio bilo je dosta istine. Već i same tehničke teškoće vezane za međuplanetno putovanje, kao i njegova visoka cena i vreme potrebno da se stigne sa jednog sveta na drugi neizbežno su dovodili do nedostatka razumevanja, pa čak i do netrpeljivosti između Zemlje i Marsa. Nadao se da će sa povećanjem brzine prevoza te psihološke prepreke biti srušene i da će se dve planete približiti jedna drugoj kako duhovno tako i u vremenu.
<BR>&nbsp;&nbsp;&nbsp;&nbsp;&nbsp;Upravo su stigli do komore i stali da čekaju na vozilo koje će prevesti Nordena do piste. Ostali članovi posade već su se oprostili i bili su na putu za Deimos. Samo je Džimi dobio naročitu dozvolu da doleti zajedno sa Hedfildom i Irenom sutradan. Nema sumnje da se Džimijev status izmenio, pomisli vedro Gibson, od 'Aresovog' polaska sa Zemlje. Pitao se koliko će Norden moći da izvuče iz njega na povratnom putovanju.
<BR>
<BR>&nbsp;&nbsp;&nbsp;&nbsp;&nbsp;"E, pa, Džone, nadam se da će vam put nazad biti prijatan", reče Gibson, pruživši šaku dok su se vrata vazdušne komore otvarala. "Kada ću vas ponovo videti?"
<BR>&nbsp;&nbsp;&nbsp;&nbsp;&nbsp;"Za otprilike osamnaest meseci - moram prvo obaviti put na Veneru. Kada se vratim ovamo, očekujem da zateknem velike razlike - vazdušnu travu i Marsovce posvuda!"
<BR>&nbsp;&nbsp;&nbsp;&nbsp;&nbsp;"Ne obećavam da ćemo za to vreme toliko napredovati", nasmeja se Gibson. "Ali daćemo sve od sebe da vas ne razočaramo!"
<BR>&nbsp;&nbsp;&nbsp;&nbsp;&nbsp;Rukovali su se i Norden je otišao. Gibson nije mogao da ne oseti žaoku zavisti zbog svih onih stvari kojima se ovaj vraćao - svih onih nezapaženih Zemljinih lepota koje je nekada uzimao zdravo za gotovo, a koje sada možda godinama neće videti.
<BR>&nbsp;&nbsp;&nbsp;&nbsp;&nbsp;Još je morao da se oprosti sa dvoje ljudi i to će mu pasti najteže od svega. Njegov poslednji susret sa Hedfildom moraće da bude izveden krajnje pažljivo i taktično. Nordenova analogija bila je dobra, pomisli on: biće to nalik na razgovor sa svrgnutim monarhom koji se sprema u izgnanstvo.
<BR>&nbsp;&nbsp;&nbsp;&nbsp;&nbsp;A, u stvari, ispalo je sasvim drugačije. Hedfild je i dalje bio gospodar situacije i činilo se da ga budućnost nimalo ne brine. Kada je Gibson ušao, on je upravo završio sa sređivanjem hartija; prostorija je delovala golo i bezbojno, a tri korpe za otpatke bile su do vrha pune odbačenih formulara i memoranduma. Sutra će se u nju useliti Viteker, u svojstvu vršioca dužnosti upravnika.
<BR>&nbsp;&nbsp;&nbsp;&nbsp;&nbsp;"Pročitao sam vaš dopis o Marsovcima i vazdušnoj travi", reče Hedfild, pregledajući zavučena mesta u svom stolu. "Zamisao je veoma zanimljiva, ali niko ne ume da mi kaže hoće li uspeti ili ne. Okolnosti su krajnje složene i ne posedujemo dovoljno podataka. Zaista se sve svodi na ovo - da li nam se više isplati da naučimo Marsovce da sade vazdušnu travu ili da sami to činimo? U svakom slučaju, obrazovaćemo malu istraživačku grupu da razmotri tu ideju, mada ne možemo mnogo šta da učinimo dok ne nađemo još Marsovaca! Zamolio sam dr Petersena da se pobrine oko naučne strane tog problema i voleo bih da vi rešite upravne probleme ako se pojave - važnije odluke prepuštaćete, razume se, Vitekeru. Petersen je veoma trezven čovek, ali mu nedostaje mašte. Vas dvojica bi trebalo da uspostavite odgovarajuću ravnotežu između sebe."
<BR>&nbsp;&nbsp;&nbsp;&nbsp;&nbsp;"Biće mi drago da uradim sve što mogu", reče Gibson, sasvim zadovoljan onim što ga čeka, mada i pomalo brinući kako će izlaziti nakraj sa sve većim brojem odgovornosti. Međutim, činjenica da mu je šef dao posao bila je ohrabrujuća; to je značilo da je Hedfild, u svakom slučaju, bio siguran da ga on može obaviti.
<BR>&nbsp;&nbsp;&nbsp;&nbsp;&nbsp;Dok su razmatrali upravne pojedinosti, Gibsonu je postalo jasno da Hedfild ne očekuje da će odsustvovati sa Marsa duže od godinu dana. Izgledalo je čak da se raduje tom putovanju na Zemlju i da na to gleda gotovo kao na produženi odmor. Gibson se nadao da će ishod opravdati ovaj optimizam.
<BR>&nbsp;&nbsp;&nbsp;&nbsp;&nbsp;Pred kraj njihovog razgovora neizbežno su skrenuli na Irenu i Džimija. Dugo povratno putovanje do Zemlje omogućiće Hedfildu da prouči kandidata za zeta i Gibson se nadao da će se Džimi pokazati u najboljoj svetlosti. Bilo je očigledno da Hedfild razmišlja o ovom putovanju sa pritajenim zadovoljstvom. Kao što je pomenuo Gibsonu, ako Irena i Džimi sastave zajedno na tako malom prostoru tri meseca, imaće uspešan brak. Ako ne uspeju - onda što to pre otkriju, tim bolje.
<BR>&nbsp;&nbsp;&nbsp;&nbsp;&nbsp;Kada je izišao iz Hedfildove kancelarije, Gibson se nadao da je jasno stavio do znanja na čijoj su strani njegove naklonosti. Šef je znao da ga podržava ceo Mars, a Gibson će dati sve od sebe da mu obezbedi i podršku Zemlje. Osvrnuo se na nenametljiv natpis na vratima. Neće biti potrebe da se menja, šta god da se dogodilo, jer su ta slova označavala položaj, a ne čoveka. Otprilike dvanaest meseci Viteker će raditi iza tih vrata, kao demokratski vladar Marsa i - u razumnim granicama - savestan sluga Zemlje. Ko god da dođe i ode, natpis na vratima će ostati. To je bila još jedna od Hedfildovih zamisli - tradicija da je mesto važnije od čoveka. Gibson pomisli kako joj Hedfild nije obezbedio naročito dobar početak, jer anonimnost teško da je bila jedno od njegovih ličnih obeležja.
<BR>&nbsp;&nbsp;&nbsp;&nbsp;&nbsp;Poslednja raketa otišla je za Deimos pre tri sata. Na njoj su bili Hedfild, Irena i Džimi. Irena je svratila u marsovski Grand da pomogne Džimiju da se spakuje i da se pozdravi sa Gibsonom. Uzbuđeno je brbljala i sva je sijala od sreće, tako da je bilo pravo zadovoljstvo samo sedeti i posmatrati je. Oba njena sna odjednom su se ispunila: vraćala se na Zemlju, i to sa Džimijem. Gibson se nadao da ni u jednom pogledu neće doživeti razočaranje; nije verovao da hoće.
<BR>&nbsp;&nbsp;&nbsp;&nbsp;&nbsp;Džimijevo pakovanje odužilo se usled brojnih suvenira koje je sakupio na Marsu - uglavnom su to bili biljni i mineralni uzorci pokupljeni na raznim putovanjima izvan Kupole. Sve je to moralo da bude pažljivo izmereno i trebalo je teška srca doneti neke odluke kada se otkrilo da je premašio dozvoljenu težinu za dva kilograma. Ali konačno je i poslednji kofer bio spakovan i poslat na aerodrom.
<BR>&nbsp;&nbsp;&nbsp;&nbsp;&nbsp;"Nemoj zaboraviti", reče Gibson, "da stupiš u vezu sa gospođom Goldstin čim stigneš; očekivaće da joj se javiš."
<BR>&nbsp;&nbsp;&nbsp;&nbsp;&nbsp;"Neću", odvrati Džimi. "Lepo od vas što se toliko trudite. Zaista cenimo sve što ste učinili - zar ne, Irena?"
<BR>&nbsp;&nbsp;&nbsp;&nbsp;&nbsp;"Da", odvrati ona, "svakako. Ne znam kako ćemo dalje bez vas."
<BR>&nbsp;&nbsp;&nbsp;&nbsp;&nbsp;Gibson se pomalo čežnjivo osmehnu.
<BR>&nbsp;&nbsp;&nbsp;&nbsp;&nbsp;"Uspećete nekako", reče on. "Mislim da biste ionako na neki način uspeli! Ali drago mi je da je sve ispalo tako dobro za vas i ubeđen sam da ćete biti veoma srećni. A i - nadam se da ćete se uskoro oboje vratiti na Mars."
<BR>&nbsp;&nbsp;&nbsp;&nbsp;&nbsp;Dok je držao Džimijevu šaku u svojoj prilikom opraštanja, Gibson je ponovo osetio gotovo neodoljivu želju da otkrije svoj identitet i da, bez obzira na posledice, pozdravi Džimija kao sina. Ali ako bi to učinio sada, znao je da bi to bilo iz čiste sebičnosti. Bio bi to posesivan čin, neoprostivo samopotvrđivanje, čime bi upropastio sve dobro što je uspeo da uradi proteklih nekoliko meseci. Pa ipak, kad je pustio Džimijevu šaku, na trenutak je uočio nešto u njegovom izrazu što nikada ranije nije video. To je moglo biti svitanje prvog zbunjenog nagađanja, rađanje još polusvesne misli koja na kraju može izrasti do punog razumevanja i prepoznavanja. Gibson se nadao da je tako; to bi mu olakšalo zadatak kada za to dođe vreme.
<BR>&nbsp;&nbsp;&nbsp;&nbsp;&nbsp;Posmatrao ih je kako se udaljavaju ulicom, držeći se za ruke, nesvesni bilo čega oko sebe, dok su im misli i u tom trenutku letele napolje ka svemiru. Već su ga zaboravili; ali kasnije će ga se setiti.
<BR>&nbsp;&nbsp;&nbsp;&nbsp;&nbsp;Gibson je tek nešto pre svitanja napustio glavnu vazdušnu komoru i udaljio se od grada koji je još spavao. Fobos je zašao pre jednog sata; jedina svetlost dopirala je sa zvezda i Deimosa, koji je sada bio visoko na zapadu. Pogledao je na sat - još deset minuta ako ne bude zastoja.
<BR>&nbsp;&nbsp;&nbsp;&nbsp;&nbsp;"Hajdemo, Skvik", reče on. "Idemo u jednu lepu, žustru šetnju koja će nas zagrjati." Iako je temperatura oko njih bila bar pedeset stepeni ispod nule, Skvik nije delovao ni najmanje zabrinuto. Međutim, Gibson je ipak smatrao da će biti najbolje da se njegov ljubimac kreće. I njemu je, razume se, bilo veoma udobno, jer je na sebi imao neophodnu zaštitnu odeću.
<BR>&nbsp;&nbsp;&nbsp;&nbsp;&nbsp;Kako su samo ove biljke narasle za nekoliko proteklih nedelja! Sada su bile više od čoveka i mada je izvesno povećanje bilo normalno, Gibson je bio siguran da je za dobar deo trebalo zahvaliti Fobosu. 'Projekat Zora' već je ostavljao traga na planeti. Čak je i severna polarna kapa, koja je trebalo sada da se približava najvećoj veličini osobenoj za sredinu zime, zastala u svom napredovanju preko suprotne polulopte - a ostaci južne kape potpuno su nestali.
<BR>&nbsp;&nbsp;&nbsp;&nbsp;&nbsp;Zaustavili su se otprilike kilometar od grada, dovoljno daleko da njegova svetla ne sprečavaju osmatranje. Gibson ponovo baci pogled na sat. Ostalo je još manje od jednog minuta; znao je kako se sada osećaju njegovi prijatelji. Zurio je u sićušni, jedva vidljivi disk Deimosa u trećoj četvrtini i čekao.
<BR>&nbsp;&nbsp;&nbsp;&nbsp;&nbsp;Sasvim iznenada, Deimos je postao znatno sjajniji. Trenutak kasnije kao da se raspolutio kada se jedna sićušna, neverovatno svetla zvezda odvojila sa njegove ivice i počela polako da puzi prema zapadu. Čak i preko svih ovih hiljada kilometara svemira, sjaj atomskih raketa bio je tako zaslepljujući da su oči bolele.
<BR>&nbsp;&nbsp;&nbsp;&nbsp;&nbsp;Nije uopšte sumnjao u to da ga posmatraju. Tamo gore, na 'Aresu', zacelo su u sobi za osmatranje i gledaju veliki polumesečasti svet koji upravo napuštaju, a njemu se tog časa učini da se on sam pre čitavog ljudskog veka isto tako opraštao od Zemlje.
<BR>&nbsp;&nbsp;&nbsp;&nbsp;&nbsp;O čemu je Hedfild sada razmišljao? Da li se pitao hoće li ikada ponovo videti Mars? Gibson više uopšte nije sumnjao u to. Sa kakvim god bitkama da je Hedfild morao da se suoči, pobediće kao što je pobeđivao i u prošlosti. Vraćao se na Zemlju ovenčan slavom, a ne ponižen.
<BR>&nbsp;&nbsp;&nbsp;&nbsp;&nbsp;Ta zaslepljujuća plavo-bela zvezda nalazila se sada nekoliko stepeni od Deimosa, padajući unazad jer je gubila brzinu kako bi se ustremila put Sunca - i Zemlje.
<BR>&nbsp;&nbsp;&nbsp;&nbsp;&nbsp;Obod Sunca pojavio se iznad istočnog obzorja; svuda oko njega, visoke zelene biljke stale su da se meškolje u snu - snu koji je već jednom prekinut meteorskim prolaskom Fobosa preko neba. Gibson još jednom pogleda put dve zvezde koje su zalazile na zapadu i podiže šaku u znak nemog pozdrava.
<BR>&nbsp;&nbsp;&nbsp;&nbsp;&nbsp;"Hajdemo, Skvik", reče on. "Vreme je da se vratimo - čeka me posao." Čupnuo je malog Marsovca za uši prstima u rukavici.
<BR>&nbsp;&nbsp;&nbsp;&nbsp;&nbsp;"A to važi i za tebe", dodade on. "Mada ti to još ne znaš, obojicu nas čeka veliki posao."
<BR>&nbsp;&nbsp;&nbsp;&nbsp;&nbsp;Zajedno su se uputili prema velikim kupolama, koje su sada bledo svetlucale na prvoj jutarnjoj svetlosti. Biće čudno u luci Louel bez Hedfilda koji je otišao i sa drugim čovekom koji će sedeti iza vrata na kojima piše 'Upravnik'.
<BR>&nbsp;&nbsp;&nbsp;&nbsp;&nbsp;Gibson iznenada zastade. U jednom vrcavom trenutku, učinilo mu se da je sagledao budućnost, za jedno petnaest do dvadeset godina. Ko će onda biti šef, kada 'Projekat Zora' bude ulazio u srednju fazu i kada će mu se kraj već nazirati?
<BR>&nbsp;&nbsp;&nbsp;&nbsp;&nbsp;Pitanje i odgovor došli su gotovo istovremno. Prvi put je Gibson postao svestan onoga što se nalazilo na kraju puta kojim je upravo krenuo. Jednoga dana možda će biti njegova dužnost i povlastica da preuzme posao koji je Hedfild započeo. Možda je to čista samoobmana, ili je možda reč bila o prvom svesnom saznavanju vlastitih skrivenih moći - ali šta god da je bilo posredi, on je nameravao da to dozna.
<BR>&nbsp;&nbsp;&nbsp;&nbsp;&nbsp;Martin Gibson, pisac, bivši stanovnik Zemlje, nastavio je da korača s novim poletom prema gradu. Njegova se senka mešala sa Skvikovom dok je mali Marsovac skakutao pored njega; a iznad njih čilile su poslednje boje noći sa neba, dok su se svuda unaokolo visoke, bescvetne biljke razmotavale da se suoče sa Suncem.
</P></TD></TR></TABLE>
</CENTER>
</BODY>
</HTML>
