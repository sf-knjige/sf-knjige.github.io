<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Za Martina Gibsona putovanje je proticalo glatko i prijatno. Kao i obično, uspeo je da organizuje svoju okolinu (pod čim nije podrazumevao samo materijalnu okolinu, već i ljudska bića koja su je delila s njim) tako da njemu bude krajnje udobno. Bio je zadovoljan količinom tekstova koje je napisao, ponešto od toga bilo je prilično dobro, veći deo je mogao da prođe, mada će se tek uhodati kako treba kada stigne na Mars.
<BR>&nbsp;&nbsp;&nbsp;&nbsp;&nbsp;Putovanje je polako ulazilo u poslednje nedelje, tako da je došlo do neizbežnog antiklimaksa i slabljenja zanimanja, što će potrajati dok ne uđu na orbitu oko Marsa. Do tada se ništa neće dogoditi; za sada su okončana sva uzbuđenja na ovom putovanju.
<BR>&nbsp;&nbsp;&nbsp;&nbsp;&nbsp;Poslednje je Gibsonu donelo ono jutro kada je konačno izgubio Zemlju s vidika. Iz dana u dan, sve se više približavala ogromnim bisernim, krilima korone, kao da će sve svoje milione žrtvovati na posmrtnoj lomaći Sunca. Uveče se još videla kroz teleskop - sičušna iskra koja hrabro sija spram divote koja će je uskoro savladati. Gibson je mislio da će i ujutro još biti vidljiva, ali tokom noći neka kolosalna eksplozija izbacila je koronu novih pola miliona kilometara dalje u svemir i Zemlja se izgubila naspram te zavese plamena. Proći će nedelju dana pre nego što se ponovo pojavi, a do tada će se Gibsonov svet izmeniti više nego što je mogao pomisliti da je to moguće za tako kratko vreme.
<BR>
<BR>&nbsp;&nbsp;&nbsp;&nbsp;&nbsp;Da je neko zapitao Džimija Spensera šta misli o Gibsonu, mladić bi dao prilično različite odgovore tokom raznih faza putovanja. U početku se divio svom cenjenom saputniku, ali ta faza se veoma brzo izlizala. Gibsonu treba odati priznanje što uopšte nije bio snob i nikada nije nerazumno iskorišćavao svoj povlašćeni položaj na 'Aresu'. Sa Džimijevog stanovišta, on je bio mnogo pristupačniji od drugih putnika broda - koji su svi do jednog bili njegovi pretpostavljeni oficiri.
<BR>&nbsp;&nbsp;&nbsp;&nbsp;&nbsp;Kada je Gibson počeo ozbiljno da se zanima za astronautiku, Džimi ga je viđao u njegovoj kabini jednom do dva puta nedeljno i u nekoliko navrata je pokušao da ga proceni. To uopšte nije bilo lako, jer Gibson, izgleda, nikada nije dugo bio ista osoba. Bilo je trenutaka kada je bio pažljiv, obziran i uopšte dobro društvo. Ali je zato u drugim prilikama bio u toj meri mrzovoljan i čangrizav da se lako mogao kvalifikovati za osobu koju je najviše trebalo izbegavati na 'Aresu'.
<BR>&nbsp;&nbsp;&nbsp;&nbsp;&nbsp;Šta je Gibson mislio o njemu, Džimi uopšte nije bio siguran. Ponekad ga je prožimalo neprijatno osećanje da je pisac u njemu video samo sirovinu koja će jednog dana možda, samo možda, steći nekakvu vrednost. Većina ljudi koji su poznavali Gibsona osećala je isto na neki način i većina ih je bila u pravu. Ali kako je Gibson uvek otvoreno razgovarao sa Džimijem, izgleda da nije bilo osnovane sumnje za tako nešto.
<BR>&nbsp;&nbsp;&nbsp;&nbsp;&nbsp;Mladića je takođe zbunjivalo Gibsonovo tehničko znanje. Kada je Džimi počeo da drži svoje večernje časove, kako su ih svi zvali, pretpostavio je da Gibson samo želi da izbegne upadljive greške u izveštajima koje je putem radija slao na Zemlju, odnosno da ga astronautika sama po sebi mnogo ne zanima. Uskoro je postalo jasno da to uopšte nije tako. Gibson je gotovo patetično želeo da ovlada teško razumljivim granama nauke i tražio je matematičke dokaze koje je Džimi ponekad teško obezbeđivao. Stariji čovek mora da je nekada bio dobro potkovan tehničkim znanjem, tako da je ponešto još pamtio. Međutim, nikada nije objasnio kako ga je stekao; niti je izneo bilo kakav razlog za svoje gotovo opsesivne pokušaje, iako su bili predodređeni na neuspeh, da se hvata ukoštac sa naučnim idejama koje su bile suviše napredne za njega. Posle tih neuspeha, Gibsonovo razočarenje bilo je tako očigledno da je Džimi zaticao sebe kako ga veoma žali - osim onda kada bi mu učenik postajao loše raspoložen i pokušavao da okrivi svog učitelja. Tada bi usledila kratka izmena neljubaznosti, Džimi bi spakovao svoje knjige i časovi ne bi bili nastavljeni dok se Gibson ne bi izvinio.
<BR>&nbsp;&nbsp;&nbsp;&nbsp;&nbsp;S druge, pak, strane, Gibson je ponekad ove neuspehe prihvatao krajnje vedro i jednostavno bi promenio temu. Počeo bi da priča o svojim iskustvima u čudnoj džungli književnosti u kojoj je živeo - o svetu izopačenih i često krvožednih zveri čije je ponašanje očaravalo Džimija. Gibson je bio dobar pripovedač, sa njuhom za skandale i podrivanje ugleda. Činilo se da to radi bez imalo zlobe, a poneke priče koje je ispričao Džimiju o cenjenim osobama današnjice prilično su šokirale tog mladića koji je dobrim delom još živeo u blaženoj prostodušnosti. Neobično je bilo to što su ljudi koje je Gibson tako spremno secirao najčešće, izgleda, bili njegovi najbliži prijatelji. Džimi to nikako nije mogao da razume.
<BR>&nbsp;&nbsp;&nbsp;&nbsp;&nbsp;Uprkos svim tim upozorenjima, Džimi je spremno otvorio dušu kada se ukazala prilika za to. Jedna od njihovih lekcija nasukala se na greben integralno-diferencijalnih jednačina i ništa im nije drugo preostalo nego da dignu ruke. Gibson je bio u jednom od svojih prijateljskih raspoloženja i dok je sklapao knjige, sa uzdahom se okrenuo ka Džimiju i naizgled uzgred pomenuo:
<BR>&nbsp;&nbsp;&nbsp;&nbsp;&nbsp;"Nikada mi nisi ništa o sebi ispričao, Džimi. Iz kog si dela Engleske?"
<BR>&nbsp;&nbsp;&nbsp;&nbsp;&nbsp;"Kembridža - u stvari, tamo sam rođen."
<BR>&nbsp;&nbsp;&nbsp;&nbsp;&nbsp;"Nekada sam ga prilično dobro poznavao, pre dvadeset godina. Ali više ne živiš tamo?"
<BR>&nbsp;&nbsp;&nbsp;&nbsp;&nbsp;"Ne; kada mi je bilo otprilike šest godina, moji su se preselili u Lids. Od tada tamo živim."
<BR>&nbsp;&nbsp;&nbsp;&nbsp;&nbsp;"Zašto si se odlučio za astronautiku?"
<BR>&nbsp;&nbsp;&nbsp;&nbsp;&nbsp;"Teško je reći. Nauka me je oduvek zanimala, pa sam se tako zainteresovao i za putovanja kroz svemir, još kao dečak. Pretpostavljam da je to bilo prirodno. Da sam rođen pre pedeset godina, mislim da bih se bavio aeronautikom."
<BR>&nbsp;&nbsp;&nbsp;&nbsp;&nbsp;"Znači, putovanje kroz svemir zanima te čisto kao tehnički problem, a ne kao - da kažemo - nešto što bi moglo da izazove revoluciju ljudske misli, otvori nam nove planete i slično?"
<BR>&nbsp;&nbsp;&nbsp;&nbsp;&nbsp;Džimi se isceri.
<BR>&nbsp;&nbsp;&nbsp;&nbsp;&nbsp;"Mislim da je to prilično tačno. Razume se da me zanimaju i te ideje, ali zapravo me očarava tehnička strana svega toga. Čak i da nema ničega na planetama, i dalje bih želeo da saznam kako se može stići do njih."
<BR>&nbsp;&nbsp;&nbsp;&nbsp;&nbsp;Gibson zavrte glavom tobože uznemireno.
<BR>&nbsp;&nbsp;&nbsp;&nbsp;&nbsp;"Postaće od tebe jedan od onih hladnokrvnih naučnika koji znaju sve ni o čemu. Još jedan dobar čovek biće izgubljen!"
<BR>&nbsp;&nbsp;&nbsp;&nbsp;&nbsp;"Baš mi je drago što mislite da će to biti gubitak", primeti Džimi vatreno. "Ali zašto vas toliko zanima nauka?"
<BR>&nbsp;&nbsp;&nbsp;&nbsp;&nbsp;Gibson se nasmeja, ali u glasu mu se osećala nervoza dok je odgovarao:
<BR>&nbsp;&nbsp;&nbsp;&nbsp;&nbsp;"Mene nauka zanima samo kao sredstvo, a ne kao da je sama sebi svrha."
<BR>&nbsp;&nbsp;&nbsp;&nbsp;&nbsp;Džimi je bio ubeđen da to nije tačno. Ali nešto ga je upozorilo da ne navaljuje; pre nego što je uspeo da odgovori, Gibson ga je već ponovo ispitivao.
<BR>&nbsp;&nbsp;&nbsp;&nbsp;&nbsp;Sve je to obavio krajnje prijateljski i sa očigledno velikim zanimanjem, tako da se Džimi, hteo-ne hteo, osećao počastvovan, te je govorio slobodno i lako. Na izvestan način, nije mu bilo važno da li ga Gibson hladno i klinički proučava kao što to čini biolog kada prati reakcije neke od laboratorijskih životinja. Džimi je osećao potrebu da priča, tako da mu je bilo svejedno koje su Gibsonove prave pobude.
<BR>&nbsp;&nbsp;&nbsp;&nbsp;&nbsp;Pričao je o svom detinjstvu i ranim godinama života i uskoro je Gibson shvatio otkud oni povremeni oblaci koji su prekrivali dečakovo inače vedro držanje. Bila je to stara priča - jedna od najstarijih. Džimijeva majka umrla je dok je on bio još sasvim mali, a otac ga je predao na staranje udatoj sestri. Tetka je bila ljubazna prema Džimiju, ali nikada se nije osećao kao kod kuće među rođacima, uvek se osećao kao stranac. Ni otac mu nije bio od velike pomoći, jer je retko kad bio u Engleskoj, a i umro je kada je Džimiju bilo otprilike deset godina. Ispostavilo se da je na svog sina ostavio slab utisak, ali, za pravo čudo, dečak se, izgleda, bolje sećao majke koju jedva da je i mogao da upozna.
<BR>&nbsp;&nbsp;&nbsp;&nbsp;&nbsp;Kada je prepreka jednom spuštena, Džimi je nastavio da govori bez opiranja, kao da mu je bilo drago što može da olakša um. Ponekad je Gibson postavljao pitanja, kako bi ga podstakao, ali pitanja su bivala sve ređa i ubrzo su potpuno zamrla.
<BR>&nbsp;&nbsp;&nbsp;&nbsp;&nbsp;"Mislim da se moji roditelji nisu baš mnogo voleli", reče Džimi. "Na osnovu onoga što mi je tetka Elen ispričala, sve je to bila velika greška. Pre mog oca u majčinom životu postojao je neki drugi muškarac, ali to se raspalo. Otac mi je bio rezervna varijanta. Oh, znam da to zvuči prilično bezdušno, ali molim vas da imate na umu da se sve dogodilo veoma davno i da mi sada više ne znači mnogo."
<BR>&nbsp;&nbsp;&nbsp;&nbsp;&nbsp;"Razumem", tiho reče Gibson; i činilo se da zaista razume. "Ispričaj mi nešto više o svojoj majci."
<BR>&nbsp;&nbsp;&nbsp;&nbsp;&nbsp;"Njen otac - moj deda - bio je profesor na univerzitetu. Mislim da je majka ceo život provela u Kembridžu. Kada je stasala, upisala se na koledž - studirala je istoriju. Oh, sve vas to sigurno ne zanima!"
<BR>&nbsp;&nbsp;&nbsp;&nbsp;&nbsp;"Zaista me zanima", iskreno izjavi Gibson. "Nastavi."
<BR>&nbsp;&nbsp;&nbsp;&nbsp;&nbsp;I tako je Džimi pričao. Sve što je ispričao doznao je posredno, ali slika koju je pružio Gibsonu bila je iznenađujuče jasna i puna pojedinosti. Njegov slušalac je podozrevao da je tetka Elen bila vrlo pričljiva, a Džimi dečak koji je umeo da sluša.
<BR>&nbsp;&nbsp;&nbsp;&nbsp;&nbsp;Bila je to jedna od onih bezbrojnih školskih romansi koje bi se nakratko rascvetale i sasušile tokom pet godina koje su naizgled predstavljale mikrokosmos samog života. Ali ova je bila ozbiljnija od većine ostalih. Za vreme poslednjeg semestra, Džimijeva majka - još nije bio kazao Gibsonu kako se zvala - zaljubila se u mladog studenta inženjerstva koji je bio na pola studija. Bila je to vrtoglava romansa, a par je bio idealan uprkos činjenici što je devojka bila nekoliko godina starija od momka. I zaista, umalo nije došlo do veridbe kada... Džimi baš nije bio siguran šta se dogodilo. Mladić se ozbiljno razboleo, ili je doživeo nervni slom, i nikada se više nije vratio u Kembridž.
<BR>&nbsp;&nbsp;&nbsp;&nbsp;&nbsp;"Moja majka to nikada, zapravo, nije prebolela", reče Džimi; kazao je ovo tonom iskusnog čoveka, koji mu nije izgledao sasvim neprimeren. "Međutim, jedan drugi student bio je veoma zaljubljen u nju, i tako se ona udala za njega. Ponekad mi je mnogo žao oca, jer on mora da je znao za prvu vezu. Nikada ga nisam na duže viđao jer... gospodine Gibson, nije vam dobro?"
<BR>&nbsp;&nbsp;&nbsp;&nbsp;&nbsp;Gibson primora sebe da se osmehne.
<BR>&nbsp;&nbsp;&nbsp;&nbsp;&nbsp;"Nije to ništa - blagi napad svemirske bolesti. Snađe me tu i tamo - proći će uskoro."
<BR>&nbsp;&nbsp;&nbsp;&nbsp;&nbsp;Nadao se da je to tačno. Svih ovih nedelja, u potpunom neznanju i verujući da je bezbedan, da ne može doživeti nikakav šok niti da mu se može dogoditi bilo šta nepredviđeno, izbegavao je sudar sa Sudbinom. A sada je došao trenutak sudara; dvadeset godina koje su bile za njim nestale su poput sna i on se ponovo suočio sa duhovima iz vlastite zaboravljene prošlosti.
<BR>
<BR>&nbsp;&nbsp;&nbsp;&nbsp;&nbsp;"Nešto nije u redu sa Martinom", reče Bredli, potpisujući komunikacioni dnevnik kitnjastim slovima. "Nisu u pitanju vesti koje stižu sa Zemlje - sve sam ih pročitao. Šta misliš, da se nije uželeo kuće?"
<BR>&nbsp;&nbsp;&nbsp;&nbsp;&nbsp;"Ako je to u pitanju, onda je malo zakasnio, zar ne?" odvrati Norden. "Konačno, za dve nedelje smo na Marsu. Ali tebi se baš dopada da izigravaš psihologa-amatera, zar ne?"
<BR>&nbsp;&nbsp;&nbsp;&nbsp;&nbsp;"A kome se to ne dopada?"
<BR>&nbsp;&nbsp;&nbsp;&nbsp;&nbsp;"Meni, na primer", poče Norden poput pape. "Prebiranje po tuđim stvarima nije moj..."
<BR>&nbsp;&nbsp;&nbsp;&nbsp;&nbsp;Sjaj u Bredlijevim očima upozorio ga je upravo na vreme; na očigledno razočarenje ovog drugog, Norden se zaustavio usred rečenice. Martin Gibson je, poput kakvog neiskusnog novinskog izveštača na prvoj konferenciji za štampu, držeći blok, uleteo u kabinu.
<BR>&nbsp;&nbsp;&nbsp;&nbsp;&nbsp;"Šta si to hteo da mi pokažeš, Ovene?" upita on nestrpljivo.
<BR>&nbsp;&nbsp;&nbsp;&nbsp;&nbsp;Bredli krenu ka glavnoj komunikacionoj konzoli.
<BR>&nbsp;&nbsp;&nbsp;&nbsp;&nbsp;"Nije ništa naročito", reče on, "ali to znači da smo prošli pored još jednog putokaza, što me uvek malo uzbudi. Poslušaj ovo."
<BR>&nbsp;&nbsp;&nbsp;&nbsp;&nbsp;Okrenuo je prekidač na zvučniku i polako pojačao zvuk. Prostoriju je preplavio radio-šum i statičko pucketanje, nalik na zvuk koji bi proizvelo hiljadu tiganja neposredno pred dostizanje najviše temperature. Bio je to zvuk koji je Gibson imao prilike često da čuje u komunikacionoj kabini i uprkos njegovoj nepromenjivoj jednoličnosti, uvek ga je ispunjavao čuđenjem. Znao je da osluškuje glasove zvezda i maglina, zračenje koje je krenulo na put znatno pre Čovekovog rođenja. A zapretane duboko u ponorima tog pucketavog, šaptavog haosa možda postoje - mora da postoje - zvuci tuđinskih civilizacija koje razgovaraju jedne s drugima u prostranstvima svemira. Ali, avaj, njihovi glasovi bivaju nepovratno izgubljeni u zbrci kosmičkih smetnji koje stvara sama Priroda.
<BR>&nbsp;&nbsp;&nbsp;&nbsp;&nbsp;Međutim, Bredli ga sigurno nije pozvao da to čuje. Oficir za vezu veoma je pažljivo izvršio izvesna nonijska podešavanja, pomalo se mršteći dok je to činio.
<BR>&nbsp;&nbsp;&nbsp;&nbsp;&nbsp;"Imao sam ga veoma jasno pre samo jednog minuta... nadam se da nije nestao... ah, evo ga!"
<BR>&nbsp;&nbsp;&nbsp;&nbsp;&nbsp;Gibson nije uspeo u prvi mah da uoči nikakvu promenu u baražu buke. A onda je primetio da je Bredli ćutke označavao vremenske razmake šakom - dosta brzo, otprilike dva otkucaja svake sekunde. Gibsonu je ovo poslužilo kao putokaz, tako da je uskoro razabrao veoma slab, zavijajući zvižduk koji se probijao kroz kosmičku oluju.
<BR>&nbsp;&nbsp;&nbsp;&nbsp;&nbsp;"Šta je to?" upita on, već napola nagađajući kako će glasiti odgovor.
<BR>&nbsp;&nbsp;&nbsp;&nbsp;&nbsp;"To je radio-far sa Deimosa. Postoji jedan i na Fobosu, ali nije tako snažan i još ne možemo da ga uhvatimo. Kada priđemo bliže Marsu, moći ćemo da podesimo kurs unutar nekoliko stotina kilometara na osnovu njih. Sada smo deset puta udaljeniji od upotrebljivog dometa, ali lepo ga je čuti."
<BR>&nbsp;&nbsp;&nbsp;&nbsp;&nbsp;Da, pomisli Gibson, lepo ga je čuti. Razume se, ova radijska pomagala nisu bili presudna kada se odredište sve vreme nalazilo na vidiku, ali su pojednostavljivala neke od navigacionih problema. Dok je slušao napola zatvorenih očiju to slabo pulsiranje, ponekad gotovo zatomljeno kosmičkim baražem, shvatao je kako mora da su se osećali mornari iz davnina kada bi prvi put na trenutak ugledali svetla luke daleko sa pučine.
<BR>&nbsp;&nbsp;&nbsp;&nbsp;&nbsp;"Mislim da je dovoljno", reče Bredli, isključivši zvučnik i povrativši tišinu. "U svakom slučaju, to bi trebalo da ti posluži kao nova tema za pisanje - bilo je prilično dosadno u poslednje vreme, je li tako?"
<BR>&nbsp;&nbsp;&nbsp;&nbsp;&nbsp;Posmatrao je pomno Gibsona dok je izgovarao te reči, ali pisac ništa nije odgovorio. Samo je nažvrljao nekoliko reči u blokčić, odsutno i sa neuobičajenom ljubaznošću zahvalio Bredliju, a potom otišao u svoju kabinu.
<BR>&nbsp;&nbsp;&nbsp;&nbsp;&nbsp;"U pravu si", primeti Norden kada je ovaj otišao. "Nema sumnje da se Martinu nešto dogodilo. Najbolje da popričam sa doktorom."
<BR>&nbsp;&nbsp;&nbsp;&nbsp;&nbsp;"Ja ne bih", odvrati Bredli. "Šta god da je posredi, mislim da nije reč ni o čemu što možeš rešiti pilulama. Bolje da pustimo Martina da sam pronađe izlaz."
<BR>&nbsp;&nbsp;&nbsp;&nbsp;&nbsp;"Možda si u pravu", progunđa Norden. "Ali nadam se da mu neće za to biti potrebno suviše vremena!"
<BR>&nbsp;&nbsp;&nbsp;&nbsp;&nbsp;Sve je to već trajalo skoro nedelju dana. Prvobitni šok koji je doživeo kada je otkrio da je Džimi Spenser sin Ketlin Morgan već je pomalo izbledeo, ali počeo je da oseća sekundarne posledice. Među njima je bila i zlovolja što se tako nešto baš njemu dogodilo. Bilo je to nečuveno narušavanje zakona verovatnoće - nešto što se nikada nije moglo dogoditi u nekom od Gibsonovih romana. Međutim, život nije bio nimalo umetnički nastrojen i čovek zaista ništa nije mogao da učini u vezi s tim.
<BR>&nbsp;&nbsp;&nbsp;&nbsp;&nbsp;Ovo osećanje dečje hirovitosti upravo je prolazilo, a smenjivalo ga je dublje stanje teskobe. Sva ona osećanja za koja je mislio da su bezbedno pokopana ispod dvadesetogodišnje grozničave aktivnosti ponovo su počela da isplivavaju na površinu, nalik na stvorenja iz dubine mora pogubljena u eksploziji neke podmornice. Na Zemlji bi mogao da umakne tako što bi se ponovo izgubio u gomili, ali ovde je bio u klopci, nije imao gde da utekne.
<BR>&nbsp;&nbsp;&nbsp;&nbsp;&nbsp;Beskorisno je bilo pretvarati se da se ništa, u stvari, nije izmenilo i reći: 'Svakako da sam znao da su Katlin i Džerald imali sina: kakve to sad ima veze?' Imalo je - i te kakve. Svaki put kada bude ugledao Džimija podsetiće se na prošlost i - što je bilo još gore - na budućnost kakva je mogla biti. Sada je bilo najvažnije da se hrabro suoči sa činjenicama i da se uhvati ukoštac sa novonastalim okolnostima. Gibson je sasvim dobro znao da se to moglo uraditi samo na jedan način, kao i da će prilika za to uskoro iskrsnuti.
<BR>&nbsp;&nbsp;&nbsp;&nbsp;&nbsp;Džimi se nalazio na južnoj polulopti i napredovao je duž polutarne platforme za osmatranje kada je ugledao Gibsona kako sedi na jednom od prozora, zureći u svemir. Na trenutak je pomislio da ga ovaj nije primetio i odlučio je da mu ne smeta, kada ga Gibson pozva: "Zdravo, Džimi. Imaš li koji slobodan trenutak?"
<BR>&nbsp;&nbsp;&nbsp;&nbsp;&nbsp;Džimi je, u stvari, imao puno posla. Ali znao je da nešto nije u redu sa Gibsonom i shvatio je da je ovome potrebno njegovo društvo. Zato je prišao i seo na klupu postavljenu u delu za osmatranje - i uskoro je saznao deo istine, onoliko koliko je Gibson smatrao da će biti dobro za obojicu.
<BR>&nbsp;&nbsp;&nbsp;&nbsp;&nbsp;"Ispričaću ti nešto, Džimi", poče Gibson, "što zna samo šačica ljudi. Nemoj me prekidati i ne postavljaj pitanja - bar dok ne završim.
<BR>&nbsp;&nbsp;&nbsp;&nbsp;&nbsp;Kada sam bio dosta mlađi od tebe, želeo sam da postanem inženjer. Bio sam prilično bistar klinac u tim danima i bez problema sam se, položivši testove, upisao na koledž. Kako nisam bio siguran šta tačno nameravam da radim, upisao sam petogodišnje studije opšte inženjerske fizike, što je u to vreme bilo nešto sasvim novo. Prve godine sam bio prilično dobar - toliko dobar da sam se ohrabrio da naredne godine radim još više. Položio sam i drugu godinu - ne blistavo, ali bio sam bolji od prosečnih. A treće godine sam se zaljubio. Ne baš prvi put, ali ovo je bila konačno prava stvar.
<BR>&nbsp;&nbsp;&nbsp;&nbsp;&nbsp;Zaljubljivanje na koledžu može biti korisno, ali i ne mora; sve zavisi od okolnosti. Ako je posredi samo bezazleni flert, verovatno je svejedno. Ali ako je zaista ozbiljno, postoje dve mogućnosti.
<BR>&nbsp;&nbsp;&nbsp;&nbsp;&nbsp;To može delovati kao podsticaj - možeš postati odlučan i dati sve od sebe, kako bi pokazao da si bolji od ostalih momaka. S druge, pak, strane, možeš se u toj meri emocionalno vezati da ti ništa drugo ne bude važno, a onda propadoše studije. Upravo se to meni dogodilo."
<BR>&nbsp;&nbsp;&nbsp;&nbsp;&nbsp;Gibson je zaćutao, zadubljen u misli, a Džimi ga je krišom pogledao dok je sedeo u tami udaljen nekoliko stopa od njega. Nalazili su se na noćnoj strani broda i svetla u hodniku bila su prigušena, tako da su se zvezde mogle videti u svoj njihovoj neumanjenoj slavi. Pravo ispred njih nalazilo se sazvežđe Lava, a u njegovom središtu stajao je sjajni rubin - njihovo odredište. Pored samog Sunca, daleko najsvetlije od svih nebeskih tela bio je Mars i njegov disk već se mogao razlučiti i golim okom. Bleštava grimizna svetlost koja mu je obasjavala celo lice davala je Gibsonu zdrav, čak veseo izgled, što je bilo potpuno u suprotnosti sa njegovim osećanjima.
<BR>&nbsp;&nbsp;&nbsp;&nbsp;&nbsp;Da li je tačno, pitao se Gibson, da čovek zaista nikada ništa ne zaboravlja? Sada mu se činilo da bi moglo biti tako. I dalje je mogao da vidi, jasno kao i pre dvadeset godina, onu poruku zakačenu na oglasnoj tabli na fakultetu: 'Dekan odseka za inženjerstvo želi da vidi M. Gibsona u svojoj kancelariji u 3.00.' Morao je, razume se, da sačeka do 3.15, ali to nije pomoglo. Ne bi bilo tako loše da je dekan bio sarkastičan, ili ledeno dalek, ili čak da je planuo. Gibson je i sada video pred očima tu neljudski urednu kancelariju, sa dosjeima sređenim pod konac i pažljivo poređanim knjigama; mogao je da se seti i dekanove sekretarice koja je kucala na mašini u uglu, praveći se da ne sluša.
<BR>&nbsp;&nbsp;&nbsp;&nbsp;&nbsp;(Možda se, kada sad razmišlja o tome, uopšte nije pretvarala. To iskustvo sigurno za nju nije bilo nimalo novo, kao što je bilo za njega.)
<BR>&nbsp;&nbsp;&nbsp;&nbsp;&nbsp;Gibson je voleo i poštovao dekana, zbog starčeve preciznosti i velike pedanterije, a on ga je sada izneverio, što je njegov neuspeh učinilo dvostruko težim. Dekan mu je očitao bukvicu 'više sa žaljenjem nego u besu', ostavivši na taj način jači utisak nego što je bio svestan ili nameravao. Pružio je Gibsonu još jednu priliku, ali on je neće iskoristiti.
<BR>&nbsp;&nbsp;&nbsp;&nbsp;&nbsp;A da stvari budu još gore, mada se stideo da to prizna, Ketlin je prilično dobro položila svoje ispite. Kada su njegovi rezultati objavljeni, Gibson ju je nekoliko dana izbegavao, a kada su se ponovo sreli, već ju je bio poistovetio sa uzrokom svog neuspeha. Sada je toga bio sasvim svestan i više ga nije bolelo. Da li je zaista bio zaljubljen kada je bio spreman da žrtvuje Ketlin zarad vlastitog samopoštovanja? Jer sve se na to svelo; pokušao je da krivicu prebaci na nju.
<BR>&nbsp;&nbsp;&nbsp;&nbsp;&nbsp;Ostalo je bilo neizbežno. Svađa za vreme poslednje duge vožnje biciklima u prirodu i povratak odvojenim putevima. Neotvorena pisma - i, iznad svega, pisma koja nisu bila napisana. Njihov neuspeo pokušaj da se sretnu, bar samo da se pozdrave, poslednjeg dana koji je proveo u Kembridžu. Ali čak je i to propalo; poruka nije na vreme stigla do Ketlin, i mada je čekao do poslednjeg trenutka, ona nije došla. Prenatrpani voz, pun razdraganih studenata, bučno je napustio stanicu, a za njim su ostali Kembridž i Ketlin. Nikada više nije video nijedno od njih.
<BR>&nbsp;&nbsp;&nbsp;&nbsp;&nbsp;Nije bilo potrebe da Džimiju priča o mračnim mesecima što su usledili. Ne treba nikada da sazna šta se krilo iza jednostavnih reči: 'Doživeo sam nervni slom i savetovano mi je da se ne vraćam na koledž.' Dr Evans ga je prilično dobro zakrpio i on mu je uvek bio zahvalan na tome. Evans je bio taj koji ga je ubedio da počne da se bavi pisanjem za vreme oporavka, a ishodi su iznenadili obojicu. (Koliko je ljudi znalo da je njegov prvi roman bio posvećen njegovom psihoanalitičaru? Ako je Rahmanjinov mogao to isto da učini sa Koncertom u c minor, zašto ne bi i on?)
<BR>&nbsp;&nbsp;&nbsp;&nbsp;&nbsp;Evans mu je podario novu ličnost i zanimanje kojim je mogao da povrati izgubljenu sigurnost u sebe. Ali nije mogao da povrati izgubljenu budućnost. Celog života Gibson je zavideo ljudima koji su završili ono što je on samo započeo - ljudima koji su mogli ispred svog imena da stave titule i kvalifikacije koje on nikada neće steći i koji će posvetiti svoj život radu na poljima gde on može da bude samo gledalac.
<BR>&nbsp;&nbsp;&nbsp;&nbsp;&nbsp;Da je nevolja bila samo u tome, možda i ne bi bilo tako strašno. Ali, spasavajući ponos tako što je krivicu svalio na Ketlin, unakazio je ceo svoj život. Nju, a kroz nju i sve žene, poistovećivao je sa neuspehom i sramotom. Pored nekoliko veza koje nijedan partner nije naročito ozbiljno shvatao, Gibson se nikada više nije zaljubio i sada je shvatio da nikada više i neće. Iako je znao uzrok toj nevolji, to mu nimalo nije pomoglo da pronađe lek.
<BR>&nbsp;&nbsp;&nbsp;&nbsp;&nbsp;Razume se, da nijednu od tih stvari nije trebalo pomenuti Džimiju. Dovoljno je bilo pružiti mu gole činjenice i pustiti Džimija da sam pogodi ono što može. Jednog dana, mogao bi da mu kaže i više, ali to zavisi od mnogo stvari.
<BR>&nbsp;&nbsp;&nbsp;&nbsp;&nbsp;Kada je Gibson završio, iznenadilo ga je što krajnje nervozno iščekuje Džimijevu reakciju. Uhvatio je sebe kako se pita da li je mladić čitao između redova i prepoznao pravog krivca, da li će saosečati sa njim, da li će biti ljut - ili će mu samo biti nelagodno. Gibsonu je odjednom postalo krajnje važno da zadobije Džimijevo poštovanje i prijateljstvo, mnogo važnije od bilo čega što mu se zadugo dogodilo. Samo je tako mogao da umiri svoju savest i utiša one optužujuće glasove iz prošlosti.
<BR>&nbsp;&nbsp;&nbsp;&nbsp;&nbsp;Nije mogao da vidi Džimijevo lice, jer se ovaj drugi nalazio u senci i činilo mu se da je prošla čitava večnost pre nego što je prekinuo tišinu.
<BR>&nbsp;&nbsp;&nbsp;&nbsp;&nbsp;"Zašto ste mi ovo ispričali?" tiho je upitao. Glas mu je bio potpuno neutralan - bez imalo naklonosti ili prebacivanja.
<BR>&nbsp;&nbsp;&nbsp;&nbsp;&nbsp;Gibson nije odmah odgovorio. Pauza je bila dosta prirodna, jer ni sebi nije u potpunosti mogao da objasni sve pobude.
<BR>&nbsp;&nbsp;&nbsp;&nbsp;&nbsp;"Jednostavno sam morao da ti kažem", reče on iskreno. "Ne bih nikada više mogao da budem spokojan da to nisam učinio. A pored toga - osećao sam da bih mogao na neki način da pomognem."
<BR>&nbsp;&nbsp;&nbsp;&nbsp;&nbsp;Opet ta razarajuća tišina. A onda je Džimi polako ustao.
<BR>&nbsp;&nbsp;&nbsp;&nbsp;&nbsp;"Moraću da razmislim o onome što ste mi ispričali", reče on glasom koji je i dalje bio gotovo bezosećajan. "Ne znam sada šta da kažem."
<BR>&nbsp;&nbsp;&nbsp;&nbsp;&nbsp;A onda je otišao. Ostavio je Gibsona u stanju krajnje nesigurnosti i zbunjenosti, da se pita da li je od sebe napravio budalu ili ne. Džimijeva samokontrola, nedostatak reakcije, izbacili su ga iz ravnoteže i ostavili potpuno poraženog. Samo je u jednu stvar bio siguran: iznevši činjenice, već je uspeo u velikoj meri da olakša svoj um.
<BR>&nbsp;&nbsp;&nbsp;&nbsp;&nbsp;Ali još je bilo mnogo toga što nije ispričao Džimiju; da, zaista, bilo je toliko toga što i sam nije znao.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
