<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;"Baš mi je drago što vas sve ponovo vidim", reče Gibson, donoseći pažljivo piće od bara. "Pretpostavljam da ćete sada luku Louel zaviti u crveno. Prvi korak će, verovatno, biti da stupite u vezu sa ovdašnjim prijateljicama?"
<BR>&nbsp;&nbsp;&nbsp;&nbsp;&nbsp;"To nikada nije baš lako", reče Norden. "Možda su se udale između dva putovanja, pa moraš biti taktičan. Uzgred budi rečeno, Džordže, šta se dogodilo sa gospođicom Margaret Mekkinon?"
<BR>&nbsp;&nbsp;&nbsp;&nbsp;&nbsp;"Misliš na gospođu Henrija Luisa", odvrati Džordž. "Ima predivnog sina."
<BR>&nbsp;&nbsp;&nbsp;&nbsp;&nbsp;"Da li ga je nazvala Džon?" upita Bredli, ne baš sotto voce.
<BR>&nbsp;&nbsp;&nbsp;&nbsp;&nbsp;"Oh, pa šta se može", uzdahnu Norden. "Nadam se da mi je sačuvala parče svadbene torte. U tvoje zdravlje, Martine."
<BR>&nbsp;&nbsp;&nbsp;&nbsp;&nbsp;"U 'Aresovo'", nazdravi Gibson, kucnuvši se. "Nadam se da ćete ga ponovo sklopiti. Izgledao je prilično jadno kada sam ga poslednji put video."
<BR>&nbsp;&nbsp;&nbsp;&nbsp;&nbsp;Norden se zakikota.
<BR>&nbsp;&nbsp;&nbsp;&nbsp;&nbsp;"A, to! Ne, nećemo vraćati oplatu dok ga ponovo ne napunimo. Mala je verovatnoća da kiša prodre unutra!"
<BR>&nbsp;&nbsp;&nbsp;&nbsp;&nbsp;"Šta misliš o Marsu, Džimi?" upita Gibson. "Ti si, pored mene, jedini novajlija ovde."
<BR>&nbsp;&nbsp;&nbsp;&nbsp;&nbsp;"Još nisam Bog zna šta video", pažljivo odvrati Džimi. "Mada mi sve izgleda prilično malo."
<BR>&nbsp;&nbsp;&nbsp;&nbsp;&nbsp;Gibson se zagrcnuo i morali su da ga potapšu po leđima.
<BR>&nbsp;&nbsp;&nbsp;&nbsp;&nbsp;"Sećam se da si upravo suprotno tvrdio dok smo bili na Deimosu. Ali pretpostavljam da si zaboravio. Bio si pomalo pijan u tom času."
<BR>&nbsp;&nbsp;&nbsp;&nbsp;&nbsp;"Nikada nisam bio pijan", odvrati Džimi ogorčeno.
<BR>&nbsp;&nbsp;&nbsp;&nbsp;&nbsp;"Onda ti čestitam na prvoklasnoj glumi: potpuno si me prevario. Ali zanimljivo je ono što si rekao, jer sam se upravo i ja tako osećao posle prvih nekoliko dana pošto sam video sve što je imalo da se vidi unutar kupole. Postoji samo jedan lek - moraš izići napolje i protegnuti noge. Išao sam u nekoliko kratkih šetnji, ali sada sam uspeo da se dočepam jedne peščane buve u odeljenju za prevoz. Sutra idem da galopiram uz brda. Da li bi voleo da mi se pridružiš?"
<BR>&nbsp;&nbsp;&nbsp;&nbsp;&nbsp;Džimiju zasijaše oči.
<BR>&nbsp;&nbsp;&nbsp;&nbsp;&nbsp;"Mnogo vam hvala - voleo bih."
<BR>&nbsp;&nbsp;&nbsp;&nbsp;&nbsp;"Hej, a šta je sa nama?" pobuni se Norden.
<BR>&nbsp;&nbsp;&nbsp;&nbsp;&nbsp;"Vi ste već bili tamo ranije", reče Gibson. "Ali imaćemo jedno slobodno mesto, izvolite, izvlačite slamku. Moramo povesti službenog vozača; neće nam dozvoliti da sami iziđemo u jednom od njihovih dragocenih vozila, što im nikako ne možemo zameriti."
<BR>&nbsp;&nbsp;&nbsp;&nbsp;&nbsp;Mekkej je imao sreće, a ostali su požurili da objasne da ionako nisu baš naročito želeli da pođu.
<BR>&nbsp;&nbsp;&nbsp;&nbsp;&nbsp;"E pa, to smo onda sredili", reče Gibson. "Naći ćemo se u prevoznom sektoru, Kupola Četiri, sutra u deset. Sada moram da idem. Treba da napišem tri članka - ili bar jedan članak sa tri različita naslova."
<BR>&nbsp;&nbsp;&nbsp;&nbsp;&nbsp;Istraživači su se okupili tačno na vreme, noseći celokupnu zaštitnu opremu koju su dobili pri dolasku, ali do sada nisu bili u prilici da je koriste. Uključivala je deo za glavu, cilindre sa kiseonikom, prečišćivač vazduha - sve je to bilo neophodno imati napolju na Marsu ako je dan bio topao - kao i skafander sa izolatorom toplote koji je radio na kompaktne energetske ćelije. U njemu je čoveku moglo da bude toplo i udobno čak i kada je spoljašnja temperatura bila preko sto stepeni ispod nule. Na ovom putovanju im ono neće biti potrebno, osim ako buva ne pretrpi neku nesreću, pa ostanu nasukani daleko od kuće.
<BR>&nbsp;&nbsp;&nbsp;&nbsp;&nbsp;Vozač je bio nabijen, mlad geolog koji je tvrdio da je istu količinu vremena proveo izvan luke Louel kao i u njoj. Ostavljao je utisak sposobnog i upućenog čoveka, i Gibson se uopšte nije libio da se osloni na njega.
<BR>&nbsp;&nbsp;&nbsp;&nbsp;&nbsp;"Da li se te mašine ikada pokvare napolju?" upita on kada su se ukrcali u buvu.
<BR>&nbsp;&nbsp;&nbsp;&nbsp;&nbsp;"Ne često. Poseduju veliku sigurnosnu marginu, a i nema mnogo šta što može da se pokvari. Razume se, ponekad se nepažljiv vozač zaglavi, ali obično možete iz bilo čega da se izvučete pomoću čekrka. Prethodnog meseca ljudi su u samo dva slučaja morali peške da se vrate kući."
<BR>&nbsp;&nbsp;&nbsp;&nbsp;&nbsp;"Nadam se da mi nećemo biti treći takav slučaj", primeti Mekkej dok je vozilo ulazilo u vazdušnu komoru.
<BR>&nbsp;&nbsp;&nbsp;&nbsp;&nbsp;"Da sam na vašem mestu, ne bih brinuo zbog toga", nasmeja se vozač, čekajući da se otvore spoljašnja vrata. "Nećemo se mnogo udaljavati od baze, tako da uvek možemo da se vratimo, čak i ako se dogodi ono najgore."
<BR>&nbsp;&nbsp;&nbsp;&nbsp;&nbsp;Dao je gas i oni izleteše kroz vazdušnu komoru i nađoše se izvan grada. Kroz nisko, živo rastinje bio je prosečen uski put - put koji je okruživao luku i sa koga su se zrakasto širili ostali putevi što su vodili do obližnjih rudnika, radio-stanice i opservatorije u brdima, kao i do sletelišta na kome su još istovarivali teret sa 'Aresa' iz raketa kojima je prevezen sa Deimosa.
<BR>&nbsp;&nbsp;&nbsp;&nbsp;&nbsp;"Pa", zausti vozač, zaustavivši se kod prvog odvojka. "Izvolite, birajte. Kojim putem idemo?"
<BR>&nbsp;&nbsp;&nbsp;&nbsp;&nbsp;Gibson se mučio sa kartom koja je bila trostruko veća od kabine. Vodič je namršteno pogleda.
<BR>&nbsp;&nbsp;&nbsp;&nbsp;&nbsp;"Ne znam odakle vam to", reče on. "Pretpostavljam da su vam je dali u upravi. Potpuno je zastarila. Ako mi kažete kuda želite da pođete, mogu vas tamo odvesti i bez te stvari."
<BR>&nbsp;&nbsp;&nbsp;&nbsp;&nbsp;"U redu", pokorno se složi Gibson. "Predlažem da se popnemo u brda i da odatle razgledamo predeo. Hajdemo do Opservatorije."
<BR>&nbsp;&nbsp;&nbsp;&nbsp;&nbsp;Buva poskoči i krenu duž uskog puta, a blistavo zelenilo oko njih stopi se u bezobličnu mrlju.
<BR>&nbsp;&nbsp;&nbsp;&nbsp;&nbsp;"Kojom najvećom brzinom mogu ove stvari da se kreću?" upita Gibson, pošto se iskobeljao iz Mekkejevog krila.
<BR>&nbsp;&nbsp;&nbsp;&nbsp;&nbsp;"Oh, najmanje stotku na dobrom putu. Ali kako na Marsu nema dobrih puteva, moramo polako. Sada vozim šezdeset. Na neravnom terenu bićete srećni ako budemo išli upola manjom brzinom."
<BR>&nbsp;&nbsp;&nbsp;&nbsp;&nbsp;"A domet?" upita Gibson koji je očigledno i dalje bio malo nervozan.
<BR>&nbsp;&nbsp;&nbsp;&nbsp;&nbsp;"Dobrih hiljadu kilometara po jednom punjenju, a u to ulazi i više nego pristojno grejanje, kuvanje i ostalo. Za ona stvarno duga putovanja vučemo i prikolicu sa rezervnim energetskim ćelijama. Rekord je otprilike pet hilada kilometara; do sada sam bio na tri takva putovanja, kada smo tragali za rudama u Argiru. Kada idete na tako nešto, onda sredite da vam zalihe dostavljaju iz vazduha."
<BR>&nbsp;&nbsp;&nbsp;&nbsp;&nbsp;Iako su putovali tek nekoliko minuta, luka Louel je već nestajala iza obzorja. Oštra zakrivljenost Marsa otežavala je procenjivanje razdaljina, a činjenica da su kupole sada bile napola skrivene iza linije zakrivljenosti planete navodila je čoveka da ih zamišlja kao mnogo veće objekte na mnogo većoj udaljenosti nego što je stvarno bilo.
<BR>&nbsp;&nbsp;&nbsp;&nbsp;&nbsp;Ubrzo potom, kada je buva stala da se penje uzbrdo,kupole su počele ponovo da se pojavljuju. Brda iznad luke Louel nisu bila ni hiljadu metara visoka, ali obrazovala su koristan zaklon od hladnih zimskih vetrova sa juga i pružala su povoljne položaje za radio-stanicu i opservatoriju.
<BR>&nbsp;&nbsp;&nbsp;&nbsp;&nbsp;Pola sata po napuštanju grada stigli su do radio-stanice. Osetivši da je došao trenutak da malo prošetaju, pričvrstili su maske i iskrcali se iz buve, jedan po jedan prolazeći kroz sićušnu vazdušnu komoru na sklapanje.
<BR>&nbsp;&nbsp;&nbsp;&nbsp;&nbsp;Pogled nije bio naročit. Na severu su kupole luke Louel lebdele poput mehurova na smaragdnom moru. Gibson je na zapadu uspeo na trenutak da vidi grimiznu boju koja je poticala od pustinje što je opasivala celu planetu. Kako se nalazio ispod prevoja brda, nije mogao da pogleda prema jugu, ali znao je da se zeleni pojas rastinja protezao nekoliko stotina kilometara pre nego što je nestajao u Mare Eritreumu. Ovde, na vrhu brda, gotovo da i nije bilo biljaka i on je pretpostavio da je to usled nedostatka vlage.
<BR>&nbsp;&nbsp;&nbsp;&nbsp;&nbsp;Odšetao je do radio-stanice. Bila je gotovo automatizovana, tako da tamo nije bilo nikoga koga bi mogao da ugnjavi pitanjima na svoj uobičajen način, ali dovoljno je o tome znao da je mogao da pogodi šta se događa. Džinovski parabolični reflektor počivao je gotovo na leđima, usmeren malo na istok od zenita - prema Zemlji, udaljenoj šezdeset miliona kilometara u pravcu Sunca. Duž njegovog nevidljivog zraka upućivane su i primane poruke koje su povezivale ta dva sveta. Možda je upravo u ovom trenutku jedan od njegovih članaka hitao prema Zemlji - ili je neko od uputstava Rut Goldstin krčilo put ka njemu.
<BR>&nbsp;&nbsp;&nbsp;&nbsp;&nbsp;Mekkejev glas, izobličen i slab u ovom retkom vazduhu, natera ga da se okrene.
<BR>&nbsp;&nbsp;&nbsp;&nbsp;&nbsp;"Neko se sprema da se spusti dole - tamo desno."
<BR>&nbsp;&nbsp;&nbsp;&nbsp;&nbsp;Uz izvesne poteškoće, Gibson je uspeo da uoči sićušan strelasti vrh rakete koja se brzo kretala preko neba, slobodno klizeći sa ugašenim motorima, isto onako kao i on pre nedelju dana. Nagnula se nad gradom i izgubila se iza kupola kada je dodirnula pistu za sletanje. Gibson se nadao da mu je donela preostali prtljag, kome je, kako se činilo, dugo trebalo da stigne.
<BR>&nbsp;&nbsp;&nbsp;&nbsp;&nbsp;Opservatorija se nalazila pet kilometara dalje na jug, upravo iznad obronka brda, na mestu gde se svetlost iz luke Louel nije mogla uplitati u njen posao. Gibson je napola očekivao da će spaziti sjajne kupole koje su na Zemlji predstavljale zaštitni znak astronoma, ali umesto toga ugledao je samo jednu kupolu - mali plastični mehur u kome su se nalazile prostorije za stanovanje. Sami instrumenti bili su na otvorenom, mada su mogli da ih prekriju u retkim slučajevima lošeg vremena.
<BR>&nbsp;&nbsp;&nbsp;&nbsp;&nbsp;Dok se buva približavala, učinilo im se da je sve potpuno napušteno. Zaustavili su se pored najvećeg uređaja - reflektora sa ogledalom koji je, prema Gibsonovoj proceni, imao manje od jednog metra u prečniku. Bio je to zapanjujuće mali uređaj za glavnu opservatoriju na Marsu. Postojala su još dva mala refraktora, kao i neka složena vodoravna stvar za koju je Mekkej kazao da je ogledalo-tranzit - šta god da je pod tim podrazumevao. I to bi, pored kupole pod pritiskom, manje više bilo sve.
<BR>&nbsp;&nbsp;&nbsp;&nbsp;&nbsp;Neko je očigledno bio kod kuće, jer je jedna mala peščana buva bila parkirana ispred zgrade.
<BR>&nbsp;&nbsp;&nbsp;&nbsp;&nbsp;"Veoma su društveni", reče vozač dok je zaustavljao vozilo. "Ovde gore život je prilično dosadan i uvek im je drago da neko naiđe. Unutar kupole biće dovoljno mesta za sve nas da protegnemo noge i udobno večeramo."
<BR>&nbsp;&nbsp;&nbsp;&nbsp;&nbsp;"Kako možemo od njih očekivati da nam daju obrok", pobuni se Gibson, koji nije voleo da prima usluge koje nije mogao odmah da vrati. Vozač je bio iskreno iznenađen; a onda se od srca nasmejao.
<BR>&nbsp;&nbsp;&nbsp;&nbsp;&nbsp;"Znate, ovo nije Zemlja. Na Marsu, svako svakom pomaže - moramo, jer inače ne bismo nikuda stigli. Poneo sam zalihe - potrebna mi je samo njihova peć. Da ste ikada pokušali da skuvate obrok u peščanoj buvi u kojoj je četvoro ljudi, bilo bi vam jasno u čemu je stvar."
<BR>&nbsp;&nbsp;&nbsp;&nbsp;&nbsp;Kao što je i predvideo, dva dežurna astronoma toplo su ih pozdravila i mala centrala za provetravanje u plastičnoj kupoli ubrzo je morala da se bori sa mirisima kuvanja. Dok je to trajalo, Mekkej je uhvatio starijeg člana osoblja i otpočeo tehnički razgovor o radu u Opservatoriji. Veći deo tog razgovora prevazilazio je Gibsonovu upućenost u stvar, ali ipak se trudio da iz njega pokupi što je više mogao.
<BR>&nbsp;&nbsp;&nbsp;&nbsp;&nbsp;Kako se činilo, ovde su se astronomi uglavnom bavili pozicionom astronomijom - dosadnim, ali veoma važnim poslom koji je podrazumevao pronalaženje geografskih dužina i širina, obezbeđivanje vremenskih signala i povezivanje radio-fikseva sa glavnom marsovskom mrežom. Osmatrački rad bio je zanemarljivo mali; ogromni uređaji na Zemljinom Mesecu već su to odavno preuzeli na sebe, a ovi mali teleskopi - sa dodatnim hendikepom u liku atmosfere - nisu ni mogli da se nadaju da stupe u takmičenje sa njima. Izmerene su paralakse nekolicine najbližih zvezda, ali to što su izračunate sa nešto većom tačnošću zahvaljujući široj orbiti Marsa jedva da je bilo vredno truda.
<BR>&nbsp;&nbsp;&nbsp;&nbsp;&nbsp;Dok je obedovao - otkrivši sa iznenađenjem da mu je apetit bolji nego u bilo kojoj drugoj prilici od kada je stigao na Mars - Gibson je osetio zadovoljstvo što je uneo bar malo radosti u dosadne živote ovih predanih ljudi. Pošto nikada nije imao prilike da ih sretne u dovoljnom broju, što bi verovatno poljuljalo privid koji je stekao o njima, Gibson je gajio krajnje poštovanje prema astronomima, za koje je mislio da vode monaški život u svojim udaljenim planinskim gnezdima. Čak ni njegov prvi susret sa odličnim koktel-barom na Maunt Palomaru nije uništio ovu jednostavnu veru.
<BR>&nbsp;&nbsp;&nbsp;&nbsp;&nbsp;Posle obroka, pošto su svi savesno pripomogli u pranju sudova tako da je to potrajalo dvostruko duže nego što je bilo potrebno, posetioci su pozvani da pogledaju kroz veliki reflektor. Pošto je bilo rano popodne, Gibson se nije nadao da će imati mnogo šta da se vidi; ali taj previd je išao njemu na dušu.
<BR>&nbsp;&nbsp;&nbsp;&nbsp;&nbsp;Slika je jedan trenutak bila nejasna, ali on potom podesi zavrtanj za fokusiranje nespretnim prstima. Nije bilo lako gledati sa naročitim naočarima potrebnim zbog maske za disanje, ali posle izvesnog vremena Gibson je shvatio u čemu je stvar.
<BR>&nbsp;&nbsp;&nbsp;&nbsp;&nbsp;U vidnom polju, naspram gotovo crnog neba, u blizini zenita, počivao je prelepi biserni srp nalik na Mesec star tri dana. Na osvetljenom delu bile su jedva vidljive pojedine oznake, ali mada je Gibson napregao oči do krajnjih granica, nije uspeo da razabere šta je to što vidi. Preveliki deo planete bio je u mraku, tako da nije mogao da vidi glavne kontinente.
<BR>&nbsp;&nbsp;&nbsp;&nbsp;&nbsp;Na maloj udaljenosti plutao je polumesec istovetnog oblika, ali mnogo manji i bleđi, i Gibson je uspeo da prepozna neke od poznatih kratera duž ivice. Predstavljale su prelepi par, planete-blizanci Zemlja i Mesec, ali ipak su nekako izgledale suviše daleko i eterično, tako da uopšte nije osetio nostalgiju ili žaljenje za svim onim što je tamo ostavio za sobom.
<BR>&nbsp;&nbsp;&nbsp;&nbsp;&nbsp;Jedan od astronoma mu se obratio, nagnuvši šlem blizu Gibsonovog.
<BR>&nbsp;&nbsp;&nbsp;&nbsp;&nbsp;"Kada je mrak, vide se svetla gradova na noćnoj strani. Njujork i London je lako prepoznati. Međutim, najlepši prizor predstavlja odsjaj Sunca na moru. Dobija se na ivici diska kada nema oblaka - nalik je na sjajnu, svetlucavu zvezdu. Sada se ne vidi, jer je na ovom delu polumeseca koji gledamo uglavnom kopno."
<BR>&nbsp;&nbsp;&nbsp;&nbsp;&nbsp;Pre nego što su napustili opservatoriju, pogledali su i Deimos, koji se rađao na svoj lenji način na istoku. Posmatran kroz teleskop podešen na najjače uvećanje, činilo se da je nazubljeni, mali mesec udaljen svega nekoliko kilometara, i Gibson je, na svoje iznenađenje, sasvim jasno mogao da vidi 'Aresa' kao dve sjajne tačke jednu blizu druge. Hteo je takođe da pogleda Fobos, ali unutrašnji mesec još nije bio izišao.
<BR>&nbsp;&nbsp;&nbsp;&nbsp;&nbsp;Kada su videli sve što se moglo videti, pozdravili su se sa dvojicom astronoma, koji su im prilično smrknuto mahali dok se buva udaljavala po obronku brda. Vozač im je tada kazao da bi želeo da pođe na kratki, privatni obilazak kako bi pokupio neke uzorke stenja, a kako su Gibsonu svi delovi Marsa bili jedan nalik na drugi, nije imao ništa protiv.
<BR>&nbsp;&nbsp;&nbsp;&nbsp;&nbsp;Preko brda nije vodio nikakav pravi put, ali još davno su se sve neravnine izravnale, tako da je tle bilo savršeno glatko. Tu i tamo, još je virila pokoja uporna gromada iznad ujednačene površine, presijavajući se u neviđenoj pobuni boja i oblika, ali te prepreke lako je bilo zaobići. Jednom ili dvaput prošli su pored niskog drveća - ako se ono tako uopšte moglo nazvati - neke vrste koju Gibson nikada ranije nije video. Pre je ličilo na komade korala, jer je izgledalo potpuno ukrućeno i okamenjeno. Prema rečima vozača, bilo je neopisivo staro, jer iako nije bilo sumnje da je živo, niko još nije uspeo da mu izmeri brzinu rasta. Najmanja procena koja se mogla dati bila je pedeset hiljada godina, a njihov način reprodukcije predstavljao je potpunu tajnu.
<BR>&nbsp;&nbsp;&nbsp;&nbsp;&nbsp;Negde oko sredine popodneva stigli su do jedne niske, ali prelepo šarene stene - 'Ispust Duge', kako su je zvali geolozi - koja je Gibsona neodoljivo podsetila na još blistavije kanjone Arizone, mada umanjenih razmera. Iskrcali su se iz peščane buve i, dok je vozač krunio uzorke, Gibson je ispucao pola kotura novog multihromnog filma koji je poneo sa sobom upravo za ovakve prilike. Ako boje budu savršeno pogođene, onda film mora da je dobar upravo onoliko koliko su proizvođači tvrdili, ali na nesreću moraće da sačeka dok se ne vrati na Zemlju da ga razvije. Niko na Marsu nije ništa znao o tome.
<BR>&nbsp;&nbsp;&nbsp;&nbsp;&nbsp;"Pa", poče vozač, "mislim da je vreme da krenemo kući, ako želimo da stignemo na vreme za čaj. Možemo se vratiti istim putem kojim smo došli i držati se visokih predela, ili možemo zaobići ova brda. Kako želite?"
<BR>&nbsp;&nbsp;&nbsp;&nbsp;&nbsp;"Zašto se ne bismo spustili u ravnicu? To bi bio najkraći put", primeti Mekkej, kome je već postajalo dosadno.
<BR>&nbsp;&nbsp;&nbsp;&nbsp;&nbsp;"I najsporiji - ne možete voziti nekom većom brzinom kroz taj ižđikljali kupus."
<BR>&nbsp;&nbsp;&nbsp;&nbsp;&nbsp;"Oduvek sam mrzeo da se vraćam istim putem", primeti Gibson. "Hajdemo oko brda da vidimo šta tamo ima."
<BR>&nbsp;&nbsp;&nbsp;&nbsp;&nbsp;Vozač se isceri.
<BR>&nbsp;&nbsp;&nbsp;&nbsp;&nbsp;"Ne gajite lažnu nadu. Uglavnom je isto sa obe strane. Idemo!"
<BR>&nbsp;&nbsp;&nbsp;&nbsp;&nbsp;Buva poskoči i krenu, a Ispust Duge ubrzo nestade iza njih. Sada su krivudali kroz potpuno ogoljen predeo, iz koga je čak i okamenjeno drveće nestalo. Povremeno bi Gibson ugledao kakvu zelenu mrlju za koju bi pomislio da predstavlja rastinje, ali kada bi joj se približili, ona bi se neizbežno pretvarala u još jedan površinski kop minerala. Ova oblast bila je fantastično lepa, pravi raj za geologe, i Gibson se nadao da je nikada neće uništiti vađenjem rude. Nema sumnje da je to bilo jedno od mesta koje je trebalo videti na Marsu.
<BR>&nbsp;&nbsp;&nbsp;&nbsp;&nbsp;Vozili su se pola sata kada su brda počela da se spuštaju u dugačku, krivudavu dolinu koja je u davnini sasvim sigurno predstavljala vodeno korito. Možda je pre pedeset miliona godina, ispričao im je vozač, ovim putem tekla neka velika reka koja se ulivala u Mare Eritreum - jedno od nekoliko marsovskih 'mora' koja su pomalo kasno dobila ovaj naziv. Zaustavili su buvu i zagledali se u prazno korito reke sa pomešanim osećanjima. Gibson je pokušao da zamisli taj predeo onako kako mora da je izgledao u tim davnim danima, kada su veliki reptili vladali Zemljom, a čovek još bio san daleke budućnosti. Crvene stene sigurno se nisu uopšte promenile za sve to vreme, a reka je između njih bez žurbe tekla ka moru, krećući se sporo usled slabe gravitacije. Bio je to prizor koji je gotovo mogao pripadati i Zemlji; ali da li su ga ikada posmatrale neke inteligentne oči? Niko to nije znao. Možda su zaista postojali Marsovci u tim danima, ali ih je vreme potpuno pokopalo.
<BR>&nbsp;&nbsp;&nbsp;&nbsp;&nbsp;Drevna reka ostavila je nasleđe - vlagu duž nižih predela doline. Uska traka rastinja izbijala je iz Eritreuma i njeno sjajno zelenilo živo je odudaralo od grimiznih stena. Biljke su bile iste one koje je Gibson već sreo na drugoj strani brda, ali tu i tamo mogao se videti i koji stranac. Bili su dovoljno visoki da su se mogli nazvati drvećem, ali nisu imali lišće - samo tanke grančice nalik na bičeve koje su sve vreme podrhtavale uprkos nepokretnom vazduhu. Gibson pomisli kako je to nešto najčudnije što je ikada video - neka vrsta preteće biljke koja će iznenada izbaciti pipke na prolaznika što ništa ne podozreva. U stvari - i on je toga savršeno bio svestan - bile su isto tako bezopasne kao i sve ostalo na Marsu.
<BR>&nbsp;&nbsp;&nbsp;&nbsp;&nbsp;Spustili su se u dolinu, krećući se u cik-cak, i upravo su se peli naspramnom padinom kada je vozač iznenada zustavio buvu.
<BR>&nbsp;&nbsp;&nbsp;&nbsp;&nbsp;"Hej!" povika on. "Ovo je čudno. Nisam znao da u ovim predelima uopšte ima saobraćaja."
<BR>&nbsp;&nbsp;&nbsp;&nbsp;&nbsp;Na trenutak se Gibson, koji je voleo sebe da smatra dobrim uočavaocem stvari, našao u čudu. A onda je primetio slabi trag koji se protezao preko doline pod pravim uglom u odnosu na njihovog sadašnji kurs.
<BR>&nbsp;&nbsp;&nbsp;&nbsp;&nbsp;"Ovde su prošla neka velika vozila", reče vozač. "Siguran sam da tog traga nije bilo kada sam se poslednji put vozio ovuda - da se setim, pre godinu dana. A za to vreme nijedan pohod nije išao u Eritreum."
<BR>&nbsp;&nbsp;&nbsp;&nbsp;&nbsp;"Kuda vodi?" upita Gibson.
<BR>&nbsp;&nbsp;&nbsp;&nbsp;&nbsp;"Ako se popnete uz dolinu i pređete preko vrha, vratićete se nazad u luku Louel; to sam i ja nameravao. Drugi smer vodi samo u Mare."
<BR>&nbsp;&nbsp;&nbsp;&nbsp;&nbsp;"Imamo vremena - hajde malo da ga sledimo."
<BR>&nbsp;&nbsp;&nbsp;&nbsp;&nbsp;Vozač je dosta voljno okrenuo buvu i uputio se niz dolinu. Trag je s vremena na vreme nestajao dok su se vozili preko glatke, otvorene stene, ali uvek bi se ponovo pojavljivao. Međutim, na kraju su ga potpuno izgubili.
<BR>&nbsp;&nbsp;&nbsp;&nbsp;&nbsp;Vozač je zaustavio buvu.
<BR>&nbsp;&nbsp;&nbsp;&nbsp;&nbsp;"Znam šta se dogodilo", reče on. "Postoji samo jedan način na koji je mogao da iščezne. Da li ste primetili prelaz na oko kilometar odavde? Kladim se u deset prema jedan da vodi tamo gore."
<BR>&nbsp;&nbsp;&nbsp;&nbsp;&nbsp;"A kuda bi se njime stiglo?"
<BR>&nbsp;&nbsp;&nbsp;&nbsp;&nbsp;"To je tek smešno - na kraju je potpuni ćorsokak. Tamo se nalazi jedan lepi, mali amfiteatar, otprilike dva kilometra u prečniku, ali iz njega ne možete izići nigde drugde osim putem kojim ste ušli. Jednom sam tamo proveo nekoliko sati dok smo tek ispitivali ovu oblast. To je zaista lepo mestašce, zaklonjeno i sa nešto vode u izvoru."
<BR>&nbsp;&nbsp;&nbsp;&nbsp;&nbsp;"Odlično sklonište za švercere", nasmeja se Gibson.
<BR>&nbsp;&nbsp;&nbsp;&nbsp;&nbsp;Vozač se isceri.
<BR>&nbsp;&nbsp;&nbsp;&nbsp;&nbsp;"Kakva ideja. Možda postoji neka banda koja donosi zabranjene šnicle sa Zemlje. Nagodiću se za jednu šniclu nedeljno da držim jezik za zubima."
<BR>&nbsp;&nbsp;&nbsp;&nbsp;&nbsp;Uski prolaz očigledno je nekada sadržao pritoku glavne reke i njime su se kretali mnogo teže nego po glavnoj dolini. Nisu se dugo vozili, kada su otkrili da su na dobrom tragu.
<BR>&nbsp;&nbsp;&nbsp;&nbsp;&nbsp;"Ovde je bilo eksplozija", primeti vozač. "Ovaj komad puta nije postojao kada sam ja tuda prolazio. Morao sam da zaobiđem onu padinu i malo je nedostajalo da napustim buvu."
<BR>&nbsp;&nbsp;&nbsp;&nbsp;&nbsp;"Šta mislite da se ovde događa?" upita Gibson koji je bivao sve uzbuđeniji.
<BR>&nbsp;&nbsp;&nbsp;&nbsp;&nbsp;"Oh, postoji nekoliko istraživačkih projekata koji su toliko specijalizovani da se o njima puno ne čuje. Neke stvari se ne mogu obaviti u blizini grada, znate. Možda ovde grade magnetsku opservatoriju - čule su se priče o tome. Ovo brdo bi dosta dobro zaklanjalo generatore u luci Louel. Ali mislim da to nije rešenje, jer sam čuo... Blagi Bože!"
<BR>&nbsp;&nbsp;&nbsp;&nbsp;&nbsp;Iznenada su izišli iz prolaza i pred njima se rasprostro gotovo savršeni oval zelenila, okružen okernim brdima. Nekada je to moglo biti prelepo planinsko jezero; i dalje je predstavljalo utehu oku umornom od beživotnih, šarenih stena. Međutim, Gibson u prvi mah jedva da je primetio veličanstveni ćilim rastinja; ostao je zapanjen skupinom kupola, nalik na minijaturnu luku Louel, smeštenom na obodu male ravnice.
<BR>&nbsp;&nbsp;&nbsp;&nbsp;&nbsp;U tišini su se vozili putem koji je bio prosečen kroz jarko zeleni ćilim. Izvan kupola niko se nije kretao, ali veliko teretno vozilo, nekoliko puta veće od peščane buve, ukazivalo je na to da je neko kod kuće.
<BR>&nbsp;&nbsp;&nbsp;&nbsp;&nbsp;"Kakav prizor", primeti vozač dok je nameštao masku. "Mora da postoji savršeno dobar razlog za toliko trošenje novca. Sačekajte me ovde; idem da popričam sa njima."
<BR>&nbsp;&nbsp;&nbsp;&nbsp;&nbsp;Gledali su ga kako nestaje u vazdušnoj komori veće kupole. Njegovim nestrpljivim putnicima činilo se da ga strašno dugo nije bilo. A onda su videli kako se spoljašnja vrata ponovo otvaraju i on se polako uputio nazad prema njima.
<BR>&nbsp;&nbsp;&nbsp;&nbsp;&nbsp;"Dakle?" upita nestrpljivo Gibson dok se vozač ukrcavao u vozilo. "Šta imaju da kažu?"
<BR>&nbsp;&nbsp;&nbsp;&nbsp;&nbsp;Nastupila je kraća pauza; zatim je vozač upalio motor i peščana buva se pokrenula.
<BR>&nbsp;&nbsp;&nbsp;&nbsp;&nbsp;"Pitam se šta je bilo sa poslovičnom marsovskom gostoljubivošću? Zar nismo pozvani unutra?" povika Mekkej.
<BR>&nbsp;&nbsp;&nbsp;&nbsp;&nbsp;Vozaču je, izgleda, bilo neprijatno. Delovao je, pomisli Gibson, kao neko ko je upravo otkrio da je od sebe napravio budalu. Nervozno je pročistio grlo.
<BR>&nbsp;&nbsp;&nbsp;&nbsp;&nbsp;"To je botanička istraživačka stanica", odvrati on, birajući reči. "Tek odnedavno je puštena u rad i zato ranije nisam za nju čuo. Ne možemo unutra jer je celo mesto sterilno i ne žele da im unesemo spore - morali bismo da se presvučemo od glave do pete i da se okupamo u nekom dezinfekcionom sredstvu."
<BR>&nbsp;&nbsp;&nbsp;&nbsp;&nbsp;"Razumem", odvrati Gibson. Nešto mu je govorilo da nema smisla nastaviti sa pitanjima. Znao je da im je vozač, izvan svake sumnje, rekao samo deo istine - i to onaj najmanje važan. Prvi put su male protivurečnosti i sumnje na koje se Gibson do sada nije obazirao ili ih je zaboravio počele da mu se kristališu u umu. To je počelo još pre nego što su stigli na Mars, kada je 'Ares' skrenut od Fobosa. A sada je nabasao na skrivenu istraživačku stanicu. Ona je i za njihovog iskusnog vodiča predstavljala isto tako veliko iznenađenje kao i za njih, ali je on pokušao da prikrije svoju slučajnu indiskreciju.
<BR>&nbsp;&nbsp;&nbsp;&nbsp;&nbsp;Nešto se događalo. Šta - Gibson to nije mogao da pretpostavi. Mora da je bilo nešto veliko, jer se nije reč bila samo o Marsu, već i o Fobosu. Bilo je to nešto za šta većina kolonista nije znala, ali je bila voljna da sačuva kao tajnu kada bi na to nabasala.
<BR>&nbsp;&nbsp;&nbsp;&nbsp;&nbsp;Mars je nešto krio; a mogao je kriti samo od Zemlje.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
