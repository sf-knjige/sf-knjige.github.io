<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Kada se Gibson probudio, odavno je već bilo svanulo. Stene su zaklanjale Sunce, ali su se njegovi zraci odbijali o skarletne grebenove iznad njih i preplavljivali kabinu nezemaljskom, zlokobnom svetlošću. Ukočeno se protegao; sedišta nisu bila predviđena za spavanje, tako da je neudobno proveo noć.
<BR>&nbsp;&nbsp;&nbsp;&nbsp;&nbsp;Osvrnuo se u potrazi za svojim saputnicima - i shvatio da su Hilton i pilot nekuda otišli. Džimi je i dalje čvrsto spavao; ostali mora da su se prvi probudili i izišli da istražuju. Gibson oseti neki neodređeni bes što i njega nisu poveli, ali znao je da bi bio još više ljut da su ga trgli iz dremeža.
<BR>&nbsp;&nbsp;&nbsp;&nbsp;&nbsp;Hilton je zakačio kratku poruku na istaknutom mestu na zidu. Glasila je: 'Izišli u 6.30. Neće nas biti otprilike jedan sat. Bićemo gladni kada se vratimo. Fred.'
<BR>&nbsp;&nbsp;&nbsp;&nbsp;&nbsp;Ovo poslednje teško se moglo prenebreći. Gibson je i sam osećao glad. Stao je da pretura po paketu za vanredne prilike koji su letelice nosile upravo za ovakve slučajeve, pitajući se pri tom koliko će zalihe morati da im potraju. Njegovi pokušaji da skuva neki topli napitak u malom ekspres-kotliću probudiše Džimija, koji je izgledao pomalo pometeno kada je shvatio da se poslednji probudio.
<BR>&nbsp;&nbsp;&nbsp;&nbsp;&nbsp;"Jesi li dobro spavao?" upita ga Gibson dok je tražio šoljice.
<BR>&nbsp;&nbsp;&nbsp;&nbsp;&nbsp;"Grozno", odvrati Džimi, provlačivši šake kroz kosu. "Osećam se kao da nisam spavao nedelju dana. Gde su ostali?"
<BR>&nbsp;&nbsp;&nbsp;&nbsp;&nbsp;Na to pitanje odmah je dobio odgovor u vidu zvukova koje je pravio neko ko je ulazio u vazdušnu komoru. Trenutak kasnije pojavio se Hilton, a za njim i pilot. Skinuli su maske i opremu za grejanje - napolju se temperatura i dalje kretala negde oko tačke mržnjenja - i odmah su navalili na komadiće čokolade i komprimovanog mesa koje je Gibson razdelio krajnje pravedno.
<BR>&nbsp;&nbsp;&nbsp;&nbsp;&nbsp;"Dakle", nestrpljivo izusti Gibson, "kakva je presuda?"
<BR>&nbsp;&nbsp;&nbsp;&nbsp;&nbsp;"Jednu stvar mogu odmah da vam kažem", reče Hilton između dva zalogaja. "Imali smo prokleto mnogo sreće što smo uopšte živi."
<BR>&nbsp;&nbsp;&nbsp;&nbsp;&nbsp;"To znam."
<BR>&nbsp;&nbsp;&nbsp;&nbsp;&nbsp;"Ne znaš ti ni polovinu - nisi video gde smo se spustili. Spuštali smo se uporedo sa ovom stenom gotovo ceo kilometar pre nego što smo se zaustavili. Da smo skrenuli nekoliko stepeni udesno - tras! Kada smo dodirnuli tle, zaokrenuli smo malo prema unutra, ali ne dovoljno da pričinimo bilo kakvu štetu.
<BR>&nbsp;&nbsp;&nbsp;&nbsp;&nbsp;Nalazimo se u dugačkoj dolini koja se proteže sa istoka na zapad. Pre liči na geološku grešku nego na korito neke stare reke, mada sam u prvi mah pomislio da je to posredi. Stena nasuprot nama penje se u visinu dobrih sto metara i gotovo je okomita - štaviše, pri vrhu se nalazi nekakvo ispupčenje. Možda se njome može i uspeti, ali nismo probali. Ionako za to nema potrebe - ako želimo da nas Fobos vidi treba samo da prevalimo izvesnu razdalljinu u pravcu severa, kako bismo se oslobodili stene koja nam zaklanja vidik. U stvari, mislim da u tome leži odgovor - ako možemo da premestimo ovaj brod na otvoreno. Tako bismo došli u priliku da upotrebimo radio i omogućili bismo teleskopima i potrazi iz vazduha da nas lakše pronađu."
<BR>&nbsp;&nbsp;&nbsp;&nbsp;&nbsp;"Koliko je to teško?" sumnjičavo upita Gibson.
<BR>&nbsp;&nbsp;&nbsp;&nbsp;&nbsp;"Otprilike trideset tona sa svim teretom. Razume se, dosta toga možemo da iznesemo."
<BR>&nbsp;&nbsp;&nbsp;&nbsp;&nbsp;"Ne, ne možemo!" reče pilot. Na taj način bismo smanjili pritisak, a vazduh ne smemo traćiti."
<BR>&nbsp;&nbsp;&nbsp;&nbsp;&nbsp;"Oh, Bože, na to sam zaboravio. Pa ipak, tle je prilično glatko i trap je u odličnom stanju."
<BR>&nbsp;&nbsp;&nbsp;&nbsp;&nbsp;Gibson je ispuštao neke zvuke kojima je jasno izražavao veliku sumnju. Čak i pod samo trećinom Zemljine gravitacije, neće biti lako premestiti letelicu.
<BR>&nbsp;&nbsp;&nbsp;&nbsp;&nbsp;Nekoliko narednih minuta pažnja mu je bila preusmerena na kafu koju je pokušao da sipa pre nego što se dovoljno ohladila.
<BR>&nbsp;&nbsp;&nbsp;&nbsp;&nbsp;Oslobođeni pritisak iz ekspres-posude istog časa je ispunio prostoriju parom, tako da je u jednom trenutku izgledalo da će svi udahnuti svoje tečno osveženje. Na Marsu je uvek predstavljalo problem spravljanje toplih napitaka, jer je voda pod normalnim pritiskom ključala na oko šezdeset Celzijusovih stepeni, tako da su se kuvari koji bi zaboravili ovu osnovnu činjenicu suočavali sa pravom propašću.
<BR>&nbsp;&nbsp;&nbsp;&nbsp;&nbsp;Neraznovrstan, ali hranljiv obrok završili su u tišini, jer su brodolomnici, svaki za sebe, smišljali neki mali plan za izbavljenje. Nisu bili nešto naročito zabrinuti; znali su da je već u toku velika potraga i u pitanju je bilo samo vreme kada će ih naći. Ali to se vreme moglo svesti na svega nekoliko časova ako bi uspeli da pošalju bilo kakav signal na Fobos.
<BR>&nbsp;&nbsp;&nbsp;&nbsp;&nbsp;Posle doručka pokušali su da premeste brod. Posle mnogo guranja i vučenja uspeli su da ga pomere dobrih pet metara. A onda su se gusenice traktora zaglibile u mekom tlu, tako da letelicu više nisu mogli ni za pedalj pomaći. Teško daščući, povukli su se u kabinu da razmotre sledeći korak.
<BR>&nbsp;&nbsp;&nbsp;&nbsp;&nbsp;"Imamo li bilo šta belo što bismo mogli da prostremo preko velike površine?" upita Gibson.
<BR>&nbsp;&nbsp;&nbsp;&nbsp;&nbsp;Ova odlična zamisao propala je ubrzo, jer su posle podrobnog pretraživanja kabine uspeli da sakupe svega šest maramica i nekoliko prljavih dronjaka. Složili su se da se oni, čak i pod najboljim uslovima, ne bi videli sa Fobosa.
<BR>&nbsp;&nbsp;&nbsp;&nbsp;&nbsp;"Postoji samo jedan lek za to", reče Hilton. "Moraćemo da izvadimo svetla za spuštanje i na kablu ih sprovedemo do mesta koje nije zaklonjeno stenom, a zatim ih usmerimo prema Fobosu. Izbegavao sam to da učinim u nadi da ćemo se snaći na neki drugi način; moglo bi nastradati krilo, a šteta je uništiti dobar avion."
<BR>&nbsp;&nbsp;&nbsp;&nbsp;&nbsp;Sudeći prema smrknutom izrazu pilota, bilo je očigledno da se i on slaže sa ovim osećanjem.
<BR>&nbsp;&nbsp;&nbsp;&nbsp;&nbsp;Džimiju odjednom pade nešto na pamet.
<BR>&nbsp;&nbsp;&nbsp;&nbsp;&nbsp;"Zašto ne bismo napravili heliograf?" upita on. "Ako bismo ogledalom upravili zrake na Fobos trebalo bi da ih vide."
<BR>&nbsp;&nbsp;&nbsp;&nbsp;&nbsp;"Sa udaljenosti od šest hiljada kilometara?" sumnjičavo upita Gibson.
<BR>&nbsp;&nbsp;&nbsp;&nbsp;&nbsp;"Zašto da ne? Tamo gore imaju teleskope koji uveličavaju više od hiljadu puta. Zar vi ne biste mogli da vidite odsjaje Sunca koje baca ogledalo ako je udaljeno samo šest kilometara?"
<BR>&nbsp;&nbsp;&nbsp;&nbsp;&nbsp;"Ubeđen sam da nešto nije u redu sa tim proračunom, mada ne znam šta", reče Gibson. "Stvari nikada nisu u toj meri jednostavne. Ali načelno se slažem sa idejom. Ko ima ogledalo?"
<BR>&nbsp;&nbsp;&nbsp;&nbsp;&nbsp;Posle potrage od četvrt sata, Džimijeva zamisao morala je biti napuštena. Na brodu jednostavno nije bilo nečeg takvog kao što je ogledalo.
<BR>&nbsp;&nbsp;&nbsp;&nbsp;&nbsp;"Mogli bismo odseči komad krila i uglačati ga", zamišljeno reče Hilton. "To bi bilo gotovo isto tako dobro."
<BR>&nbsp;&nbsp;&nbsp;&nbsp;&nbsp;"Ova legura magnezijuma ne može dobro da se uglača", primeti pilot, i dalje odlučan da po svaku cenu odbrani svoju mašinu.
<BR>&nbsp;&nbsp;&nbsp;&nbsp;&nbsp;Gibson iznenada skoči na noge.
<BR>&nbsp;&nbsp;&nbsp;&nbsp;&nbsp;"Da li bi neko hteo da me tri puna kruga šutira oko kabine?" upita on okupljene.
<BR>&nbsp;&nbsp;&nbsp;&nbsp;&nbsp;"Sa zadovoljstvom", isceri se Hilton, "ali reci nam zašto."
<BR>&nbsp;&nbsp;&nbsp;&nbsp;&nbsp;Ništa ne odgovorivši, Gibson ode u stražnji deo broda i stade da pretura po prtljagu, leđima okrenut prema znatiželjnim posmatračima. Već posle jednog trenutka pronašao je šta je tražio; zatim se brzo okrenuo.
<BR>&nbsp;&nbsp;&nbsp;&nbsp;&nbsp;"Evo odgovora", izjavi on pobedonosno.
<BR>&nbsp;&nbsp;&nbsp;&nbsp;&nbsp;Blesak zaslepljujuće svetlosti iznenada ispuni kabinu, preplavivši svaki ugao oštrim sjajem i bacivši iskrivljene senke na zid. Kao da je munja pogodila brod, nekoliko minuta svi su bili napola slepi, i dalje noseći u mrežnjačama zamrznutu sliku kabine kakvu su videli u tom trenutku.
<BR>&nbsp;&nbsp;&nbsp;&nbsp;&nbsp;"Izvinite", reče pokajnički Gibson. "Nikada ga ranije nisam unutra koristio kada je podešen na najjače - to je bilo namenjeno noćnom radu na otvorenom."
<BR>&nbsp;&nbsp;&nbsp;&nbsp;&nbsp;"Auh!" izusti Hilton, trljajući oči. "Mislio sam da si ispustio atomsku bombu. Moraš li svakoga na smrt uplašiti kada ga slikaš?"
<BR>&nbsp;&nbsp;&nbsp;&nbsp;&nbsp;"To izgleda ovako kada se prave normalne fotografije unutra", reče Gibson, pokazavši im. Svi se ponovo trgnuše, ali ovog puta blesak je bio jedva primetan. "Ovo sam dao da naročito za mene naprave pre nego što sam napustio Zemlju. Hteo sam da se potpuno obezbedim da ću moći noću da pravim fotografije u boji ako budem hteo. Do sada mi se nije ukazala nijedna prava prilika za tako nešto."
<BR>&nbsp;&nbsp;&nbsp;&nbsp;&nbsp;"Daj da pogledamo tu stvarčicu", reče Hilton.
<BR>&nbsp;&nbsp;&nbsp;&nbsp;&nbsp;Gibson mu dodade blic-pištolj i objasni kako radi.
<BR>&nbsp;&nbsp;&nbsp;&nbsp;&nbsp;"Sastoji se od kondenzatora sa superkapacitetom. Jedno punjenje dovoljno je za otprilike stotinu okidanja, a sad je praktično pun."
<BR>&nbsp;&nbsp;&nbsp;&nbsp;&nbsp;"Stotinu okidanja pune snage?"
<BR>&nbsp;&nbsp;&nbsp;&nbsp;&nbsp;"Da; to jest, nekoliko hiljada normalnih."
<BR>&nbsp;&nbsp;&nbsp;&nbsp;&nbsp;"To znači da u tom kondenzatoru ima dovoljno električne energije da se napravi jedna dobra bomba. Nadam se da nije procureo."
<BR>&nbsp;&nbsp;&nbsp;&nbsp;&nbsp;Hilton je proveravao malu cev za pražnjenje gasa, jedva veličine klikera, u središtu malog reflektora.
<BR>&nbsp;&nbsp;&nbsp;&nbsp;&nbsp;"Možemo li ga fokusirati tako da dobijemo dobar snop?" upita on.
<BR>&nbsp;&nbsp;&nbsp;&nbsp;&nbsp;"Iza reflektora stoji podešivač - u tome i jeste ideja. Snop je prilično širok, ali obaviće posao."
<BR>&nbsp;&nbsp;&nbsp;&nbsp;&nbsp;Hilton je bio veoma zadovoljan.
<BR>&nbsp;&nbsp;&nbsp;&nbsp;&nbsp;"Trebalo bi na Fobosu da vide ovu stvar, čak i usred bela dana, ako posmatraju ovaj deo sa dobrim teleskopom. Ali ne smemo da trošimo blic uzalud."
<BR>&nbsp;&nbsp;&nbsp;&nbsp;&nbsp;"Fobos se već dosta popeo, je li tako?" upita Gibson. "Idem napolje da odmah opalim nekoliko puta."
<BR>&nbsp;&nbsp;&nbsp;&nbsp;&nbsp;Ustao je i počeo da podešava opremu za disanje.
<BR>&nbsp;&nbsp;&nbsp;&nbsp;&nbsp;"Nemoj da istrošiš više od deset komada", upozori ga Hilton. "Treba da ih sačuvamo za noć. I gledaj da iskoristiš bilo kakvu senku koju možeš da nađeš."
<BR>&nbsp;&nbsp;&nbsp;&nbsp;&nbsp;"Mogu li i ja napolje?" upita Džimi.
<BR>&nbsp;&nbsp;&nbsp;&nbsp;&nbsp;"U redu", složi se Hilton. "Ali držite se zajedno i nemojte se udaljavati radi istraživanja. Ja ostajem ovde da vidim može li se bilo šta učiniti sa svetlima za sletanje."
<BR>&nbsp;&nbsp;&nbsp;&nbsp;&nbsp;Činjenica da su skovali konačan plan delanja znatno im je poboljšala raspoloženje. Čvrsto držeći kameru i dragoceni blic-pištolj prislonjene uz grudi, Gibson je skakutao preko doline poput mlade gazele. Čudno kako se na Marsu čovekovi mišići brzo prilagode na nižu gravitaciju, tako da se hoda normalnim koracima, ništa većim nego na Zemlji. Ali na raspolaganju ostaje zaliha snage koja se može upotrebiti kada to zahtevaju nužda ili polet.
<BR>&nbsp;&nbsp;&nbsp;&nbsp;&nbsp;Ubrzo su izišli iz senke stene i nad sobom su sada imali čisto nebo. Fobos je već bio visoko na zapadu, u obliku malog polumeseca koji će ubrzano da se stanjuje do sasvim tankog srpa dok bude jurio prema jugu. Gibson ga je zamišljeno posmatrao, pitajući se da li neko u ovom trenutku možda osmatra ovaj deo Marsa. To je bilo vrlo verovatno, jer su sigurno znali približno mesto njihovog udesa. Osetio je iracionalni poriv da zaigra unaokolo i maše rukama - čak i da viče: "Evo nas - zar nas ne vidite?"
<BR>&nbsp;&nbsp;&nbsp;&nbsp;&nbsp;Kako su teleskopi, koji su, bar se nadao, sada pročešljavali Eteriju, videli ovu oblast? Sigurno su prikazivali prošarano zelenilo rastinja kroz koje se on probijao i veliku stenu kao crvenu traku koja baca široku senku preko doline kada je Sunce nisko. Sada jedva da je postojalo senki, jer je bilo tek nekoliko časova posle podneva. Najbolje što je mogao da učini, zaključi Gibson, bilo je da se povuče usred najtamnije oblasti rastinja koju je mogao da pronađe.
<BR>&nbsp;&nbsp;&nbsp;&nbsp;&nbsp;Na udaljenosti od jednog kilometra od palog broda tle se blago spuštalo i tu, u najnižem delu doline, nalazio se smeđi pojas koji je bio prekriven visokom travom. Gibson se uputio ka tom mestu, a Džimi ga je sledio na maloj udaljenosti.
<BR>&nbsp;&nbsp;&nbsp;&nbsp;&nbsp;Obreli su se među vitkim, kožnatim biljkama kakve nikada ranije nisu videli. Lišće je raslo uspravno iz tla u dugačkim, tankim barjačićima i bilo je prekriveno bezbrojnim mahunama koje su izgledale kao da sadrže seme. Ravne strane bile su sve okrenute prema Suncu i Gibson sa zanimanjem primeti da su obasjane strane listova izgledale crne, dok su im delovi u senci bili sivkasto beli. Jednostavan, ali delotvoran trik da se smanji gubitak toplote.
<BR>&nbsp;&nbsp;&nbsp;&nbsp;&nbsp;Ne gubeći vreme na marsovsku botaniku, Gibson se probijao ka središtu male šume. Biljke nisu bile suviše zbijene i bilo je prilično lako prolaziti kroz njih. Kada je dovoljno odmakao, podigao je blic-pištolj i, začkiljivši, uzeo na nišan Fobos.
<BR>&nbsp;&nbsp;&nbsp;&nbsp;&nbsp;Satelit je sada bio tanki polumesec nedaleko od Sunca i Gibson se osećao krajnje glupo kada je usmerio blic ka punom sjaju letnjeg neba. Međutim, vreme je odista bilo dobro izabrano, jer na onoj strani Fobosa koja je okrenuta prema njima biće mrak, tako da će ih tamošnji teleskopi posmatrati pod povoljnim uslovima.
<BR>&nbsp;&nbsp;&nbsp;&nbsp;&nbsp;Okinuo je deset puta, pet puta po dva bleska, sa dobro odmerenim razmacima. Mislio je da će tako biti najekonomičnije i da će signali delovati nedvosmisleno veštački.
<BR>&nbsp;&nbsp;&nbsp;&nbsp;&nbsp;"To će biti dosta za sada", reče Gibson. "Ostatak municije sačuvaćemo za mrak. Hajde da malo pogledamo ove biljke. Znaš li na šta me podsećaju?"
<BR>&nbsp;&nbsp;&nbsp;&nbsp;&nbsp;"Na suviše izraslu morsku travu", istog časa odvrati Džimi.
<BR>&nbsp;&nbsp;&nbsp;&nbsp;&nbsp;"Pogodak iz prve. Baš me zanima šta je u tim mahunama? Imaš li pri sebi nož - hvala."
<BR>&nbsp;&nbsp;&nbsp;&nbsp;&nbsp;Gibson poče da zaseca najbliži list paprati dok nije probušio jedan od malih, crnih balona. Očigledno je sadržao gas, i to pod određenim pritiskom, jer se začulo slabo šištanje kada je nož prodro unutra.
<BR>&nbsp;&nbsp;&nbsp;&nbsp;&nbsp;"Kakva čudna biljka!" primeti Gibson. "Hajde da nekoliko ponesemo sa sobom."
<BR>&nbsp;&nbsp;&nbsp;&nbsp;&nbsp;Uspeo je, mada ne bez dosta muke, da odseče jedan od dugačkih crnih listova paprati blizu korena. Iz odsečenog kraja počela je da curi neka tamnosmeđa tečnost, oslobađajući pri tome sićušne mehurove gasa. Sa tim suvenirom prebačenim preko ramena Gibson krenu nazad prema brodu.
<BR>&nbsp;&nbsp;&nbsp;&nbsp;&nbsp;Uopšte nije bio svestan da nosi budućnost sveta.
<BR>&nbsp;&nbsp;&nbsp;&nbsp;&nbsp;Napravili su svega nekoliko koraka kada su naišli na gušću oblast, tako da su morali da se vrate. Imajući Sunce za vodiča nije bilo opasnosti da se izgube, naročito u jednoj tako maloj oblasti, tako da nisu ni pokušali da se vrate putem koji su došli. Gibson je išao napred i zaključio je da mu je pomalo teško da se kreće. Upravo se pitao da li da zaboravi na ponos i zameni se sa Džimijem kada odahnu, jer je naišao na uski, vijugavi trag koji je manje-više vodio u dobrom pravcu.
<BR>&nbsp;&nbsp;&nbsp;&nbsp;&nbsp;Za svakog posmatrača to bi predstavljalo zanimljivu demonstraciju sporosti pojedinih mentalnih procesa. Jer i Gibson i Džimi napravili su dobrih šest koraka pre nego što su se setili jednostavne, ali uznemirujuće istine da pešačke staze obično ne nastaju same od sebe.
<BR>
<BR>&nbsp;&nbsp;&nbsp;&nbsp;&nbsp;"Već je vreme da se naša dva istraživača vrate, nije li tako?" upita pilot, dok je pomagao Hiltonu da oslobodi reflektore sa donje strane krila letelice. Pokazalo se da to ipak nije tako teško obaviti i Hilton se nadao da će pronaći dovoljno žice u mašini da odvuče svetla podalje od stene kako bi se videla sa Fobosa kada ovaj ponovo iziđe. Neće imati jačinu Gibsonovog blica, ali njihovi postojani zraci pružiće im bolje izglede da budu primećeni.
<BR>&nbsp;&nbsp;&nbsp;&nbsp;&nbsp;"Koliko ih već nema?" upita Hilton.
<BR>&nbsp;&nbsp;&nbsp;&nbsp;&nbsp;"Otprilike četrdeset minuta. Nadam se da su toliko razumni da se ne izgube."
<BR>&nbsp;&nbsp;&nbsp;&nbsp;&nbsp;"Gibson je dovoljno pažljiv da bi nekuda odlutao. Da je mladi Džimi sam, ne bih mu verovao - jer bi sigurno hteo da krene u potragu za Marsovcima!"
<BR>&nbsp;&nbsp;&nbsp;&nbsp;&nbsp;"Oh, evo ih. Kao da im se žuri."
<BR>&nbsp;&nbsp;&nbsp;&nbsp;&nbsp;Dve sićušne prilike pojavile su se naspram pozadine, skakućući preko doline. Toliko je bilo očigledno da žure da su posmatrači odložili alat i stali da posmatraju njihov dolazak sa sve većom znatiželjom.
<BR>&nbsp;&nbsp;&nbsp;&nbsp;&nbsp;Činjenica da su se Gibson i Džimi tako brzo vratili predstavljala je trijumf opreza i samokontrole. Jedan dugi trenutak ostali su stojeći u neverici i zaprepašćenju i zurili u stazu koja je vodila između tankih, smeđih biljaka. Na Zemlji nije bilo prirodnije stvari; to je bio upravo onakav trag kakav ostavi za sobom stoka preko brda ili divlje životinje kroz šumu. U prvi mah uopšte je nisu primetili upravo zbog tog njenog uobičajenog izgleda, pa čak i kada su primorali svoje umove da prihvate njeno prisustvo, i dalje su nastojali da je nekako drugačije objasne.
<BR>&nbsp;&nbsp;&nbsp;&nbsp;&nbsp;Prvi je progovorio Gibson, krajnje prigušenim glasom - gotovo kao da se plašio da ga neko ne čuje.
<BR>&nbsp;&nbsp;&nbsp;&nbsp;&nbsp;"U redu, to jeste staza, Džimi. Ali, za ime Boga, šta ju je moglo napraviti? Niko ovde nikada ranije nije bio."
<BR>&nbsp;&nbsp;&nbsp;&nbsp;&nbsp;"Mora da je posredi neka vrsta životinje."
<BR>&nbsp;&nbsp;&nbsp;&nbsp;&nbsp;"I to prilično velika."
<BR>&nbsp;&nbsp;&nbsp;&nbsp;&nbsp;"Možda poput konja."
<BR>&nbsp;&nbsp;&nbsp;&nbsp;&nbsp;"Ili tigra."
<BR>&nbsp;&nbsp;&nbsp;&nbsp;&nbsp;Ova poslednja primedba izazvala je neprijatnu tišinu. A onda Džimi reče: "Ako dođe do borbe, taj vaš blic bi trebalo svakoga da uplaši."
<BR>&nbsp;&nbsp;&nbsp;&nbsp;&nbsp;"Samo ako ima oči", primeti Gibson. "Pretpostavi da ima neko drugo čulo."
<BR>&nbsp;&nbsp;&nbsp;&nbsp;&nbsp;Bilo je sasvim jasno da Džimi pokušava da smisli neki dobar razlog kako bi nastavili dalje.
<BR>&nbsp;&nbsp;&nbsp;&nbsp;&nbsp;"Siguran sam da možemo da trčimo brže i skačemo više od bilo čega na Marsu."
<BR>&nbsp;&nbsp;&nbsp;&nbsp;&nbsp;Gibsonu se dopalo da misli kako je doneo odluku zasnovanu na razboritosti, a ne na kukavičluku.
<BR>&nbsp;&nbsp;&nbsp;&nbsp;&nbsp;"Nećemo rizikovati", reče on odlučno. "Idemo pravo nazad da obavestimo ostale. Zatim ćemo razmisliti o tome da li da malo razgledamo unaokolo."
<BR>&nbsp;&nbsp;&nbsp;&nbsp;&nbsp;Džimi je bio dovoljno razuman da ne gunđa, ali se čežnjivo sve vreme osvrtao dok su se vraćali prema brodu. Koje god mane da je imao, među njih se nije mogao ubrojati nedostatak hrabrosti.
<BR>&nbsp;&nbsp;&nbsp;&nbsp;&nbsp;Dosta vremena im je bilo potrebno da ubede ostale kako ne pokušavaju da ih nasamare na krajnje bezvezan način. Konačno, svi su znali zašto na Marsu nije moglo biti životinja. U pitanju je bio metabolizam: životinje mnogo brže sagorevaju gorivo od biljaka i zato ne mogu da opstanu u ovoj retkoj, praktično inertnoj atmosferi. Biolozima nije bilo potrebno mnogo vremena da to istaknu čim su tačno bili određeni uslovi koji vladaju na površini Marsa i poslednjih deset godina pitanje životinja na planeti smatralo se rešeno - osim kada su u pitanju bili neizlečivi romantičari.
<BR>&nbsp;&nbsp;&nbsp;&nbsp;&nbsp;"Čak i da ste videli ono što mislite da ste videli", primeti Hilton, "mora da postoji neko prirodno objašnjenje."
<BR>&nbsp;&nbsp;&nbsp;&nbsp;&nbsp;"Dođite i uverite se", odvrati Gibson. "Kažem vam da je reč o dobro utabanom tragu."
<BR>&nbsp;&nbsp;&nbsp;&nbsp;&nbsp;"Oh, dobro, idem", reče Hilton.
<BR>&nbsp;&nbsp;&nbsp;&nbsp;&nbsp;"Idem i ja", reče pilot.
<BR>&nbsp;&nbsp;&nbsp;&nbsp;&nbsp;"Stanite malo! Ne možemo svi poći. Bar jedan od nas mora da ostane."
<BR>&nbsp;&nbsp;&nbsp;&nbsp;&nbsp;Gibson je u jednom trenutku hteo da se prijavi. A onda je shvatio da sebi nikada ne bi oprostio ako bi to učinio.
<BR>&nbsp;&nbsp;&nbsp;&nbsp;&nbsp;"Ja sam pronašao trag", reče on odlučno.
<BR>&nbsp;&nbsp;&nbsp;&nbsp;&nbsp;"Izgleda da sad imam i pobunu na vratu", primeti Hilton. "Ima li ko novčić? Onaj od vas trojice koji ne bude imao sreće ostaje."
<BR>&nbsp;&nbsp;&nbsp;&nbsp;&nbsp;"Ionako je to uzaludan lov", izjavi pilot, kada novčić odluči da on ostaje. "Očekujem da se vratite za jedan sat. Ako se duže zadržite, zahtevam da dovedete pravu marsovsku princezu, a la Edgar Rajs Berouz."
<BR>&nbsp;&nbsp;&nbsp;&nbsp;&nbsp;I pored sve skeptičnosti, Hilton je mnogo ozbiljnije gledao na tu stvar.
<BR>&nbsp;&nbsp;&nbsp;&nbsp;&nbsp;"Biće nas trojica", reče on, "što znači da ne bi trebalo da bude problema ako naiđemo na bilo šta što je neprijateljski raspoloženo. Ali za slučaj da se nijedan od nas ne vrati, moraš ostati ovde, ne smeš krenuti u potragu za nama. Jesi li razumeo?"
<BR>&nbsp;&nbsp;&nbsp;&nbsp;&nbsp;"Dobro. Neću ni mrdnuti odavde."
<BR>&nbsp;&nbsp;&nbsp;&nbsp;&nbsp;Trojka se uputi preko doline prema maloj šumi. Gibson ih je predvodio. Pošto su stigli do visokih, tankih, papratnih listova 'morske trave', bez po muke su ponovo pronašli trag. Hilton je ćutke zurio u njega dobar minut, dok su ga Gibson i Džimi posmatrali sa izrazima na licu koji su govorili 'Šta smo ti kazali!'. Zatim on primeti: "Daj mi svoj blic-pištolj, Martine. Idem prvi."
<BR>&nbsp;&nbsp;&nbsp;&nbsp;&nbsp;Bilo bi glupo prepirati se. Hilton je bio viši, jači i vičniji. Gibson mu bez reči predade oružje.
<BR>&nbsp;&nbsp;&nbsp;&nbsp;&nbsp;Nema uvrnutijeg osećanja od praćenja uskog traga između visokih lisnatih zidova, znajući da se u svakom trenutku možete naći licem u lice sa potpuno nepoznatim i možda neprijateljski nastrojenim stvorenjem. Gibson pokuša da se podseti kako su životinje koje nikada ranije nisu srele čoveka retko kad bile neprijateljski raspoložene - mada je bilo dovoljno izuzetaka od tog pravila koja su život činila zanimljivim.
<BR>&nbsp;&nbsp;&nbsp;&nbsp;&nbsp;Prešli su otprilike pola puta kroz šumu kada su naišli na mesto na kome se trag račvao u dva kraka. Hilton je odabrao onaj desni, ali je ubrzo otkrio da je posredi cul-de-sac. Vodio je do čistine prečnika otprilike dvadeset metara, na kojoj su sve biljke bile posečene - ili pojedene - neposredno iznad tla, tako da su ostali samo patrljci. Ovi su već počeli ponovo da niču i bilo je očigledno da su ovaj deo zemljišta na neko vreme napustila stvorenja, ma šta ona bila, koja su dolazila ovamo.
<BR>&nbsp;&nbsp;&nbsp;&nbsp;&nbsp;"Biljojedi", prošaputa Gibson.
<BR>&nbsp;&nbsp;&nbsp;&nbsp;&nbsp;"Prilično inteligentni", dodade Hilton. "Vidite li kako su ostavili korenje da ponovo nikne? Hajde da se vratimo i probamo drugim krakom."
<BR>&nbsp;&nbsp;&nbsp;&nbsp;&nbsp;Pet minuta kasnije naišli su na drugu čistinu. Bila je dosta veća od prve i nije bila pusta.
<BR>&nbsp;&nbsp;&nbsp;&nbsp;&nbsp;Hilton je čvršće stegao blic-pištolj, a Gibson je jednim glatkim, dobro uvežbanim pokretom namestio kameru i počeo da snima najčuvenije fotografije koje su ikada napravljene na Marsu. Zatim su svi odahnuli i stali da čekaju da ih Marsovci primete.
<BR>&nbsp;&nbsp;&nbsp;&nbsp;&nbsp;U tom su trenutku izbrisani vekovi maštarija i legendi. Svi čovekovi sni o susedima sličnim njemu sunovratili su se u limb. Zajedno s njima, neoplakana su otišla i Velsova čudovišta sa pipcima i ostale legije puzećih, utvarnih užasa. Nestao je takođe mit o hladnim, neljudskim inteligencijama koje bi mogle ravnodušno, sa svojih poslovičnih visina mudrosti, da gledaju na čoveka - spremne da ga uklone sa nimalo više zlobe nego što bi on sam uništio nekog insekta koji puzi.
<BR>&nbsp;&nbsp;&nbsp;&nbsp;&nbsp;U travi je bilo deset ovih stvorenja i sva su bila suviše zaposlena jelom da bi uopšte primetila uljeze. Po izgledu su podsećala na veoma zdepaste kengure; gotovo kuglasta tela balansirala su im na dve velike, vitke, zadnje noge. Nisu bila dlakava, a koža im je imala neobičan voštani sjaj, kao da je bila uglačana. Dve tanke ruke, koje su delovale potpuno pokretljive, protezale su se iz gornjeg dela tela i završavale sićušnim šakama nalik na ptičje kandže - suviše male i slabe, neko bi pomislio, da bi mogle biti od bilo kakve veće praktične koristi. Glave su im bile nasađene pravo na trup, bez ikakvog nagoveštaja vrata, i na njima su se videla dva velika, bleda oka sa širokim zenicama. Nisu imali nozdrve - samo veoma čudna, trouglasta usta sa tri zdepasta šiljka koja su mlela lišće. Sa glave su im mlitavo visila dva velika gotovo providna uha, povremeno se trzajući, a ponekad se uvijajući u trube koje su izgledale kao da bi mogle predstavljati krajnje delotvorne detektore zvuka, čak i u ovoj razređenoj atmosferi.
<BR>&nbsp;&nbsp;&nbsp;&nbsp;&nbsp;Najveći biljojed bio je visok otprilike kao Hilton, ali svi ostali bili su znatno manji. Jedna beba, koja nije imala ni metar, mogla se opisati jedino izlizanim pridevom 'slatka'. Uzbuđeno je skakutala unaokolo, pokušavajući da dohvati sočnije listove i s vremena na vreme ispuštajući slabe, kreštave zvuke koji su bili neopisivo patetični.
<BR>&nbsp;&nbsp;&nbsp;&nbsp;&nbsp;"Šta misliš, u kojoj su meri inteligentni?" konačno prošapšuta Gibson.
<BR>&nbsp;&nbsp;&nbsp;&nbsp;&nbsp;"Teško je reći. Primećuješ li kako paze da ne unište biljke koje jedu? Razume se, možda je reč o čistom instinktu - kao kod pčela koje znaju kako da sagrade košnice."
<BR>&nbsp;&nbsp;&nbsp;&nbsp;&nbsp;"Kreću se dosta sporo, zar ne? Pitam se da li su toplokrvne."
<BR>&nbsp;&nbsp;&nbsp;&nbsp;&nbsp;"Ne vidim zašto bi uopšte morale da imaju krv. Metabolizam im je verovatno prilično čudan kada mogu da prežive u ovoj klimi."
<BR>&nbsp;&nbsp;&nbsp;&nbsp;&nbsp;"Već je vreme da nas primete."
<BR>&nbsp;&nbsp;&nbsp;&nbsp;&nbsp;"Onaj veliki zna da smo ovde. Uhvatio sam ga kako nas gleda krajičkom oka. Primećuješ li kako su mu uši upravljene u našem pravcu?"
<BR>&nbsp;&nbsp;&nbsp;&nbsp;&nbsp;"Hajde da iziđemo na čistinu."
<BR>&nbsp;&nbsp;&nbsp;&nbsp;&nbsp;"Ne vidim kako bi mogli nešto da nam učine nažao čak i kada bi hteli. Ručice su im tako slabašne - ali pretpostavljam da oni trostrani kljunovi mogu da nanesu neku štetu. Krenućemo napred, veoma polako, pet-šest koraka. Ako krenu na nas, zaslepiću ih blicem dok se vi povlačite. Siguran sam da im možemo lako umaći. Sudeći po njihovoj građi, ne bi se reklo da su brzi."
<BR>&nbsp;&nbsp;&nbsp;&nbsp;&nbsp;Krećući se sasvim polako u nadi da će ih to ospokojiti pre nego učiniti sumnjičavima, uputili su se na čistinu. Sada više nije bilo sumnje da su ih Marsovci videli; šest pari velikih, mirnih očiju zagledalo se u njih, a zatim skrenulo pogled, jer su stvorenja nastavila ono što je za njih bilo mnogo važnije - da jedu.
<BR>&nbsp;&nbsp;&nbsp;&nbsp;&nbsp;"Izgleda da čak nisu ni ljubopitljivi", primeti Gibson, pomalo razočaran. "Zar smo toliko nezanimljivi?"
<BR>&nbsp;&nbsp;&nbsp;&nbsp;&nbsp;"Hej - omladinac nas je primetio! Šta to smera?"
<BR>&nbsp;&nbsp;&nbsp;&nbsp;&nbsp;Najmanji Marsovac prestao je da jede i upiljio se u uljeze sa izrazom koji je mogao da se tumači u rasponu od krajnje neverice do punonadežnog predviđanja novog obroka. Nekoliko puta je prodorno zaskvičao, na šta mu je jedan od odraslih neobavezno groktavo odgovorio. Zatim je skakućući krenuo prema zainteresovanim posmatračima.
<BR>&nbsp;&nbsp;&nbsp;&nbsp;&nbsp;Zaustavio se na nekoliko koraka od njih, ne pokazujući ni najmanji znak straha ili opreza.
<BR>&nbsp;&nbsp;&nbsp;&nbsp;&nbsp;"Kako si?" svečano ga upita Hilton. "Dozvoli da se predstavimo. S moje desne strane je Džejms Spenser; s moje leve, Martin Gibson. Ali bojim se da nisam dobro razumeo tvoje ime."
<BR>&nbsp;&nbsp;&nbsp;&nbsp;&nbsp;"Skvik", odvrati mali Marsovac.
<BR>&nbsp;&nbsp;&nbsp;&nbsp;&nbsp;"E, pa, Skvik, šta možemo da učinimo za tebe?"
<BR>&nbsp;&nbsp;&nbsp;&nbsp;&nbsp;Stvorenjce znatiželjno ispruži šaku i povuče Hiltona za odeću. Zatim skoči prema Gibsonu, koji je fotografisao ovu izmenu ljubaznosti. Ponovo je ispružio znatiželjno šapu, a Gibson skloni kameru na sigurno. Ispružio je šaku i maleni prsti je obuhvatiše iznenađujuće snažno.
<BR>&nbsp;&nbsp;&nbsp;&nbsp;&nbsp;"Momak je baš prijateljski raspoložen, zar ne?" primeti Gibson, jedva se izvukavši. "Bar nije vezana vreća kao njegovi rođaci."
<BR>&nbsp;&nbsp;&nbsp;&nbsp;&nbsp;Odrasli do sada uopšte nisu obraćali pažnju na ono što se događalo. I dalje su spokojno žvakali na drugom kraju čistine.
<BR>&nbsp;&nbsp;&nbsp;&nbsp;&nbsp;"Baš bih voleo da imamo šta da mu damo, ali pretpostavljam da ne bi mogao da jede našu hranu. Pozajmi mi svoj nož, Džimi. Odseći ću mu malo morske trave, tek da mu pokažem da smo mu prijatelji."
<BR>&nbsp;&nbsp;&nbsp;&nbsp;&nbsp;Poklon je bio sa zahvalnošću prihvaćen i odmah pojeden, a malene šake se ispružiše tražeći još.
<BR>&nbsp;&nbsp;&nbsp;&nbsp;&nbsp;"Izgleda da si pronašao pravu stvar, Martine", reče Hilton.
<BR>&nbsp;&nbsp;&nbsp;&nbsp;&nbsp;"Bojim se da je to ljubav iz koristoljublja", uzdahnu Gibson. "Hej, ostavi moju kameru na miru - to se ne jede!"
<BR>&nbsp;&nbsp;&nbsp;&nbsp;&nbsp;"Vidi, molim te", iznenada izusti Hilton. "Ovde se dešava nešto čudno. Šta bi ti rekao, koje je boje ovaj momčić?"
<BR>&nbsp;&nbsp;&nbsp;&nbsp;&nbsp;"Pa, smeđ spreda i - oh, prljavo siv po leđima."
<BR>&nbsp;&nbsp;&nbsp;&nbsp;&nbsp;"Zađi mu s leđa i ponudi mu još malo hrane."
<BR>&nbsp;&nbsp;&nbsp;&nbsp;&nbsp;Gibson učini tako, a Skvik se okrenu na stražnjim nogama kako bi ščepao novi komadić. Dok je to činio, dogodilo se nešto krajnje neobično.
<BR>&nbsp;&nbsp;&nbsp;&nbsp;&nbsp;Smeđa boja prednjeg dela njegovog tela polako je izbledela i za manje od minuta postala prljavo siva. Istovremeno se upravo suprotna stvar događala sa leđima stvorenja, i to je potrajalo sve dok izmena nije bila potpuna.
<BR>&nbsp;&nbsp;&nbsp;&nbsp;&nbsp;"Blagi Bože!" izusti Gibson. "Kao kod kameleona. Šta misliš, šta je posredi? Zaštitni raspored boja?"
<BR>&nbsp;&nbsp;&nbsp;&nbsp;&nbsp;"Ne, u pitanju je nešto pametnije. Pogledaj one tamo. Vidiš, uvek su smeđi - ili gotovo crni - s one strane kojom su okrenuti prema Suncu. Trik je jednostavno u tome da se uhvati najviše što je moguće toplote i da se izbegne njeno ponovno isijavanje. Biljke čine upravo isto to - pitam se ko se toga prvi setio? To im ne bi bilo ni od kakve koristi ako bi životinja morala brzo da se kreće, ali neki od onih velikih momaka tamo nisu promenili položaj poslednjih pet minuta."
<BR>&nbsp;&nbsp;&nbsp;&nbsp;&nbsp;Gibson se istog časa latio fotografisanja ove neobične pojave - što i nije bila neka majstorija, jer gde god da bi pošao, Skvik bi se punonadežno okrenuo prema njemu i strpljivo čekao. Kada je završio, Hilton primeti:
<BR>&nbsp;&nbsp;&nbsp;&nbsp;&nbsp;"Žao mi je što moram da prekinem ovaj dirljivi prizor, ali rekli smo da ćemo se vratiti za jedan sat."
<BR>&nbsp;&nbsp;&nbsp;&nbsp;&nbsp;"Ne moramo svi da pođemo. Budi dobar momak, Džimi - otrči nazad i reci mu da smo dobro."
<BR>&nbsp;&nbsp;&nbsp;&nbsp;&nbsp;Ali Džimi je zurio u nebo - bio je prvi koji je shvatio da poslednjih pet minuta jedna letelica kruži iznad doline.
<BR>&nbsp;&nbsp;&nbsp;&nbsp;&nbsp;Njihov jedinstveni usklik uznemirio je čak i Marsovce koji su spokojno brstili, tako da su se s neodobravanjem okrenuli. Skvika su u toj meri uplašili da je odskočio unazad u jednom ogromnom skoku, ali uskoro je prebrodio strah i ponovo im prišao.
<BR>&nbsp;&nbsp;&nbsp;&nbsp;&nbsp;"Vidimo se kasnije!" doviknu mu Gibson preko ramena dok su hitali sa čistine. Starosedeoci uopšte nisu obraćali pažnju na njihov odlazak.
<BR>&nbsp;&nbsp;&nbsp;&nbsp;&nbsp;Već su bili na pola puta iz male šume, kada Gibson odjednom postade svestan činjenice da ga neko prati. Zastao je i osvrnuo se. Skvik je dosta zaostajao, ali je i dalje odvažno skakutao iza njega.
<BR>&nbsp;&nbsp;&nbsp;&nbsp;&nbsp;"Buu!" izusti Gibson, mašući rukama unaokolo poput pomahnitale vrane. "Vrati se mami! Nemam ništa za tebe."
<BR>&nbsp;&nbsp;&nbsp;&nbsp;&nbsp;Ništa nije vredelo, a svojim zastajanjem samo je omogućio Skviku da ga sustigne. Ostali su se već izgubili iz vidokruga, ni ne znajući da je Gibson zaostao. Tako se i desilo da su propustili veoma zanimljivu scenu kada je Gibson pokušao da se oslobodi svog novog prijatelja, a da mu pri tom ne povredi osećanja.
<BR>&nbsp;&nbsp;&nbsp;&nbsp;&nbsp;Posle pet minuta odustao je od otvorenog načina i pokušao sa lukavstvom. Srećom je zaboravio da vrati Džimiju nož, tako da je posle mnogo dahtanja i zamahivanja uspeo da sakupi malu gomilu 'morske trave' koju je položio ispred Skvika. Nadao se da će ga to zabaviti izvesno vreme.
<BR>&nbsp;&nbsp;&nbsp;&nbsp;&nbsp;Upravo je završio s tim, kada su se Hilton i Džimi trkom vratili da vide šta mu se dogodilo.
<BR>&nbsp;&nbsp;&nbsp;&nbsp;&nbsp;"Sve je u redu - dolazim", reče on. "Morao sam nekako da se oslobodim Skvika. Ovo će ga sprečiti da me sledi."
<BR>
<BR>&nbsp;&nbsp;&nbsp;&nbsp;&nbsp;Pilot palog aviona počeo je da se brine, jer jedan sat samo što nije istekao, a od njegovih saputnika nije bilo ni traga. Kada bi se popeo na trup aviona, mogao je pogledom da obuhvati pola doline, kao i tamnu oblast rastinja u kojoj su nestali. Upravo je ispistivao pogledom ovo područje, kada se sa istoka pojavio spasilački avion i počeo da kruži nad dolinom.
<BR>&nbsp;&nbsp;&nbsp;&nbsp;&nbsp;Kada je bio siguran da su ga primetili, ponovo je obratio pažnju na tle. Upravo na vreme da vidi malu skupinu prilika kako izbijaju na otvoreno - a trenutak kasnije u neverici je stao da trlja oči.
<BR>&nbsp;&nbsp;&nbsp;&nbsp;&nbsp;Trojica su otišla u šumu; ali četvorica su iz nje sad izlazila. A četvrti je izgledao zaista neobično.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
