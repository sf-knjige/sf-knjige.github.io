<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;"Znači, sada prvi put idete gore?" upita pilot, lenjo se zavalivši u stolici, tako da se ona ljuljala napred-nazad na kardanu. Ukrstio je prste iza vrata krajnje nonšalantno, nimalo na taj način ne pomažući svom putniku da se oseća lagodnije.
<BR>&nbsp;&nbsp;&nbsp;&nbsp;&nbsp;"Tako je", odvrati Martin Gibson, ne skidajući oči sa hronometra koji je odbrojavao sekunde.
<BR>&nbsp;&nbsp;&nbsp;&nbsp;&nbsp;"To sam i mislio. U vašim pričama sve je naopako... kao ona glupost da se pada u nesvest za vreme ubrzanja. Zašto ljudi moraju da pišu takve stvari? To je loše za posao."
<BR>&nbsp;&nbsp;&nbsp;&nbsp;&nbsp;"Žao mi je", odvrati Gibson. "Ali čini mi se da vi mislite na moje ranije priče. Tada se još nije putovalo u svemir, tako da sam morao da koristim maštu."
<BR>&nbsp;&nbsp;&nbsp;&nbsp;&nbsp;"Možda", primeti sitničavo pilot. (Uopšte nije obraćao pažnju na uređaje, a do poletanja su preostala još samo dva minuta.) "Pretpostavljam da vam je zabavno što prolazite kroz sve ovo, pošto ste već prethodno tako često pisali o tome."
<BR>&nbsp;&nbsp;&nbsp;&nbsp;&nbsp;Gibson pomisli kako on sam teško da bi upotrebio dotični predlog, ali on je na stvar gledao iz drugačijeg ugla. Desetine njegovih junaka... i negativaca... hipnotisano je zurilo u bezobzirne kazaljke koje su odbrojavale sekunde, čekajući da ih rakete zavitlaju u beskonačnost. A sada... kao što uvek biva kada čovek dovoljno dugo čeka... stvarnost je sustigla maštu. Isti taj trenutak očekivao je i njega kroz devedeset sekundi u vlastitoj budućnosti. Da, bilo je zabavno, kakav divan slučaj poetske pravde.
<BR>&nbsp;&nbsp;&nbsp;&nbsp;&nbsp;Pilot ga okrznu pogledom, pročita šta oseća i veselo se iskezi.
<BR>&nbsp;&nbsp;&nbsp;&nbsp;&nbsp;"Ne dozvolite da vas vlastite priče zaplaše. Jednom sam uzleteo stojećki, opklade radi, mada je to bilo krajnje glupo."
<BR>&nbsp;&nbsp;&nbsp;&nbsp;&nbsp;"Nisam uplašen", odvrati Gibson nepotrebno naglasivši reči.
<BR>&nbsp;&nbsp;&nbsp;&nbsp;&nbsp;"Hmmm", odvrati pilot, blagoizvolevši najzad da pogleda na sat. Sekundari je preostalo da napravi još jedan krug. "Onda ne bi trebalo toliko da stežete stolicu. To je samo berilmangan: mogli biste je saviti."
<BR>&nbsp;&nbsp;&nbsp;&nbsp;&nbsp;Gibson se pometeno opusti. Bio je svestan da izveštačeno reaguje na situaciju, ali reakcije mu zbog toga nisu delovale ništa manje stvarno.
<BR>&nbsp;&nbsp;&nbsp;&nbsp;&nbsp;"Svakako", nastavi pilot, i dalje se ponašajući nonšalantno, premda je Gibson primetio da više ne skida pogled sa table sa uređajima, "ne bi bilo naročito prijatno da traje duže od nekoliko minuta... ah, evo kreću pumpe za gorivo. Nemojte se zabrinuti kada vertikala počne čudno da se ponaša, već dozvolite sedištu da se naginje kako mu drago. Zatvorite oči ako to uopšte išta pomaže. (Čuje li se to paljenje mlaznjaka?) Treba nam otprilike deset sekundi da dostignemo puni potisak... to zaista nije ništa, osim što je bučno. Jednostavno to morate pregrmeti. REKOH DA TO JEDNOSTAVNO MORATE PREGRMETI!"
<BR>&nbsp;&nbsp;&nbsp;&nbsp;&nbsp;Međutim, Martinu Gibsonu stvar ipak nije pošla za rukom. Još pri ubrzanju manjem od onoga kojim se odlikuje ekspresni lift on je graciozno skliznuo u nesvest.
<BR>&nbsp;&nbsp;&nbsp;&nbsp;&nbsp;Ponovo je oživeo posle nekoliko minuta i hiljadu kilometara, veoma se stideći samog sebe. Lice mu je obasjavao zrak sunca i on shvati da je zaštitni poklopac na spoljašnjoj strani trupa verovatno pomeren u stranu. Iako je bila veoma sjajna, svetlost nije delovala nepodnošljivo žestoko, kao što bi se moglo očekivati; ali tada je primetio da samo delić stvarne jačine prodire kroz tamno obojeno staklo.
<BR>&nbsp;&nbsp;&nbsp;&nbsp;&nbsp;Pogledao je u pravcu pilota, nagnutog nad tablom sa uređajima kako užurbano popunjava dnevnik. Sve je bilo veoma tiho; međutim, s vremena na vreme čulo se neobično prigušeno praskanje... gotovo nalik na minijaturne eksplozije... što je zbunilo Gibsona. Tiho se nakašljao kako bi najavio svoj povratak među žive i upitao pilota šta je posredi.
<BR>&nbsp;&nbsp;&nbsp;&nbsp;&nbsp;"Termalne kontrakcije u motorima", odvrati on kratko. "Motori su radili na temperaturi od oko pet hiljada stepeni i sada se veoma brzo hlade. Je li vam dobro?"
<BR>&nbsp;&nbsp;&nbsp;&nbsp;&nbsp;"Dobro mi je", odvrati Gibson, zaista to misleći. "Da li da ustanem?"
<BR>&nbsp;&nbsp;&nbsp;&nbsp;&nbsp;Psihološki je udario o dno i odbio se nazad. Posredi je bio veoma nestabilan položaj, mada on to nije shvatao.
<BR>&nbsp;&nbsp;&nbsp;&nbsp;&nbsp;"Ako želite", sumnjičavo reče pilot. "Samo pažljivo... držite se za nešto čvrsto."
<BR>&nbsp;&nbsp;&nbsp;&nbsp;&nbsp;Gibson je bio ushićen. Doživeo je trenutak koji je čekao celog života. Nalazio se u svemiru! Šteta što je propustio poletanje, ali taj deo već je bio potanko iskusio dok ga je opisivao u svojim delima.
<BR>&nbsp;&nbsp;&nbsp;&nbsp;&nbsp;Sa udaljenosti od hiljadu kilometara, Zemlja je i dalje izgledala veoma velika... i donekle je predstavljala razočarenje. Razlog za to postao je ubrzo očigledan. Video je na stotine fotografija i filmova koje su snimile rakete, tako da je iznenađenje izostalo; tačno je znao šta da očekuje. Bile su prisutne neizbežne pokretne trake oblaka koji su lagano marširali oko sveta. U središtu diska, jasno su se ocrtavale linije razdvajanja kopna i mora, a vidljive su bile i nebrojene sitne pojedinosti, premda se prema obzorju sve gubilo u postupno gušćoj izmaglici. Čak i u pravoj liniji ispod njega, u kupi jasne vidljivosti, većina oblika bila je neprepoznatljiva i stoga besmislena. Metereolozi bi izvan svake sumnje podivljali od oduševljenja kada bi ugledali pokretnu vremensku kartu koju je on sada gledao ispod sebe... ali većina metereologa ionako se već nalazila gore u svemirskim stanicama odakle su imali još bolji pregled. Gibson se uskoro umorio od traganja za gradovima i drugim ljudskim delima. Bilo je neprijatno uvideti da minule hiljade godina ljudske civilizacije nisu uspele znatno da izmene panoramu što se pružala ispod njega.
<BR>&nbsp;&nbsp;&nbsp;&nbsp;&nbsp;Potom je Gibson počeo da traga za zvezdama i suočio se sa drugim razočarenjem. Bilo ih je na stotine, ali izgledale su blede i bez sjaja, puki duhovi zaslepljujućeg mnoštva koje je očekivao da će zateći. Krivac za to bilo je tamno staklo na osmatračkom prozoru; prigušujući sunce, lišilo je i zvezde sve njihove slave.
<BR>&nbsp;&nbsp;&nbsp;&nbsp;&nbsp;Gibson oseti izvesnu neodređenu nelagodnost. Samo se jedno obistinilo. Osećanje koje je očekivao da će doživeti kada bude lebdeo u vazduhu, kada bude u stanju da se odbacuje od jednog do drugog zida tako što će ih samo dodirnuti prstom, izgledalo je predivno, kao što se to i nadao... mada su odaje bile suviše pretrpane za bilo kakav odvažniji pokušaj. Bestežinsko stanje delovalo je očaravajuće, vilinski, sada kada su postojali lekovi koji su blokirali čula za ravnotežu, tako da je svemirska bolest postala stvar prošlosti. To mu je bilo drago. Kako su samo njegovi junaci patili! (Po svoj prilici patile su i junakinje, ali to se džentlmenski nije pominjalo.) Setio se prvog leta Robina Blejka, u prvobitnoj verziji 'Marsovske prašine'. Dok ju je pisao, nalazio se pod jakim uticajem D. H. Lorensa. (Bilo bi zanimljivo jednog dana napraviti popis autora pod čijim uticajem uopšte nije bio.)
<BR>&nbsp;&nbsp;&nbsp;&nbsp;&nbsp;Nema sumnje da je Lorens umeo veličanstveno da opiše fizička stanja i Gibson se hotimice latio zadatka da ga nadmaši na njegovom vlastitom terenu. Celo jedno poglavlje posvetio je opisu svemirske bolesti, pretresajući svaki simptom od najave gađenja, koje se ponekad moglo odagnati snagom volje, preko prave bure u stomaku koju čak ni oni najoptimističniji više nisu u stanju da prenebregnu, pa sve do vulkanskih kataklizmi poslednje faze i, najzad, završne, dobrodošle iscrpljenosti.
<BR>&nbsp;&nbsp;&nbsp;&nbsp;&nbsp;To poglavlje predstavljalo je remek-delo čistog realizma. Prava je šteta što su njegovi izdavači, kojima je na pameti bio samo Klub knjige meseca, zahtevali da se ono izbaci. Mnogo truda je uložio u to poglavlje; dok ga je pisao on je zaista i proživljavao ta stanja. Čak i sada...
<BR>
<BR>&nbsp;&nbsp;&nbsp;&nbsp;&nbsp;"Sve je to veoma zbunjujuće", zamišljeno izjavi lekar dok su sada potpuno nepomičnog pisca iznosili kroz vazdušnu komoru. "Prošao je medicinske testove i svakako je primio uobičajene injekcije pre napuštanja Zemlje. Mora da je nešto psihosomatski."
<BR>&nbsp;&nbsp;&nbsp;&nbsp;&nbsp;"Baš me briga šta je", ogorčeno se vajkao pilot, dok je sledio nosila na točkovima ka središtu Svemirske Stanice Jedan. "Mene samo zanima... ko će mi očistiti brod?"
<BR>&nbsp;&nbsp;&nbsp;&nbsp;&nbsp;Izgleda da niko nije nameravao da odgovori na to prostodušno pitanje, a ponajmanje Martin Gibson, koji je samo delimično bio svestan belih zidova što su mu promicali kroz vidno polje. Zatim je polako počeo da oseća sve veću težinu i u udove je stao potajno da mu se uvlači topao, milujući sjaj. Ubrzo je postao potpuno svestan svoje okoline. Nalazio se u nekoj bolničkoj prostoriji, a baterija infracrvenih svetiljki kupala ga je veličnastvenom, prigušenom toplotom koja mu je prodirala kroz meso do samih kostiju.
<BR>&nbsp;&nbsp;&nbsp;&nbsp;&nbsp;"Dakle?" najzad izusti lekar.
<BR>&nbsp;&nbsp;&nbsp;&nbsp;&nbsp;Gibson se slabašno osmehnu.
<BR>&nbsp;&nbsp;&nbsp;&nbsp;&nbsp;"Žao mi je zbog ovoga. Hoće li se ponoviti?"
<BR>&nbsp;&nbsp;&nbsp;&nbsp;&nbsp;"Ne znam ni kako se prvi put dogodilo. To je vrlo neuobičajeno; lekovi koji sada postoje trebalo bi da su potpuno sigurni."
<BR>&nbsp;&nbsp;&nbsp;&nbsp;&nbsp;"Mislim da sam ja za to kriv", odvrati Gibson, izvinjavajući se. "Vidite, imam veoma bujnu maštu i počeo sam da razmišljam o simptomima svemirske bolesti... razume se na krajnje verodostojan način... ali pre nego što sam shvatio šta se događa..."
<BR>&nbsp;&nbsp;&nbsp;&nbsp;&nbsp;"Dobro, ali sada prestanite!" oštro naredi lekar. "Ili ćemo morati smesta da vas vratimo na Zemlju. To ne sme da se ponovi, ako nameravate da idete na Mars. Posle tri meseca neće od vas Bog zna šta ostati."
<BR>&nbsp;&nbsp;&nbsp;&nbsp;&nbsp;Gibsonovo izmučeno telo protrese drhtaj. Međutim, brzo se oporavljao i noćna mora iz prethodnog sata već je bledela u prošlosti.
<BR>&nbsp;&nbsp;&nbsp;&nbsp;&nbsp;"Biće sve u redu sa mnom", reče on. "Pustite me iz ove rerne pre no što se skuvam."
<BR>&nbsp;&nbsp;&nbsp;&nbsp;&nbsp;Stao je pomalo nesigurno na noge. Bilo je čudno osetiti, ovde u svemiru, normalnu težinu. Zatim se prisetio da se Stanica Jedan okreće oko svoje ose, kao i da su kabine za stanovanje postavljene duž spoljašnjih zidova, tako da je centrifugalna sila tu mogla da stvara utisak gravitacije.
<BR>&nbsp;&nbsp;&nbsp;&nbsp;&nbsp;Velika pustolovina, pomisli on žalosno, uopšte nije dobro započela. Ali odlučio je da ne dozvoli da ga osramoćenog vrate kući. Nije u pitanju bio samo njegov ponos: utisak koji bi to ostavilo na njegovu publiku i njegov ugled bio bi poguban. Trgnuo se kada su mu se pred očima pojavili naslovi: "GIBSON PRIZEMLJEN! SVEMIRSKA BOLEST UPLAŠILA AUTORA-ASTRONAUTA." Čak bi ga zavitlavali i ozbiljni književni časopisi, a da i ne pominje 'Tajms'... ne, to je bilo nezamislivo!
<BR>&nbsp;&nbsp;&nbsp;&nbsp;&nbsp;"Sreća je", reče lekar, "što imamo još dvanaest časova do polaska broda. Odvešću vas u deo sa nultom gravitacijom da vidim kako ćete se tamo ponašati, pre nego što vam izdam novu zdravstvenu potvrdu."
<BR>&nbsp;&nbsp;&nbsp;&nbsp;&nbsp;Gibson je zaključio da je to pametan predlog. Oduvek je smatrao da je u prilično dobroj formi i sve do sada nije mu ozbiljno palo na pamet da bi ovo putovanje moglo biti ne samo neprijatno nego i opasno. Možete se smejati svemirskoj bolesti... ako je nikada niste iskusili. Ali kada je jednom iskusite, onda potpuno promenite mišljenje.
<BR>&nbsp;&nbsp;&nbsp;&nbsp;&nbsp;Unutrašnja Stanica - 'Svemirska Stanica Jedan', kako su je obično zvali - nalazila se na nešto malo više od dve hiljade kilometara od Zemlje i pravila je puni krug oko planete svaka dva sata. Predstavljala je prvi čovekov odskočni kamen ka zvezdama i mada više nije bila neophodna za svemirski let, njeno prisustvo imalo je dubokog uticaja na ekonomiju međuplanetnog putovanja. Svi pohodi na Mesec ili planete polazili su odavde; glomazni brodovi na atomski pogon lebdeli su duž ovog Zemljinog isturenog položaja dok se tovar sa matičnog sveta smeštao u njihova spremišta. Trajektna služba raketa na hemijski pogon povezivala je stanicu sa planetom ispod nje, jer prema zakonu nijedna jedinica na atomski pogon nije smela da operiše unutar hiljadu kilometara od Zemljine površine. Mnogi su čak smatrali da ova sigurnosna margina nije dovoljna, jer je radioaktivni udar jedne jedinice na nuklearni pogon mogao da pređe to rastojanje za manje od minuta.
<BR>&nbsp;&nbsp;&nbsp;&nbsp;&nbsp;Tokom godina Svemirska Stanica Jedan postupno se širila, procesom dodavanja, tako da je sada njeni prvobitni dizajneri uopšte ne bi prepoznali. Oko središnjeg loptastog jezgra nagomilale su se opservatorije, laboratorije za komunikaciju sa fantastičnim antenskim sistemima, kao i lavirinti naučne opreme koju su samo stručnjaci umeli da prepoznaju. Ali uprkos svim tim dodacima, glavna svrha ovog veštačkog meseca bila je da snabdeva gorivom male brodove kojima je čovek izazivao ogromnu samoću Sunčevog Sistema.
<BR>&nbsp;&nbsp;&nbsp;&nbsp;&nbsp;"Jeste li sasvim sigurni da se sada dobro osećate?" upita lekar dok je Gibson vršio opite sa stopalima.
<BR>&nbsp;&nbsp;&nbsp;&nbsp;&nbsp;"Mislim da mi je sasvim dobro", odvrati on, ne želeći da se preda.
<BR>&nbsp;&nbsp;&nbsp;&nbsp;&nbsp;"Pođimo onda u prijemnicu gde ćemo vam nabaviti nešto za piće... lepo i toplo", dodade on, kako bi izbegao svaki nesporazum. "Možete tamo ostati pola sata i čitati novine dok ne odlučimo šta ćemo sa vama."
<BR>&nbsp;&nbsp;&nbsp;&nbsp;&nbsp;Gibsonu se činilo da jedan antiklimaks sustiže drugi. Nalazio se na dve hiljade kilometara od Zemlje, okružen zvezdama; i bio je primoran da sedi i pijucka slatki čaj... čaj!... u nečemu što je moglo biti i obična zubarska čekaonica. Prozora nije bilo, verovatno stoga što bi nebesa koja se brzo okreću mogla da upropaste trud medicinskog osoblja. Jedini način da se provede vreme sastojao se u prelistavanju gomile časopisa koje je već pregledao i kojima je bilo teško baratati, jer su to bila krajnje laka izdanja, očigledno štampana na hartiji za zavijanje cigareta. Pronašao je srećom jedan veoma stari primerak časopisa 'Argozi' u kome je štampana priča koju je napisao tako davno da je potpuno zaboravio kako se završava i to ga je ispunjavalo zadovoljstvom dok se lekar nije vratio.
<BR>&nbsp;&nbsp;&nbsp;&nbsp;&nbsp;"Izgleda da vam je puls normalan", reče ovaj čangrizavo. "Povešćemo vas do komore sa nultom gravitacijom. Samo me sledite i neka vas ne čudi ništa što će se dogoditi."
<BR>&nbsp;&nbsp;&nbsp;&nbsp;&nbsp;Posle ove zagonentne opaske on povede Gibsona u široki, jarko osvetljeni hodnik koji je, kako se činilo, zavijao naviše u oba pravca od mesta na kome je on stajao. Gibson nije imao vremena da ispita ovaj fenomen, jer je doktor otvorio klizna sporedna vrata i počeo da se penje metalnim stepeništem. Gibson je automatski krenuo za njim nekoliko koraka, a zatim je shvatio šta se, u stvari, nalazilo pred njim i smesta zastao, nevoljno ispustvši krik zaprepašćenja.
<BR>&nbsp;&nbsp;&nbsp;&nbsp;&nbsp;Neposredno ispod njegovih stopala, nagib stepeništa iznosio je razumnih četrdeset pet stepeni, ali je ono naglo postajalo sve strmije tako da su se stepenice, svega nekih desetak metara ispred njega, uzdizale okomito. Zatim - i to je bio prizor koji je mogao da uznemiri svakog ko bi se tu prvi put obreo - porast nagiba nemilosrdno se nastavljao sve dok stepenice nisu stale da se nadnose odozgo, da bi na kraju nestale s vidika iznad i iza njega.
<BR>&nbsp;&nbsp;&nbsp;&nbsp;&nbsp;Čuvši njegov uzvik, lekar se osvrnuo i ohrabrujuće nasmejao.
<BR>&nbsp;&nbsp;&nbsp;&nbsp;&nbsp;"Ne smete uvek verovati svojim očima", primeti on. "Dođite i uverite se kako je lako."
<BR>&nbsp;&nbsp;&nbsp;&nbsp;&nbsp;Gibson nevoljno krenu za njim i dok je to činio, postao je svestan dve neobične stvari. Kao prvo, postajao je postepeno sve lakši; kao drugo, uprkos očiglednoj činjenici da je stepenište postajalo sve strmije, nagib pod njegovim nogama ostao je na stalnih četrdeset pet stepeni. Sam okomiti pravac, u stvari, polako se povijao kako se on kretao napred, tako da se, uprkos svojoj sve većoj zakrivljenosti, strmina stepeništa nije uopšte menjala.
<BR>&nbsp;&nbsp;&nbsp;&nbsp;&nbsp;Gibsonu nije mnogo trebalo da dođe do objašnjenja. Celokupna prisutna gravitacija nastajala je zahvaljujući centrifugalnoj sili koja se stvarala pri sporom okretanju stanice oko svoje ose; što se on više primicao središtu, ta sila postajala je sve slabija, približujući se nuli. Samo stepenište zavijalo je prema unutra, ka osi, duž jedne vrste spirale - nekada je znao njen matematički naziv - tako da je uprkos zrakastom gravitacionom polju nagib pod njegovim nogama ostajao isti. To je bila jedna od onih stvari na koje su ljudi što su živeli u svemirskim stanicama morali da se naviknu veoma brzo; verovatno bi i na njih prizor normalnog stepeništa po povratku na Zemlju delovao podjednako uznemirujuće.
<BR>&nbsp;&nbsp;&nbsp;&nbsp;&nbsp;Na kraju stepeništa više nije bilo nikakvog pravog osećanja o tome šta je 'gore', odnosno 'dole'. Obreli su se u nekoj dugačkoj, valjkastoj prostoriji, ispresecanoj konopcima, ali inače praznoj, na čijem je suprotnom kraju snop sunčeve svetlosti zaslepljujuće prodirao kroz osmatrački prozor. Dok je Gibson promatrao, zrak koji se postojano kretao preko metalnih zidova poput ispitujućeg snopa baterijske svetiljke na trenutak je bio pomračen, a zatim je ponovo blesnuo kroz drugi prozor. Bilo je to prvo svedočanstvo koje je Gibson dobio od svojih čula da se stanica zaista okreće oko svoje ose on je grubo proračunao vreme obrtanja, usredsredivši pažnju na to koliko će suncu biti potrebno da se vrati u prvobitni položaj. 'Dan' na ovom malom, veštačkom svetu trajao je manje od deset sekundi; to je bilo dovoljno da se stekne utisak o normalnoj gravitaciji na njegovim spoljašnjim zidovima.
<BR>&nbsp;&nbsp;&nbsp;&nbsp;&nbsp;Gibson se osećao poput pauka u mreži dok je sledio lekara; prebacivao je šaku preko šake, držeći se za konopce-vodiče i tako bez po muke napredujući kroz vazduh sve dok nisu stigli do mesta za osmatranje. Primetio je da se nalaze na kraju svojevrsnog dimnjaka koji je štrčao duž ose stanice, tako da su bili podalje od njene opreme i uređaja i imali gotovo savršen pogled na zvezde.
<BR>&nbsp;&nbsp;&nbsp;&nbsp;&nbsp;"Malo ću vas ostaviti ovde", reče lekar. "Ima dosta toga što možete da posmatrate i trebalo bi da budete prilično spokojni ovde. Ako to ne bude slučaj... setite se da na kraju ovih stepenica vlada normalna sila teže!"
<BR>&nbsp;&nbsp;&nbsp;&nbsp;&nbsp;Da, pomisli Gibson; i povratno putovanje na Zemlju sledećom raketom. Međutim, on je čvrsto odlučio da prođe test i dobije novu zdravstvenu potvrdu.
<BR>&nbsp;&nbsp;&nbsp;&nbsp;&nbsp;Bilo je gotovo nemoguće prihvatiti da se sama svemirska stanica okreće, a da to ne čini okvir ispunjem suncem i zvezdama: da bi se poverovalo u suprotno, trebalo je dosta vere, valjalo je uložiti svesni napor volje. Zvezde su se kretale tako brzo da su se jasno videle samo one sjajnije, dok je sunce, kada se Gibson odvažio da ga osmotri krajičkom oka, predstavljalo zlatastu kometu koja je prolazila nebom svakih pet sekundi. Pred prizorom ovog fantastičnog ubrzanja prirodnog toka događaja, bilo je lako shvatiti zašto je drevni čovek odbijao da poveruje da se njegova čvrsta zemlja okreće, te je sve kretanje svalio na pokretnu nebesku kuglu.
<BR>&nbsp;&nbsp;&nbsp;&nbsp;&nbsp;Delimično zaklonjena samom stanicom, Zemlja je predstavljala ogromni polumesec koji se pružao preko polovine neba. Lagano se povećavao kako je stanica jurila duž svoje putanje koja je opasivala kuglu; kroz nekih četrdeset minuta mesec će biti pun, a sat kasnije uopšte se neće videti - crni štitnik što zamračuje sunce dok stanica prolazi kroz kupu njegove senke. Zemlja će proći kroz sve svoje faze - od mlade do pune, pa natrag - za samo dva sata. Osećaj za vreme postajao je iskrivljen kada bi čovek razmišljao o tim stvarima; poznate podele na dan i noć, mesece i godišnja doba, ovde nisu imale nikakvog smisla.
<BR>&nbsp;&nbsp;&nbsp;&nbsp;&nbsp;Na oko kilometar od stanice, krečući se istom orbitom, ali u ovom trenutku bez ikakve veze sa njom, 'u doku' su se nalazila tri svemirska broda. Jedan je bio mala raketa u obliku strele koja je njega donela ovamo pre jedan sat sa Zemlje, za velike pare i krajnje neudobno. Drugi je bio teretnjak koji je išao samo do Meseca, nosivosti od otprilike hiljadu tona, nagađao je on. A treći je, razume se, bio Ares koji je zaslepljujuće blistao zahvaljujući svežoj aluminijumskoj boji.
<BR>&nbsp;&nbsp;&nbsp;&nbsp;&nbsp;Gibson se nikada nije pomirio sa gubitkom sjajnih svemirskih brodova aerodinamičnog oblika koji su predstavljali snove ranog dvadesetog veka. Sjajno zvonasto obličje što je počivalo spram zvezda nije predstavljalo ono što je on podrazumevao pod putničkim svemirskim brodom; iako ga je svet prihvatio, on nije. Razume se, bili su mu poznati razlozi: nema potrebe za aerodinamičnošću kod brodova koji nikada ne zalaze u atmosferu, tako da je dizajn potpuno zavisio od konstrukcionih i energetskih zahteva. Pošto je snažna radioaktivna pogonska jedinica morala da se nalazi što dalje od prostorija za posadu, dvostruka kugla povezana jednom cevi prestavljala je najjednostavnije rešenje.
<BR>&nbsp;&nbsp;&nbsp;&nbsp;&nbsp;Gibson pomisli da je ono ujedno bilo i najružnije; ali to teško da je uopšte bilo važno, jer će 'Ares' provesti praktično ceo vek u dubokom svemiru, gde su ga jedino zvezde gledale. Verovatno je već snabdeven gorivom i čeka na tačno proračunat trenutak kada će mu motori najzad planuti u život i kada će se otisnuti sa orbite kojom je kružio od svog nastanka, kako bi krenuo dugačkom hiperbolom što je vodila do Marsa.
<BR>&nbsp;&nbsp;&nbsp;&nbsp;&nbsp;Kada se to bude dogodilo, on će se nalaziti na njemu i konačno će krenuti u pustolovinu za koju nikada, zapravo, nije verovao da će je doživeti.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
