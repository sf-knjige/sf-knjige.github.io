<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;"Na sunce s tim, Džimi. Šta si to smislio? Izgleda da jutros nisi baš pri apetitu."
<BR>&nbsp;&nbsp;&nbsp;&nbsp;&nbsp;Džimi se zlovoljno igrao sintetičkim omletom po tanjiru; već ga je iseckao na mikroskopske komade.
<BR>&nbsp;&nbsp;&nbsp;&nbsp;&nbsp;"Razmišljao sam o Ireni i o tome kakva je šteta što nikada nije bila u prilici da vidi Zemlju."
<BR>&nbsp;&nbsp;&nbsp;&nbsp;&nbsp;"Jesi li siguran da ona to želi? Nikoga ovde nisam čuo da je izrekao bilo kakvu zamerku ovom mestu."
<BR>&nbsp;&nbsp;&nbsp;&nbsp;&nbsp;"Oh, želi ona to, i te kako. Pitao sam je."
<BR>&nbsp;&nbsp;&nbsp;&nbsp;&nbsp;"Prestani da okolišaš. Šta ste to vas dvoje sada smislili? Nameravate li da pobegnete na 'Aresu'?"
<BR>&nbsp;&nbsp;&nbsp;&nbsp;&nbsp;Džimi je pozeleneo.
<BR>&nbsp;&nbsp;&nbsp;&nbsp;&nbsp;"Baš to, ali neće biti tako lako! Iskreno govoreći - zar ne mislite da bi Irena trebalo da se vrati na Zemlju i završi školu? Ako ostane ovde, postaće prava... prava..."
<BR>&nbsp;&nbsp;&nbsp;&nbsp;&nbsp;"Prosta seljančica - sirova kolonijalka? Jesi li na to mislio?"
<BR>&nbsp;&nbsp;&nbsp;&nbsp;&nbsp;"Ovaj, tako nešto, ali bilo bi mi draže da niste bili tako grubi."
<BR>&nbsp;&nbsp;&nbsp;&nbsp;&nbsp;"Izvini - nisam hteo. U stvari, slažem se s tobom; i meni je to palo na pamet. Mislim da bi neko trebalo to da pomene Hedfildu."
<BR>&nbsp;&nbsp;&nbsp;&nbsp;&nbsp;"Upravo to smo..." uzbuđeno poče Džimi.
<BR>&nbsp;&nbsp;&nbsp;&nbsp;&nbsp;"...to ste ti i Irena hteli da ja obavim?"
<BR>&nbsp;&nbsp;&nbsp;&nbsp;&nbsp;Džimi raširi ruke, glumeći očajanje.
<BR>&nbsp;&nbsp;&nbsp;&nbsp;&nbsp;"Vas niko ne može da prevari. Da."
<BR>&nbsp;&nbsp;&nbsp;&nbsp;&nbsp;"Pomisli samo koje vreme bismo uštedeli da si to odmah kazao. Ali, reci mi iskreno, Džimi - koliko je ozbiljno to sa Irenom?"
<BR>&nbsp;&nbsp;&nbsp;&nbsp;&nbsp;Džimi mu uzvrati otvorenim, odlučnim pogledom koji je sam po sebi predstavljao dovoljan odgovor.
<BR>&nbsp;&nbsp;&nbsp;&nbsp;&nbsp;"Krajnje ozbiljno; treba to da znate. Želim da se oženim njome čim napuni dovoljno godina - i čim ja budem sposoban da sam zarađujem za život."
<BR>&nbsp;&nbsp;&nbsp;&nbsp;&nbsp;Nastupila je mukla tišina, a onda Gibson odvrati:
<BR>&nbsp;&nbsp;&nbsp;&nbsp;&nbsp;"Mogao si da prođeš i mnogo gore; ona je fina devojka. I smatram da će joj dosta koristiti da godinu-dve provede na Zemlji. Ipak, ne bih dirao Hedfilda u ovom trenutku. Ima strašno puno posla i... već sam nešto tražio od njega."
<BR>&nbsp;&nbsp;&nbsp;&nbsp;&nbsp;"Oh?" izusti Džimi, podigavši pogled sa zanimanjem.
<BR>&nbsp;&nbsp;&nbsp;&nbsp;&nbsp;Gibson pročisti grlo.
<BR>&nbsp;&nbsp;&nbsp;&nbsp;&nbsp;"Ranije ili kasnije ipak bi se pročulo, ali nemoj još nikome ništa da kažeš o tome. Prijavio sam se da ostanem na Marsu."
<BR>&nbsp;&nbsp;&nbsp;&nbsp;&nbsp;"Blagi Bože!" uzviknu Džimi. "Pa to je... to je velika stvar."
<BR>&nbsp;&nbsp;&nbsp;&nbsp;&nbsp;Gibson potisnu osmeh.
<BR>&nbsp;&nbsp;&nbsp;&nbsp;&nbsp;"Misliš li da ispravno postupam?"
<BR>&nbsp;&nbsp;&nbsp;&nbsp;&nbsp;"Ovaj, svakako. I ja bih voleo to da učinim."
<BR>&nbsp;&nbsp;&nbsp;&nbsp;&nbsp;"Čak i ako Irena ode na Zemlju?" suvo ga upita Gibson.
<BR>&nbsp;&nbsp;&nbsp;&nbsp;&nbsp;"To nije pošteno! Koliko dugo nameravate da ostanete?"
<BR>&nbsp;&nbsp;&nbsp;&nbsp;&nbsp;"Iskreno govoreći, ne znam; zavisi od premnogo činilaca. Samo jedno znam, a to je da ću morati da ispečem neki zanat!"
<BR>&nbsp;&nbsp;&nbsp;&nbsp;&nbsp;"Koji?"
<BR>&nbsp;&nbsp;&nbsp;&nbsp;&nbsp;"Nešto prikladno - i produktivno. Imaš li kakvu ideju?"
<BR>&nbsp;&nbsp;&nbsp;&nbsp;&nbsp;Džimi je na trenutak sedeo u tišini naboranog čela i razmišljao. Gibson se pitao o čemu razmišlja. Da li mu je žao što će uskoro morati da se razdvoje? Tokom poslednjih nekoliko nedelja napetost i neprijateljstvo, koji su ih nekada istovremeno odbijali i privlačili, sasvim su nestali. Postigli su stanje emocionalne ravnoteže koja je bila prijatna, ali ne i zadovoljavajuća u onoj meri u kojoj se Gibson nadao da će to biti. Možda je sam za to bio kriv; možda se plašio da pokaže svoja dublja osećanja i krio ih iza zadirkivanja, pa čak i povremenog sarkazma. Ako je to bio slučaj, to znači da se samo plašio da bi mogao da ima i previše uspeha. Ranije se nadao da će zadobiti Džimijevo poverenje; ali sada je izgledalo kao da Džimi dolazi kod njega samo kada nešto želi. Ne - to nije bilo pošteno. Nema sumnje da je bio drag Džimiju, možda ništa manje nego što su mnogi očevi bili dragi svojim sinovima. To je bio uspeh kojim je mogao da se ponosi. Takođe je mogao da se pohvali i da je zaslužan za veliko poboljšanje u pogledu Džimijevog ponašanja, od kada su krenuli sa Zemlje. Nije više bio bespomoćan i stidljiv; iako se i dalje držao prilično ozbiljno, nikada nije bio mrzovoljan. Gibson pomisli da je to ipak nešto čime bi mogao da bude i te kako zadovoljan. Ali malo šta je još mogao da učini. Džimi je polako izmicao iz njegovog sveta - sada mu je jedino Irena bila važna.
<BR>&nbsp;&nbsp;&nbsp;&nbsp;&nbsp;"Bojim se da nemam nikakvu ideju", reče Džimi. "Razume se, možete preuzeti moj posao! Oh, to me je podsetilo na nešto na šta sam nabasao u upravi pre neki dan." On spusti glas do zavereničkog šapata i nagnu se preko stola. "Da li ste ikada čuli za 'Projekat Zora'?"
<BR>&nbsp;&nbsp;&nbsp;&nbsp;&nbsp;"Ne; šta je to?"
<BR>&nbsp;&nbsp;&nbsp;&nbsp;&nbsp;"I sam pokušavam da saznam. Nešto veoma tajno; uz to, mislim da je prilično krupna stvar."
<BR>&nbsp;&nbsp;&nbsp;&nbsp;&nbsp;"Oh!" izusti Gibson odjednom se zainteresovavši. "Možda sam ipak nešto čuo o tome. Ispričaj mi šta znaš."
<BR>&nbsp;&nbsp;&nbsp;&nbsp;&nbsp;"Ovako: jedno veče sam radio do kasna u odeljenju za dokumentaciju, sedeo sam na podu između dva ormana sa ladicama i sređivao neke hartije, kada su ušli šef i major Viteker. Nisu znali da sam tu, tako da su nastavili razgovor. Nisam pokušao da prisluškujem, ali znate kako je to. Sasvim iznenada, major Viteker reče nešto što me natera da se istog časa ukočim. Mislim da su ovo bile njegove reči: 'Šta god da se dogodi, cena će biti i te kako visoka čim Zemlja sazna za Projekat Zoru - čak i ako uspe.' Zatim se šef nekako čudno nasmejao i rekao nešto o tome kako uspeh opravdava sredstva. To je bilo sve što sam uspeo da čujem; ubrzo potom su izišli. Šta mislite o tome?"
<BR>&nbsp;&nbsp;&nbsp;&nbsp;&nbsp;"'Projekat Zora'!" Postojala je izvesna čarolija oko tog naziva od koje je Gibsonov puls ubrzao ritam. Bio je gotovo ubeđen da je to moralo imati neke veze sa istraživanjem koje se odigravalo gore u brdima iznad grada - ali ono teško da je moglo opravdati Vitekerovu primedbu. Ili je možda ipak moglo?
<BR>&nbsp;&nbsp;&nbsp;&nbsp;&nbsp;Gibson je malo znao o međusobnom uticaju političkih sila između Zemlje i Marsa. Procenio je, na osnovu povremenih Hedfildovih primedbi i komentara u lokalnoj štampi, da je kolonija upravo prolazila kroz kritično razdoblje. Na Zemlji su se neki moćni glasovi usprotivili ogromnim izdacima koji je, kako se činilo, trebalo da se produže na naodređeno vreme bez ikakvog nagoveštaja da će u dogledno vreme biti ukinuti. Hedfild je više puta ogorčeno govorio o projektima koje je bio primoran da napusti usled eknomskih neprilika, kao i o drugim planovima za koje uopšte nije mogao da dobije dozvolu.
<BR>&nbsp;&nbsp;&nbsp;&nbsp;&nbsp;"Videću šta mogu da izvučem iz svojih... ovaj... raznih izvora obaveštavanja", reče Gibson. "Da li si to pomenuo bilo kome?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Da sam na tvom mestu, ne bih to ni dalje činio. Konačno, možda se nije reč ni o čemu važnom. Obavestiću te šta sam saznao."
<BR>&nbsp;&nbsp;&nbsp;&nbsp;&nbsp;"Nećete zaboraviti da pitate za Irenu?"
<BR>&nbsp;&nbsp;&nbsp;&nbsp;&nbsp;"Čim mi se ukaže prilika. Ali može potrajati - moram da uhvatim Hedfilda kada je dobro raspoložen!"
<BR>&nbsp;&nbsp;&nbsp;&nbsp;&nbsp;Gibson nije imao nimalo uspeha kao privatan detektiv. Pokušao je dva puta, i to prilično nespretno i otvoreno, pre nego što je zaključio da od čeonog pristupa neće imati nikakve koristi. Prva meta mu je bio Džordž, barmen, jer se činilo da on zna sve što se događa na Marsu i bio je jedan od Gibsonovih najvrednijih izvora informacija. Međutim, ovog puta mu nije mogao biti ni od kakve koristi.
<BR>&nbsp;&nbsp;&nbsp;&nbsp;&nbsp;"'Projekat Zora'?" ponovi on sa zbunjenim izrazom lica. "Nikad čuo."
<BR>&nbsp;&nbsp;&nbsp;&nbsp;&nbsp;"Jesi li sasvim siguran?" upita Gibson, posmatrajući ga kroz gotovo spuštene kapke.
<BR>&nbsp;&nbsp;&nbsp;&nbsp;&nbsp;Džordž je delovao kao da se duboko zamislio.
<BR>&nbsp;&nbsp;&nbsp;&nbsp;&nbsp;"Sasvim siguran", konačno odvrati. I na tome se završilo. Džordž je bio odličan glumac, tako da je bilo nemoguće pogoditi da li laže ili govori istinu.
<BR>&nbsp;&nbsp;&nbsp;&nbsp;&nbsp;Gibson je prošao nešto bolje sa urednikom 'Marsovskog Tajmsa'. Vestermen je bio čovek koga je inače izbegavao, jer se uvek trudio da mu izmami kakav članak, a Gibson je postojano kasnio sa ispunjavanjem zemaljskih obaveza. Dvočlano redakcijsko osoblje stoga je iznenađeno podiglo poglede kada je posetilac ušao u malu kancelariju jedinih novina na Marsu.
<BR>&nbsp;&nbsp;&nbsp;&nbsp;&nbsp;Pošto je prvo ponudio nekoliko kopija svojih tekstova kao zalog mira, Gibson je postavio klopku.
<BR>&nbsp;&nbsp;&nbsp;&nbsp;&nbsp;"Pokušavam da sakupim sve što mogu o 'Projektu Zora'", reče on onako uz put. "Znam da je to još tajna, ali želim da sve imam pripremljeno kada se bude moglo objaviti."
<BR>&nbsp;&nbsp;&nbsp;&nbsp;&nbsp;Nekoliko trenutaka potrajala je mrtva tišina. A onda Vestermen primeti: "Mislim da će biti najbolje da se kod šefa raspitaš o tome."
<BR>&nbsp;&nbsp;&nbsp;&nbsp;&nbsp;"Nisam hteo da ga gnjavim - ima toliko posla", nevino odvrati Gibson.
<BR>&nbsp;&nbsp;&nbsp;&nbsp;&nbsp;"Ja ti, ovaj, ništa ne mogu reći."
<BR>&nbsp;&nbsp;&nbsp;&nbsp;&nbsp;"Hoćeš da kažeš da ne znaš ništa o tome?"
<BR>&nbsp;&nbsp;&nbsp;&nbsp;&nbsp;"Ako ti tako više odgovara. Na Marsu postoji jedva nekoliko desetina ljudi koji bi mogli da ti kažu šta je tu posredi."
<BR>&nbsp;&nbsp;&nbsp;&nbsp;&nbsp;Bar je to bilo vredno obaveštenje.
<BR>&nbsp;&nbsp;&nbsp;&nbsp;&nbsp;"Da nisi možda i ti jedan od njih?" upita Gibson.
<BR>&nbsp;&nbsp;&nbsp;&nbsp;&nbsp;Vestermen slegnu ramenima.
<BR>&nbsp;&nbsp;&nbsp;&nbsp;&nbsp;To je bilo sve što je Gibson uspeo da izvuče iz njega. Sumnjao je da Vestermen zna išta više od njega o tome, ali se trudio da prikrije to svoje neznanje. Ovaj razgovor je, međutim, potvrdio dve stvari. 'Projekat Zora' je, nema sumnje, postojao i predstavljao je neverovatno dobro čuvanu tajnu. Gibsonu nije preostalo ništa drugo nego da sledi Vestermenov primer, da drži oči otvorene i da nagađa.
<BR>&nbsp;&nbsp;&nbsp;&nbsp;&nbsp;Odlučio je da na izvesno vreme odustane od potrage i da svrati do biofizičke laboratorije u kojoj je Skvik bio počasni gost. Mali Marsovac bezazleno je sedeo, olako shvatajući život, dok su naučnici stajali i razgovarali u uglu, pokušavajući da odluče šta da preduzmu. Čim je ugledao Gibsona, oduševljeno je zaskvičao i stao da skakuče preko prostorije, oborivši na svom putu stolicu, ali srećom izbegavši sve vredne aparate. Skupina biologa pratila je ovo sa izvesnim besom; verovatno se nije uklapalo u njihove poglede na psihologiju Marsovaca.
<BR>&nbsp;&nbsp;&nbsp;&nbsp;&nbsp;"Pa", obrati se Gibson vođi tima, kada je uspeo da se oslobodi Skvikovih kandži. "Da li ste do sada uspeli da odredite njegov stepen inteligencije?"
<BR>&nbsp;&nbsp;&nbsp;&nbsp;&nbsp;Naučnik se počeša po glavi.
<BR>&nbsp;&nbsp;&nbsp;&nbsp;&nbsp;"Čudna je to životinjka. Ponekad imam osećaj da nam se podsmeva. Ali najčudnije je to što se sasvim razlikuje od ostalih pripadnika svog plemena. Poslali smo jedinicu da ih proučava na onom polju, znate."
<BR>&nbsp;&nbsp;&nbsp;&nbsp;&nbsp;"U kom smislu je drugačiji?"
<BR>&nbsp;&nbsp;&nbsp;&nbsp;&nbsp;"Ostali ne pokazuju nikakva osećanja, koliko smo do sada uspeli da otkrijemo. Uopšte nisu znatiželjni. Možete stajati pored njih i ako dovoljno dugo čekate oni će pojesti sve biljke oko vas. Sve dok im neposredno ne zasmetate, uopšte vas neće primećivati."
<BR>&nbsp;&nbsp;&nbsp;&nbsp;&nbsp;"A šta se događa ako im zasmetate?"
<BR>&nbsp;&nbsp;&nbsp;&nbsp;&nbsp;"Pokušaće da vas odgurnu, poput kakve prepreke. Ako ne uspeju, jednostavno će otići negde drugde. Šta god uradili, ne možete ih naljutiti."
<BR>&nbsp;&nbsp;&nbsp;&nbsp;&nbsp;"Da li to znači da su dobroćudni ili strašno glupi?"
<BR>&nbsp;&nbsp;&nbsp;&nbsp;&nbsp;"Sklon sam uverenju da nije posredi nijedno ni drugo. Veoma dugo nisu imali prirodnih neprijatelja, tako da im uopšte ne pada na pamet da bi ih neko mogao povrediti. Takođe su to verovatno stvorenja koja sve rade iz navike; život je veoma težak za njih, tako da ne mogu sebi da dozvole skupi luksuz kao što su znatiželja i slični porivi."
<BR>&nbsp;&nbsp;&nbsp;&nbsp;&nbsp;"Kako onda objašnjavate ponašanje ovog momčića?" upita Gibson, pokazavši na Skvika, koji mu je upravo preturao po džepovima. "Mislim da nije gladan - upravo sam mu ponudio da jede - što znači da je posredi čista znatiželja."
<BR>&nbsp;&nbsp;&nbsp;&nbsp;&nbsp;"Verovatno je u fazi kroz koju svi prođu u mladosti. Razmislite o tome kako se mače drugačije ponaša od odrasle mačke - ili beba od odraslog čoveka, kad smo već kod toga."
<BR>&nbsp;&nbsp;&nbsp;&nbsp;&nbsp;"Znači, da će Skvik, kada odraste, biti poput ostalih?"
<BR>&nbsp;&nbsp;&nbsp;&nbsp;&nbsp;"Verovatno, ali to nije sigurno. Ne znamo kakve su mu mogućnosti za sticanje novih navika. Na primer, veoma je spretan u pronalaženju izlaza iz lavirinta - kada ga ubedite da se potrudi."
<BR>&nbsp;&nbsp;&nbsp;&nbsp;&nbsp;"Jadni Skvik!" reče Gibson. "Ponekad se osećam kriv što sam te odveo od kuće. Ali to je bila tvoja zamisao. Hajdemo u šetnju."
<BR>&nbsp;&nbsp;&nbsp;&nbsp;&nbsp;Skvik istog časa skakućući krenu prema vratima.
<BR>&nbsp;&nbsp;&nbsp;&nbsp;&nbsp;"Jeste li videli?" uzviknu Gibson. "Razume šta govorim."
<BR>&nbsp;&nbsp;&nbsp;&nbsp;&nbsp;"To može i pas kada čuje naređenje. Možda je i ovde jednostavno u pitanju navika - vodili ste ga napolje u ovo vreme svakoga dana. Možete li da ga vratite za pola sata? Podešavamo encefalograf kako bismo dobili EEG snimke njegovog mozga."
<BR>&nbsp;&nbsp;&nbsp;&nbsp;&nbsp;Te popodnevne šetnje predstavljale su način da se Skvik lakše pomiri sa svojom sudbinom i istovremeno su olakšavale Gibsonovu savest. Ponekada se osećao kao pravi kradljivac beba koji je napustio svoju žrtvu odmah pošto ju je ukrao. Ali sve je to bilo zarad nauke, a i biolozi su se zakleli da neće ni na koji način povrediti Skvika.
<BR>&nbsp;&nbsp;&nbsp;&nbsp;&nbsp;Stanovnici luke Louel već su se bili navikli da vide ovaj čudni par u njegovoj dnevnoj šetnji ulicama i više se nisu stvarale gužve kada bi oni prolazili. Kada bi šetali posle školskih časova, Skvik je obično privlačio pažnju mladih obožavalaca koji su želeli da se poigraju s njim, ali danas je bilo rano popodne i mladi naraštaj još se nalazio s one strane brave. Kada su Gibson i njegov saputnik izbili na Brodvej, nije bilo nikoga na vidiku, ali ubrzo se u daljini pojavi jedna poznata prilika. Hedfild je bio u svom dnevnom obilasku i, kao i obično, u društvu ljubimaca.
<BR>&nbsp;&nbsp;&nbsp;&nbsp;&nbsp;Topaz i Tirkiz tada su prvi put srele Skvika i njihov aristokratski mir bio je ozbiljno poljuljan, mada su davale sve od sebe da to prikriju. Potezale su uzice i pokušavale da se neprimetno sakriju iza Hedfilda, dok ih Skvik uopšte nije ni primećivao.
<BR>&nbsp;&nbsp;&nbsp;&nbsp;&nbsp;"Kakva menažerija!" nasmeja se Hedfild. "Mislim da se Topazu i Tirkizu ne dopada što su dobile suparnika - tako dugo je ovo mesto pripadalo samo njima da sigurno misle kako ga poseduju."
<BR>&nbsp;&nbsp;&nbsp;&nbsp;&nbsp;"Ima li vesti sa Zemlje?" nestrpljivo upita Gibson.
<BR>&nbsp;&nbsp;&nbsp;&nbsp;&nbsp;"Oh, mislite na vašu prijavu? Blagi Bože, pa poslao sam je tek pre dva dana! I sami znate kojom se brzinom odigravaju stvari tamo dole. Proći će najmanje još nedelju dana pre nego što stigne odgovor."
<BR>&nbsp;&nbsp;&nbsp;&nbsp;&nbsp;Zemlja se uvek nalazila 'dole', a spoljašnje planete 'gore', kako je Gibson otkrio. Ti izrazi su u njegovom umu izazivali neobičnu sliku velike padine koja vodi dole do Sunca, sa planetama koje leže na njoj na različitim visinama.
<BR>&nbsp;&nbsp;&nbsp;&nbsp;&nbsp;"Zaista mi nije jasno kakve to veze ima sa Zemljom", nastavi Gibson. "Konačno, nije reč ni o kakvom zauzimanju brodskog prostora. Ja sam već ovde - u stvari, samo ću im uštedeti trud ako se ne vratim!"
<BR>&nbsp;&nbsp;&nbsp;&nbsp;&nbsp;"Ne umišljate valjda da takvo logičko razmišljanje znači nešto političarima dole na Zemlji!" odvrati Hedfild. "Oh, nikako! Sve mora da prođe kroz odgovarajuće kanale."
<BR>&nbsp;&nbsp;&nbsp;&nbsp;&nbsp;Gibson je bio prilično siguran da Hedfild obično ne govori o svojim pretpostavljenima na ovako neobavezan način, i on oseti ono čudnovatno zadovojstvo koje je gotovo uvek posledica indiskretnog razgovora. Bio je to još jedan znak da šef ima poverenja u njega i da smatra da je na njegovoj strani. Da li da se usudi da pomene i one druge dve stvari koje su mu bile na pameti - 'Projekat Zoru' i Irenu? Što se Irene tiče, obećao je, i ranije ili kasnije moraće da održi obećanje. Ali prvo je ipak morao da porazgovara sa Irenom - da, to je bio savršeno dobar razlog za odlaganje.
<BR>
<BR>&nbsp;&nbsp;&nbsp;&nbsp;&nbsp;Toliko dugo je to odlagao da mu je stvar sasvim izmakla iz ruku. Sama Irena napravila je prvi korak, nesumnjivo na Džimijevo navaljivanje; Gibson je od Džimija dobio potpun izveštaj narednog dana. Na osnovu Džimijevog izraza lica lako je bilo dokučiti kakav je bio ishod.
<BR>&nbsp;&nbsp;&nbsp;&nbsp;&nbsp;Irenin predlog mora da je za Hedfilda predstavljao i te kakav šok, jer je on izvan svake sumnje verovao da je svojoj kćeri pružio sve što joj je bilo potrebno i na taj način podlegao uobičajenoj roditeljskoj zabludi. Pa ipak, primio je ovo mirno i sve je prošlo bez scena. Hedfild je bio suviše inteligentan čovek da bi zauzeo stav duboko povređenog oca. Samo je izneo razumne i nužne razloge zašto Irena ne može da ide na Zemlju dok ne napuni dvadeset jednu godinu, kada je i on nameravao da se vrati radi jednog dužeg odmora tokom koga bi mogli zajedno da obiđu svet. A do tada je ostalo još samo tri godine.
<BR>&nbsp;&nbsp;&nbsp;&nbsp;&nbsp;"Tri godine!" vajkao se Džimi. "Tri godine ili tri životna veka, svejedno je!"
<BR>&nbsp;&nbsp;&nbsp;&nbsp;&nbsp;Gibson je duboko saosećao s njim, ali je probao da sagleda i svetliju stranu stvari.
<BR>&nbsp;&nbsp;&nbsp;&nbsp;&nbsp;"To i nije tako dugo. Do tada ćeš steći potpunu kvalifikaciju u poslu i zarađivaćeš mnogo više od većine mladića tih godina. A iznenadićeš se kako vreme brzo prolazi."
<BR>&nbsp;&nbsp;&nbsp;&nbsp;&nbsp;Ovo jovovsko tešenje nije uspelo da razvedri Džimija. Gibson oseti potrebu da doda kako je dobro da su se godine starosti na Marsu još računale po zemaljskom vremenu, a ne prema marsovskoj godini koja je trajala 687 dana. Ipak je odustao i samo upitao: "Šta Hedfild misli o svemu tome? Da li je sa Irenom razgovarao o tebi?"
<BR>&nbsp;&nbsp;&nbsp;&nbsp;&nbsp;"Mislim da on ne zna ništa o tome."
<BR>&nbsp;&nbsp;&nbsp;&nbsp;&nbsp;"Možeš se slobodno kladiti u život da zna! Zaista smatram da bi bila dobra ideja da odeš kod njega i otvoreno s njim porazgovaraš."
<BR>&nbsp;&nbsp;&nbsp;&nbsp;&nbsp;"Jednom ili dvaput mi je i to palo na pamet", reče Džimi. "Ali pretpostavljam da se bojim."
<BR>&nbsp;&nbsp;&nbsp;&nbsp;&nbsp;"Moraćeš jednom da se oslobodiš tog straha, ako će ti on biti tast!" odvrati Gibson. "Kakve štete može biti od toga?"
<BR>&nbsp;&nbsp;&nbsp;&nbsp;&nbsp;"Može zabraniti Ireni da se viđa sa mnom još ovo malo vremena što nam je preostalo."
<BR>&nbsp;&nbsp;&nbsp;&nbsp;&nbsp;"Hedfild nije takav čovek, jer da jeste, već bi to odavno učinio."
<BR>&nbsp;&nbsp;&nbsp;&nbsp;&nbsp;Džimi je razmislio o tome i nije uspeo da opovrgne ovu tvrdnju. Gibson je u izvesnoj meri mogao da shvati njegova osećanja, jer se sećao vlastite nervoze za vreme svog prvog susreta sa Hedfildom. A što se toga tiče, imao je mnogo manje opravdanja od Džimija, jer ga je iskustvo odavno naučilo da je svega nekolicina velikana ostajala velika kada bi im se čovek približio. Ali za Džimija je Hedfild i dalje bio daleki i nedodirljivi gospodar Marsa.
<BR>&nbsp;&nbsp;&nbsp;&nbsp;&nbsp;"Ako odem do njega", konačno progovori Džimi, "šta mislite da bi trebalo da kažem?"
<BR>&nbsp;&nbsp;&nbsp;&nbsp;&nbsp;"Šta nedostaje jednostavnoj, neulepšanoj istini? Poznato je da ona može da napravi čuda u takvim prilikama."
<BR>&nbsp;&nbsp;&nbsp;&nbsp;&nbsp;Džimi ga prostreli pomalo povređenim pogledom; nikada nije bio sasvim siguran da li se Gibson smeje sa njime ili se smeje njemu. To je bila Gibsonova krivica i predstavljalo je glavnu prepreku njihovom potpunom razumevanju.
<BR>&nbsp;&nbsp;&nbsp;&nbsp;&nbsp;"Slušaj", reče Gibson. "Pođi večeras sa mnom kod šefa i razreši to sa njim. Konačno, pokušaj da stvari sagledaš iz njegovog ugla. Koliko on zna, možda je u pitanju običan flert koji nijedna strana ne shvata ozbiljno. Ali ako pođeš i kažeš mu da želiš da se verite - onda je to drugačija stvar."
<BR>&nbsp;&nbsp;&nbsp;&nbsp;&nbsp;Laknulo mu je kada je Džimi bez pogovora pristao. Ipak, ako je mladić išta vredeo, trebalo je te odluke da donosi sam, bez podsticanja sa strane. Gibson je bio dovoljno razuman da shvati da se u želji da pomogne ne sme izložiti riziku da uništi Džimijevo samopouzdanje.
<BR>
<BR>&nbsp;&nbsp;&nbsp;&nbsp;&nbsp;Jedna od Hedfildovih vrlina bila je i ta da je čovek uvek znao gde ga može naći u određeno vreme - ali teško svakome ko bi ga gnjavio svakodnevnim službenim stvarima za vreme onih nekoliko časova kada je smatrao da nije na dužnosti. No, ovo nije bila ni rutinska ni službena stvar; a nije bila ni sasvim neočekivana, kao što je Gibson pretpostavljao, jer se Hedfild nimalo nije iznenadio kada je video koga je Gibson doveo sa sobom. Nigde nije bilo ni traga Ireni, ona se smišljeno povukla. Čim se ukazala prilika, to isto je učinio i Gibson.
<BR>&nbsp;&nbsp;&nbsp;&nbsp;&nbsp;Čekao je u biblioteci, pregledavajući Hedfildove knjige i pitajući se koliko li ih je šef zaista imao vremena da pročita, kada uđe Džimi.
<BR>&nbsp;&nbsp;&nbsp;&nbsp;&nbsp;"Gospodin Hedfild bi hteo da porazgovara sa vama", reče on.
<BR>&nbsp;&nbsp;&nbsp;&nbsp;&nbsp;"Kako je bilo?"
<BR>&nbsp;&nbsp;&nbsp;&nbsp;&nbsp;"Još ne znam, ali nije bilo tako loše kao što sam očekivao."
<BR>&nbsp;&nbsp;&nbsp;&nbsp;&nbsp;"Nikada nije tako loše. I ne brini. Daću ti najbolje preporuke koje mogu bez zakletve."
<BR>&nbsp;&nbsp;&nbsp;&nbsp;&nbsp;Kada je Gibson ušao u radnu sobu, zatekao je Hedfilda utonulog u naslonjaču, kako zuri u ćilim kao da ga nikada ranije nije video. Pokazao je svom posetiocu da se smesti u drugu stolicu.
<BR>&nbsp;&nbsp;&nbsp;&nbsp;&nbsp;"Koliko dugo poznajete Spensera?" upita on.
<BR>&nbsp;&nbsp;&nbsp;&nbsp;&nbsp;"Od polaska sa Zemlje. Nisam ga sreo pre ukrcavanja na 'Ares'.
<BR>&nbsp;&nbsp;&nbsp;&nbsp;&nbsp;"Mislite li da je to dovoljno dugo da možete stvoriti jasnu sliku o njegovom karakteru?"
<BR>&nbsp;&nbsp;&nbsp;&nbsp;&nbsp;"Da li je ceo život dovoljan za tako nešto?" parirao mu je Gibson.
<BR>&nbsp;&nbsp;&nbsp;&nbsp;&nbsp;Hedfild se osmehnu i prvi put podiže pogled.
<BR>&nbsp;&nbsp;&nbsp;&nbsp;&nbsp;"Ne okolišajte", reče on, mada bez nervoze. "Šta stvarno mislite o njemu? Da li biste vi bili voljni da ga prihvatite za zeta?"
<BR>&nbsp;&nbsp;&nbsp;&nbsp;&nbsp;"Da", bez oklevanja odvrati Gibson. "Vrlo rado."
<BR>&nbsp;&nbsp;&nbsp;&nbsp;&nbsp;Bilo je dobro što Džimi nije mogao da čuje njihov razgovor u narednih deset minuta - mada je, s druge pak strane, možda bila i šteta, jer bi tako stekao mnogo bolji uvid u Gibsonova osećanja. Svojim pažljivim unakrsnim ispitivanjem Hedfild je nastojao da sazna što više o Džimiju, ali je isto tako i Gibsona stavio na probu. To je bilo nešto što je Gibson trebalo da predvidi; činjenica da mu je to promaklo dok je radio u Džimijevom interesu išla mu je i te kako u prilog. Kada je Hedfildovo ispitivanje iznenada promenilo pravac, zatekao ga je potpuno nepripremljenog.
<BR>&nbsp;&nbsp;&nbsp;&nbsp;&nbsp;"Kažite mi, Gibsone", iznenada reče Hedfild, "zašto se toliko zalažete za mladog Spensera? Rekli ste da ste ga sreli tek pre pet meseci."
<BR>&nbsp;&nbsp;&nbsp;&nbsp;&nbsp;"To je sasvim tačno. Ali posle nekoliko nedelja provedenih u svemiru otkrio sam da sam veoma dobro poznavao oba njegova roditelja - bili smo zajedno na koledžu."
<BR>&nbsp;&nbsp;&nbsp;&nbsp;&nbsp;Omaklo mu se pre nego što je uspeo da se zaustavi. Hedfildove obrve se malo podigoše; sigurno se pitao kako to da Gibson nikada nije diplomirao. Ali bio je suviše taktičan da poteže tu temu i samo je postavio nekoliko uobičajenih pitanja o Džimijevim roditeljima i o tome kada ih je upoznao.
<BR>&nbsp;&nbsp;&nbsp;&nbsp;&nbsp;To su samo naizgled bila uobičajena pitanja - upravo onakva kakva su se i mogla očekivati od Hedfilda, i Gibson mu je naivno na njih odgovorio. Zaboravio je da ima posla sa jednim od najoštroumnijih mozgova u Sunčevom sistemu, umom koji je bio bar isto toliko dobar kao i njegov kada je posredi bilo analiziranje pobuda i podsticaja ljudskog ponašanja. Kada je shvatio šta se dogodilo, bilo je već prekasno.
<BR>&nbsp;&nbsp;&nbsp;&nbsp;&nbsp;"Izvinite", reče Hedfild sa lažnom ljubaznošću, "ali celoj vašoj priči jednostavno nedostaje ubedljivost. Ne kažem da ono što ste mi rekli nije istina. Sasvim je moguće da ste se zainteresovali za Spensera jer ste mu dobro poznavali roditelje pre dvadeset godina. Ali suviše ste se upustili u objašnjavanje i sasvim je jasno da vas cela ta stvar pogađa mnogo dublje." Iznenada se nagnuo napred i upro prst u Gibsona.
<BR>&nbsp;&nbsp;&nbsp;&nbsp;&nbsp;"Ja nisam budala, Gibsone, i čitanje tuđih umova je moj posao. Ne morate mi na ovo odgovoriti ako ne želite, ali mislim da mi toliko sada dugujete. Džimi Spenser je vaš sin, je li tako?"
<BR>&nbsp;&nbsp;&nbsp;&nbsp;&nbsp;Bomba je pala - prasak se razlegao. U tišini koja je usledila jedino osećanje koje je prožimalo Gibsona bilo je posvemašnje olakšanje.
<BR>&nbsp;&nbsp;&nbsp;&nbsp;&nbsp;"Da", reče on. "On je moj sin. Kako ste to pogodili?"
<BR>&nbsp;&nbsp;&nbsp;&nbsp;&nbsp;Hedfild se osmehnu; delovao je zadovoljan sobom, kao da je upravo dobio odgovor na pitanje koje ga je već duže mučilo.
<BR>&nbsp;&nbsp;&nbsp;&nbsp;&nbsp;"Neobično je kako ljudi mogu biti slepi kada su u pitanju posledice njihovog vlastitog delanja - i kako lako pretpostave da niko drugi ne ume da primećuje stvari. Postoji mala, ali upadljiva sličnost između vas i Spensera; kada sam vas prvi put video zajedno, zapitao sam se niste li u nekom srodstvu i veoma sam se iznenadio kada sam čuo da niste."
<BR>&nbsp;&nbsp;&nbsp;&nbsp;&nbsp;"Čudno", primeti Gibson. "Proveli smo na 'Aresu' zajedno tri meseca i niko to tamo nije primetio."
<BR>&nbsp;&nbsp;&nbsp;&nbsp;&nbsp;"Zašto bi to bilo tako čudno? Spenserovi drugovi iz posade mislili su da znaju njegovo poreklo i nikada im nije palo na pamet da ga povežu sa vama. To ih je verovatno zaslepilo, tako da nisu primetili sličnost koju sam ja - koji nisam ništa o vama znao - smesta uočio. Ali odbacio bih je kao čistu slučajnost da mi niste ispričali tu vašu priču. Ona mi je pružila nedostajuće tragove. Recite mi - zna li Spenser za ovo?"
<BR>&nbsp;&nbsp;&nbsp;&nbsp;&nbsp;"Ubeđen sam da čak ni ne podozreva."
<BR>&nbsp;&nbsp;&nbsp;&nbsp;&nbsp;"Zašto ste toliko sigurni u to? I zašto mu niste kazali?"
<BR>&nbsp;&nbsp;&nbsp;&nbsp;&nbsp;Unakrsno ispitivanje bilo je neumoljivo, ali se Gibson nije opirao. Bio mu je potreban neko kome bi mogao da se poveri - isto onako kao što je on bio potreban Džimiju, tamo na 'Aresu', kada je otpočelo ovo otkrivanje prošlosti. Kada samo pomisli da je celu stvar sam pokrenuo! Sasvim sigurno nije ni sanjao kuda će ga sve to odvesti...
<BR>&nbsp;&nbsp;&nbsp;&nbsp;&nbsp;"Mislim da će biti najbolje da krenem od početka", primeti Gibson, nelagodno se vrpoljeći u stolici. "Kada sam napustio koledž, doživeo sam potpuni nervni slom i proveo sam u bolnici više od godinu dana. Pošto sam izišao, izgubio sam sve veze sa prijateljima sa Kembridža; iako je njih nekolicina pokušala da održava vezu sa mnom, nisam želeo da me podsećaju na prošlost. Na kraju sam, ipak, sasvim slučajno naleteo na neke od njih, ali tek nekoliko godina kasnije sam čuo šta je bilo sa Ketlin... Džimijevom majkom. Ali tada je već bila mrtva."
<BR>&nbsp;&nbsp;&nbsp;&nbsp;&nbsp;Zastao je, još se živo sećajući, posle svih minulih godina, zbunjenosti i čuđenja koje je iskusio pošto su ga te vesti ostavile gotovo ravnodušnog.
<BR>&nbsp;&nbsp;&nbsp;&nbsp;&nbsp;"Čuo sam da je imala sina, ali nisam o tome razmišljao. Uvek smo bili... ovaj, pažljivi, bar smo tako mislili... pa sam jednostavno pretpostavio da je dečko Džeraldov. Vidite, nisam znao kada su se venčali, niti kada se Džimi rodio. Jednostavno sam želeo da zaboravim na celu tu stvar, da je potpuno izbacim iz uma. Ne mogu sada ni da se setim da li mi je ikada palo na pamet da bi dečak mogao biti moj. Možda vam je teško da u to poverujete, ali to je istina.
<BR>&nbsp;&nbsp;&nbsp;&nbsp;&nbsp;A onda sam sreo Džimija i sve se vratilo. U početku sam ga žalio, a onda je počeo sve više da mi se dopada. Ali nisam ni slutio ko je on. Čak sam uhvatio sebe kako pokušavam da u njemu pronađem neku sličnost sa Džeraldom - mada ga se jedva sećam."
<BR>&nbsp;&nbsp;&nbsp;&nbsp;&nbsp;Jadni Džerald! On je, razume se, znao istinu, ali voleo je Ketlin i bio je srećan što može da se oženi njome pod bilo kakvim uslovima. Možda i njega treba žaliti isto koliko i nju, ali to je bilo nešto što se nikada neće saznati.
<BR>&nbsp;&nbsp;&nbsp;&nbsp;&nbsp;"A kada ste", bio je uporan Hedfild, "otkrili istinu?"
<BR>&nbsp;&nbsp;&nbsp;&nbsp;&nbsp;"Tek pre nekoliko nedelja, kada me je Džimi zamolio da kao svedok potpišem neki službeni dokument koji je morao da popuni - molbu da počne da radi ovde, mislim. Tada sam prvi put saznao datum njegovog rođenja."
<BR>&nbsp;&nbsp;&nbsp;&nbsp;&nbsp;"Razumem", zamišljeno reče Hedfild. "Ali čak ni to ne može da predstavlja pravi dokaz, je li tako?"
<BR>&nbsp;&nbsp;&nbsp;&nbsp;&nbsp;"Sasvim sam siguran", odvrati Gibson sa tako upadljivom srditošću da je Hedfild morao da se nasmeši, "da nije postojao niko drugi. Čak i da sam sam gajio neke sumnje, vi ste ih raspršili."
<BR>&nbsp;&nbsp;&nbsp;&nbsp;&nbsp;"A Spenser?" upita Hedfild, vraćajući se na svoje prvobitno pitanje. "Niste mi rekli zašto ste u toj meri ubeđeni da on ništa ne zna. Mogao je da proveri nekoliko datuma? Dan venčanja njegovih roditelja, na primer? Nema sumnje da je ono što ste mu ispričali izazvalo kod njega određene sumnje?"
<BR>&nbsp;&nbsp;&nbsp;&nbsp;&nbsp;"Mislim da nije", polako odvrati Gibson, birajući reći krajnje oprezno, poput mačke koja bira suva mesta prelazeći preko mokrog pločnika. "Vidite, on u priličnoj meri idealizuje svoju majku i mada možda nagađa da mu nisam sve rekao, ne verujem da je iz svega izvukao pravi zaključak. Nije od onih koji bi umeli da to prećute. Pored toga, i dalje ne bi imao nikakav dokaz, čak i da zna datum venčanja roditelja - što mnogi ljudi ne znaju. Ne, ubeđen sam da Džimi ne zna i bojim se da će to za njega biti pravi šok kada sazna."
<BR>&nbsp;&nbsp;&nbsp;&nbsp;&nbsp;Hedfild je ćutao; Gibson nije imao pojma o čemu ovaj razmišlja. Priča baš nije bila časna, ali bar je dokazao da je iskren.
<BR>&nbsp;&nbsp;&nbsp;&nbsp;&nbsp;Hedfild zatim slegnu ramenima na način koji je govorio o životnom iskustvu u proučavanju ljudske prirode.
<BR>&nbsp;&nbsp;&nbsp;&nbsp;&nbsp;"Dopadate mu se", reče on. "Prebrodiće on to već."
<BR>&nbsp;&nbsp;&nbsp;&nbsp;&nbsp;Gibson odahnu sa olakšanjem. Znao je da je ono najgore prošlo.
<BR>
<BR>&nbsp;&nbsp;&nbsp;&nbsp;&nbsp;"Baš ste se zadržali", reče Džimi. "Izgledalo mi je kao da nikada neće završiti; šta se dogodilo?"
<BR>&nbsp;&nbsp;&nbsp;&nbsp;&nbsp;Gibson ga uhvati pod ruku.
<BR>&nbsp;&nbsp;&nbsp;&nbsp;&nbsp;"Ne brini", reče on. "Sve je u redu. Od sada će sve biti u redu."
<BR>&nbsp;&nbsp;&nbsp;&nbsp;&nbsp;Nadao se i verovao da govori istinu. Hedfild je bio razuman, što je bilo mnogo više nego što bi se moglo reći za većinu očeva čak i u ovo doba.
<BR>&nbsp;&nbsp;&nbsp;&nbsp;&nbsp;"Ne zanima me mnogo", rekao je, "ko su bili Spenserovi roditelji ili šta nisu bili. Ovo nije viktorijansko doba. Mene zanima jedino sam momak, a mogu reći da je na mene ostavio veoma povoljan utisak. I sa kapetanom Nordenom sam nadugačko popričao o njemu, uzgred budi rečeno, tako da kada to kažem, ne mislim samo na večerašnji razgovor. Oh, da, naslutio sam još odavno čemu to vodi! Postojala je čak i izvesna neizbežnost, jer na Marsu ima svega nekoliko mladića Spenserovih godina."
<BR>&nbsp;&nbsp;&nbsp;&nbsp;&nbsp;Raširio je šake ispred sebe - bila je to navika koju je Gibson još ranije uočio - i pomno se zagledao u svoje prste kao da ih vidi prvi put u životu.
<BR>&nbsp;&nbsp;&nbsp;&nbsp;&nbsp;"Veridba može biti sutra najavljena", reče on blago. "A sada - da popričamo o vašoj ulozi u celoj toj stvari?!" Oštro se zagledao u Gibsona, koji mu, ni ne trepnuvši, uzvrati pogled.
<BR>&nbsp;&nbsp;&nbsp;&nbsp;&nbsp;"Želim da učinim sve što je najbolje za Džimija", rekao je. "Čim odlučim šta bi to moglo biti."
<BR>&nbsp;&nbsp;&nbsp;&nbsp;&nbsp;"I dalje želite da ostanete na Marsu?" upita Hedfild.
<BR>&nbsp;&nbsp;&nbsp;&nbsp;&nbsp;"Razmišljao sam i o tome", rekao je Gibson. "Ako se vratim na Zemlju, kakva korist od toga? Džimi će tamo provoditi samo po nekoliko meseci - u stvari, od sada ću ga znatno češće viđati ako ostanem na Marsu!"
<BR>&nbsp;&nbsp;&nbsp;&nbsp;&nbsp;"Da, pretpostavljam da je tako", odvratio je Hedfild uz osmeh. "Kako li će se Ireni dopasti da joj muž provodi pola života u svemiru, to tek ostaje da vidimo - ali i žene mornara uspevale su da izlaze nakraj sa tim stvarima dosta dugo." Iznenada je zaćutao.
<BR>&nbsp;&nbsp;&nbsp;&nbsp;&nbsp;"Znate li šta ja mislim da bi trebalo da uradite?" upita on.
<BR>&nbsp;&nbsp;&nbsp;&nbsp;&nbsp;"Voleo bih da čujem vaše mišljenje", odvrati Gibson iskreno.
<BR>&nbsp;&nbsp;&nbsp;&nbsp;&nbsp;"Ne činite ništa dok ne prođe veridba i dok se sve ne slegne. Ako sada otkrijete svoj identitet, ne vidim kakvo bi to dobro moglo doneti, a moglo bi napraviti i te kakvu štetu. Kasnije, pak, morate kazati Džimiju ko ste - ili ko je on, kako god vam se svidelo da gledate na tu stvar. Ali mislim da pravi trenutak neće uskoro naići."
<BR>&nbsp;&nbsp;&nbsp;&nbsp;&nbsp;Hedfild je tada prvi put pomenuo Spensera po imenu. Verovatno toga i nije bio svestan, ali za Gibsona je to bio jasan i nepogrešiv znak da u Džimiju već vidi svog zeta. To saznanje izazvalo je kod njega iznenadnu bliskost sa Hedfildom i naklonost prema njemu. Ujedinili su se u nesebičnoj posvećenosti istom cilju - sreći dece u kojoj su videli kako se ponovo rađa njihova mladost.
<BR>&nbsp;&nbsp;&nbsp;&nbsp;&nbsp;Kada se kasnije bude osvrnuo na to, Gibson će ovaj trenutak poistovetiti sa začetkom svog prijateljstva sa Hedfildom - prvim čovekom kome se ikada bez ustezanja divio i koga je poštovao. Bilo je to prijateljstvo koje će odigrati važniju ulogu u budućnosti Marsa nego što je to ijedan od njih dvojice mogao tada i da pretpostavi.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
