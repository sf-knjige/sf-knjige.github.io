<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Tokom narednih nekoliko dana bio je suviše zaokupljen vlastitim poslovima da bi uzimao većeg učešća u pomalo ograničenom društvenom životu na Aresu. Savest mu nije davala mira kao i uvek kada bi se odmarao duže od nedelju dana i on je ponovo prionuo na posao.
<BR>&nbsp;&nbsp;&nbsp;&nbsp;&nbsp;Mašina je izvučena ispod ostalih stvari i sada je zauzimala počasno mesto u maloj kabini. Posvuda su ležali listovi rukopisa - Gibson je bio neuredan radnik - i morao ih je plastičnim trakama sprečavati da ne pobegnu. Imao je mnogo muka sa tankim indigom, koji je bio sklon da se nađe u vazdušnoj struji i da se zalepi za ventilator; međutim, Gibson je sada već uspeo da ovlada jednostavnijim tehnikama života pod nultom gravitacijom. Bilo je začuđujuće kako ih je čovek brzo učio i kako su brzo postajale deo svakodnevnog života.
<BR>&nbsp;&nbsp;&nbsp;&nbsp;&nbsp;Gibsonu je bilo veoma teško da stečene utiske o svemiru prenese na hartiju; nije se moglo naprosto reći 'Svemir je užasno velik'. Za opis poletanja sa Zemlje upotrebio je svu svoju veštinu. Nije lagao, ali svako ko bi pročitao njegov dramatični opis Zemlje kako se udaljava ispod raketnog mlaza sigurno nikada ne bi stekao utisak da je autor u tom trenutku bio u blaženoj nesvesti, posle koje je usledilo stanje daleko od onog koje bi se moglo nazvati blaženom svešnošću.
<BR>&nbsp;&nbsp;&nbsp;&nbsp;&nbsp;Čim je proizveo nekoliko članaka koji će za izvesno vreme zadovoljiti Rut (ona je u međuvremenu poslala još tri radiograma sve jedan oštriji od drugog) krenuo je ka severu prema kabini oficira za vezu. Bredli je primio listove rukopisa sa vidljivim nedostatkom oduševljenja.
<BR>&nbsp;&nbsp;&nbsp;&nbsp;&nbsp;"Pretpostavljam da će ovako biti svakog dana do kraja putovanja", primeti on smrknuto.
<BR>&nbsp;&nbsp;&nbsp;&nbsp;&nbsp;"Nadam se, ali bojim se da neće. Zavisi od nadahnuća."
<BR>&nbsp;&nbsp;&nbsp;&nbsp;&nbsp;"Na početku strane imate pogrešnu upotrebu glagola."
<BR>&nbsp;&nbsp;&nbsp;&nbsp;&nbsp;"Znam, ali meni se dopada taj oblik."
<BR>&nbsp;&nbsp;&nbsp;&nbsp;&nbsp;"Na trećoj strani ste napisali 'centrifugalna', a mislili ste na 'centripetalnu'."
<BR>&nbsp;&nbsp;&nbsp;&nbsp;&nbsp;"Pošto me plaćaju po reći, zar vam se ne čini da je lepo od mene što upotrebljavam tako dugačke?"
<BR>&nbsp;&nbsp;&nbsp;&nbsp;&nbsp;"Na četvrtoj strani vam dve rečenice koje idu jedna za drugom počinju sa 'I'."
<BR>&nbsp;&nbsp;&nbsp;&nbsp;&nbsp;"Slušajte vi, hoćete li poslati tu prokletu stvar, ili ću morati sam to da uradim?"
<BR>&nbsp;&nbsp;&nbsp;&nbsp;&nbsp;Bredli se isceri.
<BR>&nbsp;&nbsp;&nbsp;&nbsp;&nbsp;"Voleo bih to da vidim. Ali sada ozbiljno, trebalo je da vas upozorim da koristite crnu traku. Kontrast nije tako dobar sa plavom; odašiljač faksimila dobro će, doduše, obaviti posao na ovoj razdaljini, ali kada se još više udaljimo od Zemlje važno je imati lep, čist signal."
<BR>&nbsp;&nbsp;&nbsp;&nbsp;&nbsp;Dok je govorio, Bredli je ubacivao hartiju u umetak automatskog odašiljača. Gibson je zadivljeno posmatrao kako listovi nestaju jedan za drugim u ždrelu mašine i pojavljuju se posle pet sekundi u žičanoj korpi za prikupljanje. Čudno se osećao dok je razmišljao o tome kako njegove reči sada jure kroz svemir u neprekidnom toku, prevaljujući svake tri sekunde milion kilometara.
<BR>&nbsp;&nbsp;&nbsp;&nbsp;&nbsp;Uporavo je sakupljao listove svoga rukopisa kada se negde u džungli brojčanika, prekidača i ploča sa meračima, koji su prekrivali praktično ceo zid male kancelarije, začulo zujanje. Bredli se vinuo prema jednom od prijemnika i nastavio velikom brzinom da čini nerazumljive stvari. A onda, iz jednog zvučnika dopre prodorni zvižduk.
<BR>&nbsp;&nbsp;&nbsp;&nbsp;&nbsp;"Nosač je konačno u okviru dometa", reče Bredli, "ali je veoma daleko - onako odoka, rekao bih da će nas promašiti za stotinu hiljada kilometara."
<BR>&nbsp;&nbsp;&nbsp;&nbsp;&nbsp;"A ako nas ne uhvati?"
<BR>&nbsp;&nbsp;&nbsp;&nbsp;&nbsp;"Jednostavno će nastaviti da juri i napustiti Sunčev sistem. Putuje dovoljno brzo da umakne Suncu; kao i mi, uostalom."
<BR>&nbsp;&nbsp;&nbsp;&nbsp;&nbsp;"Kakva vesela pomisao. Koliko će nam dugo biti potrebno?"
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Da napustimo sistem."
<BR>&nbsp;&nbsp;&nbsp;&nbsp;&nbsp;"Možda nekoliko godina. Najbolje da pitate Mekkeja. Ne znam ja sve odgovore - nisam poput likova iz vaših knjiga!"
<BR>&nbsp;&nbsp;&nbsp;&nbsp;&nbsp;"Ipak biste mogli postati", smrknuto primeti Gibson i povuče se.
<BR>&nbsp;&nbsp;&nbsp;&nbsp;&nbsp;Približavanje projektila unelo je neočekivano - i dobrodošlo - uzbuđenje u život na 'Aresu'. Putovanje kroz svemir može postati krajnje jednolično kada minu prva uzbuđenja. Na budućim letovima biće drugačije, kada brod bude vrveo od života, ali bilo je trenutaka kada je sadašnja usamljenost mogla delovati veoma deprimirajuće.
<BR>&nbsp;&nbsp;&nbsp;&nbsp;&nbsp;Dr Skot je organizovao klađenje vezano za projektil, a uloge je pomno čuvao lično kapetan Norden. Neki Mekkejevi proračuni ukazivali su na to da će projektil promašiti 'Ares' za stotinu dvadeset pet hiljada kilometara, plus-minus trideset hiljada. Većina se kladila na najverovatniju vrednost, ali pojedini pesimisti, koji nimalo nisu verovali Mekkeju, išli su čak do četvrt miliona kilometara. Nisu se kladili u novac, već u mnogo korisnije stvari kao što su cigarete, slatkiši i ostala luksuzna roba. Pošto je posada imala strogo ograničenu količinu prtljaga koji je mogla da ponese, te stvari bile su znatno dragocenije od komadića hartije sa brojnim oznakama. Mekkej je čak uložio i pola boce viskija i na taj način stekao bonus na zapreminu svemira prečnika otprilike dvadeset hiljada kilometara. Objasnio je da on uopšte ne pije, već je nešto viskija nosio jednom svom sunarodniku na Marsu, koji nije bio u stanju da tamo nabavi ovaj originalni škotski proizvod, niti da plati povratnu kartu za Škotsku. Niko mu nije poverovao, što, s obzirom na to da je priča bila manje-više istinita, nije bilo pošteno.
<BR>
<BR>&nbsp;&nbsp;&nbsp;&nbsp;&nbsp;"Džimi!"
<BR>&nbsp;&nbsp;&nbsp;&nbsp;&nbsp;"Da, kapetane Norden."
<BR>&nbsp;&nbsp;&nbsp;&nbsp;&nbsp;"Jesi li završio sa proverom manometara za kiseonik?"
<BR>&nbsp;&nbsp;&nbsp;&nbsp;&nbsp;"Jesam, gospodine. Sve je u redu."
<BR>&nbsp;&nbsp;&nbsp;&nbsp;&nbsp;"Šta je sa opremom za automatsko snimanje koju su oni fizičari stavili u spremište? Da li ti se čini da još radi?"
<BR>&nbsp;&nbsp;&nbsp;&nbsp;&nbsp;"Pa, diže istu buku kao i na polasku."
<BR>&nbsp;&nbsp;&nbsp;&nbsp;&nbsp;"Dobro. Jesi li počistio rusvaj u kuhinji koji je napravio gospodin Hilton kada mu je iskipelo mleko?"
<BR>&nbsp;&nbsp;&nbsp;&nbsp;&nbsp;"Jesam, kapetane."
<BR>&nbsp;&nbsp;&nbsp;&nbsp;&nbsp;"Znači da si završio sav posao?"
<BR>&nbsp;&nbsp;&nbsp;&nbsp;&nbsp;"Pretpostavljam da jesam, ali nadao sam se..."
<BR>&nbsp;&nbsp;&nbsp;&nbsp;&nbsp;"Odlično. Imam za tebe jedan prilično zanimljiv zadatak - nešto neuobičajeno. Gospodin Gibson želi da malo upotpuni svoje znanje iz astronautike. Razume se, svako od nas može da mu objasni sve što ga zanima, ali... ovaj... ti si tek nedavno završio koledž i možda ćeš ti to umeti najbolje da uradiš. Još nisi zaboravio nevolje koje muče početnike - mi bismo suviše toga uzimali zdravo za gotovo. To ti neće oduzeti mnogo vremena - nađi mu se pri ruci i odgovori mu na pitanja. Ubeđen sam da si ti to u stanju."
<BR>&nbsp;&nbsp;&nbsp;&nbsp;&nbsp;Džimi smrknuto iziđe.
<BR>
<BR>&nbsp;&nbsp;&nbsp;&nbsp;&nbsp;"Slobodno", reče Gibson, ni ne potrudivši se da odvoji pogled od pisaće mašine. Vrata iza njega se otvoriše i Džimi Spenser ulebde u sobu.
<BR>&nbsp;&nbsp;&nbsp;&nbsp;&nbsp;"Evo knjige , gospodine Gibson. Mislim da ćete u njoj pronaći sve što vas zanima. To su Ričardsonovi 'Elementi astronautike', posebno pojednostavljeno izdanje."
<BR>&nbsp;&nbsp;&nbsp;&nbsp;&nbsp;Spustio je knjigu ispred Gibsona, koji stade da okreće listove sa velikim žarom; polet mu je, međutim, ubrzo splasnuo kada je primetio kojom se brzinom smanjuje broj reči po jednoj strani. Konačno je odustao na pola knjige, pošto je naišao na jednu stranu na kojoj se nalazila samo jedna rečenica 'Zamenom vrednosti perihelne udaljenosti iz jednačine 15/3, dobijamo...' Sve ostalo bila je matematika.
<BR>&nbsp;&nbsp;&nbsp;&nbsp;&nbsp;"Jesi li sasvim siguran da je ovo najjednostavnija knjiga na brodu?" upitao je on sumnjičavo, ne želeći da razočara Džimija. Pomalo se iznenadio kada mu je Spenser dodeljen kao nezvanični tutor, ali bio je dovoljno bistar da razabere razlog za to. Svaki posao koji niko drugi nije želeo da obavi čudnovato je težio da se svali na Džimijeva pleća.
<BR>&nbsp;&nbsp;&nbsp;&nbsp;&nbsp;"Oh, da, zaista jeste elementarna. Uspeva sve da objasni i bez vektorskog obeležavanja i uopšte ne zahvata teoriju perturbacije. Trebalo bi da vidite neke od knjiga koje Mekkej drži u svojoj sobi. Svaka jednačina proteže se na nekoliko strana."
<BR>&nbsp;&nbsp;&nbsp;&nbsp;&nbsp;"Pa, hvala. Zvaću u pomoć, kada se zaglavim. Ima već dobrih dvadeset godina kako se nisam bavio matematikom, mada sam nekada bio veoma zagrejan za nju. Obavesti me ako vam knjiga bude potrebna."
<BR>&nbsp;&nbsp;&nbsp;&nbsp;&nbsp;"Nema žurbe, gospodine Gibson. Ne koristim je više često od kada sam uznapredovao."
<BR>&nbsp;&nbsp;&nbsp;&nbsp;&nbsp;"Oh, pre nego što odeš, možda mi možeš odgovoriti na nešto što je upravo iskrslo. Izgleda da mnogi ljudi i dalje brinu zbog meteora, pa su tražili od mene da im pružim najnovija obaveštenja u vezi sa tim. Koliko su oni, u stvari, opasni?"
<BR>&nbsp;&nbsp;&nbsp;&nbsp;&nbsp;Džimi je trenutak razmišljao.
<BR>&nbsp;&nbsp;&nbsp;&nbsp;&nbsp;"Mogao bih načelno da vam odgovorim", dovrati on, "ali da sam na vašem mestu, posetio bih Mekkeja. On ima tablice sa tačnim brojkama."
<BR>&nbsp;&nbsp;&nbsp;&nbsp;&nbsp;"Dobro. Učiniću tako."
<BR>&nbsp;&nbsp;&nbsp;&nbsp;&nbsp;Gibson je mogao sasvim lako da pozove Mekkeja, ali svaki izgovor da prekine s poslom bio je suviše dobar da bi ga propustio. Pronašao je malog astrogatora kako svira na velikoj elektronskoj računskoj mašini.
<BR>&nbsp;&nbsp;&nbsp;&nbsp;&nbsp;"Meteori?" ponovi Mekkej. "Ah, da, veoma zanimljiva tema. Ipak, bojim se da je o njima objavljeno veoma mnogo krajnje pogrešnih stvari. Sve donedavno, ljudi su verovali da će svaki svemirski brod biti izrešetan čim iziđe iz atmosfere."
<BR>&nbsp;&nbsp;&nbsp;&nbsp;&nbsp;"Neki to i dalje misle", odvrati Gibson. "To jest, bar smatraju da česta putnička putovanja neće biti bezbedna."
<BR>&nbsp;&nbsp;&nbsp;&nbsp;&nbsp;Mekkej frknu s prezirom.
<BR>&nbsp;&nbsp;&nbsp;&nbsp;&nbsp;"Meteori su znatno bezopasniji od munja, a prosečan je mnogo manji od zrna graška."
<BR>&nbsp;&nbsp;&nbsp;&nbsp;&nbsp;"Ali jedan brod ipak su uspeli da oštete!"
<BR>&nbsp;&nbsp;&nbsp;&nbsp;&nbsp;"Mislite na 'Zvezdanu kraljicu'? Samo jedan ozbiljan nesrećni slučaj u poslednjih pet godina - to i nije tako loše. Nijedan brod nije, u stvari, izgubljen zbog meteora."
<BR>&nbsp;&nbsp;&nbsp;&nbsp;&nbsp;"Šta je sa 'Plaštom'?"
<BR>&nbsp;&nbsp;&nbsp;&nbsp;&nbsp;"Niko ne zna šta se s njim dogodilo. To je samo rasprostranjena pretpostavka. I to ne baš mnogo popularna među stručnjacima."
<BR>&nbsp;&nbsp;&nbsp;&nbsp;&nbsp;"Znači, mogu da kažem javnosti da slobodno zaborave na tu stvar?"
<BR>&nbsp;&nbsp;&nbsp;&nbsp;&nbsp;"Da. Razume se, postavlja se pitanje prašine..."
<BR>&nbsp;&nbsp;&nbsp;&nbsp;&nbsp;"Prašine?"
<BR>&nbsp;&nbsp;&nbsp;&nbsp;&nbsp;"Ako pod meteorima podrazumevate prilično velike čestice od nekoliko milimetara pa nadalje, ne morate da brinete. Ali prašina je prava napast, naročito u svemirskim stanicama. Svakih nekoliko godina neko mora da pregleda spoljnji omotač kako bi utvrdio gde se nalaze rupe. Obično su suviše male da bi se videle golim okom, ali zrnca prašine koja se kreću brzinom od pedeset kilometara u sekundi mogu da prodru začuđujuće duboko u metal."
<BR>&nbsp;&nbsp;&nbsp;&nbsp;&nbsp;Gibsonu je ovo zazvučalo pomalo opasno, pa je Mekkej pohitao da ga razuveri.
<BR>&nbsp;&nbsp;&nbsp;&nbsp;&nbsp;"Zaista nema potrebe da se brinete", ponovi on. "Uvek postoji izvesno oticanje vazduha kroz trup, ali zalihe kojim raspolažemo to lako nadoknade."
<BR>
<BR>&nbsp;&nbsp;&nbsp;&nbsp;&nbsp;Koliko god da je Gibson bio zaposlen, ili se pretvarao da jeste, uvek je nalazio vremena da neumorno luta po odzvanjajućim lavirintima broda, ili da sedi i gleda u zvezde sa posmatračke galerije na polutaru. Stekao je naviku da odlazi tamo za vreme dnevnog koncerta. Tačno u 15.00 časova oživeo bi brodski razglasni sistem i tokom jednog sata muzika sa Zemlje šaputala bi ili grmela kroz prazne prolaze 'Aresa'. Svakog dana neko je drugi birao program, tako da se nikada nije znalo šta sleduje - mada posle izvesnog vremena nije više bilo teško pogoditi ko stoji iza izbora. Norden je puštao laku klasiku i opere; Hilton praktično samo Betovena i Čajkovskog. Mekkej i Bredli smatrali su ih beznadežnim primitivcima, jer su se sami prepuštali strogo kamernoj muzici i atonalnim kakofonijama koje su za sve druge bile bez glave i repa i prilično odbojne. Brodska mikrobiblioteka knjiga i muzike bila je tako bogata da je ne bi mogli iscrpsti ni da ceo život provedu u svemiru. Njena sadržina odgovarala je, u stvari, obimu od četvrt miliona knjiga i nekoliko hiljada orkestarskih izvođenja, a sve je to bilo snimljeno na elektronski način, čekajući naređenja koja će ih oživeti.
<BR>&nbsp;&nbsp;&nbsp;&nbsp;&nbsp;Gibson je sedeo u posmatračkoj galeriji i pokušavao da utvrdi koliki deo Plejada može da razabere golim okom, kada mu je mali projektil prozviždao pored uha i zalepio se za staklo osmatračnice uz resko 'tak!'; ostao je tamo da visi, vibrirajući poput strele. Na prvi pogled, zapravo, to je i ličilo na strelu i Gibson na trenutak pomisli da su Čirokiji ponovo iskopali ratnu sekiru. A onda je primetio da se na vrhu nalazila velika guma, dok je sa suprotnog kraja, tik iza pera, izlazila dugačka, tanka nit koja je nestajala u daljini. Na kraju te niti nalazio se dr Robert Skot, lekar, koji se vešto kretao duž nje poput kakvog energetskog pauka.
<BR>&nbsp;&nbsp;&nbsp;&nbsp;&nbsp;Gibson je stao da smišlja neku prikladnu primedbu, ali je, kao i obično, lekar prvi progovorio.
<BR>&nbsp;&nbsp;&nbsp;&nbsp;&nbsp;"Zar ne mislite da je baš zgodno?" upita on. "Domet mu je dvadeset metara - teži samo pola kilograma, a patentiraću ga čim se vratim na Zemlju."
<BR>&nbsp;&nbsp;&nbsp;&nbsp;&nbsp;"Zašto?" pometeno upita Gibson.
<BR>&nbsp;&nbsp;&nbsp;&nbsp;&nbsp;"Blagi Bože, zar ne shvatate? Pretpostavite da želite da stignete sa jednog na drugo mesto unutar svemirske stanice u kojoj ne postoji rotaciona gravitacija. Treba samo da opalite u bilo koju ravnu površinu u blizini svog odredišta i da namotate uže. Poslužiće vam kao savršeno sidro sve dok ne odvojite gumu."
<BR>&nbsp;&nbsp;&nbsp;&nbsp;&nbsp;"Ali šta nedostaje uobičajenom načinu kretanja?"
<BR>&nbsp;&nbsp;&nbsp;&nbsp;&nbsp;"Kada provedete u svemiru onoliko vremena koliko sam ja proveo", uzvrati Skot samozadovoljno, "znaćete šta mu nedostaje. U ovakvim brodovima ima dosta ručki za prihvatanje. Ali šta ako želite da odete do nekog golog zida na drugom kraju prostorije tako što se odbacite kroz vazduh sa mesta na kome se nalazite. Šta se tada dešava? Na neki način morate da zaustavite let; obično se to radi šakama, osim ako ne možete da zaokrenete duž puta. Da li slučajno znate s kakvim povredama se najčešće sreće brodski lekar? Uganutim zglobovima, a eto i zašto. Kada stignete do svog odredišta, odbićete se o njega, osim ako ne uspete za nešto da se uhvatite. Možete se čak nasukati nasred vazduha. Meni se to jednom dogodilo u Svemirskoj Stanici Tri, u jednom od velikih hangara. Najbliži zid bio je udaljen petnaest metara i ja nisam mogao da doprem do njega."
<BR>&nbsp;&nbsp;&nbsp;&nbsp;&nbsp;"Zar niste mogli pljuvanjem da stvorite potisak koji bi vas odveo donde?" svečano upita Gibson. "Mislio sam da je to provereni način da se čovek izvuče iz nevolje."
<BR>&nbsp;&nbsp;&nbsp;&nbsp;&nbsp;"Probajte jednom, pa ćete videti koliko će vas to daleko odvesti. U svakom slučaju, nije higijenski. Znate li šta sam morao da uradim? Bilo je krajnje neprijatno. Na sebi sam kao i obično imao samo kratke pantalone i potkošulju i izračunao sam da oni teže stoti deo moje mase. Ako bih mogao da ih bacim brzinom od trideset metara u sekundi u suprotnom smeru, mogao sam da stignem do zida za otprilike jedan minut."
<BR>&nbsp;&nbsp;&nbsp;&nbsp;&nbsp;"Pa, jeste li?"
<BR>&nbsp;&nbsp;&nbsp;&nbsp;&nbsp;"Jesam. Međutim, to popodne je direktor poveo ženu u obilazak Stanice; sada vam je jasno zašto moram da zarađujem za život na staroj olupini kao što je ova, odrađujući put dirinčenjem od luke do luke, kad ne obavljam sumnjive operacije po dokovima."
<BR>&nbsp;&nbsp;&nbsp;&nbsp;&nbsp;"Mislim da ste promašili profesiju", s divljenjem primeti Gibson. "Trebalo je da se bavite mojim poslom."
<BR>&nbsp;&nbsp;&nbsp;&nbsp;&nbsp;"Čini mi se da mi ne verujete", gorko se vajkao Skot.
<BR>&nbsp;&nbsp;&nbsp;&nbsp;&nbsp;"Blago rečeno. Dajte da vidim tu vašu igračku."
<BR>&nbsp;&nbsp;&nbsp;&nbsp;&nbsp;Skot mu je pruži. Bio je to modifikovani vazdušni pištolj sa koturom najlona na oprugu pridodatim na kundak.
<BR>&nbsp;&nbsp;&nbsp;&nbsp;&nbsp;"Liči na..."
<BR>&nbsp;&nbsp;&nbsp;&nbsp;&nbsp;"Ako izjavite da liči na zračni pištolj, proglasiću vas zaraženim. Već su trojica dala tu groznu izjavu."
<BR>&nbsp;&nbsp;&nbsp;&nbsp;&nbsp;"Baš lepo od vas što ste me prekinuli", izjavi Gibson, vraćajući oružje ponosnom izumitelju. "Uzgred budi rečeno, kako Oven napreduje? Je li stupio u kontakt sa projektilom?"
<BR>&nbsp;&nbsp;&nbsp;&nbsp;&nbsp;"Nije, a sve mi se čini i da neće. Mek kaže da će proći na udaljenosti od stotinu četrdeset pet hiljada kilometara od nas - što je svakako van dometa. Prava sramota; u narednih nekoliko meseci nema broda za Mars i zato su bili tako nestrpljivi da nas stignu."
<BR>&nbsp;&nbsp;&nbsp;&nbsp;&nbsp;"Oven je čudna ptica", primeti Gibson, pomalo nedosledno.
<BR>&nbsp;&nbsp;&nbsp;&nbsp;&nbsp;"Oh, nije on tako loš kada ga upoznate. Uopšte nije tačno ono što pričaju o njemu da je otrovao svoju ženu. Toliko se opijala da je na kraju od toga umrla; sama je tako htela", odvrati Skot s pravim uživanjem.
<BR>
<BR>&nbsp;&nbsp;&nbsp;&nbsp;&nbsp;Oven Bredli, doktor nauka, član Instituta inženjera elektronike i Kraljevskog elektroinženjerskog instituta, nije bio zadovoljan životom. Kao i svi ostali na brodu, shvatao je svoj posao krajnje ozbiljno, koliko god zbijao šale u vezi s tim. Poslednjih dvanaest časova jedva da je i napustio kabinu za komunikacije, nadajući se da će stalni prenosni talas sa projektila preći u modulaciju koja će mu saopštiti da prima njegove signale i da će potom skrenuti prema 'Aresu'. Ali sonda je bila potpuno neprijemčiva, a on nije imao prava ništa drugo ni da očekuje. Mali pomoćni far čija je namena bila da dozove takve projektile imao je pouzdani domet od samo dvadeset hiljada kilometara; iako je to bilo sasvim dovoljno za sve normalne potrebe, sada nije.
<BR>&nbsp;&nbsp;&nbsp;&nbsp;&nbsp;Bredli je pozvao astrogatorsku kabinu preko brodskog interkoma i Mekkej se gotovo istog časa javio.
<BR>&nbsp;&nbsp;&nbsp;&nbsp;&nbsp;"Kakve su najnovije vesti, Mek?"
<BR>&nbsp;&nbsp;&nbsp;&nbsp;&nbsp;"Neće prići mnogo bliže. Upravo sam smanjio poslednju procenu i ispravio neke sitne greške. Sada je udaljen stotinu pedeset hiljada kilometara i putuje gotovo uporednom putanjom. Kroz otprilike tri časa naćiće se u najbližoj tački, na stotinu četrdeset četiri hiljade kilometara. Ja sam izgubio opkladu - a svi zajedno smo, izgleda, izgubili projektil."
<BR>&nbsp;&nbsp;&nbsp;&nbsp;&nbsp;"Bojim se da je tako", progunđa Bredli, "ali videćemo. Idem u radionicu."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Da napravim raketu za jednog čoveka i pođem za tom prokletom stvari, šta drugo. Ako je suditi po jednoj od Martinovih priča, za to će mi biti potrebno najviše pola sata. Siđi da mi pomogneš."
<BR>&nbsp;&nbsp;&nbsp;&nbsp;&nbsp;Mekkej se nalazio bliže brodskom polutaru od Bredlija; stoga je prvi stigao do radionice na južnom polu, gde ga je sačekao pomalo zbunjen; Bredli je konačno prispeo okićen koaksijalnim kablom koji je uzeo iz skladišta. Ukratko je izložio plan.
<BR>&nbsp;&nbsp;&nbsp;&nbsp;&nbsp;"Trebalo je ovo već ranije da učinim, ali to iziskuje veliki nered, a ja sam od onih ljudi koji se nadaju do poslednjeg trenutka. Nevolja sa našim farom ogleda se u tome što on zrači u svim pravcima - mora tako biti, razume se, jer nikada unapred ne znamo odakle nosač stiže. Ja ću sada napraviti uski snop, tako da ću moći da upravim svu raspoloživu energiju za našim beguncem."
<BR>&nbsp;&nbsp;&nbsp;&nbsp;&nbsp;Izvadio je grubu skicu jednostavne 'jagi' antene i ukratko je objasnio Mekkeju.
<BR>&nbsp;&nbsp;&nbsp;&nbsp;&nbsp;"Ovaj dipol je, u stvari, radijator - ostali su usmerivači i reflektori. Možda izgleda starinski, ali lako se da napraviti i trebalo bi da obavi posao. Pozovi Hiltona ako ti ustreba pomoć. Za koliko misliš da možeš biti gotov?"
<BR>&nbsp;&nbsp;&nbsp;&nbsp;&nbsp;Mekkej, koji je za čoveka istančanog ukusa i zanimanja nedvosmisleno posedovao atavističku spretnost u manuelnim poslovima, pogleda crteže i malu gomilu materijala koju je Bredli sakupio.
<BR>&nbsp;&nbsp;&nbsp;&nbsp;&nbsp;"Otprilike jedan sat", odvrati on, već se lativši posla. "Kuda ćeš ti?"
<BR>&nbsp;&nbsp;&nbsp;&nbsp;&nbsp;"Moram da iziđem na trup i otkopčam plombu sa odašiljača fara. Donesi antenu do vazdušne komore kada završiš, molim te."
<BR>&nbsp;&nbsp;&nbsp;&nbsp;&nbsp;Mekkej je znao sasvim malo o radio-aparatima, ali jasno je shvatio šta Bredli pokušava da uradi. Ovog časa je mali far na 'Aresu' odašiljao svoju energiju po celom okolnom svemiru. Bredli je nameravao da ga isključi iz postojećeg antenskog sistema i da usmeri svu izlaznu snagu tačno prema letećem projektilu, na taj način mnogostruko povećavši njegov domet.
<BR>&nbsp;&nbsp;&nbsp;&nbsp;&nbsp;Otprilike jedan sat kasnije Gibson je sreo Mekkeja kako hita kroz brod iza krhke strukture od uporednih žica, razmaknutih plastičnim šipkama. Zaprepašćeno je zurio u njih sledeći Mekkeja do komore, gde je Bredli već nestrpljivo čekao u svom nezgrapnom skafandru, dok je kaciga ležala pored njega.
<BR>&nbsp;&nbsp;&nbsp;&nbsp;&nbsp;"Koja je zvezda najbliža projektilu?" upita Bredli.
<BR>&nbsp;&nbsp;&nbsp;&nbsp;&nbsp;Mekej stade brzo da razmišlja.
<BR>&nbsp;&nbsp;&nbsp;&nbsp;&nbsp;"Ne nalazi se blizu ekliptike", mrmljao je on. "Poslednje brojke koje sam dobio bile su... da vidimo... deklinacija petnaest, pomalo severno, desni uspon otprilike četrnaest časova. Pretpostavljam da bi to bilo... nikako da upamtim te stvari!... negde u Beotezu. Oh, da... nije daleko od Arkturusa: ne više od deset stepeni, otprilike. Za minut ću ti tačno izračunati."
<BR>&nbsp;&nbsp;&nbsp;&nbsp;&nbsp;"Dovoljno je i ovo za početak. Ionako ću kružiti zrakom. Ko se trenutno nalazi u komunikacionoj kabini?"
<BR>&nbsp;&nbsp;&nbsp;&nbsp;&nbsp;"Komandant i Fred. Pozvao sam ih i oni sada paze na monitor. Ostaćemo u vezi preko lokalnog odašiljača."
<BR>&nbsp;&nbsp;&nbsp;&nbsp;&nbsp;Bredli pričvrsti kacigu i nestade kroz vazdušnu komoru. Gibson ga je sa izvesnom zavišću posmatrao kako odlazi. Oduvek je želeo da nosi skafander, ali iako je u nekoliko prilika pokretao tu temu, Norden mu je stalno govorio da je to u suprotnosti sa pravilima. Skafandri su predstavljali složene mehanizme i mogao je da napravi neku grešku - posle čega bi debelo morao da plati, a možda bi bilo neophodno prirediti mu i pogreb pod okolnostima koje kao da su proistekle iz nekog njegovog romana.
<BR>&nbsp;&nbsp;&nbsp;&nbsp;&nbsp;Bredli nije traćio vreme na divljenje zvezdama kada se odbacio kroz spoljašnja vrata. Kretao se polako povrh sjajnog, prostranog trupa zahvaljujući potisnicima, sve dok nije stigao do dela metalne oplate koji je prethodno uklonio. Ispod njega ležala je ogoljena mreža kablova i žica izložena zaslepljujućoj Sunčevoj svetlosti, a jedan od kablova već je bio odsečen. Brzo je provizorno povezao kablove, tužno vrteći pri tom glavom jer uopšte nisu odgovarali jedan drugom, što znači da će se sigurno pola energije vratiti pravo u odašiljač. Zatim je pronašao Arkturus i usmerio zrak prema njemu. Pošto je izvesno vreme s puno nade lučno kružio njime, uključio je radio u skafandru.
<BR>&nbsp;&nbsp;&nbsp;&nbsp;&nbsp;"Da li smo imali sreće?" nestrpljivo je upitao.
<BR>&nbsp;&nbsp;&nbsp;&nbsp;&nbsp;Kroz zvučnik dopre do njega Mekkejev malodušan glas.
<BR>&nbsp;&nbsp;&nbsp;&nbsp;&nbsp;"Ništa. Povezaću te sa komunikacijama."
<BR>&nbsp;&nbsp;&nbsp;&nbsp;&nbsp;Norden je potvrdio neuspeh.
<BR>&nbsp;&nbsp;&nbsp;&nbsp;&nbsp;"Signal i dalje stiže, ali još nas nije prepoznao."
<BR>&nbsp;&nbsp;&nbsp;&nbsp;&nbsp;Bredli je bio zatečen. Bio je sasvim siguran da će ovim rešiti stvar; mora da je bar desetostruko povećao domet fara u ovom pravcu. Još je nekoliko minuta kružio zrakom unaokolo, a zatim je odustao. Već je mogao da zamisli mali projektil sa svojim čudnim, ali dragocenim teretom kako bešumno izmiče prema nepoznatim granicama Sunčevog sistema - i iza njih.
<BR>&nbsp;&nbsp;&nbsp;&nbsp;&nbsp;"Slušaj, Mek", reče on žurno, "proveri te koordinate ponovo, a zatim iziđi ovamo i sam drži ovo. Ja ulazim da sredim odašiljač."
<BR>&nbsp;&nbsp;&nbsp;&nbsp;&nbsp;Kada ga je Mekkej smenio, Bredli je pohitao nazad u svoju kabinu. Zatekao je Gibsona i ostale članove posade smrknute oko monitora prijemnika iz koga je dopirao jednoličan, izluđujuće ravnodušan pisak iz udaljenog projektila koji je sve više izmicao.
<BR>&nbsp;&nbsp;&nbsp;&nbsp;&nbsp;U načinu na koji je Bredli sada baratao desetinama dijagramskih kola i petljao po komunikacionim uređajima nije bilo ničeg lenjog i tromog, kakvi su inače bili njegovi pokreti. Bio mu je potreban samo trenutak da sprovede dve žice do srca odašiljača fara. Dok je radio, postavio je Hiltonu niz pitanja.
<BR>&nbsp;&nbsp;&nbsp;&nbsp;&nbsp;"Ti znaš ponešto o tim nosačima projektilima. Koliko dugo mora da prima naš signal da bi se usmerio tačno prema nama?"
<BR>&nbsp;&nbsp;&nbsp;&nbsp;&nbsp;"To, razume se, zavisi od njegove relativne brzine, kao i od još nekoliko činilaca. U ovom slučaju, pošto je reč o malom ubrzanju, dobrih deset minuta, rekao bih."
<BR>&nbsp;&nbsp;&nbsp;&nbsp;&nbsp;"Posle toga, više nije važno da li će naš far prestati da radi?"
<BR>&nbsp;&nbsp;&nbsp;&nbsp;&nbsp;"Nije. Čim se nosač vektorski usmeri prema tebi, možeš ponovo da se isključiš. Razume se, moraćeš da mu pošalješ još jedan signal kada bude prolazio pored tebe, ali to ne bi trebalo da predstavlja problem."
<BR>&nbsp;&nbsp;&nbsp;&nbsp;&nbsp;"Koliko će mu biti potrebno da stigne ovamo, ako ga uhvatim?"
<BR>&nbsp;&nbsp;&nbsp;&nbsp;&nbsp;"Nekoliko dana, možda i manje. Šta to sada pokušavaš da izvedeš?"
<BR>&nbsp;&nbsp;&nbsp;&nbsp;&nbsp;"Pojačivači snage ovog odašiljača rade na sedam stotina pedeset volti. Uzimam liniju od hiljadu volti iz drugog izvora, to je sve. Biće kratkovečno i vrcavo, ali udvostručićemo ili utrostručiti izlaznu snagu dok cevi traju."
<BR>&nbsp;&nbsp;&nbsp;&nbsp;&nbsp;Uključio je interkom i pozvao Mekkoja, koji nije znao da je odašiljač bio izvesno vreme isključen, pa je pažljivo držao snop usmeren prema Arkturusu, poput kakvog Viljema Tela u oklopu, sa napetim lukom.
<BR>&nbsp;&nbsp;&nbsp;&nbsp;&nbsp;"Je li sve spremno, Mek?"
<BR>&nbsp;&nbsp;&nbsp;&nbsp;&nbsp;"Gotovo sam okoštao", odvrati dostojanstveno Mekkej. "Koliko još..."
<BR>&nbsp;&nbsp;&nbsp;&nbsp;&nbsp;"Upravo počinjemo. Evo."
<BR>&nbsp;&nbsp;&nbsp;&nbsp;&nbsp;Bredli okrenu prekidač. Gibson, koji je očekivao da će na sve strane poleteti iskrice, bio je razočaran. Sve je izgledalo isto onako kao i malopre; ali Bredli, koji je bio upućen u stvar, pogleda u merače i divlje stade da grize usne.
<BR>&nbsp;&nbsp;&nbsp;&nbsp;&nbsp;Radio-talasima biće potrebno samo pola sekunde da premoste jaz do te sićušne, udaljene rakete sa njenim predivnim automatskim mehanizmima koji su osuđeni da večno ostanu beživotni osim u slučaju da ovaj signal uspe da stigne do njih. Prošlo je pola sekunde, a zatim još pola. Bilo je vreme za odgovor, ali onaj izluđujući radio-pisak i dalje je dopirao iz zvučnika. A onda je iznenada prestao. Čitavu večnost vladala je potpuna tišina. Stotinu pedeset hiljada kilometara odatle, robot je ispitivao ovaj novi fenomen. Bilo mu je potrebno otprilike pet sekundi da donese odluku - i talas sa nosača se ponovo začuo, ali sada u obliku beskrajnog niza: 'Bip-bip-bip'.
<BR>&nbsp;&nbsp;&nbsp;&nbsp;&nbsp;Bredli je primirio oduševljenje u kabini.
<BR>&nbsp;&nbsp;&nbsp;&nbsp;&nbsp;"Još nismo na suvom", reče on. "Ne zaboravite da mora da zadrži naš signal deset minuta pre nego što uspe da obavi promenu kursa." Sa strahom je motrio na merače i pitao se koliko će vremena proći pre nego što izlazne cevi pokleknu u ovoj neravnopravnoj borbi.
<BR>&nbsp;&nbsp;&nbsp;&nbsp;&nbsp;Izdržale su sedam minuta, ali Bredli je imao spremne rezervne i nastavio je da emituje već posle dvadeset sekundi pauze. Nove cevi i dalje su radile kada je talas sa nosača ponovo promenio modulaciju. Sa uzdahom olakšanja Bredli je isključio zlostavljani far.
<BR>&nbsp;&nbsp;&nbsp;&nbsp;&nbsp;"Možeš da uđeš, Mek", povikao je u mikrofon. "Uspeli smo."
<BR>&nbsp;&nbsp;&nbsp;&nbsp;&nbsp;"Hvala Bogu. Umalo nisam dobio sunčani udar, a zglobovi su mi se potpuno ukočilii dok sam ovde napolju izigravao Kupidona."
<BR>&nbsp;&nbsp;&nbsp;&nbsp;&nbsp;"Kada završite sa slavljem", stade da se vajka Gibson, koji je bio zainteresovan, ali zbunjeni posmatrač, "možda ćete mi objasniti u nekoliko pažljivo odabranih rečenica kako ste uspeli da izvučete upravo ovog zeca iz šešira."
<BR>&nbsp;&nbsp;&nbsp;&nbsp;&nbsp;"Pretvorivši difuzni signal našeg fara u snop, a zatim preopteretivši odašiljač, razume se."
<BR>&nbsp;&nbsp;&nbsp;&nbsp;&nbsp;"Da, znam to. Ali ne razumem zašto ste ga ponovo isključili."
<BR>&nbsp;&nbsp;&nbsp;&nbsp;&nbsp;"Kontrolna oprema u projektilu obavila je posao", objasni Bredli, sa izrazom lica profesora filozofije koji se obraća mentalno zaostalom detetu. "Onaj prvi signal označio je da je primio naš talas; tada smo znali da automatski određuje vektorski položaj prema nama. Za to mu je bilo potrebno nekoliko minuta; kada je to završio, ugasio je motore i poslao nam drugi signal. I dalje se nalazi na gotovo istoj udaljenosti, razume se, ali ide prema nama i trebalo bi da stigne kroz nekoliko dana. Tada ću ponovo uključiti far. To će ga dovesti na udaljenost od otprilike jednog kilometra ili manje."
<BR>&nbsp;&nbsp;&nbsp;&nbsp;&nbsp;U dnu prostorije začulo se diskretno nakašljavanje.
<BR>&nbsp;&nbsp;&nbsp;&nbsp;&nbsp;"Nevoljno vas podsećam, ser..." poče Džimi.
<BR>&nbsp;&nbsp;&nbsp;&nbsp;&nbsp;Norden se nasmeja.
<BR>&nbsp;&nbsp;&nbsp;&nbsp;&nbsp;"U redu, - isplatiću te. Evo ključeva - ormarić 26. Šta ćeš da uradiš sa tom bocom viskija?"
<BR>&nbsp;&nbsp;&nbsp;&nbsp;&nbsp;"Palo mi je na pamet da je prodam dr Mekkeju."
<BR>&nbsp;&nbsp;&nbsp;&nbsp;&nbsp;"Ovaj trenutak", poče Skot, mrko gladajući Džimija, "svakako zahteva da ga valjano proslavimo, pri čemu zdravica..."
<BR>&nbsp;&nbsp;&nbsp;&nbsp;&nbsp;Ali Džimi nije čekao da čuje ostalo. Odlebdeo je da pokupi svoj plen.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
