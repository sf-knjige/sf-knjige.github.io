<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Dan je počeo kao i svaki drugi dan u luci Louel. Džimi i Gibson su u tišini zajedno doručkovali - u potpunoj tišini pošto su obojica bila zadubljena u vlastite probleme. Džimi se i dalje nalazio u stanju koje se najbolje moglo opisati kao zaneseno, mada je povremeno zapadao u potištenost kada bi stao da razmišlja o tome da se mora rastati od Irene, dok se Gibson pitao da li je Zemlja bilo šta preduzela u vezi sa njegovom molbom. Ponekad je bio ubeđen da je cela ta zamisao jedna velika greška i čak se nadao da su se papiri zagubili. Ali znao je da mora stvar da istera dokraja, te je stoga i odlučio da digne malo prašinu u upravi.
<BR>&nbsp;&nbsp;&nbsp;&nbsp;&nbsp;Čim je ušao u kancelariju, osetio je da nešto nije u redu. Kao i uvek kada je dolazio u posetu šefu, dočekala ga je gospođa Smit, Hedfildova sekretarica. Obično bi ga odmah uvodila unutra; ponekad bi mu objasnila da je Hedfild strašno zauzet, ili da razgovara sa Zemljom, i upitala može li da navrati kasnije. Ovog puta jednostavno je kazala: "Izvinite, gospodin Hedfild nije ovde. Vraća se tek sutra po podne."
<BR>&nbsp;&nbsp;&nbsp;&nbsp;&nbsp;"Tek sutra?" zbunio se Gibson. "Zar je otišao u Skjapu?"
<BR>&nbsp;&nbsp;&nbsp;&nbsp;&nbsp;"Oh, ne", odvrati gospođa Smit neodlučno, ali očigledno zauzimajući odbrambeni stav. "Bojim se da ne mogu na to da vam odgovorim. Ali vratiće se u roku od dvadeset četiri sata."
<BR>&nbsp;&nbsp;&nbsp;&nbsp;&nbsp;Gibson odluči da o tome razmisli kasnije. Pretpostavljao je da je gospođa Smit upućena u sve njegove poslove, tako da je verovatno mogla da mu odgovori na pitanje.
<BR>&nbsp;&nbsp;&nbsp;&nbsp;&nbsp;"Znate li možda da li je već stigao odgovor na moju molbu?" upita on.
<BR>&nbsp;&nbsp;&nbsp;&nbsp;&nbsp;Gospođa Smit napravi još nesrećniji izraz lica.
<BR>&nbsp;&nbsp;&nbsp;&nbsp;&nbsp;"Mislim da jeste", odvrati ona. "Ali bio je to lični signal za gospodina Hedfilda i ne mogu o tome da razgovaram. Mislim da će vas on posetiti čim se vrati."
<BR>&nbsp;&nbsp;&nbsp;&nbsp;&nbsp;Da čoveka obuzme očajanje. Već je i samo čekanje na odgovor predstavljalo pravu moru, ali još je bilo gore to što sada zna da je odgovor stigao, a njemu nije dozvoljeno da ga vidi. Gibson oseti kako ga strpljenje izdaje.
<BR>&nbsp;&nbsp;&nbsp;&nbsp;&nbsp;"Ubeđen sam da nema razloga da mi ne kažete!" uzviknu on. "Tim pre što ću ionako saznati sutra."
<BR>&nbsp;&nbsp;&nbsp;&nbsp;&nbsp;"Zaista mi je strašno žao, gospodine Gibson. Ali sigurna sam da bi se gospodin Hedfild veoma naljutio ako bih vam išta sada rekla."
<BR>&nbsp;&nbsp;&nbsp;&nbsp;&nbsp;"Oh, dobro, onda", odvrati Gibson i besno iziđe.
<BR>&nbsp;&nbsp;&nbsp;&nbsp;&nbsp;Odlučio je da se isprazni tako što će saleteti pitanjima majora Vitekera - uopšte ne posumnjavši da je ovaj u gradu. I bio je i nije izgledao naročito srećan što vidi Gibsona koji se smestio odlučno na stolicu za posetioce, stavivši mu time do znanja da je došao poslovno.
<BR>&nbsp;&nbsp;&nbsp;&nbsp;&nbsp;"Slušajte, Vitekeru", poče on. "Dosta sam strpljiv čovek i mislim da ćete se složiti da često ne postavljam nerazumne zahteve." Pošto ovaj drugi nije ničim stavio do znanja da će mu odgovoriti, Gibson žurno nastavi:
<BR>&nbsp;&nbsp;&nbsp;&nbsp;&nbsp;"Ovde se događa nešto veoma neobično i ja jedva čekam da saznam šta je posredi."
<BR>&nbsp;&nbsp;&nbsp;&nbsp;&nbsp;Viteker uzdahnu. Očekivao je da će se ovo ranije ili kasnije dogoditi. Prava je šteta što Gibson nije mogao da sačeka do sutra: onda više ne bi bilo važno...
<BR>&nbsp;&nbsp;&nbsp;&nbsp;&nbsp;"Šta vas je nagnalo da iznenada dođete do takvog zaključka?" upita on.
<BR>&nbsp;&nbsp;&nbsp;&nbsp;&nbsp;"Oh, mnogo toga - i nije bilo iznenada. Samo sam hteo da se vidim sa Hedfildom, a gospođa Smit mi je kazala da nije u gradu, a posle toga kao da joj je neko stavio štipaljku na usta: nije htela da mi odgovori ni na nekoliko jednostavnih pitanja."
<BR>&nbsp;&nbsp;&nbsp;&nbsp;&nbsp;"Mogu da zamislim!" veselo se isceri Viteker.
<BR>&nbsp;&nbsp;&nbsp;&nbsp;&nbsp;"Ako i vi pokušate to isto, počeću da razbacujem nameštaj unaokolo. Ako već ne možete da mi kažete šta se događa, za Boga miloga kažite mi zašto ne možete da mi kažete. Reč je o 'Projektu Zora', zar ne?"
<BR>&nbsp;&nbsp;&nbsp;&nbsp;&nbsp;To je nateralo Vitekera da se ukoči.
<BR>&nbsp;&nbsp;&nbsp;&nbsp;&nbsp;"Kako ste saznali?" upita on.
<BR>&nbsp;&nbsp;&nbsp;&nbsp;&nbsp;"Nije važno; i ja umem da budem tvrdoglav."
<BR>&nbsp;&nbsp;&nbsp;&nbsp;&nbsp;"Ne pokušavam da budem tvrdoglav", plačnim glasom odvrati Viteker. "Nemojte misliti da uživamo u tajanstvenosti; to je prokleta gnjavaža. Ali kako bi bilo da mi prvo kažete šta vi znate."
<BR>&nbsp;&nbsp;&nbsp;&nbsp;&nbsp;"Dobro, ako će vas to omekšati. 'Projekat Zora' ima neke veze sa biljnom genetikom kojom se bavite tamo gore u brdima gde gajite - kako je ono zovete? - oksifere. Kako to samo po sebi nema potrebe da bude tajna, mogu samo da pretpostavim da je posredi deo nekog mnogo većeg plana. Podozrevam da izvesnu ulogu u svemu tome igra i Fobos, mada ne znam kakvu. Uspeli ste da to ostane tajna za koju zna svega nekoliko ljudi na Marsu, a ni oni neće ni reč da kažu. Ali niste se vi uprli toliko da to sakrijete od Marsa, već od Zemlje. Šta imate da kažete na to?"
<BR>&nbsp;&nbsp;&nbsp;&nbsp;&nbsp;Viteker se, kako se činilo, ni najmanje nije zbunio.
<BR>&nbsp;&nbsp;&nbsp;&nbsp;&nbsp;"Moram vam čestitati na... ovaj... pronicljivosti", reče on. "Verovatno će vas zanimati da znate i to da sam, još pre nekoliko nedelja, predložio šefu da vas sa svime podrobno upoznamo. Ali on nije mogao da se odluči, a od tada su stvari počele da se odigravaju mnogo brže nego što je to iko bio u stanju i da nasluti."
<BR>&nbsp;&nbsp;&nbsp;&nbsp;&nbsp;Odsutno je žvrljao po bloku za pisanje dok nije doneo odluku.
<BR>&nbsp;&nbsp;&nbsp;&nbsp;&nbsp;"Neću trčati pred rudu", reče on, "i ne mogu vam reći šta se trenutno događa. Ali evo jedne male priče koja će vas možda zabaviti. Svaka sličnost sa... ovaj... stvarnim osobama i mestima potpuno je slučajna."
<BR>&nbsp;&nbsp;&nbsp;&nbsp;&nbsp;"Razumem", isceri se Gibson. "Nastavite."
<BR>&nbsp;&nbsp;&nbsp;&nbsp;&nbsp;"Hajde da pretpostavimo da je u prvom naletu međuplanetnog oduševljenja svet A uspostavio koloniju na svetu B. Posle izvesnog broja godina zaključuje da ga to košta mnogo više nego što je očekivao i da zauzvrat ne dobija dovoljno za uloženi novac. Na matičnom svetu tada se stvaraju dve struje. Jedna, konzervativna, želi da prekine projekat - da obustavi dalje gubitke i povuče se. Druga, oni napredniji, žele da se opit nastavi, jer veruju da čovek, gledano u perspektivi, mora da istraži i ovlada materijalnim svemirom, zato što će u protivnom nužno stagnirati na vlastitom svetu. Ali ovakvi razlozi ne nailaze na razumevanje onih koji plaćaju porez i tako konzervativci počinju da preovlađuju.
<BR>&nbsp;&nbsp;&nbsp;&nbsp;&nbsp;Sve to, razume se, i te kako unosi nemir među koloniste, koji postaju sve samostalniji i ne dopada im se da ih neko smatra ubogim rođacima koji žive od milostinje. Pa ipak, ne vide izlaz - sve dok jednog dana neko ne dođe do revolucionarnog naučnog otkrića. (Trebalo je da objasnim na početku da je planeta B privlačila najsjajnije mozgove sa A, što je još jedan od razloga zbog kojih se A ljutila.) To otkriće pružalo je gotovo neograničene mogućnosti za budućnost sveta B, ali da bi se sprovelo u delo trebalo je izložiti se izvesnim rizicima, kao i izvršiti ulaganje velikog dela ograničenih sredstava planete B. Plan je ipak predat na razmatranje - ali ga je A brže-bolje odbila. Iza scene počinje dugotrajno natezanje, ali matična planeta je neumoljiva.
<BR>&nbsp;&nbsp;&nbsp;&nbsp;&nbsp;Kolonisti se tada suočavaju sa dve mogućnosti. Mogu celu stvar da obelodane i da se obrate s molbom javnosti na svetu A. Očigledno je da bi tada bili umnogome u nepovoljnom položaju, jer su ih suparnici na licu mesta mogli nadglasati. Druga mogućnost jeste da nastave sa planom bez izveštavanja Zemlje - hoću da kažem, planete A - i na kraju su se za to odlučili.
<BR>&nbsp;&nbsp;&nbsp;&nbsp;&nbsp;Razume se, u igri su bili još i mnogi drugi činioci - politički i lični, pored naučnih. Dogodilo se da je vođa kolonista bio čovek neobične odlučnosti koji se nije plašio ničega i nikoga, ni na jednoj planeti. Podržavao ga je tim prvoklasnih naučnika. I tako je plan počeo da se sprovodi u delo; ali niko nije znao hoće li uspeti. Žao mi je što ne mogu da vam ispričam kraj priče; znate kako se ovakve serije uvek prekidaju na najuzbudljivijem mestu."
<BR>&nbsp;&nbsp;&nbsp;&nbsp;&nbsp;"Mislim da ste mi sve rekli", odvrati Gibson. "Sve, osim jedne sitnice. I dalje ne znam o čemu je reč u 'Projektu Zora'." Ustao je s namerom da krene. "Sutra ću svratiti ponovo da čujem šta se događa u poslednjem nastavku vaše zanimljive serije."
<BR>&nbsp;&nbsp;&nbsp;&nbsp;&nbsp;"Neće biti potrebe", odvrati Viteker. Nesvesno je bacio pogled na sat. "Saznaćete mnogo pre toga."
<BR>&nbsp;&nbsp;&nbsp;&nbsp;&nbsp;Čim je Gibson napustio upravnu zgradu, presreo ga je Džimi.
<BR>&nbsp;&nbsp;&nbsp;&nbsp;&nbsp;"Trebalo bi da sam na poslu", izjavi on bez daha, "ali morao sam da vas stignem. Dešava se nešto veoma važno."
<BR>&nbsp;&nbsp;&nbsp;&nbsp;&nbsp;"Znam", odvrati Gibson prilično nestrpljivo. "'Projekat Zora' samo što nije proključao i Hedfild je otišao iz grada."
<BR>&nbsp;&nbsp;&nbsp;&nbsp;&nbsp;"Oh" izusti Džimi, pomalo zatečen. "Nisam mislio da ste čuli. Ali ovo sigurno ne znate. Irena je veoma uznemirena. Kazala mi je da se otac s njom sinoć oprostio kao da... pa, kao da se više možda neće videti."
<BR>&nbsp;&nbsp;&nbsp;&nbsp;&nbsp;Gibson zviznu. To je već bacalo drugačiju svetlost na celu stvar. 'Projekat Zora' ne samo da je bio veliki, već je mogao biti i opasan. Tu mogućnost ranije nije uzimao u obzir.
<BR>&nbsp;&nbsp;&nbsp;&nbsp;&nbsp;"Šta god da se događa", primeti on, "sve ćemo o tome saznati već sutra - Viteker mi je upravo to rekao. Ali mislim da znam gde se trenutno nalazi Hedfild."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Na Fobosu. To je, iz nekog razloga, ključ 'Projekta Zora' i šefa ćeš u ovom trenutku tamo pronaći."
<BR>&nbsp;&nbsp;&nbsp;&nbsp;&nbsp;Gibson je bio spreman i da se kladi u veliku svotu na to. Imao je sreće što nije imao s kim, jer uopšte nije bio u pravu. Hedfild je upravo bio isto onako daleko od Fobosa kao što je bio i od Marsa. U tom trenutku je sedeo - i bilo mu je dosta neudobno - u malom svemirskom brodu, prepunom naučnika i njihove na brzinu razmontirane opreme. Igrao je šah, i to veoma loše, protiv jednog od najvećih fizičara u Sunčevom sistemu. I njegov protivnik igrao je isto tako loše i svakom posmatraču bi uskoro postalo sasvim jasno da oni jednostavno pokušavaju da ubiju vreme. Kao i svi na Marsu, i oni su čekali; ali oni su bili jedini koji su tačno znali šta čekaju.
<BR>&nbsp;&nbsp;&nbsp;&nbsp;&nbsp;Dugi dan - jedan od najdužih koje je Gibson doživeo - polako je proticao. Bio je to dan najluđih glasina i nagađanja: nije bilo čoveka u luci Louel koji nije imao teoriju koju je želeo da obelodani. Ali kako su oni koji su znali istinu ćutali, a oni koji ništa nisu znali suviše pričali, grad je, kada se spustila noć, bio u krajnjoj zbrci. Gibson se pitao da li sve to vredi bdenja, ali je ipak oko ponoći odlučio da pođe na spavanje. Ubrzo je zaspao, a onda je, nevidljiv i nečujan, skriven od njegovog pogleda debljinom planete, 'Projekat Zora' dostigao vrhunac. Samo su ljudi u svemirskom brodu videli kada se to dogodilo i iznenada su se od smrknutih naučnika pretvorili u đake koji su, vičući i smejući se, okrenuli brod i pohitali kući.
<BR>&nbsp;&nbsp;&nbsp;&nbsp;&nbsp;U ranim jutarnjim časovima Gibsona probudi strašna lupa na vratima. Bio je to Džimi koji mu je dovikivao da ustane i iziđe. Na brzinu se obukao, ali kada je stigao do vrata, Džimi je već krenuo ka ulici. Sustigao ga je kod ulaza. Ljudi su počeli da se prikupljaju sa svih strana, pospano trljajući oči i pitajući se šta se dogodilo. Žamor glasova i udaljena vika bivali su sve jači; luka Louel ličila je na košnicu u koju je iznenada unet nemir.
<BR>&nbsp;&nbsp;&nbsp;&nbsp;&nbsp;Prošao je ceo minut pre nego što je Gibson shvatio šta je to uznemirilo grad. Upravo je svitala zora: istočno nebo rudilo se od prve svetlosti izlazećeg Sunca. Istočno nebo? Blagi Bože, zora je ovde uvek rudela na zapadu.
<BR>&nbsp;&nbsp;&nbsp;&nbsp;&nbsp;Nije bilo manje sujevernog čoveka od Gibsona, ali je na trenutak gornje slojeve njegova uma preplavio talas iracionalnog užasa. To je potrajalo samo trenutak; a onda je povratio razum. Sve jača i blistavija postajala je svetlost koja se razlivala po obzorju; sada su već prvi zraci dodirivali brda iznad grada. Brzo su se kretali - suviše brzo, zapravo, za Sunce - a onda iznenada jedan zažareni, zlatni meteor iskoči iz pustinje u visinu, penjući se gotovo okomito prema zenitu.
<BR>&nbsp;&nbsp;&nbsp;&nbsp;&nbsp;I upravo ta brzina odala je njegov identitet. Bio je to Fobos - ili bar ono što je Fobos predstavljao pre nekoliko časova. Sada je to bio jedan žuti disk u plamenu i Gibson je mogao da oseti njegovu goruću toplotu na licu. Grad oko njega potpuno je utihnuo; svi su gledali čudo i polako dolazili k sebi, razabirući šta bi sve to moglo da znači za Mars.
<BR>&nbsp;&nbsp;&nbsp;&nbsp;&nbsp;Znači, to je bio 'Projekat Zora' - dobio je sasvim odgovarajući naziv. Delići slagalice polako su dolazili na svoje mesto, ali glavno ustrojstvo i dalje je bilo nejasno. Pretvaranje Fobosa u drugo Sunce predstavljalo je neverovatno dostignuće po svoj prilici nuklearnog inženjeringa, ali Gibson i dalje nije shvatao kako je to moglo da reši probleme kolonije. Još je mozgao o tome, kada se oglasio retko korišćen javni razglas u luci Louel i Vitekerov razvučeni glas preplavio ulice.
<BR>&nbsp;&nbsp;&nbsp;&nbsp;&nbsp;"Pozdrav svima", reče on. "Pretpostavljam da ste se do sada već razbudili i da ste videli šta se dogodilo. Upravnik se upravo vraća iz svemira i voleo bi da vam se obrati. Počujte ga."
<BR>&nbsp;&nbsp;&nbsp;&nbsp;&nbsp;Čulo se jedno klik; a zatim neko reče, sotto voce: "Imate na vezi luku Louel, ser." Trenutak kasnije iz zvučnika dopre Hedfildov glas. Zvučao je umorno, ali pobednički, poput čoveka koji je učestvovao u velikoj bici i izvojevao pobedu.
<BR>&nbsp;&nbsp;&nbsp;&nbsp;&nbsp;"Pozdrav Marsu", poče on. "Govori vam Hedfild. Još se nalazim u svemiru, na putu sam kući - sleteću za otprilike jedan sat.
<BR>&nbsp;&nbsp;&nbsp;&nbsp;&nbsp;Nadam se da vam se dopada vaše novo sunce. Prema našim proračunima, biće mu potrebno skoro hiljadu godina da se istroši. Pritisnuli smo prekidač za Fobos dok je ovaj još bio dosta ispod vašeg obzorja, za slučaj da početno zračenje bude suviše veliko. Reakcija se sada stabilizovala tačno na nivou na kome smo i očekivali da će se to dogoditi, mada se može pojačati za nekoliko postotaka tokom naredne nedelje. Tu je uglavnom reč o reakciji mezonske rezonance, koja je veoma delotvorna, ali ne i žestoka, tako da nipošto ne može doći do punog zamaha atomske eksplozije sa materijalom od koga se sastoji Fobos.
<BR>&nbsp;&nbsp;&nbsp;&nbsp;&nbsp;Vaš novi prirodni izvor svetlosti pružiće vam otprilike desetinu Sunčeve toplote, što će umnogome podići temperaturu Marsa, tako da će biti gotovo iste vrednosti kao i na Zemlji. Ali nismo mi zbog toga razbuktali Fobos - to bar nije glavni razlog.
<BR>&nbsp;&nbsp;&nbsp;&nbsp;&nbsp;Marsu je mnogo potrebniji kiseonik od toplote - a kiseonik neophodan da mu stvori atmosferu gotovo isto onako dobru kao što je i Zemljina leži vam pod nogama, skriven u pesku. Pre dve godine otkrili smo jednu biljku koja je u stanju da razloži pesak i oslobodi kiseonik. To je tropska biljka - može da opstane samo na polutaru, a ni tamo baš ne uspeva naročito. Da ima dovoljno Sunčeve svetlosti, mogla bi da se raširi po celom Marsu - uz našu malu pomoć - i za pedeset godina nastala bi atmosfera koju bi čovek mogao da udiše. To je bila svrha kojoj smo težili: kada je ostvarimo, moći ćemo da idemo kuda poželimo po Marsu i da zaboravimo na naše proklete gradove i maske za disanje. To je san koji će mnogi od vas doživeti da se ostvari, a značiće da smo čovečanstvu podarili jedan novi svet.
<BR>&nbsp;&nbsp;&nbsp;&nbsp;&nbsp;Čak i sada ćemo imati neke koristi od ovoga. Biće mnogo toplije, bar kada Fobos i Sunce budu zajedno sijali, i zime će postati znatno blaže. Iako se Fobos ne vidi iznad sedamdesetog podeoka geografske širine, novi konvekcioni vetrovi zagrejaće i polarne oblasti i sprečiće našu dragocenu vlagu da polovinu svake godine ostane zarobljena u ledenim kapama.
<BR>&nbsp;&nbsp;&nbsp;&nbsp;&nbsp;Biće i nekih štetnih posledica - godišnja doba i noći postaće malo složeniji - ali dobrobiti su daleko veće. I svakog dana kada vidite svetionik koji smo upravo zapalili kako se penje preko neba podsetićete se na novi svet koji ćemo stvoriti. Ne zaboravite da mi stvaramo istoriju, jer ovo je prvi put da se čovek okušao u menjanju lica jedne planete. Ako mi ovde uspemo, i drugi će negde drugde učiniti isto. U vekovima koji dolaze, cele civilizacije, na svetovima za koje mi nikada nismo čuli, dugovaće svoje postojanje onome što smo mi noćas postigli.
<BR>&nbsp;&nbsp;&nbsp;&nbsp;&nbsp;To je sve što vam za sada imam reći. Možda ćete zažaliti zbog žrtve koju smo morali da podnesemo kako bismo ponovo oživeli ovaj svet. Samo nemojte zaboraviti ovo - iako je Mars izgubio jedan mesec, dobio je Sunce - a ko uopšte može da sumnja u to šta je vrednije?
<BR>&nbsp;&nbsp;&nbsp;&nbsp;&nbsp;"A sada - laku noć svima."
<BR>&nbsp;&nbsp;&nbsp;&nbsp;&nbsp;Međutim, niko u luci Louel nije se vratio na spavanje. Što se grada tiče, noć se završila i svanuo je novi dan. Teško je bilo skinuti pogled sa tog sićušnog, zlatnog diska dok se postojano uspinjao nebom, a njegova toplota postajala iz minuta u minut sve osetnija. Kako li će je marsovske biljke iskoristiti? - pitao se Gibson. Išao je ulicom dok nije stigao do najbližeg odsečka kupole i pogledao napolje kroz providni zid. Bilo je kao što je i očekivao: sve su se probudile i okrenule svoja lica prema novom suncu. Zapitao se šta li će da učine kada se na nebu budu nalazila oba sunca...
<BR>&nbsp;&nbsp;&nbsp;&nbsp;&nbsp;Šefova raketa se spustila pola sata kasnije, ali Hedfild i naučnici koji su radili na 'Projektu Zora' uspeli su da izbegnu doček tako što su ušli u grad pešice kroz kupolu broj sedam, a prevozno sredstvo poslali do glavnog ulaza kao mamac. Ovo lukavstvo odlično je uspelo, tako da su svi već bili sigurni iza svojih vrata pre nego što je bilo ko shvatio šta se dogodilo ili uspeo da otpočne slavlje za koje su oni bili suviše umorni. Međutim, to nije sprečilo održavanje brojnih privatnih proslava po celom gradu - proslava na kojima su svi pokušali da tvrde kako su sve vreme znali u čemu se sastoji 'Projekat Zora'.
<BR>&nbsp;&nbsp;&nbsp;&nbsp;&nbsp;Fobos se približavao zenitu, bio je sada mnogo bliži i grejao je znatno jače nego kada je počeo da se uzdiže; Gibson i Džimi su baš tada nabasali na svoje sadruge iz posade u gomili koja je dobroćudno, ali uporno zahtevala od Džordža da otvori bar. Svi su tvrdili da su se tu našli samo zato što su bili sigurni da će i druge tu zateći.
<BR>&nbsp;&nbsp;&nbsp;&nbsp;&nbsp;Hilton, kao glavni inženjer, od koga se moglo očekivati da zna mnogo više o nukleonicima od bilo kog drugog u družini, ubrzo je bio gurnut napred i zamoljen da objasni šta se to, zapravo, dogodilo. Skromno je poricao da je dovoljno stručan za tako nešto.
<BR>&nbsp;&nbsp;&nbsp;&nbsp;&nbsp;"Ono što su uradili tamo gore na Fobosu", objasnio je najzad on, "prednjači mnogo godina svemu što sam učio na koledžu. Tada još nisu bile otkrivene ni mezonske reakcije - a da ne govorimo o upravljanju njima. Mislim da na Zemlji nema čoveka koji bi znao to da uradi, čak ni danas. To mora da je nešto što je Mars sam naučio."
<BR>&nbsp;&nbsp;&nbsp;&nbsp;&nbsp;"Da l' ti to pokušavaš da mi kažeš", prekide ga Bredli, "da je Mars ispred Zemlje u nuklearnoj fizici - ili tako nešto?"
<BR>&nbsp;&nbsp;&nbsp;&nbsp;&nbsp;Ova primedba umalo nije izazvala pobunu i Bredlija su morale da spasavaju njegove kolege od ogorčenih kolonista - što su oni i učinili, ali bez žurbe. Kada je mir bio uspostavljen, Hilton nađe za shodno da se umeša: "Razume se, svima vam je poznato da je mnogo najboljih naučnika sa Zemlje došlo ovamo u poslednjih nekoliko godina, tako da to nije toliko iznenađenje kao što možda mislite."
<BR>&nbsp;&nbsp;&nbsp;&nbsp;&nbsp;To je bilo savršeno tačno i Gibson se priseti Vitekerove jutrošnje primedbe da je Mars privukao i mnoge druge pored njega, a sada je shvatao i zašto. Koliko je morao da bude čudesno ubedljiv, kakve je morao zamršene pregovore da vodi i kakvim je sve lukavstvima morao da se posluži u ovih nekoliko godina! Možda i nije bilo suviše teško privući prvoklasne umove; umeli su da cene izazov i da odgovore na njega. Teže je bilo pronaći one osrednje, isto tako važne vojnike nauke. Možda će jednog dana otkriti i tajnu iza tajne, i saznati kako je, u stvari, lansiran 'Projekat Zora' i kako je vođen do uspeha.
<BR>&nbsp;&nbsp;&nbsp;&nbsp;&nbsp;Ostatak noći činilo se da je brzo protekao. Fobos je zalazio na istočnom nebu kada se pojavilo Sunce da pozdravi svog suparnika. Bio je to dvoboj koji je ceo grad pratio u nemoj zadivljenosti - neravnopravni sukob koji je mogao da ima samo unapred određen ishod. Dok je sam sijao na noćnom nebu, lako je bilo pretvarati se da je Fobos gotovo isto tako sjajan kao i Sunce, ali prva svetlost prave zore raspršila je tu opsenu. Iz minuta u minut, Fobos je sve više bledeo, mada se još nalazio visoko nad obzorjem, dok je Sunce polako izlazilo iz pustinje. Sada se tek videlo kako je bled i žut bio. Nije postojala velika opasnost da se biljke, što su se sporo okretale, zbune u svojoj potrazi za svetlošću; dok je Sunce sijalo, čovek jedva da je i primećivao Fobos.
<BR>&nbsp;&nbsp;&nbsp;&nbsp;&nbsp;Ali bio je dovoljno sajjan da obavi svoj zadatak i tokom hiljadu godina biće gospodar noći na Marsu. A posle toga? Kada njegove vatre zgasnu, kada se istroše elementi koje upravo sagoreva, hoće li Fobos ponovo postati obični mesec koji sjaji samo odraženom slavom Sunca?
<BR>&nbsp;&nbsp;&nbsp;&nbsp;&nbsp;Gibson je znao da to neće ni biti važno. Već posle jednog veka on će obaviti svoj zadatak i Mars će imati atmosferu koju neće ponovo izgubiti još mnogo geoloških era. Kada se konačno Fobos iscedi i umre, nauka u tom dalekom vremenu imaće spreman neki drugi odgovor - možda u toj meri nezamisliv ovom dobu kao što je zvezdana detonacija jednog sveta bila pre samo sto godina.
<BR>&nbsp;&nbsp;&nbsp;&nbsp;&nbsp;Gibson je izvesno vreme posmatrao dvostruku senku na tlu dok je prvi dan nove ere polako sazrevao. Obe senke bile su okrenute prema zapadu, ali iako se jedna jedva pomerala, ona slabija se izduživala njemu na očigled i postajala sve neprimetnija, dok najzad nije iščezla kada je Fobos skliznuo ispod ivice Marsa.
<BR>&nbsp;&nbsp;&nbsp;&nbsp;&nbsp;Njeno iznenadno nestajanje podsetilo je Gibsona na nešto što su i on i većina žitelja luke Louel zaboravili tokom poslednjih nekoliko časova uzbuđenja. Do sada je vest već stigla do Zemlje; možda - mada u to nije bio siguran - Mars sada mora da je spektakularno svetliji na zemaljskom nebu.
<BR>&nbsp;&nbsp;&nbsp;&nbsp;&nbsp;Zemlja će uskoro početi da postavlja neka veoma nezgodna pitanja.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
