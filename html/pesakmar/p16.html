<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Bila je to jedna od onih malih proslava koje su TV dnevnici mnogo voleli. Hedfild i celokupno njegovo osoblje stisnuli su se na ivici čistine, a iza njih su se uzdizale kupole luke Louel. Prema mišljenju kamermana, bila je to lepo komponovana slika, mada je dvostruko osvetljenje koje se sve vreme menjalo pomalo otežavalo stvar.
<BR>&nbsp;&nbsp;&nbsp;&nbsp;&nbsp;Na znak iz kontrolne kabine počeo je da švenkuje sleva nadesno kako bi gledaocima pružio malo dinamičnosti pre nego što počne ono pravo. Nije imalo mnogo šta da se vidi: predeo je bio u toj meri ravan i sigurno će još više izgubiti na svojoj zanimljivosti usled monohromog prenosa. (Preskupo bi bilo vršiti prenos za Zemlju u boji; ni crno-beli nije bilo lako izvesti.) Upravo je završio sa panoramskim prelazom kada je dobio naređenje da se vrati na Hedfilda, koji je upravo držao kraći govor. To se prenosilo na drugom kanalu, onom za zvuk, i on nije mogao da ga čuje, mada će ovaj u kontrolnoj kabini biti pridodat slici koju je on slao. Doduše, znao je on dobro šta će šef reči - sve je to već ranije čuo.
<BR>&nbsp;&nbsp;&nbsp;&nbsp;&nbsp;Major Viteker dodao mu je lopatu o koju se graciozno oslanjao poslednjih pet minuta i Hedfild je počeo da nabacuje pesak dok nije zatrpao korenje visoke, smeđesive marsovske biljke koja je stajala uspravno u drvenom sanduku. 'Vazdušna trava', kako je sada glasio njen opšte prihvaćen naziv, nije predstavljala naročito upečatljivu stvar: jedva da se držala uspravno koliko je bila slaba, čak i pod ovako niskom gravitacijom. Sasvim sigurno nije ličila na nešto što je u stanju da kontroliše budućnost planete...
<BR>&nbsp;&nbsp;&nbsp;&nbsp;&nbsp;Hedfild je okončao svoje simboličko bavljenje baštovanstvom; neko drugi može da dovrši posao i popuni rupu. (Tim za sađenje već je stajao u pozadini, čekajući da se važne osobe sklone kako bi mogli da nastave sa poslom.) Usledilo je dugotrajno rukovanje i tapšanje po leđima; Hedfild se nije video od gomile koja se okupila oko njega. Jedina osoba koja uopšte nije obraćala pažnju na sve ovo bio je Gibsonov ljubimac Marsovac, koji se klatio u struku poput lutaka napunjenih olovom, koje se uvek vraćaju u prvobitni položaj kako god da ih okrenete. Kamerman je skrenuo kameru u njegovom pravcu i zumirao ga; ovo će biti prvi put da bilo ko na Zemlji vidi pravog Marsovca - bar u jednom direktnom prenosu kao što je ovaj.
<BR>&nbsp;&nbsp;&nbsp;&nbsp;&nbsp;Hej - šta je to naumio? Nešto mu je privuklo pažnju - odalo ga je trzanje tih njegovih ogromnih, opnastih ušiju. Krenuo je kratkim, opreznim skokovima. Kamerman se dao u poteru za njim, istovremeno proširujući zum kako bi video kuda se uputio. Niko drugi nije primetio da se on pokrenuo; Gibson je i dalje razgovarao sa Vitekerom i kao da je potpuno zaboravio na svog ljubimca.
<BR>&nbsp;&nbsp;&nbsp;&nbsp;&nbsp;Znači, to je zamislio! Ovo će baš biti dobro; onima na Zemlji silno će se dopasti. Hoće li stići pre nego što ga primete? Da - uspeo je! Odskočivši poslednji put, uskočio je u neveliku jamu i mali trouglasti kljun počeo je da gricka tananu marsovsku biljku koja je upravo položena unutra sa toliko pažnje. Nema sumnje da je mislio da je veoma lepo od njegovih prijatelja što su se izložili tolikom trudu radi njega... Ili je možda ipak znao da je nevaljao? To okolišno prilaženje bilo je izvedeno tako vešto da je teško bilo poverovati da je potpuno nevin. U svakom slučaju, kamerman nije nameravao da mu pokvari uživanje; biće to i te kako dobra slika. Na trenutak je vratio u kadar Hedfilda i društvo; ovi su još jedni drugima čestitali na obavljenom poslu koji je Skvik već uveliko satirao.
<BR>&nbsp;&nbsp;&nbsp;&nbsp;&nbsp;Bilo je suviše dobro da bi potrajalo. Gibson je primetio šta se događa i vrisnuo tako jako da su svi poskočili. Zatim je pojurio prema Skviku, koji se na brzinu osvrnuo unaokolo, zaključio da nema gde da se sakrije i ostao mirno da stoji sa izrazom povređene nevinosti. Bez protivljenja je dozvolio da bude odveden, ne pogoršavajući svoj prestup tako što bi se opirao silama zakona kada ga je Gibson zgrabio za uvo i stao da odvlači sa mesta zločina. Skupina stručnjaka zatim se zabrinuto okupila oko vazdušne trave i na sveopšte olakšanje uskoro zaključila da nije počinjena nepopravljiva šteta.
<BR>&nbsp;&nbsp;&nbsp;&nbsp;&nbsp;Bio je to beznačajan nesrećni slučaj, za koji niko prisutan nije ni slutio da bi mogao da ima bilo kakve daljnje posledice. Pa ipak, mada on toga nikada uopšte nije postao svestan, upravo je taj događaj nadahnuo Gibsona za neke njegove najsjajnije i najplodonosnije zamisli.
<BR>&nbsp;&nbsp;&nbsp;&nbsp;&nbsp;Život je za Martina Gibsona odjednom postao veoma složen - i krajnje zanimljiv. Bio je među prvima koji su videli Hedfilda posle početka 'Projekta Zora'. Šef ga je pozvao, ali je mogao da mu posveti svega nekoliko minuta. Međutim, i to je bilo dovoljno da se promeni ustrojstvo Gibsonove budućnosti.
<BR>&nbsp;&nbsp;&nbsp;&nbsp;&nbsp;"Izvinite što ste morali da čekate", reče Hedfild, "ali odgovor sa Zemlje dobio sam neposredno pred odlazak. Odgovor glasi da možete ostati ako vas možemo apsorbovati u našu upravnu strukturu - da upotrebim službeni žargon. A kako je budućnost naše 'upravne strukture' u velikoj meri zavisila od 'Projekta Zora', smatrao sam da će biti najbolje da odložim stvar dok se ne vratim."
<BR>&nbsp;&nbsp;&nbsp;&nbsp;&nbsp;Neizvesnosti koja je pritiskala Gibsonov um namah je nestalo. Sada je sve bilo sređeno; čak i ako je pogrešio - a on nije smatrao da jeste - više nije bilo povratka. Uhvatio se u kolo sa Marsom; postaće deo kolonije koja se bori da obnovi ovaj svet što se tromo meškoljio u svom snu.
<BR>&nbsp;&nbsp;&nbsp;&nbsp;&nbsp;"A kakav to posao imate za mene?" pomalo nervozno upita Gibson.
<BR>&nbsp;&nbsp;&nbsp;&nbsp;&nbsp;"Rešio sam da uvažim vaš slobodni status", odvrati Hedfild uz osmeh.
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;"Sećate li se šta sam vam kazao prilikom našeg prvog susreta? Zamolio sam vas da nam pomognete tako što ćete Zemlji pored čistih činjenica vezanih za ovdašnje prilike predstaviti i neke naše naume i i planove, kao i... pretpostavljam da bi se to moglo nazvati duh koji smo vaspostavili ovde na Marsu. Posao ste dobro obavili, uprkos okolnosti da niste znali za projekat u koji smo uložili naše najveće nade. Žao mi je što sam morao da sakrijem 'Zoru' od vas, ali da ste znali za našu tajnu, to bi vam i te kako otežalo posao, jer ne biste mogli ništa da otkrijete. Slažete se?"
<BR>&nbsp;&nbsp;&nbsp;&nbsp;&nbsp;Gibson nije o tome razmišljao na taj način, ali nema sumnje da je primedba bila na mestu.
<BR>&nbsp;&nbsp;&nbsp;&nbsp;&nbsp;"Veoma me je zanimalo", nastavi Hedfild, "da vidim kakvim će plodovima uroditi vaši izveštaji i članci. Možda ne znate da imamo odličan metod da to ispitamo."
<BR>&nbsp;&nbsp;&nbsp;&nbsp;&nbsp;"Kako?" iznenađeno upita Gibson.
<BR>&nbsp;&nbsp;&nbsp;&nbsp;&nbsp;"Zar ne možete da pogodite? Svake nedelje otprilike deset hiljada ljudi širom Zemlje odluči da dođe ovamo, od čega približno tri odsto prođe preliminarne testove. Od kada su redovno počeli da izlaze vaši članci, taj broj se popeo na petnaest hiljada nedeljno, a i dalje raste."
<BR>&nbsp;&nbsp;&nbsp;&nbsp;&nbsp;"Oh", izusti krajnje zamišljeno Gibson. A onda se iznenada kratko nasmejao. "Takođe se sećam", dodade on, "da vi u početku niste želeli da dođem ovamo."
<BR>&nbsp;&nbsp;&nbsp;&nbsp;&nbsp;"Svi grešimo, ali ja sam naučio da iz svojih grešaka izvučem korist", osmehnu se Hedfild. "Da zaključimo: voleo bih da vodite jedno malo odelenje koje bi, iskreno govoreći, bilo biro za propagandu. Razume se, smislićemo mu neki lepši naziv! Vaš bi posao bio da prodajete Mars. Mogućnosti su daleko veće sada kada imamo šta da stavimo u izlog. Ako uspemo da privučemo dovoljno ljudi koji će da viču kako žele da dođu ovamo, onda će Zemlja biti primorana da obezbedi brodove za prevoz. A što to brže bude obavljeno, brže ćemo moći da obećamo Zemlji da ćemo stati na vlastite noge. Šta kažete?"
<BR>&nbsp;&nbsp;&nbsp;&nbsp;&nbsp;Gibson je osetio prolazno razočarenje. Gledano iz jednog ugla, ovo i nije bila neka promena. Ali, drugačije posmatrano, šef je bio u pravu: na ovaj način mogao je da bude od mnogo veće koristi Marsu nego na bilo koji drugi.
<BR>&nbsp;&nbsp;&nbsp;&nbsp;&nbsp;"Mogu to da obavim", reče on. "Dajte mi nedelju dana da sredim neke svoje poslove na Zemlji i raščistim sadašnje obaveze."
<BR>&nbsp;&nbsp;&nbsp;&nbsp;&nbsp;Bio je preveliki optimista kada je tražio samo nedelju dana, pomisli Gibson, ali trebalo bi da bude dovoljno za glavne stvari. Pitao se šta će Rut da kaže. Po svoj prilici će pomislit da je lud i verovatno će biti u pravu.
<BR>&nbsp;&nbsp;&nbsp;&nbsp;&nbsp;"Vest da ostajete ovde", zadovoljno izjavi Hedfild, "izazvaće veliko zanimanje i uveliko će pomoći našoj kampanji. Imate li nešto protiv da je odmah objavimo?"
<BR>&nbsp;&nbsp;&nbsp;&nbsp;&nbsp;"Mislim da nemam."
<BR>&nbsp;&nbsp;&nbsp;&nbsp;&nbsp;"Dobro. Viteker bi voleo da sada malo popriča sa vama oko pojedinosti. Jasno vam je, razume se, da ćete primati platu upravnog službenika druge klase vaših godina?"
<BR>&nbsp;&nbsp;&nbsp;&nbsp;&nbsp;"To neće biti problem", odvrati Gibson. Nije dodao, jer nije bilo potrebno, da je ovo uglavnom bilo teorijsko pitanje. Plata koju će primati na Marsu, iako je iznosila samo desetinu njegovih ukupnih prihoda, biće sasvim dovoljna za udoban život na planeti na kojoj nije bilo mnogo luksuza. Nije bio baš siguran kako bi mogao da iskoristi svoje zemaljske kredite, ali nema sumnje da ih može upotrebiti da progura nešto vanredno kroz usko grlo na brodovima za Mars.
<BR>&nbsp;&nbsp;&nbsp;&nbsp;&nbsp;Posle dugog sastanka sa Vitekerom - koji umalo nije uspeo da mu pomuti oduševljenje žalopojkama o nedostatku radne snage i smeštaja - Gibson je ostatak dana proveo šaljući na desetine radiograma. Najduži je uputio Rut i taj se uglavnom, mada ne i u celini, odnosio na posao. Rut je često pravila aluzije na mnoštvo poslova koje je obavljala za svojih deset posto i Gibson se pitao šta će reći na njegovu molbu da motri na izvesnog Džejmsa Spensera i uopšte da pazi na njega prilikom boravaka u Njujorku - što će, izgleda, biti dosta često, budući da treba da okonča studije na MIT-u.
<BR>&nbsp;&nbsp;&nbsp;&nbsp;&nbsp;Bilo bi mnogo jednostavnije kada bi mogao da joj iznese činjenice; ali ionako će verovatno i sama pogoditi šta je posredi; to neće biti pošteno prema Džimiju; Gibson je odlučio da on bude prvi koji će to saznati. U izvesnim trenucima, pritisak što ne može da mu otkrije tajnu bio je toliki da mu je gotovo bilo drago što će se uskoro rastati. Hedfild je, međutim, kao i uvek, bio u pravu. Čekao je čitavo jedno pokolenje - mora pričekati još malo. Kada bi mu sada otkrio ko je, zbunio bi i povredio Džimija - možda bi to čak dovelo i do raskida njegove veridbe sa Irenom. Biće vremena da mu kaže posle venčanja, dok su još, nadao se Gibson, pošteđeni svih šokova koje je spoljašnji svet u stanju da im priredi.
<BR>&nbsp;&nbsp;&nbsp;&nbsp;&nbsp;Bilo je ironije u tome što će morati, pošto je tako kasno pronašao sina, ponovo da ga izgubi. Možda je i to bio deo kazne zbog sebičnosti i nedostatka hrabrosti - da ne upotrebi neke jače reči - koje je ispoljio pre dvadeset godina. Ali prošlost je morala da pokopa samu sebe; sada treba misliti na budućnost.
<BR>&nbsp;&nbsp;&nbsp;&nbsp;&nbsp;Džimi će se vratiti na Mars čim bude mogao - u to nije bilo sumnje. Iako je propustio da bude ponosan i zadovoljan roditelj, možda će to kasnije nadoknaditi sa unucima koji će doći na svet kome on pomaže da se obnovi. Prvi put u životu, Gibson je imao budućnost koju je mogao da iščekuje sa zanimanjem i uzbuđenjem - budućnost koja neće predstavljati samo puko ponavljanje prošlosti.
<BR>
<BR>&nbsp;&nbsp;&nbsp;&nbsp;&nbsp;Zemlja je odapela svoju strelu četiri dana kasnije. Gibson je za to doznao kada je video naslov preko cele prve strane 'Marsovskog Tajmsa'. Na trenutak su te dve reči koje su mu uzvraćale pogled delovale tako zapanjujuće da je zaboravio da nastavi sa čitanjem.
<BR>
<BR>&nbsp;&nbsp;&nbsp;&nbsp;&nbsp;HEDFILD OPOZVAN
<BR>&nbsp;&nbsp;&nbsp;&nbsp;&nbsp;UPRAVO SMO PRIMILI VEST DA JE VEĆE ZA MEĐUPLANETNI RAZVOJ ZATRAŽILO OD UPRAVNIKA DA SE VRATI NA ZEMLJU NA 'ARESU', KOJI POLAZI SA DEIMOSA KROZ ČETIRI DANA. NIJE DAT NIKAKAV RAZLOG.
<BR>
<BR>&nbsp;&nbsp;&nbsp;&nbsp;&nbsp;To je bilo sve, ali i sasvim dovoljno da zapali Mars. Nije dat nikakav razlog - nije ni bio potreban. Svi su tačno znali zašto je Zemlja želela da vidi Vorena Hedfilda.
<BR>&nbsp;&nbsp;&nbsp;&nbsp;&nbsp;"Šta ti misliš o ovome?" upita Gibson Džimija dok mu je dodavao novine preko stola za vreme doručka.
<BR>&nbsp;&nbsp;&nbsp;&nbsp;&nbsp;"Blagi Bože!" zadahta Džimi. "Biće gužve! Šta mislite da će uraditi?"
<BR>&nbsp;&nbsp;&nbsp;&nbsp;&nbsp;"Šta može da uradi?"
<BR>&nbsp;&nbsp;&nbsp;&nbsp;&nbsp;"Može odbiti da pođe. Ovde će ga svi podržati."
<BR>&nbsp;&nbsp;&nbsp;&nbsp;&nbsp;"To bi samo pogoršalo stvari. Poći će, nema sumnje. Hedfild ne pripada onoj vrsti ljudi koja preza da se upusti u borbu."
<BR>&nbsp;&nbsp;&nbsp;&nbsp;&nbsp;Džimijeve oči iznenada zasijaše.
<BR>&nbsp;&nbsp;&nbsp;&nbsp;&nbsp;"To znači da će Irena poći s njim."
<BR>&nbsp;&nbsp;&nbsp;&nbsp;&nbsp;"Znao sam da će ti to prvo pasti na pamet!" nasmeja se Gibson. "Pretpostavljam da se nadaš da ćete vas dvoje izvući neku korist iz ove nevolje. Ali ne računaj s tim - Hedfild bi mogao da ostavi Irenu ovde."
<BR>&nbsp;&nbsp;&nbsp;&nbsp;&nbsp;To je bilo malo verovatno. Kada se šef vrati na Zemlju, tamo će mu biti potrebna sva moguća moralna podrška.
<BR>&nbsp;&nbsp;&nbsp;&nbsp;&nbsp;Uprkos velikom obimu posla koji ga je čekao, Gibson je nakratko svratio u upravu, gde je sve zatekao u izvesnom neodređenom stanju ogorčenosti i neizvesnoti. Ogorčenosti, zbog 'viteškog' ponašanja Zemlje prema šefu: neizvesnosti, jer niko još nije znao šta će on preduzeti. Hedfild je tog jutra rano stigao na posao i do sada se sastao samo sa Vitekerom i svojom sekretaricom. Oni koji su ga na trenutak videli tvrdili su da je za čoveka koga su nameravali da opozovu i osramote delovao veoma veselo.
<BR>&nbsp;&nbsp;&nbsp;&nbsp;&nbsp;Gibson je razmišljao o ovome dok se vraćao prema biološkim laboratorijama. Već dva dana nije video svog marsovskog prijatelja i osećao je prilično veliku grižu savesti zbog toga. Dok je polako išao duž Ridžent Strita, pitao se na koji način Hedfild može da se odbrani od optužbi. Sada je tek shvatio opasku koju je Džimi onom prilikom slučajno čuo. Hoće li uspeh moći da opravda sve ostalo? Na uspeh je još trebalo i te koliko pričekati; kao što Hedfild reče, da bi se 'Projekat Zora' ostvario do kraja, biće potrebno pola veka, čak i uz najveću pomoć sa Zemlje. Bilo je od suštinske važnosti da se obezbedi ta pomoć i Hedfild će dati sve od sebe da ne dođe u sukob sa matičnom planetom. Najviše što je Gibson mogao da učini za njega bilo je da obezbedi dalekometnu paljbu iz svog odelenja za propagandu.
<BR>&nbsp;&nbsp;&nbsp;&nbsp;&nbsp;Skvik se, kao i obično, oduševio kada ga je ugledao, mada mu je Gibson uzvratio na pozdrav pomalo odsutno. Kao što je uvek činio, ponudio je Skviku komadić vazdušne trave iz zalihe koju su držali u laboratoriji. Taj jednostavni čin mora da je pokrenuo nešto u njegovoj podsvesti, jer je iznenada zastao, a zatim se vratio do glavnog biologa.
<BR>&nbsp;&nbsp;&nbsp;&nbsp;&nbsp;"Upravo mi je nešto palo na pamet", reče on. "Sećate se da ste mi pričali o trikovima kojima ste uspeli da naučite Skvika?"
<BR>&nbsp;&nbsp;&nbsp;&nbsp;&nbsp;"Da ga naučim? Sada imamo problem da ga zaustavimo da ih uči!"
<BR>&nbsp;&nbsp;&nbsp;&nbsp;&nbsp;"Takođe ste kazali da ste prilično sigurni da Marsovci mogu da opšte jedni s drugima, je li tako?"
<BR>&nbsp;&nbsp;&nbsp;&nbsp;&nbsp;"Pa, naše kolege sa terena dokazale su da su u stanju da prenose jednostavne misli, pa čak i neke apstraktne ideje kao što je boja. To ne dokazuje mnogo, razume se. I pčele su to u stanju da rade."
<BR>&nbsp;&nbsp;&nbsp;&nbsp;&nbsp;"Recite mi, onda, šta mislite o ovome. Zar ne bi trebalo da ih naučimo da gaje vazdušnu travu umesto nas? Vidite i sami u kakvoj su prednosti nad nama - mogu da idu kuda god žele po Marsu, dok mi sve moramo da obavljamo pomoću mašina. Ne moraju da znaju šta rade, razume se. Jednostavno ćemo ih snabdeti mladicama - tako se razmnožavaju, je l'da? - uputiti u neophodnu rutinu i kasnije ih nagrađivati."
<BR>&nbsp;&nbsp;&nbsp;&nbsp;&nbsp;"Samo trenutak! To je dobra ideja, ali niste li prevideli neke praktične stvari? Mislim da ih možemo uvežbati za tako nešto - sasvim smo dovoljno do sada naučili o njihovoj psihologiji - ali smem li vam skrenuti pažnju na to da postoji samo deset poznatih primeraka, uključujući tu i Skvika?"
<BR>&nbsp;&nbsp;&nbsp;&nbsp;&nbsp;"Nisam to prevideo", reče Gibson nestrpljivo. "Jednostavno, ne verujem da je skupina koju sam pronašao jedina. To bi zaista bilo neverovatno. Sigurno su dosta retki, ali mora ih biti na stotine, ako ne i na hiljade, širom planete. Predložiću da se izvrši fotoizviđanje svih šuma vazdušne trave - trebalo bi lako da uočimo njihove čistine. Ali, u svakom slučaju, imam u vidu dugoročnu perspektivu. Pošto sada imaju mnogo povoljnije uslove za život, počeće ubrzano da se razmnožavaju, upravo onako kao što to biljni život na Marsu već čini. Ne zaboravite, čak i da smo je prepustili samu sebi, vazdušna trava prekrila bi polutarne oblasti kroz četiri stotine godina - prema vašim vlastitim proračunima. Ako joj mi i Marsovci pomognemo da se raširi, mogli bismo 'Projekat Zoru' da skratimo za mnogo godina!"
<BR>&nbsp;&nbsp;&nbsp;&nbsp;&nbsp;Biolog je sumnjičavo vrteo glavom, ali je počeo da vrši neke proračune u bloku za beleške. Kada je završio, napućio je usne.
<BR>&nbsp;&nbsp;&nbsp;&nbsp;&nbsp;"Pa ovaj", reče on, "ne mogu, u stvari, da dokažem da je to nemoguće; ima mnogo nepoznatih činilaca - uključujući i onaj najvažniji - stopu rađanja kod Marsovaca. Pretpostavljam da ste čuli da su posredi torbari? To je upravo potvrđeno."
<BR>&nbsp;&nbsp;&nbsp;&nbsp;&nbsp;"Mislite, kao kenguri?"
<BR>&nbsp;&nbsp;&nbsp;&nbsp;&nbsp;"Da. Mladunci žive skriveni dok dovoljno ne odrastu da mogu da iziđu napolje u hladan, okrutan svet. Mislimo da nekoliko ženki nosi bebe, što znači da se možda reprodukuju godišnje. Ali kako je Skvik bio jedini mladunac koga smo pronašli, to znači da među njima mora da postoji veoma velika stopa smrtnosti - što i ne iznenađuje, s obzirom na klimu."
<BR>&nbsp;&nbsp;&nbsp;&nbsp;&nbsp;"To su upravo uslovi koji su nam potrebni!" uzviknu Gibson. "Sada više neće postojati ništa što bi ih sprečilo da se razmnožavaju, ako se pobrinemo da dobiju hrane koliko im je potrebno."
<BR>&nbsp;&nbsp;&nbsp;&nbsp;&nbsp;"Da li je vama stalo da odgajate Marsovce ili da gajite vazdušnu travu?" pecnu ga biolog.
<BR>&nbsp;&nbsp;&nbsp;&nbsp;&nbsp;"Oboje", isceri se Gibson. "Oni ne idu jedni bez drugih kao ni riba bez krompirića niti šunka bez jaja."
<BR>&nbsp;&nbsp;&nbsp;&nbsp;&nbsp;"Nemojte!" zavapi ovaj drugi, izražavajući tako duboku uznemirenost da se Gibson istog časa izvinio što je bio netaktičan. Zaboravio je da niko na Marsu nije okusio ništa slično već godinama.
<BR>&nbsp;&nbsp;&nbsp;&nbsp;&nbsp;Što je više razmišljao o ovoj novoj zamisli, sve ga je više privlačila. Uprkos mnogim ličnim poslovima, pronašao je vremena da napiše memorandum Hedfildu na tu temu i nadao se da će šef stići da porazgovara s njim o tome pre nego što se vrati na Zemlju. Bilo je nećeg nadahnjujućeg u pomisli da se obnovi ne samo ovaj svet nego i rasa koja je možda starija od ljudske. Gibson se pitao kako li će promena klimatskih uslova za sto godina uticati na Marsovce. Ako postane suviše toplo za njih, mogu lako migrirati na sever ili jug - a ukoliko bude potrebe, i u subpolarne oblasti, gde se Fobos nikada nije video. Što se tiče atmosfere pune kiseonika - u prošlosti su bili u stanju da je udišu i mogu ponovo da se prilagode na nju. Skvik je očigledno uzimao veliki deo svog kiseonika iz vazduha u luci Louel i izgleda da mu to nije nimalo škodilo.
<BR>&nbsp;&nbsp;&nbsp;&nbsp;&nbsp;Još nisu imali odgovor na značajno pitanje koje je pokrenulo otkriće Marsovaca. Da li su oni predstavljali degenerisane, preživele članove rase koja je nekada davno dostigla nivo civilizacije i dozvolila da joj ona izmakne iz ruku kada su uslovi života postali preteški? Ovo je bio romantični pogled na stvar, za koji nije postojao ni najmanji dokaz. Naučnici su bili jedinstveni u verovanju da na Marsu nikada nije bilo nikakve napredne kulture - ali jednom su pogrešili i možda greše ponovo. U svakom slučaju, predstavljalo bi neobično zanimljiv opit videti dokle će se Marsovci popeti na evolucionoj lestvici, sada pošto je njihov svet ponovo bio u procvatu.
<BR>&nbsp;&nbsp;&nbsp;&nbsp;&nbsp;Jer ovo jeste bio njihov svet, ne čovekov. Koliko god ga on oblikovao za svoje potrebe, dužnost će mu uvek biti da štiti interese njegovih punopravnih vlasnika. Niko ne može reći koju ulogu bi oni mogli odigrati u istoriji Vaseljene. A kada čovek, što će se neizbežno dogoditi jednog dana, sazna za postojanje još viših rasa, one bi o njemu i te kako mogle suditi po ponašanju ovde na Marsu.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
