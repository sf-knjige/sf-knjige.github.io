<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Uključila se ćilibarna svetlost. Gibson je otpio poslednji gutljaj vode, tiho pročistio grlo i proverio da li su mu strane rukopisa poređane po redu. Bez obzira na to koliko puta stao pred mikrofon, grlo bi mu se uvek u početku steglo. Inženjer programa u kontrolnoj sali podigao je palac; ćilibarna boja iznenada se promenila u crvenu.
<BR>&nbsp;&nbsp;&nbsp;&nbsp;&nbsp;"Pozdrav Zemlji. Govori vam Martin Gibson iz luke Louel na Marsu. Ovo je veliki dan za nas ovde. Jutros je naduvana nova kupola tako da se grad uvećao gotovo za polovinu. Ne znam da li sam u stanju da rečima izrazim kakva je to pobeda, kakvim osećanjem likovanja ispunjava nas koji ovde vodimo bitku protiv Marsa. Ali pokušaću.
<BR>&nbsp;&nbsp;&nbsp;&nbsp;&nbsp;Svima vam je poznato da se atmosfera na Marsu ne može udisati - suviše je retka i gotovo da ne sadrži kiseonik. Luka Louel, naš najveći grad, podignuta je ispod šest kupola od providne plastike koje opstaju zahvaljujući vazduhu pod pritiskom unutar njih - vazduhu koji možemo sasvim lepo da udišemo, iako je i on mnogo ređi od vašeg.
<BR>&nbsp;&nbsp;&nbsp;&nbsp;&nbsp;Na izgradnju sedme kupole, koja je dvostruko veća od svih ostalih, utrošena je cela prethodna godina. Opisaću vam je kako je izgledala juče, kada sam ušao u nju pre naduvavanja.
<BR>&nbsp;&nbsp;&nbsp;&nbsp;&nbsp;Zamislite veliki kružni prostor prečnika pola kilometra okružen debelim zidom od staklenih cigli, dvostruko višim od čoveka. Kroz ovaj zid vode prolazi u ostale kupole, kao i direktni izlazi u veličanstveni, zeleni, marsovski predeo koji nas okružuje. Ti prolazi su jednostavne metalne cevi sa velikim vratima koja se automatski zatvaraju u slučaju da vazduh stane da otiče iz bilo koje od kupola. Mi na Marsu nismo za to da se sva jaja stave u istu korpu!
<BR>&nbsp;&nbsp;&nbsp;&nbsp;&nbsp;Kada sam juče ušao u kupolu broj sedam, ceo taj kružni prostor bio je prekriven tankim providnim pokrovom pričvršćenim za okolni zid; mlitavo je ležao na tlu u velikim naborima ispod kojih smo morali da se probijamo. Ako možete da zamislite da se nalazite unutar izduvanog balona značete tačno kako sam se osećao. Omotač kupole izrađen je od veoma snažne plastike, koja je gotovo savršeno providna i veoma savitljiva - to je neka vrsta debelog celofana.
<BR>&nbsp;&nbsp;&nbsp;&nbsp;&nbsp;Razume se, morao sam da imam masku za disanje, jer iako smo bili hermetički odvojeni od spoljašnjeg sveta, u kupoli još praktično nije bilo vazduha. Upumpavan je unutra što je brže bilo moguće, tako da ste mogli da pratite kako se velika površina plastike tromo napinje sa porastom pritiska.
<BR>&nbsp;&nbsp;&nbsp;&nbsp;&nbsp;To je potrajalo cele noći. Prva stvar koju sam jutros uradio bila je da ponovo odem u kupolu; utvrdio sam da se omotač naduvao u veliki mehur u središtu, mada je oko ivica i dalje opušteno ležao. Taj ogromni mehur - imao je otprilike sto metara u prečniku - pokušavao je da se kreće unaokolo, kao da je posredi neki živi stvor, i sve vreme je rastao.
<BR>&nbsp;&nbsp;&nbsp;&nbsp;&nbsp;Negde sredinom prepodneva toliko je narastao da smo mogli da vidimo kako celokupna kupola poprima pravi oblik; omotač se na svim mestima odigao od tla. Pumpanje je na trenutak prekinuto da bi se ispitalo da vazduh negde ne curi, a zatim je ponovo nastavljeno negde oko podneva. Tada je već i Sunce pomagalo, zagrevajući vazduh koji se usled toplote širio.
<BR>&nbsp;&nbsp;&nbsp;&nbsp;&nbsp;Pre tri sata završena je prva etapa naduvavanja. Skinuli smo maske i uglas snažno zaklicali. Vazduh još nije bio dovoljno gust, ali moglo se disati i inženjeri su mogli unutra da rade, ne gnjaveći se više sa maskama. Nekoliko narednih dana provešće u proveravanju velikog omotača pod pritiskom i u traženju rupa. Razume se, mora da ih bude, ali sve dok gubitak vazduha ne prelazi određenu vrednost to nije važno.
<BR>&nbsp;&nbsp;&nbsp;&nbsp;&nbsp;Osećamo se kao da smo malo pomerili granicu na Marsu. Uskoro će ispod kupole broj sedam niknuti nove zgrade, a planiramo i mali park, pa čak i jezero - koje će biti jedino na Marsu, jer slobodna voda na otvorenom ne može dugo da opstane.
<BR>&nbsp;&nbsp;&nbsp;&nbsp;&nbsp;To je svakako tek početak i jednog dana će nam se činiti kao da to i nije bilo neko dostignuće; ali to je veliki korak napred u našoj bici - predstavlja osvajanje još jednog komadića Marsa. Kao i životni prostor za još hiljadu ljudi. Slušaš li, Zemljo? Laku noć."
<BR>&nbsp;&nbsp;&nbsp;&nbsp;&nbsp;Crvena svetiljka se ugasila. Gibson je još trenutak ostao da sedi zagledan u mikrofon, razmišljajući o tome kako njegove prve reči, iako su putovale brzinom svetlosti, tek sada stižu na Zemlju. Zatim je pokupio svoje hartije i prošao kroz tapacirana vrata u kontrolnu salu.
<BR>&nbsp;&nbsp;&nbsp;&nbsp;&nbsp;Inženjer ga je čekao sa podignutom telefonskom slušalicom. "Imate poziv, gospodine Gibson", reče ona. "Neko je bio zaista brz!"
<BR>&nbsp;&nbsp;&nbsp;&nbsp;&nbsp;"I te kako", odvrati on sa osmehom. "Da, ovde Gibson."
<BR>&nbsp;&nbsp;&nbsp;&nbsp;&nbsp;"Hedfild. Čestitam. Upravo sam slušao - prenosila vas je i naša lokalna stanica, znate."
<BR>&nbsp;&nbsp;&nbsp;&nbsp;&nbsp;"Drago mi je što vam se dopalo."
<BR>&nbsp;&nbsp;&nbsp;&nbsp;&nbsp;Hedfild se zakikota.
<BR>&nbsp;&nbsp;&nbsp;&nbsp;&nbsp;"Verovatno ste pretpostavljali da sam pročitao sve vaše prethodne članke. Bilo je veoma zanimljivo pratiti promenu vašeg stava."
<BR>&nbsp;&nbsp;&nbsp;&nbsp;&nbsp;"Kakvu promenu?"
<BR>&nbsp;&nbsp;&nbsp;&nbsp;&nbsp;"Na početku smo mi bili 'oni'. Sada smo mi 'mi'. Možda to nisam baš najbolje rekao, ali mislim da je bilo dovoljno jasno." Nije pružio Gibsonu vremena da odgovori, već je nastavio bez pauze.
<BR>&nbsp;&nbsp;&nbsp;&nbsp;&nbsp;"U stvari, nazvao sam vas zbog sledećeg. Konačno sam uspeo da vam sredim za put do Skjape. Putnički mlaznjak ide tamo u sredu; biće mesta za tri putnika. Viteker će vas obavestiti o pojedinostima. Do viđenja."
<BR>&nbsp;&nbsp;&nbsp;&nbsp;&nbsp;Telefon utihnu. Zadubljen u misli, ali i prilično zadovoljan, Gibson vrati slušalicu na mesto. Ono što mu je šef kazao bilo je dosta tačno. Ovde je već bio skoro ceo mesec i za to vreme se njegov pogled na Mars potpuno promenio. Prvobitno dečačko oduševljenje zadržalo se svega nekoliko dana; gubitak iluzija koji je usledio potrajao tek nešto duže. Sada je znao dovoljno, tako da je mogao da gleda na koloniju sa prekaljenim oduševljenjem koje se nije u potpunosti zasnivalo na logici. Plašio se da ovo osećanje podvrgne analizi kako ne bi potpuno nestalo. Znao je da deo tog oduševljenja potiče od sve većeg poštovanja koje je gajio prema ljudima oko sebe - njegovog divljenja prema oštroumnoj stručnosti, spremnosti da se prihvataju dobro sračunati rizici koji su im omogućavali ne samo da prežive na ovom patetično neprijateljskom svetu, već i da podignu temelje prve vanzemaljske kulture. Više nego ikada ranije, osećao je čežnju da se poistoveti sa njihovim radom, ma gde ga to odvelo.
<BR>&nbsp;&nbsp;&nbsp;&nbsp;&nbsp;U međuvremenu, dobio je i prvu priliku da opsežnije obiđe Mars. U sredu će krenuti na put do luke Skjapareli, drugog grada na planeti, koji se nalazi deset kilometara istočno u Trivium Karontisu. Putovanje je planirano još pre četrnaest dana, ali svaki put iskrslo bi nešto što ga je odgodilo. Moraće da kaže Džimiju i Hiltonu da se pripreme - oni su imali sreće u izvlačenju. Možda Džimi neće biti tako voljan da pođe kao nekada. Nema sumnje da je sada nestrpljivo brojao preostale dane na Marsu i da će odbiti sve što ga je moglo odvojiti od Irene. Ali ako propusti ovu priliku, Gibson neće prema njemu imati nimalo naklonosti.
<BR>
<BR>&nbsp;&nbsp;&nbsp;&nbsp;&nbsp;"Sjajan posao, zar ne?" ponosno izjavi pilot. "Samo ih je šest ovakvih na Marsu. Nije nimalo lako projektovati mlaznjak koji može da leti u ovoj atmosferi, čak i uz pomoć niske gravitacije."
<BR>&nbsp;&nbsp;&nbsp;&nbsp;&nbsp;Gibson nije dovoljno znao o aerodinamici da bi mogao da ceni finese ove letelice, mada je mogao da vidi da je površina krila neobično velika. Četiri mlazne jedinice bile su zgodno ugrađene u trup i samo je malo ispupčenje odavalo njihov položaj. Da je video takvu jednu mašinu na nekom zemaljskom aerodromu, Gibson se na nju ne bi ni osvrnuo, mada bi ga možda zdepast, traktorski stajni trap iznenadio. Ova mašina bila je sagrađena da leti brzo i daleko - i da se spusti na bilo koju površinu koja je bar približno ravna.
<BR>&nbsp;&nbsp;&nbsp;&nbsp;&nbsp;Ukrcao se posle Džimija i Hiltona i smestio se što je udobnije mogao na prilično skučenom prostoru. Pretežan deo kabine zauzeli su veliki upakovani sanduci, bezbedno pričvršćeni - hitan teret za Skjapu, pretpostavio je. Nije ostalo mnogo prostora za putnike.
<BR>&nbsp;&nbsp;&nbsp;&nbsp;&nbsp;Motori su ubrzavali sve dok njihovo tiho zavijanje nije gotovo dostiglo granicu čujnosti. Nastupila je poznata pauza tokom koje je pilot proveravao instrumente i kontrolne uređaje; zatim su se mlaznjaci do kraja otvorili i pista je stala da promiče ispod njih. Nekoliko sekundi kasnije došlo je do iznenadnog priliva energije: vatra je suknula iz raketa za poletanje i oni se bez po muke vinuše u nebo. Letelica se postojano pela u pravcu juga, zatim je zaokrenula udesno u velikom luku koji ju je proneo iznad grada.
<BR>&nbsp;&nbsp;&nbsp;&nbsp;&nbsp;Letelica se ustalila na kursu za istok i veliko ostrvo Aurora Sinus potonulo je za rub planete. Osim nekoliko oaza, pred njima se sad hiljadama kilometara pružala otvorena pustinja.
<BR>&nbsp;&nbsp;&nbsp;&nbsp;&nbsp;Pilot je uključio automatske kontrole i došao na sredinu broda da popriča sa svojim putnicima.
<BR>&nbsp;&nbsp;&nbsp;&nbsp;&nbsp;"U Karontisu ćemo biti za otprilike četiri časa", reče on. "Bojim se da nećete imati mnogo šta da vidite tokom puta, mada ćete primetiti prelepe igre boja kada budemo prelazili Eufrat. Posle toga dolazi manje-više jednolična pustinja dok ne stignemo do Sirtis Majora."
<BR>&nbsp;&nbsp;&nbsp;&nbsp;&nbsp;Gibson je izveo neka brza aritmetička proračunavanja.
<BR>&nbsp;&nbsp;&nbsp;&nbsp;&nbsp;"Da vidimo - letimo na istok i krenuli smo prilično kasno - biće mrak kada stignemo tamo."
<BR>&nbsp;&nbsp;&nbsp;&nbsp;&nbsp;"Ne brinite zbog toga - uhvatićemo Karontisov far na udaljenosti od nekoliko stotina kilometara. Mars je tako mali da se ne dešava često da prevalite neki dugi put po dnevnoj svetlosti."
<BR>&nbsp;&nbsp;&nbsp;&nbsp;&nbsp;"Koliko ste već na Marsu?" upita Gibson, koji je prestao da snima kroz prozore za osmatranje.
<BR>&nbsp;&nbsp;&nbsp;&nbsp;&nbsp;"Oh, pet godina."
<BR>&nbsp;&nbsp;&nbsp;&nbsp;&nbsp;"Sve to vreme letite?"
<BR>&nbsp;&nbsp;&nbsp;&nbsp;&nbsp;"Uglavnom."
<BR>&nbsp;&nbsp;&nbsp;&nbsp;&nbsp;"Zar vam se ne bi više dopalo da budete u nekom svemirskom brodu?"
<BR>&nbsp;&nbsp;&nbsp;&nbsp;&nbsp;"Ne bih rekao. Tamo nema uzbuđenja - samo lebdite ni u čemu mesecima." Osmehnuo se Hiltonu, koji mu je prijateljski uzvratio osmeh, ali ne pokazavši nikakvu nameru da se raspravlja.
<BR>&nbsp;&nbsp;&nbsp;&nbsp;&nbsp;"Šta, zapravo, podrazumevate pod 'uzbuđenjem'?" uznemireno zapita Gibson.
<BR>&nbsp;&nbsp;&nbsp;&nbsp;&nbsp;"Pa, pod vama je kakav-takav predeo koji možete da osmatrate, niste dugo odsutni od kuće, a i uvek postoji mogućnost da pronađete nešto novo. Već sam šest puta preleteo polove, znate - većinu letova izveo sam leti, ali prošle zime prešao sam Mare Boreum. Napolju je bilo sto pedeset ispod nule! Za sada je to rekord za Mars."
<BR>&nbsp;&nbsp;&nbsp;&nbsp;&nbsp;"Mogu to sasvim lako da potučem", reče Hilton. "Na Titanu se noću temperatura spušta dve stotine stepeni ispod nule." Gibson ga je tada prvi put čuo da pominje bilo šta u vezi sa pohodom na Saturn.
<BR>&nbsp;&nbsp;&nbsp;&nbsp;&nbsp;"Uzgred budi rečeno, Frede", upita on, "jesu li tačne te glasine?"
<BR>&nbsp;&nbsp;&nbsp;&nbsp;&nbsp;"Koje glasine?"
<BR>&nbsp;&nbsp;&nbsp;&nbsp;&nbsp;"Znaš ti - da ćeš još jednom pokušati sa Saturnom?"
<BR>&nbsp;&nbsp;&nbsp;&nbsp;&nbsp;Hilton sleže ramenima.
<BR>&nbsp;&nbsp;&nbsp;&nbsp;&nbsp;"Ništa nije odlučeno - ima puno poteškoća. Ali mislim da će se otkloniti; bila bi šteta da propustimo priliku. Kada bismo mogli da krenemo naredne godine, mogli bismo da prođemo pored Jupitera i prvi put da ga stvarno dobro osmotrimo. Mek nam je izračunao veoma zanimljivu orbitu. Prolazimo prilično blizu Jupitera - unutar orbita svih satelita - i dopuštamo njegovom gravitacionom polju da nas ubrza kako bismo izleteli napolje pravo prema Saturnu. Da bismo dobili orbitu koju želimo, navigacija bi morala da bude prilično precizna, ali to se može izvesti."
<BR>&nbsp;&nbsp;&nbsp;&nbsp;&nbsp;"Pa šta vas onda zadržava?"
<BR>&nbsp;&nbsp;&nbsp;&nbsp;&nbsp;"Kao i obično, novac. Potovanje bi potrajalo dve i po godine i koštalo bi otprilike pedeset miliona. Mars to ne može da preuzme na sebe - jer bi to za njega značilo udvostručenje uobičajenog deficita! Trenutno pokušavamo da pridobijemo Zemlju da plati račun."
<BR>&nbsp;&nbsp;&nbsp;&nbsp;&nbsp;"Pa, na kraju se sve svede na to", primeti Gibson. "Kada se vratimo kući, daćeš mi sve pojedinosti na osnovu kojih ću napisati britak exposQ o škrtim političarima na Zemlji. Ne smeš potcenjivati moć štampe."
<BR>&nbsp;&nbsp;&nbsp;&nbsp;&nbsp;Razgovor se potom selio sa planete na planetu, dok se Gibson iznenada nije prisetio da uzalud traći veličanstvenu priliku da vidi Mars uživo. Dobivši dozvolu da zauzme pilotovo sedište - pošto je obećao da ništa neće dirati - on ode napred i udobno se smesti iza kontrola.
<BR>&nbsp;&nbsp;&nbsp;&nbsp;&nbsp;Pet kilometara ispod njih, obojena pustinja pružala se oko njega ka zapadu. Leteli su na veoma maloj visini, prema zemaljskim merilima, jer je retkost vazduha na Marsu nametala kao obavezu da se drže što je moguće bliže površini, to jest koliko je to bezbednost dozvoljavala. Gibson nikada ranije nije stekao utisak o pravoj brzini vazduhoplova, jer iako je leteo u mnogo bržim mašinama na Zemlji, to je uvek bilo na visinama iz kojih se nije videlo ono što je dole. Tom dejstvu još je više doprinosila blizina obzorja, jer objekat koji bi se pojavio iznad ivice planete nestao bi ispod nje već nekoliko minuta kasnije.
<BR>&nbsp;&nbsp;&nbsp;&nbsp;&nbsp;Pilot je s vremena na vreme dolazio da proveri kurs, mada je to bila puka formalnost, jer on više ništa nije morao da učini do gotovo samog kraja putovanja. Na pola puta poslužena je kafa i neko lako osveženje i Gibson se pridružio svojim saputnicima u kabini. Hilton i pilot upravo su se oštro raspravljali oko Venere - koja je predstavljala bolnu tačku za koloniste sa Marsa. Tu čudnu planetu oni su uglavnom smatrali potpunim traćenjem vremena.
<BR>&nbsp;&nbsp;&nbsp;&nbsp;&nbsp;Sunce je sada već bilo veoma nisko na zapadu, tako da su čak i zakržljala marsovska brda bacala dugačke senke preko pustinje. Tamo dole, temperatura je već bila ispod tačke smrzavanja i brzo je opadala. Nekoliko otpornih biljaka koje su uspele da prežive u ovom gotovo ogolelom ništavilu smotale bi tada čvrsto svoje lišće, čuvajući toplotu i energiju od oštre noći.
<BR>&nbsp;&nbsp;&nbsp;&nbsp;&nbsp;Gibson zevnu i protegnu se. Predeo koji je brzo promicao pod njim imao je gotovo hipnotičko dejstvo i teško je bilo ostati budan. Odlučio je da preostalih otprilike devedeset minuta putovanja odspava.
<BR>&nbsp;&nbsp;&nbsp;&nbsp;&nbsp;Mora da ga je probudila neka promena osvetljenja koje je čililo. Na trenutak nije mogao da poveruje da i dalje ne sanja; ništa drugo nije bio u stanju da učini do da sedi i zuri, paralisan pukim zaprepašćenjem. Napolju više nije video ravan, gotovo bezobličan predeo koji se u daljini sretao sa tamnoplavim obzorjem. Pustinja i obzorje su nestali; umesto njih uzdizao se venac grimiznih planina, koji se protezao na sever i jug dokle god je pogled dosezao. Poslednji zraci Sunca na smiraju zahvatili su njihove vrhove i ostavili im u nasledstvo svoju umiruću slavu; podnožja brda već su se izgubila u noći koja se širila prema zapadu.
<BR>&nbsp;&nbsp;&nbsp;&nbsp;&nbsp;Mnogo sekundi, divota tog prizora osporavala mu je svaku stvarnost, te stoga i svu pretnju. A onda se Gibson trgao iz transa, shvativši u jednom užasnom trenutku da lete suviše nisko da bi izbegli te himalajske vrhove.
<BR>&nbsp;&nbsp;&nbsp;&nbsp;&nbsp;Osećanje potpune panike potrajalo je svega čas - a onda je usledio mnogo dublji užas. Gibson se tada setio nečega na šta je u prvobitnom šoku potpuno zaboravio - jednostavne činjenice na koju je morao da misli od samog početka.
<BR>&nbsp;&nbsp;&nbsp;&nbsp;&nbsp;Na Marsu nije bilo planina.
<BR>
<BR>&nbsp;&nbsp;&nbsp;&nbsp;&nbsp;Hedfild je diktirao hitan memorandum Veću međuplanetnog razvoja kada je vest stigla do njega. Luka Skjapareli sačekala je da istekne petnaest propisanih minuta od očekivanog vremena dolaska, a kontrola u luci Louel još narednih deset pre nego što je uputila signal za uzbunu. Jedan dragoceni avion iz male marsovske flote već je bio u pripravnosti da krene istim putem čim svane. Usled velike brzine i male visine koji su bili najvažniji za let potraga će biti veoma teška, ali kada Fobos iziđe, tamošnji teleskopi moći će da se uključe u traženje sa mnogo većim izgledima na uspeh.
<BR>&nbsp;&nbsp;&nbsp;&nbsp;&nbsp;Vest je stigla na Zemlju jedan sat kasnije, u vreme kada nije bilo mnogo drugih koje bi privukle pažnju medija. Gibson bi i te kako bio zadovoljan proisteklim publicitetom: ljudi su posvuda počeli da čitaju njegove poslednje članke sa morbidnim zanimanjem. Rut Goldstin nije znala ništa o tome dok urednik sa kojim je sarađivala nije stigao mašući večernjim izdanjem novina. Istog časa prodala je prava za ponovno objavljivanje Gibsonovih poslednjih serija za upola veću svotu nego što je njena žrtva imala nameru da plati, zatim se povukla u svoju privatnu sobu i čitav minut obilno lila suze. Oba ova događaja mnogo bi se dopala Gibsonu.
<BR>&nbsp;&nbsp;&nbsp;&nbsp;&nbsp;U brojnim novinskim uredništvima, iz dokumentacije su vađeni nekrolozi koji su bili pripremljeni unapred kako se ne bi dospelo u vremenski tesnac. A u Londonu, izdavač koji je platio Gibsonu prilično veliki predujam naprasno je postao veoma nesrećan.
<BR>
<BR>&nbsp;&nbsp;&nbsp;&nbsp;&nbsp;Gibsonov krik još se razlegao kroz kabinu, a pilot je već stigao do kontrola. Zatim je bio odbačen na pod kada je mašina načinila gotovo okomit zaokret u očajničkom pokušaju da skrene prema severu. Kada je Gibson ponovo uspeo da se uspravi, na trenutak je ugledao neobično zamagljenu narandžastu liticu koja se obrušavala na njih sa udaljenosti od svega nekoliko kilometara. Čak i u tom trenutku panike, uspeo je da primeti da je ta prepreka koja im se tako brzo približavala na neki način čudna, a onda je iznenada shvatio istinu. Nije reč bila ni o kakvom planinskom lancu, već o nečem što je moglo biti podjednako smrtonosno. Jurili su prema zidu od peska koji je vetar podigao sa površine pustinje gotovo do ruba stratosfere.
<BR>&nbsp;&nbsp;&nbsp;&nbsp;&nbsp;Sekundu kasnije pogodio ih je uragan. Naleti su snažno bacali mašinu s jedne na drugu stranu, a kroz izolaciju trupa dopiralo je ljutito zviždanje i urlanje koje je predstavljalo najužasniji zvuk što ga je Gibson ikada u životu čuo. Istog časa obavila ih je noć i oni su nastavili da bespomoćno lete kroz zavijajuću tamu.
<BR>&nbsp;&nbsp;&nbsp;&nbsp;&nbsp;Sve je bilo gotovo za pet minuta, ali njima se činilo kao da je protekao čitav životni vek. Spasla ih je samo brzina, jer se brod probio kroz srce uragana poput projektila. Iznenada se rasplamsao sumrak zagasito crvene boje, po brodu je prestalo da udara milion kovačkih batova i odzvanjajuća tišina kao da je namah ispunila malu kabinu. Kroz prozor za osmatranje u stražnjem delu broda Gibson je uspeo da na trenutak još pogledom uhvati oluju koja se kretala prema zapadu, rastržući pustinju na svom putu.
<BR>&nbsp;&nbsp;&nbsp;&nbsp;&nbsp;Nogama koje kao da su mu bile od želatina, Gibson je zahvalno oteturao do svog sedišta i ispustio čujan uzdah olakšanja. Na trenutak se zapitao nije li ih skrenula mnogo sa kursa, ali onda je shvatio da to gotovo da uopšte nije bilo važno imajući u vidu navigaciona pomagala kojima su bili opskrbljeni.
<BR>&nbsp;&nbsp;&nbsp;&nbsp;&nbsp;Tek tada, kada je prošla zaglušenost izazvana olujom, Gibson je doživeo drugi šok. Motori su stali.
<BR>&nbsp;&nbsp;&nbsp;&nbsp;&nbsp;U maloj kabini bilo je veoma napeto i mirno. Zatim im pilot doviknu preko ramena: "Stavite maske! Trup bi mogao da popusti kada sletimo." Gibson je nespretnim prstima izvukao opremu za disanje ispod sedišta i pričvrstio je na glavu. Kada je završio, izgledalo je da je tle već sasvim blizu, mada je u sve većem sumraku teško bilo proceniti razdaljinu.
<BR>&nbsp;&nbsp;&nbsp;&nbsp;&nbsp;Neko nisko brdo promaknu pored njih i nestade u tami. Brod se naglo nagnuo kako bi izbegao drugo, zatim se odjednom grčevito trgnuo kada je dodirnuo tle i odskočio. Trenutak kasnije ponovo je udario u površinu i Gibson se ukočio, očekujući neizbežno raspadanje letelice.
<BR>&nbsp;&nbsp;&nbsp;&nbsp;&nbsp;Prošla je večnost pre nego što je uspeo da se opusti, i dalje ne verujući da su se bezbedno spustili. Zatim se Hilton protegnuo u sedištu, skinuo masku i doviknuo pilotu: "Odlično spuštanje, kapetane. Koliko odavde imamo da pešačimo?"
<BR>&nbsp;&nbsp;&nbsp;&nbsp;&nbsp;Na trenutak nije bilo odgovora. Zatim pilot doviknu prilično napetim glasom: "Može li neko da mi zapali cigaretu? Uhvatio me je grč."
<BR>&nbsp;&nbsp;&nbsp;&nbsp;&nbsp;"Izvoli", reče Hilton, krenuvši napred. "Hajde da uključimo svetla u kabini."
<BR>&nbsp;&nbsp;&nbsp;&nbsp;&nbsp;Topla, ugodna svetlost mnogo im je pomogla da se popravi raspoloženje i da se protera marsovska noć koja ih je sada okruživala. Svi su se najednom osetili nekako glupavo veseli, tako da su se neumereno smejali na priglupe šale. Bila je to prirodna reakcija: bili su u toj meri oduševljeni što su još živi da hiljadu kilometara koji su ih delili do najbliže baze gotovo da i nije imalo značaja.
<BR>&nbsp;&nbsp;&nbsp;&nbsp;&nbsp;"Kakva oluja", primeti Gibson. "Da li se ovakve stvari često dešavaju na Marsu? I zašto nas niko nije upozorio?"
<BR>&nbsp;&nbsp;&nbsp;&nbsp;&nbsp;Pilot koji je uspeo da prebrodi prvobitni šok ubrzano je razmišljao i u njegovom umu očigledno se naveliko odvijalo neizbežno preispitivanje. Iako je bio uključen autopilot, trebalo je češće da odlazi napred...
<BR>&nbsp;&nbsp;&nbsp;&nbsp;&nbsp;"Nikada nisam ništa slično video", reče on, "iako sam najmanje pedeset puta leteo između Louela i Skjape. Nevolja je u tome što ništa ne znamo o marsovskoj meteorologiji, čak ni danas. A na planeti postoji svega šest meteoroloških stanica - što nipošto nije dovoljno da nam pruži tačnu sliku."
<BR>&nbsp;&nbsp;&nbsp;&nbsp;&nbsp;"Šta je sa Fobosom? Zar oni nisu mogli da vide šta se događa i upozore nas?"
<BR>&nbsp;&nbsp;&nbsp;&nbsp;&nbsp;Pilot zgrabi almanah i stade ubrzano da ga prelistava.
<BR>&nbsp;&nbsp;&nbsp;&nbsp;&nbsp;"Fobos još nije izišao", odvrati on posle kraćeg računanja. "Pretpostavljam da je oluja sasvim iznenada izbila iz Hada - baš odgovarajuće ime, zar ne? - i verovatno se već ponovo smirila. Ne verujem da je prošla blizu Karontisa, tako da ni oni nisu mogli da nas upozore. Bio je to jedan od onih nesrećnih slučajeva za koje niko nije kriv."
<BR>&nbsp;&nbsp;&nbsp;&nbsp;&nbsp;Izgleda da ga je ta misao prilično razgalila, ali Gibson nije mogao da bude u toj meri filozof.
<BR>&nbsp;&nbsp;&nbsp;&nbsp;&nbsp;"U međuvremenu", uzvrati on, "ostajemo zaglibljeni usred nedođije. Koliko će im vremena biti potrebno da nas pronađu? Ili ima li ikakvih izgleda da se brod popravi?"
<BR>&nbsp;&nbsp;&nbsp;&nbsp;&nbsp;"Nema nade; uništeni su mlaznjaci. Napravljeni su da rade na vazduh, a ne na pesak!"
<BR>&nbsp;&nbsp;&nbsp;&nbsp;&nbsp;"Možemo li se putem radija javiti Skjapi?"
<BR>&nbsp;&nbsp;&nbsp;&nbsp;&nbsp;"Ovako sa tla - ne. Ali kada Fobos iziđe... da vidimo... kroz jedan sat, moći ćemo da pozovemo opservatoriju, a oni će nam poslužiti kao relej. Na taj način smo, znate, primorani ovde da obavljamo sve razgovore na daljinu. Jonosfera je suviše slaba da bi odbila signale kako se to događa na Zemlji. U svakom slučaju, idem da proverim da li je radio ispravan."
<BR>&nbsp;&nbsp;&nbsp;&nbsp;&nbsp;Otišao je napred i stao da petlja oko brodskog primopredajnika, dok je Hilton stavio sebi u zadatak da proveri grejače i pritisak vazduha u kabini, ostavivši preostala dva putnika da gledaju jedan u drugoga pomalo zamišljeno.
<BR>&nbsp;&nbsp;&nbsp;&nbsp;&nbsp;"Kakva zbrka!" prasnuo je Gibson, napola ljutito, napola se zabavljajući. "Stigao sam bezbedno od Zemlje do Marsa - što je više od pedeset miliona kilometara - a čim sam nogom stupio u bedni avion, evo šta se dogodilo! Ubuduće ću se držati svemirskih brodova."
<BR>&nbsp;&nbsp;&nbsp;&nbsp;&nbsp;Džimi se isceri. "Imaćemo o čemu da pričamo ostalima kada se vratimo, je li tako? Možda ćemo konačno moći da obavimo neko pravo istraživanje." Zagledao se kroz prozor, zaklonivši oči šakama sa strane kako bi odagnao svetlost iz kabine. Okolni predeo sada je bio u potpunoj tami, osim osvetljenja koje je dolazilo iz broda.
<BR>&nbsp;&nbsp;&nbsp;&nbsp;&nbsp;"Izgleda da smo okruženi brdima; imali smo sreće što smo se spustili u jednom komadu. Blagi Bože - na ovoj strani nalazi se izbočena stena - još samo nekoliko metara i naleteli bismo na nju!"
<BR>&nbsp;&nbsp;&nbsp;&nbsp;&nbsp;"Imaš li pojma gde se nalazimo?" doviknu Gibson pilotu. Ova netaktična primedba donela mu je jedan ukočen pogled.
<BR>&nbsp;&nbsp;&nbsp;&nbsp;&nbsp;"Otprilike 120 stepeni istočno i 20 severno. Oluja nije mogla da nas daleko odbaci s kursa."
<BR>&nbsp;&nbsp;&nbsp;&nbsp;&nbsp;"Onda se nalazimo negde u Eteriji", primeti Gibson, naginjući se nad karte. "Da - evo ovde je obeležena neka stenovita oblast. Nema mnogo obaveštenja o njoj."
<BR>&nbsp;&nbsp;&nbsp;&nbsp;&nbsp;"Ovo je prvi put da se ikada iko ovde spustio - eto zašto. Ovaj deo Marsa gotovo je neistražen; podrobno je unet u karte iz vazduha, i to je sve."
<BR>&nbsp;&nbsp;&nbsp;&nbsp;&nbsp;Gibsona je zabavljalo kada je primetio koliko se Džimi oraspoložio kada je to čuo. Nema sumnje da je bilo uzbudljivo naći se u oblasti gde nikada ranije nije stupila ljudska noga.
<BR>&nbsp;&nbsp;&nbsp;&nbsp;&nbsp;"Mrsko mi je što moram da vam pokvarima raspoloženje", primeti Hilton, glasom koji je nagoveštavao da upravo to namerava da učini, "ali uopšte nisam siguran da ćeš moći da se putem radija javiš Fobosu čak i kada iziđe."
<BR>&nbsp;&nbsp;&nbsp;&nbsp;&nbsp;"Šta!" poskoči pilot. "Uređaj je u redu - upravo sam proverio."
<BR>&nbsp;&nbsp;&nbsp;&nbsp;&nbsp;"Da - ali da li si primetio gde se nalazimo? Ne možemo čak ni da vidimo Fobos. Stene se uzdižu južno od nas i potpuno zaklanjaju vidik. To znači da oni neće biti u stanju da uhvate naš mikrotalasni signal. A što je još gore, neće moći ni da nas pronađu pomoću teleskopa."
<BR>&nbsp;&nbsp;&nbsp;&nbsp;&nbsp;Nastupila je tišina; svi su bili zaprepašćeni.
<BR>&nbsp;&nbsp;&nbsp;&nbsp;&nbsp;"Pa šta ćemo onda?" upita Gibson. U glavi mu se oblikovala užasna vizija puta dugačkog hiljadu kilometara do Karontisa, ali ju je odmah odagnao. Nije bilo nade da ponesu dovoljno kiseonika za taj put, a još manje hranu i potrebnu opremu. A niko nije mogao nezaštićen da provede noć na površini Marsa, čak ni ovde u blizini polutara.
<BR>&nbsp;&nbsp;&nbsp;&nbsp;&nbsp;"Moraćemo da uputimo signal na neki drugi način", mirno odvrati Hilton. "Ujutro ćemo se popeti na ona brda i pogledati malo unaokolo. Predlažem da u međuvremenu budemo smireni." Zevnuo je i ispružio se, ispunivši kabinu od tavanice do poda. "Ne more nas nikakve neodložne brige; imamo dovoljno vazduha za nekoliko dana i energije u baterijama da nam gotovo beskrajno dugo bude toplo. Možda ćete biti malo gladni ako ostanemo ovde duže od nedelju dana, ali mislim da se to neće dogoditi."
<BR>&nbsp;&nbsp;&nbsp;&nbsp;&nbsp;Nekom vrstom uzajamnog prećutnog dogovora, Hilton je preuzeo komandu. Možda on te okolnosti i nije bio svestan, ali on je sada bio vođa ove male skupine. Pilot mu je bez razmišljanja prepustio sva ovlašćenja.
<BR>&nbsp;&nbsp;&nbsp;&nbsp;&nbsp;"Rekao si da Fobos izlazi kroz jedan sat?" upita Hilton.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Koliko mu traje prolazak? Nikako da upamtim narav tog vašeg malog, ludog meseca."
<BR>&nbsp;&nbsp;&nbsp;&nbsp;&nbsp;"Izlazi na zapadu, a zalazi na istoku otprilike četiri časa kasnije."
<BR>&nbsp;&nbsp;&nbsp;&nbsp;&nbsp;"Znači, trebalo bi da se nađe na jugu negde oko ponoći?"
<BR>&nbsp;&nbsp;&nbsp;&nbsp;&nbsp;"Tako je. Oh, Bože - to znači da ga ionako ne bismo videli. Bar jedan sat će biti pomračen!"
<BR>&nbsp;&nbsp;&nbsp;&nbsp;&nbsp;"Kakav mesec!" frknu Gibson. "Kada ti najviše treba, ne možeš čak ni videti tu prokletu stvar!"
<BR>&nbsp;&nbsp;&nbsp;&nbsp;&nbsp;"To i nije važno", mirno odvrati Hilton. "Znaćemo tačno gde se nalazi i nema razloga da tada ne pokušamo da pošaljemo poruku preko radija. To je sve što noćas možemo da učinimo. Ima li neko karte? Ne? Kako bi onda bilo, Martine, da nas malo zabaviš nekim tvojim pričama?"
<BR>&nbsp;&nbsp;&nbsp;&nbsp;&nbsp;To je bilo izrečeno u šali, ali Gibson je smesta uzvratio istom merom.
<BR>&nbsp;&nbsp;&nbsp;&nbsp;&nbsp;"Nije mi ni na kraj pameti da učinim tako nešto", reče on. "Ti si taj koji ima šta da ispriča."
<BR>&nbsp;&nbsp;&nbsp;&nbsp;&nbsp;Hilton se ukoči i Gibson na trenutak pomisli da ga je uvredio. Znao je da je Hilton retko kad pričao o pohodu na Saturn, a ovo je bila suviše dobra prilika da bi je propustio. Takvu nikada više neće imati, a i zar se ne kaže da pričanje velikih pustolovina dobro utiče na moral. Možda je Hilton to takođe shvatio, jer se ubrzo opustio i nasmešio.
<BR>&nbsp;&nbsp;&nbsp;&nbsp;&nbsp;"Baš si me elegantno saterao u ćošak, zar ne, Martine. Dobro, pričaću vam - ali pod jednim uslovom."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Bez navođenja autora, molim!"
<BR>&nbsp;&nbsp;&nbsp;&nbsp;&nbsp;"Sačuvaj Bože!"
<BR>&nbsp;&nbsp;&nbsp;&nbsp;&nbsp;"I kada napišeš, da prvi dobijem rukopis na čitanje."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;Ovo je bilo bolje nego što je Gibson i mogao da se nada. Nije nameravao da odmah sedne da piše o Hiltonovim pustolovinama, ali bilo je prijatno znati da to može da učini ako poželi. Uopšte mu nije palo na pamet da možda nikada neće imati priliku za tako nešto.
<BR>&nbsp;&nbsp;&nbsp;&nbsp;&nbsp;Izvan brodskih zidova, spustila se ciča marsovska noć - noć ukrašena netrepćućim zvezdama oštrim poput igala. Bleda svetlost Deimosa osvetlila je nejasno okolni predeo, koji je izgledao kao da je obasjan hladnom fosforescencijom. Na istoku se u svoj svojoj slavi uzdizao Jupiter, najsvetlije nebesko telo. Međutim, misli četvorice muškaraca u slupanoj letelici bile su još šest stotina miliona kilometara dalje od Sunca.
<BR>&nbsp;&nbsp;&nbsp;&nbsp;&nbsp;To je još mnoge zbunjivalo - neobična činjenica da je čovek posetio Saturn, ali ne i Jupiter koji je bio mnogo bliži. Ali kada su svemirska putovanja u pitanju, puke razdaljine nisu ni od kakve važnosti, a do Saturna se stiglo zahvaljujući jednoj zapanjujuće srećnoj okolnosti u koju je još teško bilo poverovati. Oko Saturna je kružio Titan, najveći satelit u Sunčevom sistemu - koji je otprilike dvostruko veći od Zemljinog Meseca. Još daleke 1944. otkriveno je da Titan poseduje atmosferu. Nije to bila atmosfera koja je mogla da se diše, ali bila je neopisivo vrednija od toga. Sastojala se od metana, idealnog goriva za rakete na atomski pogon.
<BR>&nbsp;&nbsp;&nbsp;&nbsp;&nbsp;To je dovelo do jedinstvene situacije u istoriji svemirskih letova. Prvi put je jedan pohod mogao biti poslat na nepoznati svet sa sigurnošću da će, pošto stigne tamo, imati obezbeđeno gorivo za ponovno punjenje.
<BR>&nbsp;&nbsp;&nbsp;&nbsp;&nbsp;'Arktur' i njegova šestočlana posada lansirani su sa orbite oko Marsa. Samo devet meseci kasnije brod je stigao do Saturnovog sistema, sa dovoljno goriva da se bezbedno spusti na Titan. Zatim su uključene pumpe i veliki rezervoari ponovo su napunjeni metanom koga je bilo na nebrojene trilione tona i samo je čekao da ga neko uzme. Popunjavajući rezervoare kad god je to bilo potrebno, 'Arktur' je posetio svih petnaest poznatih Saturnovih meseca, pa je čak obišao i sam sistem velikih prstenova. Za samo nekoliko meseci, saznali su više o Saturnu nego što se dokučilo tokom svih prethodnih vekova pomoću teleskopskih ispitivanja.
<BR>&nbsp;&nbsp;&nbsp;&nbsp;&nbsp;Morali su da plate izvesnu cenu. Dva člana posade umrla su od radijacijske bolesti posle hitnih popravki vršenih na jednom od atomskih motora. Pokopani su na Dioni, četvrtom mesecu. A vođa pohoda, kapetan Envers, nastradao je od odrona smrznutog vazduha na Titanu; njegovo telo nikada nije bilo pronađeno. Hilton je preuzeo komandu i vratio 'Arktur' sigurno na Mars godinu dana kasnije, sa samo dva člana posade da mu pomažu uz put.
<BR>&nbsp;&nbsp;&nbsp;&nbsp;&nbsp;Sve te gole činjenice Gibson je znao napamet. Još se sećao kako je slušao radio-poruke koje su se vraćale kroz svemir, slate od jednog sveta do drugog. Ali sasvim je drugačije bilo slušati Hiltona kako priča priču na svoj tihi, neobično bezlični način, kao da je bio posmatrač, a ne učesnik.
<BR>&nbsp;&nbsp;&nbsp;&nbsp;&nbsp;Govorio je o Titanu i njegovoj manjoj braći, sitnim mesecima koji su, kružeći oko Saturna, napravili od sistema te planete gotovo model Sunčevog sistema. Opisao je kako su se na kraju spustili na mesec koji je bio najbliži planeti, Mimas, udaljen od Saturna dvostruko manje nego što je to Mesec od Zemlje.
<BR>&nbsp;&nbsp;&nbsp;&nbsp;&nbsp;"Spustili smo se u široku dolinu između dve planine, jer smo bili sigurni da će tle tamo biti prilično čvrsto. Nismo nameravali da napravimo istu grešku koju smo načinili na Rei! Uspešno smo se spustili i navukli skafandere za izlazak. Smešno kako je čovek uvek nestrpljiv u tim prilikama, bez obzira na to koliko puta se spustio na neki novi svet.
<BR>&nbsp;&nbsp;&nbsp;&nbsp;&nbsp;Mimas, razume se, nema veliku gravitaciju - ona iznosi svega stoti deo Zemljine. No, i to je bilo dovoljno da ne odskočimo u svemir. Dopadalo mi se; znali ste da ćete se uvek bezbedno spustiti samo ako budete dovoljno dugo čekali.
<BR>&nbsp;&nbsp;&nbsp;&nbsp;&nbsp;Prizemili smo se u rano jutro. Dan na Mimasu nešto je kraći nego na Zemlji; mali satelit obiđe oko Saturna za dvadeset dva sata, a kako je stalno istom stranom okrenut prema planeti dan i mesec su mu iste dužine, baš kao i na Mesecu. Spustili smo se na severnu poluloptu, nedaleko od polutara, a najveći deo Saturna stajao je iznad obzorja. Delovao je krajnje upečatljivo - ogroman polumesečasti rog štrčao je u nebo poput neke planine visoke nekoliko hiljada milja, koja je savijena pod nemogućim uglom.
<BR>&nbsp;&nbsp;&nbsp;&nbsp;&nbsp;Svi ste, razume se, videli filmove koje smo snimili - naročito onaj ubrzani, u boji, koji prikazuje ceo ciklus Saturnovih faza. Ali mislim da vam oni ne mogu dočarati kako izgleda živeti sa tom ogromnom stvari koja vam uvek stoji na nebu. Tako je veliki, znate, da ga nikako ne možete obuhvatiti jednim pogledom. Ako ste stajali licem okrenuti prema njemu i sa raširenim rukama, mogli ste zamišljati kako vrhovima prstiju dodirujete suprotne krajeve prstenova. Same prstenove nismo mogli sasvim dobro da vidimo, jer su prema nama stajali okrenuti gotovo samim bridom, ali uvek ste znali da su tu po širokoj, zagasitoj traci senke koju su bacali na planetu.
<BR>&nbsp;&nbsp;&nbsp;&nbsp;&nbsp;Niko od nas nikada se nije umorio od posmatranja ovog sveta. Planeta se okreće veoma brzo - tako da se ustrojstva na njoj sve vreme menjaju. Formacije oblaka, ako je to ono što je bilo, imale su običaj da šibajući obiđu s jedne strane diska na drugu za nekoliko časova, sve vreme se pri tom menjajući. A i bili su predivnih boja - uglavnom zelene, smeđe i žute. S vremena na vreme dolazilo je do velikih, sporih erupcija i tada bi se masa veličine Zemlje izdigla iz dubina, lenjo se raširivši u veliku mrlju preko pola planete.
<BR>&nbsp;&nbsp;&nbsp;&nbsp;&nbsp;Zadugo niste mogli da odvojite pogled od nje. Čak i kada je bila u prvoj četvrti i stoga potpuno nevidljiva, ipak ste znali da je tamo zbog velike rupe među zvezdama. A evo i nečeg neobičnog što nisam pomenuo u izveštajima, jer nisam bio siguran. Jednom ili dvaput, dok smo se nalazili u senci planete i kada je njen disk trebalo da bude potpuno taman, učinilo mi se da sam video neki slab fosforescentni sjaj kako dopire sa noćne strane. Nije dugo trajao - ako ga je uopšte bilo. Možda je to bila neka vrsta hemijske reakcije koja se odigravala tamo dole u tom uskomešanom kazanu.
<BR>&nbsp;&nbsp;&nbsp;&nbsp;&nbsp;Zar vas čudi to što želim ponovo da odem do Saturna? Ono što bih zaista voleo jeste da ovoga puta priđem stvarno blizu - a kada to kažem, mislim na udaljenost od hiljadu kilometara. To bi trebalo da je sasvim bezbedno i za to nije potrebno mnogo energije. Treba samo ući u paraboličnu orbitu i pustiti da počnete da padate poput komete koja obilazi oko Sunca. U Saturnovoj blizini proveli biste, razume se, svega nekoliko minuta, ali za to vreme se može prikupiti mnogo podataka.
<BR>&nbsp;&nbsp;&nbsp;&nbsp;&nbsp;Želim da se ponovo spustim i na Mimas i vidim veliki, sjajni polumesec koji se proteže preko pola neba. Vredelo bi krenuti na put i samo zbog toga da bi se videlo kako Saturn raste i smanjuje se, kao i kako se oluje jure oko njegovog polutara. Da - vredelo bi, čak i da se ovog puta ja ne vratim."
<BR>&nbsp;&nbsp;&nbsp;&nbsp;&nbsp;Ova poslednja primedba nije predstavljala lažno junačenje. Bila je to jednostavna tvrdnja i svi su Hiltonu poverovali. Dok je čarolija trajala, svi odreda bili su spremni da sklope istu pogodbu.
<BR>&nbsp;&nbsp;&nbsp;&nbsp;&nbsp;Gibson je prekinuo dugu tišinu tako što je otišao do kabinskog prozora i zagledao se u noć.
<BR>&nbsp;&nbsp;&nbsp;&nbsp;&nbsp;"Možemo li da ugasimo svetla?" doviknu on. Pala je potpuna tama kada je pilot ispunio njegov zahtev. Ostali mu se pridružiše kod prozora.
<BR>&nbsp;&nbsp;&nbsp;&nbsp;&nbsp;"Pogledajte", reče Gibson. "Tamo gore - videćete ako iskrivite vrat."
<BR>&nbsp;&nbsp;&nbsp;&nbsp;&nbsp;Stena naspram koje su počivali nije više predstavljala zid neprobojne tame. Na njenim najvišim vrhovima poigravala je neka nova svetlost, prosipajući se preko izlomljenih litica i slivajući se u dolinu. Nevidljivi Fobos izišao je negde na zapadu i peo se u svom meteorskom uzdizanju prema jugu, jureći preko neba.
<BR>&nbsp;&nbsp;&nbsp;&nbsp;&nbsp;Svetlost je iz minuta u minut postajala jača i ubrzo je pilot počeo da upućuje signale. Jedva da je krenuo kada se bleda mesečina iznenada utulila, što je Gibsona nateralo da uzvikne od iznenađenja. Fobos je nestao u senci Marsa i mada se i dalje uzdizao, neće sijati skoro čitav sat. Nije bilo načina da se kaže hoće li proviriti iznad ivice velike stene i tako se naći u pogodnom položaju da primi njihove signale.
<BR>&nbsp;&nbsp;&nbsp;&nbsp;&nbsp;Nisu gubili nadu gotovo dva časa. Iznenada se svetlost ponovo pojavila na vrhovima, ali sada je sijala sa istoka. Fobos je izišao iz pomračenja i sada se spuštao prema obzorju do koga će stići za nešto više od jednog sata. Pilot je sa gađenjem ugasio predajnik.
<BR>&nbsp;&nbsp;&nbsp;&nbsp;&nbsp;"Ne vredi", izjavi on. "Moraćemo da probamo nešto drugo."
<BR>&nbsp;&nbsp;&nbsp;&nbsp;&nbsp;"Znam!" uzbuđeno uzviknu Gibson. "Zar ne bismo mogli da odnesemo predajnik na vrh brda?"
<BR>&nbsp;&nbsp;&nbsp;&nbsp;&nbsp;"Setio sam se toga, ali bilo bi vraški teško izvaditi ga bez odgovarajućeg alata. Cela stvar - antene i sve ostalo - ugrađeno je u trup."
<BR>&nbsp;&nbsp;&nbsp;&nbsp;&nbsp;"Ionako noćas ne možemo više ništa da učinimo", primeti Hilton. "Predlažem da svi malo odspavamo pre zore. Laku noć, svima."
<BR>&nbsp;&nbsp;&nbsp;&nbsp;&nbsp;Bio je to odličan savet, ali ga nije bilo lako poslušati. Gibsonov um i dalje je jurio napred, praveći planove za sutra. Tek kada je Fobos zaronio na istoku, a njegova svetlost prestala da se rugajući poigrava po steni iznad njih, on je konačno uspeo da utone u blaženi san.
<BR>&nbsp;&nbsp;&nbsp;&nbsp;&nbsp;Čak je i tada sanjao kako pokušava da prebaci pogon sa avionskih motora na traktor stajnog trapa kako bi mogli da se po tlu prevezu poslednjih hiljadu kilometara do luke Skjapareli...
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
