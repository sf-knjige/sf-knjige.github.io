<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Posle najuspešnijeg pada u istoriji istraživanja Marsa, kako je on kasnije nazvan, poseta Trivijum Karontisu i luci Skjapareli predstavljala je, neizbežno, neku vrsta antiklimaksa. Gibson je ionako želeo da je odloži i da se odmah vrati u luku Louel sa svojom nagradom. Uskoro je odustao od svih pokušaja da odbaci Skvika, a kako će svi u koloniji ionako jedva čekati da vide pravog, živog Marsovca, odlučeno je da to malo stvorenje odleti nazad zajedno s njima.
<BR>&nbsp;&nbsp;&nbsp;&nbsp;&nbsp;Međutim, luka Louel nije im dozvoljavala da se vrate; prošlo je deset dana pre nego što su ponovo ugledali glavni grad. Pod velikim kupolama upravo se vodila jedna od najpresudnijih bitaka za planetu. Bila je to bitka o kojoj je Gibson saznavao samo preko radio-izveštaja - tiha, ali smrtonosna bitka koju je bio srećan što je propustio.
<BR>&nbsp;&nbsp;&nbsp;&nbsp;&nbsp;Izbila je epidemija koju je priželjkivao dr Skot. U najkritičnijim trenucima čak je jedna desetina stanovništva bila obolela od marsovske groznice. Međutim, serum sa Zemlje prekinuo je napad i bitka je izvojevana uz samo tri kobna slučaja. To je bio poslednji put da je groznica ikada zapretila koloniji.
<BR>&nbsp;&nbsp;&nbsp;&nbsp;&nbsp;Kada su odlučili da povedu Skvika u luku Skjapareli, suočili su se sa velikim poteškoćama, jer je to značilo da moraju unapred tamo otpremiti velike količine biljaka kojima se hranio. U početku su čak sumnjali da će moći da živi u atmosferi sa puno kiseonika unutar kupola, ali uskoro su otkrili da ga to ni najmanje nije brinulo - mada mu se apetit znatno smanjio. Ta srećna pojava objašnjena je tek mnogo kasnije. Međutim, nikada niko nije uspeo da otkrije razlog Skvikove privrženosti Gibsonu. Neko je jednom nabacio, nimalo uviđavno, da mu je bio privržen jer su obojica bili otprilike istog oblika.
<BR>&nbsp;&nbsp;&nbsp;&nbsp;&nbsp;Pre nego što su nastavili svoje putovanje, Gibson i njegove kolege, zajedno sa pilotom spasilačkog aviona i posadom zaduženom za popravke koja je stigla kasnije, nekoliko puta su posetili malu porodicu Marsovaca. Otkrili su samo jednu skupinu i Gibson se pitao nisu li oni poslednji primerci na planeti. Kao što se kasnije pokazalo, to nije bio slučaj.
<BR>&nbsp;&nbsp;&nbsp;&nbsp;&nbsp;Spasilački avion sledio je trag njihovog leta kada je primio radio-poruku sa Fobosa u kojoj su se pominjali sjajni odblesci primećeni u Eteriji. (Svi su bili i te kako zbunjeni, jer im nije bilo jasno kako su nastali, sve dok im Gibson, sa opravdanim ponosom, nije objasnio.) Kada su otkrili da će biti potrebno svega nekoliko časova da se zamene mlazne jedinice na njihovom avionu, odlučili su da sačekaju da se donesu rezervni delovi i da to vreme iskoriste za proučavanje Marsovaca u njihovom prirodnom prebivalištu. Tada je Gibson prvi put naslutio tajnu njihovog postojanja.
<BR>&nbsp;&nbsp;&nbsp;&nbsp;&nbsp;U dalekoj prošlosti verovatno su udisali kiseonik i njihovi životni procesi još su zavisili od tog elementa. Nisu mogli da ga crpe neposredno iz tla, gde ga je bilo u nebrojenim trilionima tona; ali to su mogle da urade biljke kojima su se hranili. Gibson je ubrzo otkrio da su brojne 'mahune' u papratastim listovima nalik na morsku travu sadržale kiseonik pod dosta visokim pritiskom. Usporavanjem svog metabolizma, Marsovci su uspeli da uspostave ravnotežu - gotovo simbiozu - sa biljkama koje su im bukvalno obezbeđivale hranu i vazduh. Bila je to nesigurna ravnoteža koju je, čovek bi pomislio, mogla u svakom trenutku narušiti kakva prirodna katastrofa. Međutim, uslovi na Marsu već odavno su postali postojani i ravnoteža je mogla još veoma dugo da se održi - ako je Čovek ne naruši.
<BR>&nbsp;&nbsp;&nbsp;&nbsp;&nbsp;Popravke su potrajale nešto duže nego što su očekivali, tako da su stigli u luku Skjapareli tek tri dana po napuštanju luke Louel. U drugom po veličini gradu na Marsu živelo je manje od hiljadu ljudi, ispod dve kupole na jednoj dugačkoj, uskoj visoravni. Na tom mestu spustio se prvi pohod na Mars, tako da je položaj grada odista predstavljao istorijsku znamenitost. Tek nekoliko godina kasnije, kada su resursi planete bili bolje upoznati, odlučeno je da se središte kolonije preseli u Louel i da se Skjapareli dalje ne širi.
<BR>&nbsp;&nbsp;&nbsp;&nbsp;&nbsp;Mali grad je u mnogo pogleda predstavljao tačnu repliku većeg i modernijeg parnjaka. Njegove specijalnosti bile su lako inženjerstvo, geološka - ili pre aerološka - istraživanja i ispitivanje okolnih oblasti. Stoga je činjenica da su Gibson i njegove kolege sasvim slučajno nabasali na najveće otkriće do tada napravljeno na Marsu, na manje od sata leta od grada, izazvala izvesnu zavist.
<BR>&nbsp;&nbsp;&nbsp;&nbsp;&nbsp;Njihova poseta mora da je imala obeshrabrujući učinak na sve uobičajene aktivnosti u luci Skjapareli, jer kuda god da je Gibson krenuo sve bi stalo dok su se gomile okupljale oko Skvika. Omiljena zabava im je bila da ga namame na područje jednoličnog osvetljenja i da ga posmatraju kako ceo postaje crn, dok je radosno pokušavao da izvuče najviše što može iz toga. Upravo je u Skjapareliju nekome palo na pamet da projektuje na Skvika jednostavne slike i snimi ishod pre nego što ovaj izbledi. Jednog dana se Gibson veoma naljutio kada je naišao na fotografiju svog ljubimca sa grubim, ali prepoznatljivim karikaturalnim likom jedne dobro poznate televizijske zvezde.
<BR>&nbsp;&nbsp;&nbsp;&nbsp;&nbsp;Sve u svemu, njihov boravak u luci Skjapareli nije bio baš najsrećniji. U prva tri dana videli su sve što je vredelo videti, a ono nekoliko putovanja na koje su mogli da krenu po okolnom predelu nisu se pokazala mnogo zanimljiva. Džimi je sve vreme mislio o Ireni, što ga je prilično stajalo, budući da su privatne radio-veze sa lukom Louel bile skupe. Gibson je s nestrpljenjem čekao da se vrati u veliki grad koji je, ne tako davno, nazvao tek ovećim selom. Samo je Hilton, koji je, kako se činilo, imao neograničeno strpljenje, prihvatao život sa lakše strane i odmarao se dok su ostali oko njega zbog nečega bili stalno uzmuvani.
<BR>&nbsp;&nbsp;&nbsp;&nbsp;&nbsp;Za vreme njihovog boravka u gradu doživeli su i jedno uzbuđenje. Gibson se često pitao, pomalo zabrinuto, šta bi se dogodilo ako bi zakazala kupola pod pritiskom. Dobio je odgovor - bar u onoj meri u kojoj je to uopšte želeo - jednog mirnog popodneva dok je intervjuisao glavnog inženjera grada u njegovoj kancelariji. S njima je bio i Skvik; stajao je propet na donjim udovima poput kakve neverovatne dečje lutke.
<BR>&nbsp;&nbsp;&nbsp;&nbsp;&nbsp;Gibson je u toku intervjua postao svestan da njegova žrtva pokazuje više od uobičajene uznemirenosti. Um mu je očigledno bio negde daleko odatle i kao da je svakog časa očekivao da se nešto dogodi. Iznenada, bez upozorenja, cela zgrada se blago zatresla kao da ju je pogodio zemljotres. Ubrzo posle prvog usledila su još dva potresa u ravnomernim razmacima. Iz zvučnika na zidu dopro je užurbani glas: "Ispust na kupoli! Ovo je samo vežba! Imate deset sekundi da stignete do zaklona! Ispust na kupoli! Ovo je samo vežba!"
<BR>&nbsp;&nbsp;&nbsp;&nbsp;&nbsp;Gibson je skočio iz stolice, ali je odmah shvatio da nema potrebe da čini bilo šta. Iz daljine je doprlo lupanje vratima - a onda je nastupila tišina. Inženjer je ustao i otišao do prozora koji je gledao na glavnu ulicu grada.
<BR>&nbsp;&nbsp;&nbsp;&nbsp;&nbsp;"Izgleda da su svi na sigurnom", reče on. "Razume se, ovi testovi nikada ne mogu da se izvedu tako da predstavljaju potpuno iznenađenje. Vrše se jednom mesečno i moramo reči ljudima koga će to dana biti, jer bi inače mogli pomisliti da je uzbuna prava."
<BR>&nbsp;&nbsp;&nbsp;&nbsp;&nbsp;"Ali šta treba da uradimo?" upita Gibson, kome je to bar dva puta rečeno, ali je zaboravio.
<BR>&nbsp;&nbsp;&nbsp;&nbsp;&nbsp;"Čim čujete signal - a to su tri eksplozije na tlu - morate naći zaklon. Ako se nalazite unutra, potrebno je da hitno uzmete masku za disanje kako biste mogli da spasete nekoga ko ne može da se skloni na vreme. Vidite, ako pritiska nestane, svaka kuća postaje samodovoljna jedinica sa dovoljno vazduha za nekoliko časova."
<BR>&nbsp;&nbsp;&nbsp;&nbsp;&nbsp;"A ako neko ostane napolju?"
<BR>&nbsp;&nbsp;&nbsp;&nbsp;&nbsp;"Pritisku bi bilo potrebno nekoliko sekundi da se spusti, a kako svaka kuća ima posebnu vazdušnu komoru uvek bi bilo moguće stići na vreme do zaklona. Čak i kada biste se srušili na otvorenom, verovatno bi s vama bilo sve u redu ako vas spasu u roku od dva minuta - osim ako imate bolesno srce. A na Mars ne dolazi niko ko ima bolesno srce."
<BR>&nbsp;&nbsp;&nbsp;&nbsp;&nbsp;"E, pa, nadam se da nikada nećete morati tu teoriju praktično da proverite."
<BR>&nbsp;&nbsp;&nbsp;&nbsp;&nbsp;"I mi se nadamo! Ali na Marsu morate biti spremni na sve. A evo i znaka da je sve u redu."
<BR>&nbsp;&nbsp;&nbsp;&nbsp;&nbsp;Zvučnik je ponovo oživeo.
<BR>&nbsp;&nbsp;&nbsp;&nbsp;&nbsp;"Vežba završena. Neka svi koji nisu uspeli da stignu do zaklona u propisanom vremenu obaveste upravu na uobičajen način. Kraj poruke."
<BR>&nbsp;&nbsp;&nbsp;&nbsp;&nbsp;"Hoće li?" upita Gibson. "Pomislio bih da će radije ćutati o tome."
<BR>&nbsp;&nbsp;&nbsp;&nbsp;&nbsp;Inženjer se nasmeja.
<BR>&nbsp;&nbsp;&nbsp;&nbsp;&nbsp;"To zavisi. Verovatno i hoće ako je krivica do njih. Ali to je najbolji način da se ukaže na slaba mesta u našoj odbrani. Neko će doći i reći: 'Slušajte - čistio sam jednu od peći za rudu kada se oglasio alarm; bilo mi je potrebno dva minuta da iziđem iz te vražije stvari. Šta da radim na takvom mestu ako zaista nastane ispust?' U tom slučaju moramo smisliti odgovor, ako uopšte postoji."
<BR>&nbsp;&nbsp;&nbsp;&nbsp;&nbsp;Gibson sa zavišću pogleda Skvika, koji je, kako se činilo, spavao, ali, sudeći prema povremenim trzajima velikih providnih ušiju, videlo se da ga ovaj razgovor ipak donekle i zanima.
<BR>&nbsp;&nbsp;&nbsp;&nbsp;&nbsp;"Bilo bi lepo da smo kao on i da ne moramo da brinemo o vazdušnom pritisku. Onda bismo zaista mogli da učinimo nešto sa Marsom."
<BR>&nbsp;&nbsp;&nbsp;&nbsp;&nbsp;"Pitam se!" zamišljeno primeti inženjer. "Šta su oni učinili osim što su preživeli? Uvek je pogubno prilagoditi se na neku sredinu. Treba izmeniti sredinu da tebi odgovara."
<BR>&nbsp;&nbsp;&nbsp;&nbsp;&nbsp;Te reči su predstavljale gotovo odjek opaske koju mu je uputio Hedfild tokom njihovog prvog susreta. Gibson će ih se često sećati u potonjim godinama.
<BR>
<BR>&nbsp;&nbsp;&nbsp;&nbsp;&nbsp;Povratak u luku Louel predstavljao je gotovo pobedničku paradu. Glavni grad bio je u zanosu zbog pobede nad epidemijom i sada je nestrpljivo čekao da vidi Gibsona i njegovu nagradu. Naučnici su pripremili pravi svečani doček Skviku; naročito mnogo posla imali su zoolozi koji je trebalo da objasne svoje ranije tvrdnje vezane za odsustvo životinja na Marsu.
<BR>&nbsp;&nbsp;&nbsp;&nbsp;&nbsp;Gibson je predao svog ljubimca stručnjacima tek kada su ga čvrsto uverili da im seciranje nijednog trenutka nije palo na pamet. A onda je on, pun ideja, pohitao da se vidi sa šefom.
<BR>&nbsp;&nbsp;&nbsp;&nbsp;&nbsp;Hedfild ga je ljubazno dočekao. Gibson je sa zanimanjem primetio da se šefovo držanje prema njemu znatno izmenilo. U početku je bilo - pa, ne baš neprijateljsko, ali moglo bi se reći donekle uzdržano. Nije ni pokušao da prikrije kako smatra Gibsonovo prisustvo na Marsu donekle smetnjom - još jednim bremenom koji treba pridodati onima koji su ga već opterećivali. Ovaj stav se lagano menjao tako da je sada bilo očigledno da ga upravnik više ne smatra velikom mukom.
<BR>&nbsp;&nbsp;&nbsp;&nbsp;&nbsp;"Doveli ste neke veoma zanimljive građane u moje malo carstvo", primeti Hedfild sa osmehom. "Upravo sam osmotrio vašeg privlačnog ljubimca. Već je ujeo glavnog lekara."
<BR>&nbsp;&nbsp;&nbsp;&nbsp;&nbsp;"Nadam se da lepo postupaju s njim", uplašeno primeti Gibson.
<BR>&nbsp;&nbsp;&nbsp;&nbsp;&nbsp;"S kim - sa glavnim lekarom?"
<BR>&nbsp;&nbsp;&nbsp;&nbsp;&nbsp;"Ne - sa Skvikom, razume se. Baš me zanima postoji li još koji oblik životinja koji nismo otkrili - možda inteligentniji."
<BR>&nbsp;&nbsp;&nbsp;&nbsp;&nbsp;"Drugim rečima, da li su ovo jedini pravi Marsovci?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Proći će godine pre nego što to budemo znali zasigurno, ali pretpostavljam da jesu. Uslovi koji su im omogućili da prežive ne postoje na mnogo mesta na planeti."
<BR>&nbsp;&nbsp;&nbsp;&nbsp;&nbsp;"To je jedna od stvari o kojima sam želeo s vama da popričam." Gibson zavuče šaku u džep i izvadi pregršt mahuna smeđe 'morske trave'. Probušio je jednu od od njih i začulo se slabo šištanje gasa.
<BR>&nbsp;&nbsp;&nbsp;&nbsp;&nbsp;"Ako se ova biljka gaji kako treba, mogla bi da reši problem sa kiseonikom u gradovima i otkloni svu našu sadašnju složenu mašineriju. Ukoliko bi imala dovoljno peska da se hrani, pružala bi vam sav potreban kiseonik."
<BR>&nbsp;&nbsp;&nbsp;&nbsp;&nbsp;"Nastavite", neobavezno reče Hedfild.
<BR>&nbsp;&nbsp;&nbsp;&nbsp;&nbsp;"Razume se, morali biste da izvršite selekciju kako biste dobili vrstu koja daje najviše kiseonika", nastavi Gibson, zagrejavši se za tu temu.
<BR>&nbsp;&nbsp;&nbsp;&nbsp;&nbsp;"Svakako", odvrati Hedfild.
<BR>&nbsp;&nbsp;&nbsp;&nbsp;&nbsp;Gibson sumnjičavo odmeri svog slušaoca, svestan da u njegovom držanju ima nečeg čudnog. Blagi osmeh poigravao je oko Hedfildovih usana.
<BR>&nbsp;&nbsp;&nbsp;&nbsp;&nbsp;"Mislim da me ne shvatate ozbiljno!" ogorčeno se usprotivi Gibson.
<BR>&nbsp;&nbsp;&nbsp;&nbsp;&nbsp;Hedfild naglo ustade.
<BR>&nbsp;&nbsp;&nbsp;&nbsp;&nbsp;"Naprotiv!" odvrati on. "Uzimam vas mnogo ozbiljnije nego što mislite." Igrao se nekoliko trenutaka pritiskivačem za hartiju, a onda je očigledno doneo neku odluku. Iznenada se nagnuo napred prema mikrofonu na stolu i pritisnuo dugme.
<BR>&nbsp;&nbsp;&nbsp;&nbsp;&nbsp;"Pozovite mi peščanu buvu i vozača", reče. Neka budu u zapadnoj vazdušnoj komori broj jedan za pola sata."
<BR>&nbsp;&nbsp;&nbsp;&nbsp;&nbsp;Okrenuo se prema Gibsonu.
<BR>&nbsp;&nbsp;&nbsp;&nbsp;&nbsp;"Možete li da se spremite do tada?"
<BR>&nbsp;&nbsp;&nbsp;&nbsp;&nbsp;"Šta - ovaj, da, pretpostavljam. Moram samo da uzmem opremu za disanje iz hotela."
<BR>&nbsp;&nbsp;&nbsp;&nbsp;&nbsp;"Dobro - vidimo se za pola sata."
<BR>&nbsp;&nbsp;&nbsp;&nbsp;&nbsp;Gibson je stigao deset minuta ranije, a mozak mu je grozničavo radio. Prevozno odeljenje uspelo je na vreme da obezbedi vozilo, a šef je bio tačan kao i uvek. Dao je vozaču uputstva koja Gibson nije mogao da prati i buva je pohitala iz kupole na put koji je opasivao grad.
<BR>&nbsp;&nbsp;&nbsp;&nbsp;&nbsp;"Upravo postupam brzopleto, Gibsone", reče Hedfild dok je sjajni zeleni predeo promicao pored njih. "Ali da li biste mi dali svoju reč da ovo nikome nećete pomenuti dok vas ne ovlastim da to učinite?"
<BR>&nbsp;&nbsp;&nbsp;&nbsp;&nbsp;"Da, svakako", odvrati zapanjeni Gibson.
<BR>&nbsp;&nbsp;&nbsp;&nbsp;&nbsp;"Imam poverenja u vas jer smatram da ste na našoj strani i zato što sam se uverio da niste bili onolika napast kolika sam se pribojavao da ćete biti."
<BR>&nbsp;&nbsp;&nbsp;&nbsp;&nbsp;"Hvala vam", suvo odvrati Gibson.
<BR>&nbsp;&nbsp;&nbsp;&nbsp;&nbsp;"I zbog onoga što ste nas naučili o našoj vlastitoj planeti. Mislim da vam dugujemo nešto zauzvrat."
<BR>&nbsp;&nbsp;&nbsp;&nbsp;&nbsp;Buva je zaokrenula prema jugu, sledeći trag koji je vodio u brda, a Gibson je iznenada shvatio kuda idu.
<BR>
<BR>&nbsp;&nbsp;&nbsp;&nbsp;&nbsp;"Jesi li se uznemirila kada si čula da smo se srušili?" nestrpljivo upita Džimi.
<BR>&nbsp;&nbsp;&nbsp;&nbsp;&nbsp;"Svakako da jesam", odvrati Irena. "Strašno sam se uznemirila. Nisam mogla da zaspim od brige za tebe."
<BR>&nbsp;&nbsp;&nbsp;&nbsp;&nbsp;"Ali sada kad je sve prošlo, da li i dalje misliš da je vredelo brinuti se?"
<BR>&nbsp;&nbsp;&nbsp;&nbsp;&nbsp;"Pretpostavljam da jeste, ali to što se dogodilo stalno me podseća da ćeš za mesec dana ponovo otići. Oh, Džimi, šta ćemo onda?"
<BR>&nbsp;&nbsp;&nbsp;&nbsp;&nbsp;Dvoje zaljubljenih obuzeo je duboki očaj. Celo Džimijevo prethodno zadovoljstvo izbrisala je ta mračna okolnost. Bila je neizbežna. 'Ares' će krenuti sa Deimosa za manje od četiri nedelje i mogu proći godine pre nego što on bude u prilici da se vrati na Mars. Ta mogućnost bila je za njega toliko užasna da se nije mogla rečima iskazati.
<BR>&nbsp;&nbsp;&nbsp;&nbsp;&nbsp;"Ne mogu da ostanem na Marsu, čak i kada bi mi dopustili", reče Džimi. "Ne mogu da počnem da zarađujem dok ne steknem kvalifikaciju, a još me čekaju dve godine postdimplomskih i put na Veneru koji treba da odradim! Postoji samo jedna mogućnost!"
<BR>&nbsp;&nbsp;&nbsp;&nbsp;&nbsp;Irenine oči zasijaše; a zatim se ponovo smrknula.
<BR>&nbsp;&nbsp;&nbsp;&nbsp;&nbsp;"Oh, o tome smo već pričali. Ubeđena sam da se tata ne bi složio."
<BR>&nbsp;&nbsp;&nbsp;&nbsp;&nbsp;"Možemo da pokušamo. Navešću Martina da ga obradi."
<BR>&nbsp;&nbsp;&nbsp;&nbsp;&nbsp;"Gospodina Gibsona? Misliš li da će pristati?"
<BR>&nbsp;&nbsp;&nbsp;&nbsp;&nbsp;"Znam da hoće, ako ga zamolim. I znam da će zvučati vrlo ubedljivo."
<BR>&nbsp;&nbsp;&nbsp;&nbsp;&nbsp;"Ne vidim zašto bi se on gnjavio oko toga."
<BR>&nbsp;&nbsp;&nbsp;&nbsp;&nbsp;"Oh, drag sam mu", odvrati Džimi samouvereno. "Siguran sam da će se složiti sa nama. Nije u redu da čamiš ovde na Marsu i da nikada ne vidiš Zemlju. Pariz - Njujork - London - kao da i nisi živela ako ih ne posetiš. Znaš šta, zapravo, mislim?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Tvoj otac je sebičan što te drži ovde."
<BR>&nbsp;&nbsp;&nbsp;&nbsp;&nbsp;Irena se malo naduri. Mnogo je volela oca i njen prvi poriv bio je da ga srčano brani. Međutim, tih dana nije znala kome bi trebalo da bude odana, iako se uopšte nije dovodilo u pitanje ko će pobediti na dužu stazu.
<BR>&nbsp;&nbsp;&nbsp;&nbsp;&nbsp;"Razume se", reče Džimi, shvativši da je možda preterao, "ubeđen sam da ti želi sve najbolje, ali pritiskaju ga mnoge brige. Verovatno je i zaboravio kako Zemlja izgleda i ne shvata šta ti gubiš! Ne, moraš pobeći odavde pre nego što bude suviše kasno."
<BR>&nbsp;&nbsp;&nbsp;&nbsp;&nbsp;Irena je i dalje bila nesigurna. A onda im je upomoć pritekao njen smisao za humor koji je bio mnogo izoštreniji od Džimijevog.
<BR>&nbsp;&nbsp;&nbsp;&nbsp;&nbsp;"Sasvim sam ubeđena da bi ti bio u stanju da, kada bismo se nalazili na Zemlji i ti morao da se vratiš na Mars, isto tako lako dokažeš da treba da krenem sa tobom!"
<BR>&nbsp;&nbsp;&nbsp;&nbsp;&nbsp;Džimi je pogleda pomalo povređeno, a onda shvati da mu se Irena, u stvari, ne podsmeva.
<BR>&nbsp;&nbsp;&nbsp;&nbsp;&nbsp;"Dobro", reče on. "To smo sredili. "Razgovaraću sa Martinom čim ga budem video - i zamoliću ga da obradi tvog tatu. Hajde da do tada zaboravimo sve o ovome, važi?"
<BR>&nbsp;&nbsp;&nbsp;&nbsp;&nbsp;Gotovo da im je to pošlo za rukom.
<BR>
<BR>&nbsp;&nbsp;&nbsp;&nbsp;&nbsp;Mali amfiteatar u brdima iznad luke Louel bio je upravo onakav kakvog ga se Gibson sećao, osim što je zelenilo njegovog bujnog rastinja malo potamnelo, kao da je već primilo prvo upozorenje još daleke jeseni. Peščana buva dovezla ih je do najveće od četiri male kupole i oni se uputiše ka njenoj vazudušnoj komori.
<BR>&nbsp;&nbsp;&nbsp;&nbsp;&nbsp;"Kada sam prethodni put bio ovde", suvo primeti Gibson, "rečeno mi je da bismo morali da se podvrgnemo dezinfekciji pre ulaska."
<BR>&nbsp;&nbsp;&nbsp;&nbsp;&nbsp;"Blago preterivanje kako bi se obeshrabrili neželjeni posetioci", odvrati bestidno Hedfild. Spoljašnja vrata se otvoriše na njegov znak i oni hitro skinuše uređaje za disanje. "Nekada smo preduzimali takve mere opreza, ali sada to više nije potrebno."
<BR>&nbsp;&nbsp;&nbsp;&nbsp;&nbsp;Unutrašnja vrata skliznuše u stranu i oni uđoše u kupolu. Dočekao ih je muškarac u belom radnom odelu naučnog radnika - zapravo, čistom belom radnom odelu jednog od viših naučnih radnika.
<BR>&nbsp;&nbsp;&nbsp;&nbsp;&nbsp;"Zdravo, Beinse", pozdravi ga Hedfild. "Gibsone - ovo je profesor Beins. Pretpostavljam da ste čuli jedan za drugoga."
<BR>&nbsp;&nbsp;&nbsp;&nbsp;&nbsp;Rukovali su se. Gibson je znao da je Beins bio jedan od največih stručnjaka u oblasti biljne genetike. Pre godinu ili dve negde je pročitao da je otišao na Mars da proučava tamošnju floru.
<BR>&nbsp;&nbsp;&nbsp;&nbsp;&nbsp;"Znači, vi ste taj momak koji je upravo otkrio oksiferu", pomalo pospano primeti Beins. Bio je to krupan, markantan čovek, sa odsutnim izrazom lica, koji je strašno odudarao od njegovog masivnog tela i odlučnih crta.
<BR>&nbsp;&nbsp;&nbsp;&nbsp;&nbsp;"Znači, tako je zovete?" upita Gibson. "Mislio sam da sam je otkrio. Ali počinjem da sumnjam u to."
<BR>&nbsp;&nbsp;&nbsp;&nbsp;&nbsp;"Nema sumnje da ste otkrili nešto isto tako važno", stade da ga razuverava Hedfild. "Međutim, Beinsa ne zanimaju životinje, tako da nema svrhe da mu pričate o svojim marsovskim prijateljima."
<BR>&nbsp;&nbsp;&nbsp;&nbsp;&nbsp;Išli su između niskih provizornih zidova koji su, primetio je Gibson, delili kupolu na bezbroj prostorija i hodnika. Celo to mesto delovalo je kao da je sagrađeno u velikoj žurbi; naišli su na predivnu naučnu opremu koja je stajala na grubim sanducima za pakovanje, a svuda unaokolo vladala je atmosfera grozničave improvizacije. Čudno, ali tu je radilo sasvim malo ljudi. Gibson je stekao utisak da je zadatak koji se ovde obavljao završen i da su ostali samo najneophodniji članovi osoblja.
<BR>&nbsp;&nbsp;&nbsp;&nbsp;&nbsp;Beins ih je poveo ka vazdušnoj komori koja je ovu kupolu spajala sa jednom od drugih; dok su čekali da se otvore poslednja vrata, on tiho primeti: "Od ovog bi mogle da vas zabole oči." Prihvativši upozorenje, Gibson podiže šaku kao štit.
<BR>&nbsp;&nbsp;&nbsp;&nbsp;&nbsp;Prvi utisak sveo se na svetlost i toplotu. Učinilo mu se kao da je sa polarne oblasti prešao u trope, napravivši pri tom jedan jedini korak. Iznad njihovih glava, baterije snažnih svetiljki obasjavale su polukružnu odaju. Vazduh je bio nekako težak i sparan, što nije bila samo posledica toplote, tako da se zapitao kakvu to vrstu atmosfere udiše.
<BR>&nbsp;&nbsp;&nbsp;&nbsp;&nbsp;Ova kupola nije bila izdeljena pregradama; predstavljala je veliki, kružni prostor ispresecan urednim lejama u kojima su rasle sve marsovske biljke koje je Gibson ikada video, kao i još mnogo drugih. Otprilike četvrtinu oblasti prekrivale su visoke, smeđe mahune koje je Gibson smesta prepoznao.
<BR>&nbsp;&nbsp;&nbsp;&nbsp;&nbsp;"Sve vreme ste znali za njih?" upita on, ni iznenađen ni naročito razočaran. (Hedfild je bio sasvim u pravu: Marsovci su bili mnogo važniji.)
<BR>&nbsp;&nbsp;&nbsp;&nbsp;&nbsp;"Da", odvrati Hedfild. "Otkrivene su pre otprilike dve godine i uopšte nisu retke duž polutarnog pojasa. Rastu samo na mestima gde ima dosta Sunca i vaše malo polje je najsevernije koje je pronađeno."
<BR>&nbsp;&nbsp;&nbsp;&nbsp;&nbsp;"Izdvajanje kiseonika iz peska zahteva velike količine energije", objasni Beins. "Ovde im pomažemo ovim svetiljkama i pokušavamo da vršimo neke opite na vlastitu ruku. Dođite da vidite ishode."
<BR>&nbsp;&nbsp;&nbsp;&nbsp;&nbsp;Gibson ode do određene parcele, držeći se pažljivo uske staze. Ove biljke ipak nisu bile potpuno iste kao one koje je on pronašao, mada su očigledno potekle sa iste loze. Razlika koja je najviše zapanjivala odnosila se na potpuno odsustvo mahuna sa gasom; njihovo mesto zauzele su mnogobrojne sićušne pore.
<BR>&nbsp;&nbsp;&nbsp;&nbsp;&nbsp;"Ovo je veoma važno", reče Hedfild. "Odgajili smo vrstu koja oslobađa kiseonik pravo u vazduh, jer joj nije potrebno da ga više skladišti. Sve dok ima dovoljno svetlosti i toplote, u stanju je da crpi sve što joj je potrebno iz peska, a zatim odbacuje viškove. Sav kiseonik koji sada udišete potiče od ovih biljaka - u ovoj kupoli nema drugog izvora."
<BR>&nbsp;&nbsp;&nbsp;&nbsp;&nbsp;"Razumem", polako izgovori Gibson. "Znači, moja zamisao već vam je pala na pamet - a otišli ste i mnogo dalje. Ali još mi nije jasna potreba za tolikom tajnovitoščću."
<BR>&nbsp;&nbsp;&nbsp;&nbsp;&nbsp;"Kakvom tajnovitošću?" upita Hedfild sa izrazom povređene nevinosti.
<BR>&nbsp;&nbsp;&nbsp;&nbsp;&nbsp;"Ma, hajdete!" pobuni se Gibson. "Upravo ste me zamolili da ne pominjem ovo mesto."
<BR>&nbsp;&nbsp;&nbsp;&nbsp;&nbsp;"Oh, to je stoga što ćemo za nekoliko dana izdati zvanično saopštenje, a nismo želeli da podgrevamo lažnu nadu. Ali u stvari, nije reč ni o kakvoj pravoj tajni."
<BR>&nbsp;&nbsp;&nbsp;&nbsp;&nbsp;Gibson je razmišljao o ovoj opaski tokom celog puta nazad u luku Louel. Hedfild mu je dosta toga rekao, ali da li mu je kazao sve? Gde se - i da li se uopšte - Fobos uklapao u tu sliku? Gibson se pitao da nisu njegove sumnje vezane za unutrašnji mesec bile potpuno neosnovane; on očigledno nije mogao imati nikakve veze sa ovim posebnim projektom. Imao je želju da pritisne Hedfilda otvorenim pitanjima, ali je odustao. Mogao je od sebe da napravi budalu, ako bi to uradio.
<BR>&nbsp;&nbsp;&nbsp;&nbsp;&nbsp;Kupole luke Louel pomaljale su se iznad strmog, ispupčenog obzorja kada je Gibson načeo temu koja mu je zadavala glavobolju poslednje dve nedelje.
<BR>&nbsp;&nbsp;&nbsp;&nbsp;&nbsp;"'Ares' se vraća na Zemlju za tri sedmice, je li tako?" obrati se on pitanjem Hedfildu. Ovaj drugi samo klimnu; pitanje je očigledno bilo čisto retoričke prirode, jer je Gibsonu odgovor bio isto tako dobro poznat kao i svima ostalima.
<BR>&nbsp;&nbsp;&nbsp;&nbsp;&nbsp;"Razmišljao sam nešto", poče polako Gibson. "Voleo bih da ostanem na Marsu još malo. Možda do sledeće godine."
<BR>&nbsp;&nbsp;&nbsp;&nbsp;&nbsp;"Oh", izusti Hedfild. Ovaj uzvik nije značio ni čestitanje ni neslaganje i Gibsona malo pogodi to što je njegova neverovatna objava primeljena u toj meri ravnodušno. "A šta će biti sa vašim poslom?" nastavi šef.
<BR>&nbsp;&nbsp;&nbsp;&nbsp;&nbsp;"Sve to mogu isto tako da radim i ovde kao i na Zemlji."
<BR>&nbsp;&nbsp;&nbsp;&nbsp;&nbsp;"Pretpostavljam da shvatate", reče Hedfild, "da ćete, ako ostanete ovde, morati da počnete da se bavite nekim korisnim poslom." Nasmešio se pomalo kiselo. "To baš nije bilo taktično od mene, zar ne? Hteo sam da kažem da ćete morati da obavljate neki posao koji će koristiti održanju kolonije. Imate li neku određenu ideju u tom pogledu?"
<BR>&nbsp;&nbsp;&nbsp;&nbsp;&nbsp;To je već malo ohrabrivalo; bar je značilo da Hedfild nije smesta odbacio njegov predlog. Ali Gibson je to prevideo u prvom naletu oduševljenja.
<BR>&nbsp;&nbsp;&nbsp;&nbsp;&nbsp;"Nisam mislio da ovde svijem stalni dom", reče on pomalo neuverljivo. "Ali voleo bih izvesno vreme da provedem u proučavanju Marsovaca, a hteo bih i da pokušam još neke da pronađem. Uostalom, ne želim da odem sa Marsa u trenutku kada stvari postaju zanimljive."
<BR>&nbsp;&nbsp;&nbsp;&nbsp;&nbsp;"Kako to mislite?" brzo upita Hedfild.
<BR>&nbsp;&nbsp;&nbsp;&nbsp;&nbsp;"Pa mislim - te kiseoničke biljke i puštanje u rad kupole broj sedam. Voleo bih da vidim šta će od svega toga ispasti u narednih nekoliko meseci."
<BR>&nbsp;&nbsp;&nbsp;&nbsp;&nbsp;Hedfild se zamišljeno zagleda u svog putnika. Mnogo manje je bio iznenađen nego što je to Gibson mogao i zamisliti, jer je već i ranije viđao kako se te stvari događaju ljudima. Čak se i pitao da li će se dogoditi i Gibsonu i uopšte nije bio nezadovoljan razvojem događaja.
<BR>&nbsp;&nbsp;&nbsp;&nbsp;&nbsp;Objašnjenje je zaista bilo veoma jednostavno. Gibson je trenutno bio mnogo srećniji nego što je to ikada bio na Zemlji; učinio je nešto vredno i počeo je da oseća kako postaje deo marsovske zajednice. Poistovećivanje gotovo da je bilo gotovo, a činjenica da je Mars već jednom pokušao da mu ugrozi život samo je još više ojačala njegovu odlučnost da ostane. Ako se vrati na Zemlju, to će značiti ne da se vraća kući - već da ide u progonstvo.
<BR>&nbsp;&nbsp;&nbsp;&nbsp;&nbsp;"Polet i oduševljenje, znate, nisu dovoljni", reče Hedfild.
<BR>&nbsp;&nbsp;&nbsp;&nbsp;&nbsp;"To mi je sasvim jasno."
<BR>&nbsp;&nbsp;&nbsp;&nbsp;&nbsp;"Ovaj naš mali svet zasniva se na dve stvari - na veštini i napornom radu. Bez obe te stvari, mogli bismo glatko da se vratimo na Zemlju."
<BR>&nbsp;&nbsp;&nbsp;&nbsp;&nbsp;"Ne plašim se rada i ubeđen sam da mogu da savladam neke upravne poslove koje ovde obavljate - kao i veći deo onih rutinskih tehničkih poslova."
<BR>&nbsp;&nbsp;&nbsp;&nbsp;&nbsp;Hedfild pomisli kako je to verovatno tačno. Sposobnost da se obavljaju te stvari zavisila je od stepena inteligencije, a Gibson je bio i te kako inteligentan. Ali bilo je potrebno mnogo više od inteligencije; postojali su i lični činioci. Biće bolje da ne pothranjuje Gibsonove nade dok se još malo ne raspita i ne porazgovara o toj stvari sa Vitekerom.
<BR>&nbsp;&nbsp;&nbsp;&nbsp;&nbsp;"Kazaću vam šta da uradite", reče Hedfild. "Podnesite provizornu molbu za ostanak i ja ću je poslati na Zemlju. Odgovor ćemo dobiti za otprilike nedelju dana. Razume se, ako vas oni odbiju, mi tu ništa ne možemo."
<BR>&nbsp;&nbsp;&nbsp;&nbsp;&nbsp;Gibson je sumnjao u to, jer je dobro znao koliko se malo Hedfild obazirao na zemaljska pravila kada su se kosila sa njegovim planovima. Ali samo je kazao: "A ako se Zemlja složi, pretpostavljam da je onda odluka na vama?"
<BR>&nbsp;&nbsp;&nbsp;&nbsp;&nbsp;"Da. Počeću onda da razmišljam o svom odgovoru."
<BR>&nbsp;&nbsp;&nbsp;&nbsp;&nbsp;Gibson pomisli da su stvari do sada tekle na zadovoljavajući način. Pošto je napravio prvi korak, osetio je veliko olakšanje, kao da ništa više nije zavisilo od njega. Jednostavno je trebalo da se prepusti struji i da sačeka razvoj događaja.
<BR>&nbsp;&nbsp;&nbsp;&nbsp;&nbsp;Vrata vazdušne komore se otvoriše pred njima i buva se uveze u grad. Čak i ako je pogrešio, nikakva šteta neće biti počinjena. Uvek se može vratiti narednim brodom - ili onim posle njega.
<BR>&nbsp;&nbsp;&nbsp;&nbsp;&nbsp;Međutim, nije bilo sumnje da ga je Mars izmenio. Znao je šta će neki od njegovih prijatelja reći kada budu pročitali vest. "Jesi li čuo za Martina? Izgleda da je Mars od njega napravio čoveka! Ko bi to pomislio?"
<BR>&nbsp;&nbsp;&nbsp;&nbsp;&nbsp;Gibson se nelagodno promeškolji. Nije imao nameru da postane uzor za bilo koga, ako je mogao to da spreči. Čak i u svojim najsentimentalnijim trenucima nikada nije bio sklon onim kićenim viktorijanskim parabolama o lenjim, sebi okrenutim muškarcima koji ipak postaju korisni članovi zajednice. Ali užasno se plašio da je nešto slično počelo upravo njemu da se događa.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
