<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Prošlo je mnogo dugih tariksanskih dana; nedelja, po zemaljskom računanju vremena. Pošto je zauzeo prvu planetu na koju se uputio, ser Rodžer je krenuo na sledeću. Tu, dok su njegovi saveznici odvraćali neprijateljske topnike, on je jurišom pešadije zauzeo glavni zamak, koristeći se šumskim pokrivačem da prikrije svoje približavanje. Ovo je bilo mesto na kome je Crveni Džon Hejmvord zaista oslobodio zarobljenu princezu. Istina, imala je zelenu kosu i perjaste pipke, i nije postojala mogućnost za bilo kakvo mešanje njene i naše vrste. Ali sličnost s ljudima i neizmerna zahvalnost Vaštunarija - koje su tek porobljavali - učinili su mnogo da se usamljeni Englezi razvesele. O tome da li su se Levitikusove zabrane u ovom slučaju mogle primeniti, još se burno raspravljalo.
<BR>&nbsp;&nbsp;&nbsp;&nbsp;&nbsp;Versgori su izvršili protivnapad iz svemira, smeštajući svoju flotu u prsten planetoida. Ser Rodžer je iskoristio mogućnost da tokom puta isključi veštačku silu teže, da bi njegovi ljudi vežbali kretanje u takvim uslovima. Tako su sada, oklopljeni protiv vakuuma, naši strelci izveli taj čuveni napad nazvan Bitka meteora. Jard duge strele probile su mnogo versgorških svemirskih odela, pri čemu ni vatreni bljesak ni magnetni udar sile nisu odavali položaj čoveka. Kada su njihovi položaji na taj način ostali bez ljudi, neprijatelji su se povukli iz čitavog sistema. Admiral Beljad zgrabio je još tri sunca, dok su se oni bavili ovim, tako da su se sada već bili daleko udaljili.
<BR>&nbsp;&nbsp;&nbsp;&nbsp;&nbsp;A na Tariksanu, ser Oven Monbele je ugađao ledi Katarini. S druge strane, on i Branitar oprezno su opipavali jedan drugoga, pod izgovorom učenja jezika. Najzad su pomislili da razumeju jedan drugog.
<BR>&nbsp;&nbsp;&nbsp;&nbsp;&nbsp;Ostalo je samo da ubede baronicu.
<BR>&nbsp;&nbsp;&nbsp;&nbsp;&nbsp;Verujem da su oba meseca bila izišla. Vrhovi drveća behu posuti injem njihovog zračenja; dvostruke senke pružale su se preko trave na kojoj se blistala rosa; do tada su već i zvuci noći postali bliski i smirujući. Ledi Katarina je bila napustila svoj šator, pošto deca behu zaspala, a ona nije mogla. Umotana u mantiju sa kapuljačom, išla je stazom koja je trebalo da postane glavna ulica u novom selu, pored napola dovršenih koliba od šiblja koje su predstavljale gromade senki pod mesecima, i izišla na poljanu kroz koju je tekao potok. Voda je tekla i iskrila se od svetlosti; odzvanjala je od kamenja. Upijajući topli, čudan miris cveća, ledi Katarina se seti engleskog gloga kojim su krunisali majsku kraljicu. Setila se i kako je stajala na šljunkovitom žalu Dovera, tek udata, kada je njen muž polazio na letnji pohod i kada je mahala i mahala, sve dok se i poslednje jedro nije izgubilo iz vidika. Sada su zvezde činile hladniju obalu, i niko ne bi video njenu maramicu čak i da je lepršala. Ona pognu glavu i reče sebi da neće zaplakati.
<BR>&nbsp;&nbsp;&nbsp;&nbsp;&nbsp;Žice harfe zaječaše u mraku i ser Oven joj priđe. Bio je odbacio štaku, mada je još glumio da šepa. Glomazan srebrni lanac hvatao je mesečinu preko njegove somotske tunike, i ona vide kako joj se smeši. "Oho", blago reče on, "izišle su nimfe i drijade!"
<BR>&nbsp;&nbsp;&nbsp;&nbsp;&nbsp;"Nisu." Uprkos svoj rešenosti, bilo joj je drago. Njegova zadirkivanja i laskanja behu joj ozarila toliko tužnih časova; vraćala su je na devojaštvo na dvoru. Negodujući, ona izmahnu rukama, svesna svoje stidljivosti, ali nije mogla da zastane. "Ne, dobri viteže, ovo je nedolično."
<BR>&nbsp;&nbsp;&nbsp;&nbsp;&nbsp;"Pod ovakvim nebom, i u ovakvom društvu, ništa nije nedolično", odvrati on. "Jer, uveravaju nas da u Raju nema greha."
<BR>&nbsp;&nbsp;&nbsp;&nbsp;&nbsp;"Ne govorite tako!" Bol joj se vratio udvostručen. "Ako smo igde dolutali, tada je ovo pakao."
<BR>&nbsp;&nbsp;&nbsp;&nbsp;&nbsp;"Gde god da je moja gospa, tu je raj."
<BR>&nbsp;&nbsp;&nbsp;&nbsp;&nbsp;"Da l' je ovo mesto na kome je dvor ljubavi?" gorko se podrugnu ona.
<BR>&nbsp;&nbsp;&nbsp;&nbsp;&nbsp;"Nije." Sada je na njega bio red da prizna. "Zaista, jedan šator... ili brvnara, kada je dovrše... nije mesto da u njemu boravi ona koja upravlja svim srcima. Niti je ova pustahija odgovarajuću dom za vas... ili vašu decu. Trebalo bi da sedite u ružičnjaku, kao kraljica ljubavi i lepote, dok hiljadu vitezova lome koplja u vašu čast, a hiljade minstrela opeva vaše čari."
<BR>&nbsp;&nbsp;&nbsp;&nbsp;&nbsp;Ona pokuša da se pobuni. "Bilo bi dovoljno ponovo videti Englesku..." Ali, glas je izdade.
<BR>&nbsp;&nbsp;&nbsp;&nbsp;&nbsp;On je stajao i gledao u potok po kome su klizile i mreškale se blizanačke staze mesečine. Na kraju, posegnu pod svoj plašt. Videla je kako je čelik bljesnuo u njegovoj ruci. U deliću sekunda se povukla. Ali on podiže balčak u obliku krsta i reče, onim svojim bogatim glasom koji je tako dobro umeo da koristi:
<BR>&nbsp;&nbsp;&nbsp;&nbsp;&nbsp;"Ovim znamenjem svog spasenja i svoje časti, zaklinjem se da će vam se želja ispuniti!"
<BR>&nbsp;&nbsp;&nbsp;&nbsp;&nbsp;"Kako to mislite?" Skupila je oko mantiju, kao da je vazduh iznenada zahladneo. Dobro raspoloženj ser Ovena veoma se razlikovalo od grube neobuzdanosti ser Rodžera, ali i njegovo sadašnje samrtnično raspoloženje bilo je rečitije od mucavog negodovanja njenog muža. Ipak, nakratko, ona se uplaši ser Ovena i u tom trenutku bila bi dala sve svoje blago da barona nekako doštropoće iz šume.
<BR>&nbsp;&nbsp;&nbsp;&nbsp;&nbsp;"Nikada otvoreno ne kažete šta vam je na umu", prošapta ona.
<BR>&nbsp;&nbsp;&nbsp;&nbsp;&nbsp;On okrenu prema njoj lice na kome se očitavala razoružavajuće, dečačko kajanje. "Možda nisam naučio tešku veštinu uvijenog govora. Ali ako sada budem oklevao, to je samo zato što nisam rad da svojoj gospi kažem nešto teško."
<BR>&nbsp;&nbsp;&nbsp;&nbsp;&nbsp;Ona se ispravi. Za trenutak, na nestvarnoj svetlosti, izgledala je čudesno slična ser Rodžeru; beše to njegov pokret. A onda je opet postala samo Katarina, koja očajnički hrabro reče:
<BR>&nbsp;&nbsp;&nbsp;&nbsp;&nbsp;"Ipak mi recite."
<BR>&nbsp;&nbsp;&nbsp;&nbsp;&nbsp;"Branitar može da ponovo pronađe Zemlju", reče on.
<BR>&nbsp;&nbsp;&nbsp;&nbsp;&nbsp;Ona nije bila osoba koja bi se lako onesvestila. Ali, ipak, zvezde su se zatalasale. Povratila je svest naslonjena na grudi ser Ovena. Njegove ruke bile su sklopljene oko njegog struka, dok su mu se usne kretale duž njenog obraza, prema ustima. Ona se malo povukla, i on nije nastavio s poljupcem. Međutim, bila je preslaba da napusti njegov zagrljaj.
<BR>&nbsp;&nbsp;&nbsp;&nbsp;&nbsp;"Objavio sam ove ozbiljne vesti", reče on, "iz razloga koje sam već objasnio. Ser Rodžer neće odustati od svog rata."
<BR>&nbsp;&nbsp;&nbsp;&nbsp;&nbsp;"Ali, on može da nas pošalje kući!" izusti ona.
<BR>&nbsp;&nbsp;&nbsp;&nbsp;&nbsp;Ser Oven je bio bled. "Mislite li da hoće? Njemu je potrebna svaka ljudska duša da održava svoje garnizone i da zadrži utisak snage. Sećate li se šta je izjavio pre nego što je flota napustila Tariksan? Čim bude izgledalo da je planeta u čvrstoj vlasti, poslaće po neke ljude iz ovog sela da se pridruže onim malobrojnim ljudima koje tek što je proizveo u vojvode i vitezove. Što se njega tiče.. ah, da, on govori o završetku opasnosti po Englesku, ali, da li je ikad spomenuo da bi od vas načinio kraljicu?"
<BR>&nbsp;&nbsp;&nbsp;&nbsp;&nbsp;Mogla je samo da uzdahne, sećajući se nekoliko reči koje mu se behu omakle.
<BR>&nbsp;&nbsp;&nbsp;&nbsp;&nbsp;"Sam Branitar će vam to objasniti." Ser Oven zazvižda.
<BR>&nbsp;&nbsp;&nbsp;&nbsp;&nbsp;Versgor iziđe iz trščaka u kome je čekao. Bio je slobodan da se kreće unaokolo, pošto nije mogao da se nada da će uteći sa ostrva. Njegovo zdepasto telo bilo je obučeno u finu zaplenjenu odeću, koja se blistala kao da je načinjena od hiljada majušnih bisera. Okruglo, ćelavo, dugouho lice sa njuškom više nije delovalo ružno; žute oči bile su čak i vesele. U to vreme, Katarina je već mogla dovoljno dobro da prati njegov jezik da bi joj se on mogao neposredno obratiti.
<BR>&nbsp;&nbsp;&nbsp;&nbsp;&nbsp;"Moja dama će se sigurno upitati kako ću uopšte biti u stanju da pronađem put nazad, krivudajući među mnogobrojnim zvezdama koje nisu unete u karte", reče on. "Kada su beleške navigatora nestale na Ganturatu, i ja sam očajavao. Toliko sunaca, čak i onih vaše vrste, leži unutar prečnika našeg krstarenja, da bi nasumična pretraga mogla da potraje hiljadu godina. Ovo je utoliko istinitije, što magline u svemiru zaklanjaju jedan broj zvezda, sve dok se gotovo ne nabasa na njih. Zasigurno, da je bilo koji oficir s palube mog broda preživeo, on bi nekako uspeo da suzi pretragu. Ali, ja sam radio kod motora. Ugledao bih zvezde samo pokatkad, i one mi ništa nisu značile. Kada sam prevario vaše ljude - kukavnog li dana! - samo sam gurnuo jednu upravljačku polugu koja je naložila automatonu da nas dovede 'vamo."
<BR>&nbsp;&nbsp;&nbsp;&nbsp;&nbsp;Sve veće uzbuđenje učinilo je Katarinu nestrpljivom. Ona se oslobodi iz ruku ser Ovena i oštro primeti:
<BR>&nbsp;&nbsp;&nbsp;&nbsp;&nbsp;"Nisam ja nikakva glupača. Moj me je gospodin dovoljno poštovao i pokušao je da mi objasni te stvari, ma koliko ja to ništavno slušala. Šta ste novo pronašli?"
<BR>&nbsp;&nbsp;&nbsp;&nbsp;&nbsp;"Nismo ništa pronašli", odgovori Branitar. "Setili smo se. To mi je već ranije moralo pasti na pamet, ali, toliko se toga događalo... Pa...
<BR>&nbsp;&nbsp;&nbsp;&nbsp;&nbsp;Znajte, onda, gospo moja, da postoje neke signalne zvezde, dovoljno blistave da se mogu videti kroz spiralu Galaktičkog puta. One se koriste za navigaciju. Stoga, ako sunca koje (mi) zovemo Ulovarna, Jariz i Grač međusobno zauzimaju određen položaj, tad čovek mora da je u određenoj oblasti u svemiru. Čak i gruba procena uglova golim okom može da smesti nečiji položaj sa tačnošću od dvadesetak svetlosnih godina. To nije tako velika kugla da se u njoj pronađe vaše sunce, žuti patuljak."
<BR>&nbsp;&nbsp;&nbsp;&nbsp;&nbsp;Ona klimnu glavom, polako i zamišljeno.
<BR>&nbsp;&nbsp;&nbsp;&nbsp;&nbsp;"Da. Rekla bih da govorite o svetlim zvezdama, kao što su Sirius i Rigel..."
<BR>&nbsp;&nbsp;&nbsp;&nbsp;&nbsp;"Najveće zvezde na nebu neke planete ne moraju biti one na koje sam mislio", upozori je on. "One se, naprosto, možda nalaze u blizinu. U stvari, navigatoru bi bio potreban dobar crtež vašeg sazvežđa, sa brojnim svetlim zvezdama obeleženim bojom (kakve se vide iz bezvaždušnog prostora).
<BR>&nbsp;&nbsp;&nbsp;&nbsp;&nbsp;Sa dovoljno podataka, on bi mogao da oceni i odredi koje zvezde mora da su signalni divovi. Onda bi mu njihovo uzajamno mesto reklo odakle se posmatraju."
<BR>&nbsp;&nbsp;&nbsp;&nbsp;&nbsp;"Mislim da bih mogla da vam nacrtam zodijak", nesigurno primeti ledi Katarina.
<BR>&nbsp;&nbsp;&nbsp;&nbsp;&nbsp;"Gospo, to ne bi ništa koristilo", reče Branitar. "Niste dovoljno vešti da odredite vrstu zvezde golim okom. Priznajem da nisam ni ja; uopšte nisam uvežban, tek bih pokatkad nešto načuo o nekim posebnim veštinama koje drugi ljudi poseduju. A i kada sam jednom bio u prilici da se nađem u upravljačkoj kuli, dok je naš brod kružio oko Zemlje i osmatrao je iz daljine, nisam posebno obraćao pažnju na sazvežđa. Ne sećam se kako su izgledala."
<BR>&nbsp;&nbsp;&nbsp;&nbsp;&nbsp;Njeno srce se stade lomiti. "Ali, onda smo i dalje izgubljeni!"
<BR>&nbsp;&nbsp;&nbsp;&nbsp;&nbsp;"Nije baš tako. Trebalo je da kažem da nisam toga svestan. Pa ipak, mi Versgori već dugo znamo da um nije sastavljen samo od svesnog dela."
<BR>&nbsp;&nbsp;&nbsp;&nbsp;&nbsp;"Tako je", mudro se složi Katarina. "Postoji i duša."
<BR>&nbsp;&nbsp;&nbsp;&nbsp;&nbsp;"Ovaj... to nije baš ono na šta sam mislio. Postoje nesvesne ili polusvesne dubine uma, odakle potiču snovi, i... Pa, bilo kako bilo, zadovoljićemo se time što ćemo reći da se to nesvesno nikad ne zaboravlja. Ono beleži čak i najbeznačajnije stvari koje su ikada dospele do čula. Ako me dovedu u stanje omamljenosti i pod odgovarajućim vođstvom, ja bih mogao da nacrtam sasvim tačnu sliku zemaljskog neba, kakvog sam ga spazio.
<BR>&nbsp;&nbsp;&nbsp;&nbsp;&nbsp;Onda bi vešt navigator, sa zvezdanim tablicama u rukama, mogao uz pomoć svog znanja matematike da razluči nešto iz te zbrke. To bi moglo da potraje. Na primer, mnoge plave zvezde mogle bi da budu Grač, i samo pažljivo proučavanje moglo bi da odstrani one koje su u nemogućoj vezi sa (recimo) zvezdanim jatom za koje se pretpostavlja da je Torgelta. Međutim, na kraju bi on suzio mogućnosti na tu najmanju moguću oblast o kojoj govorim. Onda bi mogao da odleti tamo, uz pomoć svemirskog pilota, i da posećuju sve zvezde žute patuljke u okolini, dok ne nađu Sunce."
<BR>&nbsp;&nbsp;&nbsp;&nbsp;&nbsp;Katarina zapljeska rukama. "Pa, to je predivno!" uzkliknu ona. "Oh, Branitare, kakvu nagradu želiš? Moj gospodar će ti darivati kraljevstvo!"
<BR>&nbsp;&nbsp;&nbsp;&nbsp;&nbsp;On malo raširi svoje debele noge, podiže pogled prema njenom licu u seni, i odgovori otresitom smelošću koju smo već imali priliku da upoznamo:
<BR>&nbsp;&nbsp;&nbsp;&nbsp;&nbsp;"Kakvu bi radost meni pružilo kraljevstvo, sagrađeno na krhotinama carstva mog naroda? Zašto bih vam pomagao da ponovo pronađete Englesku, ako bi to dovelo 'amo još pohlepnih Engleza?"
<BR>&nbsp;&nbsp;&nbsp;&nbsp;&nbsp;Ona stisnu pesnice i sa normanskom turobnošću odvrati: "Svoje znanje nećeš sakriti od Jednookog Huberta."
<BR>&nbsp;&nbsp;&nbsp;&nbsp;&nbsp;On sleže ramenima. "Nesvesni um se nerado otkriva, moja gospo. Vaše varvarsko mučenje bi moglo da postavi neprobojnu prepreku." On poseže ispod svoje tunike i, iznenada, nož mu zablista u ruci. "Ne kažem da bi' podneo muke. Nazad! Oven mi je ovo dao. I ja sasvim dobro znam gde mi je srce."
<BR>&nbsp;&nbsp;&nbsp;&nbsp;&nbsp;Uz slabašan krik, Katarina posrnu.
<BR>&nbsp;&nbsp;&nbsp;&nbsp;&nbsp;Vitez joj položi obe ruke na ramena. "Čujte me, pre no što mi budete sudili", izgovori on brzo. "Nedeljama sam pokušavao da to iskopam od Branitara. Ponešto je nabacivao. Zauzvrat, i ja sam. Pogađali smo se kao dva saracenska trgovca, nikad otvoreno ne priznajući čime trgujemo. Na kraju sam imenovao bodež kao cenu po kojoj bi mi izložio svoju robu. Nisam ni pomišljao da bi njime mogao da naudi bilo kome od nas. Čak i naša deca idu unaokolo sa boljim oružjem negp što je taj nož. Na sebe sam preuzeo da se saglasim. Onda mi je rekao ono što vam je sada ispričao."
<BR>&nbsp;&nbsp;&nbsp;&nbsp;&nbsp;Drhtanje je odnelo iz nje napetost. Sve to vreme beše primala veliki broj udaraca, a između toga bilo je previše straha i samoće. Snaga joj beše presahnula.
<BR>&nbsp;&nbsp;&nbsp;&nbsp;&nbsp;"Šta vam je potrebno?" upita ona.
<BR>&nbsp;&nbsp;&nbsp;&nbsp;&nbsp;Branitar pređe palcem preko oštrice svog noža, klimnu glavom, i ponovo ga sakri. Progovorio je sasvim blago:
<BR>&nbsp;&nbsp;&nbsp;&nbsp;&nbsp;"Pre svega, morate pribaviti nekog dobrog versgorškog vidara za um. Ja mogu da ga nađem, uz pomoć Knjige Sudnjeg Dana ove planete, koja se drži u Darovi. Pod nekim izgovorom, možete je pozajmiti od Žaira. Taj vidar, međutim, mora da radi zajedno sa veštim versgorškim navigatorom, koji će mu reći koja pitanja da postavlja i koji će voditi moju olovku dok budem crtao kartu u stanju omamljenosti. Kasnije će nam biti potreban i svemirski pilot, a ja ću uporno zahtevati i nekoliko topnika. Ti se takođe mogu naći negde na Tariksanu. Možete reći svojim saveznicima da vam je potrebna pomoć za istraživanje tehničkih tajni neprijatelja."
<BR>&nbsp;&nbsp;&nbsp;&nbsp;&nbsp;"A šta kada dobiješ zvezdanu kartu?"
<BR>&nbsp;&nbsp;&nbsp;&nbsp;&nbsp;"Pa, neću je tek tako predati vašem mužu! Predlažem da se tajno ukrcamo na vaš svemirski brod. Tamo će postojati pravedna ravnoteža snaga: vi ljudi imaćete oružje, mi Versgori znanje. Mi ćemo biti spremni da uništimo te beleške, i sebe, u slučaju da nas izdate. Iz daljine, moći ćemo da se cenkamo sa ser Rodžerom. Vaše molbe mogle bi da ga pokolebaju. Ako se on puvuče iz rata, bilo bi moguće urediti da se prevezete kući, i naš narod bi se obavezao da vas posle toga neće dirati."
<BR>&nbsp;&nbsp;&nbsp;&nbsp;&nbsp;"A ako se on ne složi?" Glas joj je ostao bezosećajan.
<BR>&nbsp;&nbsp;&nbsp;&nbsp;&nbsp;Ser Oven joj se primaknu i prošapta na francuskom:
<BR>&nbsp;&nbsp;&nbsp;&nbsp;&nbsp;"Onda ćete se vi i deca... a i ja... vratiti na Zemlju, bez obzira na sve. Ali ser Rodžeru se to, naravno, ne sme reći."
<BR>&nbsp;&nbsp;&nbsp;&nbsp;&nbsp;"Ne mogu da razmišljam." Ledi Katarina prekri lice. "Oče na nebesima, ne znam šta da radim!"
<BR>&nbsp;&nbsp;&nbsp;&nbsp;&nbsp;"Ako vaš narod nastavi ovaj ludački rat", reče Branitar, "to se može okončati samo njegovim uništenjem."
<BR>&nbsp;&nbsp;&nbsp;&nbsp;&nbsp;Ser Oven joj je govorio to isto, iznova i iznova, sve vreme dok je na toj planeti bio jedini čovek njenog staleža, jedini s kojim je mogla da slobodno razgovara. Prisetila se sprženih tela u ruševinama tvrđave; razmišljala je o tome kako je mala Matilda vrištala prilikom opsade Darove, svaki put kada bi prasak granate zaljuljao zidove; mislila je na zelene engleske šume u koje je išla u lov sa svojim gospodarem tokom prvih godina njihovog braka i na godine koje je on namerava da provede u ratu za nekakav cilj koji ona nije mogla da razume. Ona podiže lice prema mesecima, čija joj je svetlost hladno tekla po suzama, i reče: "Da."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
