<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG
<P>&nbsp;&nbsp;&nbsp;&nbsp;&nbsp;Zvuci truba prolomiše se vazduhom. Kapetan odloži kucani tekst i pritisnuo dugme interkoma. "Šta se događa?" zareža on.
<BR>&nbsp;&nbsp;&nbsp;&nbsp;&nbsp;"Taj osmonogi majordom gore u zamku konačno je pronašao svog gazdu", odvrati glas sociotehničara. "Koliko mogu da razaznam, planetarni vojvoda je napolju na safariju i sve ovo vreme su ga tražili. On koristi čitav jedan kontinent kao svoje lovište. Bilo kako bilo, upravo stiže. Dođite da prisustvujete predstavi. Sto antigrav vazdušnih vozila... blagi Bože!... oni koji su sleteli izbacuju konjanike!"
<BR>&nbsp;&nbsp;&nbsp;&nbsp;&nbsp;"Svečano, nema sumnje. Samo malo i stižem tamo." Kapetan je zurio u kucani tekst. Bio je pročitao gotovo polovinu. Kako može da razumno govori s ovim čudesnim vrhovnim gospodarem, a da ne spomene ono što se ovde zaista događalo?
<BR>&nbsp;&nbsp;&nbsp;&nbsp;&nbsp;Žurno je prelistavao tekst, stranicu za stranicom. Povest versgorškog krstaškog rata bila je duga i gromoglasna. Dovoljno je pročitati kraj, kako je kralj Rodžer I krunisan od strane nadbiskupa Novog Kenteberija i vladao mnogo plodnih godina.
<BR>&nbsp;&nbsp;&nbsp;&nbsp;&nbsp;Ali, šta se zaista dogodilo? Oh, naravno, Englezi su na ovaj ili onaj način dobili bitke. Na kraju su dovoljno ojačali da više nisu zavisili od sreće i lukavstva njihovog vođe. Ali, njihovo društvo! Kako je uopšte njihov jezik, a kamoli njihove ustanove, mogli da prebrode susret sa starim i razvijenim civilizacijama? Prokletstvo, zašto je uopšte sociotehničar preveo ovog opširnog brata Parvusa, osim ako tu nema nekih važnih podataka?... Stani. Da. Jedan deo blizu kraja pade u oči kapetanu i on stade čitati.
<BR>&nbsp;&nbsp;&nbsp;&nbsp;&nbsp;"...Napomenuo sam da je ser Rodžer od Turnevila ustanovio feudalni sistem na novoosvojenim svetovima predatim na brigu svojim saveznicima. Kasnije su neki zajedljivci tvrdili da je moj plemeniti gospodar to učinio jer nije znao šta bi drugo. Pobijam to. Kao što to sam ranije rekao, slom Versgora podosta je nalikovao slomu Rima, a slične nevolje nalažu i slične odgovore. Njegova prednost bila je u tome što je imao pri ruci te odgovore, iskustvo mnogih zemaljskih stoleća.
<BR>&nbsp;&nbsp;&nbsp;&nbsp;&nbsp;Naravno, svaka planeta je posebna i zahteva poseban pristup. Međutim, najveći deo njih imao je određene zajedničke činioce. Domorodačko stanovništvo rado je sledilo zapovesti nas, svojih oslobodilaca. Bez obzira na zahvalnost, bili su jadni i neuki; civilizacija im je bila davno uništena; u svemu im je bila potrebna pomoć. Prigrlivši veru, dokazali su da imaju dušu. Ovo je nateralo naše englesko sveštenstvo da žurno zaređuje preobraćenike. Otac Simon pronašao je odlomke iz Biblije i dela crkvenih otaca, da podrži ono što je bilo neminovno... Zaista, iako on to nikad nije sam rekao, čini se da ga je sam Bog proizveo u biskupa, poslavši ga tako daleko in partibus infidelium. Ako se ovo uzme u obzir, onda sledi da on i nije prekoračio svoja ovlašćenja time što je utemeljio našu ličnu katoličku crkvu. Naravno, dok je on bio živ, pazili smo da o nadbiskupu Novog Kenterberija govorimo kao o 'našem' papi, ili 'papiću', da nas to podseća da je on samo običan poslanik pravog Svetog oca, koga nismo mogli da nađemo. Ja, međutim, ne odobravam nemarnost mlađih generacija kad je u pitanju ovo oslovljavanje.
<BR>&nbsp;&nbsp;&nbsp;&nbsp;&nbsp;Čudno, ali mnogo Versgora ubrzo je prihvatilo novi poredak. Njihova centralna vlada bila im je nešto daleko, običan sakupljač poreza i nametač sumnjivih zakona. Maštu mnogih plavokošaca zagolicale su naše bogate svetkovine i naša vlast putem pojedinačnih plemića s kojima su mogli da se sretnu licem u lice. Šta više, odano služeći ove vrhovne gospodare, mogli su da se nadaju da će zaslužiti posed, ili čak titulu. Od Versgora koji su okajali svoje grehe i postali cenjeni hrišćanski Englezi, pomenuću samo našeg nekadašnjeg neprijatelja Hurugu, koga čitav ovaj svet, Jorkšir, slavi kao nadbiskupa Vilijema.
<BR>&nbsp;&nbsp;&nbsp;&nbsp;&nbsp;Međutim, nije bilo ničeg nepoštenog u postupcima ser Rodžera. On nikada nije izdao svoje saveznike, za šta su ga neki optuživali. Ponekad je, istina, lukavo postupao s njima, ali osim neophodnog skrivanja našeg stvarnog porekla (maska koju je odbacio čim smo postali dovoljno snažni da se više nismo plašili istine), on je igrao otvorenim kartama. Nije on kriv što je Bog uvek podržavao Engleze.
<BR>&nbsp;&nbsp;&nbsp;&nbsp;&nbsp;Žairi, Ašenkogliji i Pr?*tani rado su pristajali na njegove predloge. Oni, u stvari, nisu ni imali pravu predstvu o tome kako bi trebalo da izgleda novo carstvo. Bili su zadovljni da dobiju bilo koju osvojenu planetu bez domorodaca, i bili su sasvim srećni da prepuste nama, ljudima, izuzetno težak zadatak vladanja nad velikim brojem planeta na kojima je postojalo porobljeno stanovništvo. Okretali su licemerne oči od često neophpodnih krvavih posledica koje je zahtevala takva vladavina. Siguran sam da su mnogi njihovi političari u potaji likovali zbog toga, smatrajući da svaka nova ovakva odgovornost slabi njihovog tajanstvenog saveznika; jer, morao je da na svakoj takvoj planeti postavi vojvodu i niže plemstvo, a zatim da ostavi mali garnizon da uvežbava urođenike. Pobune, krvavi ratovi, versgorški protivnapadi, još su više smanjivali ovaj skroman broj. Pošto sami nisu imali nekakvu tradiciju u vojnim veštinama, Žairi, Ašenkogliji i Prt?*tani nisu shvatali da ove mučne godine stapaju veze odanosti između domaćih seljaka i engleskih aristokrata. Takođe, nekako jalovi, oni nisu predvideli kako će se ljudi žudno množiti.
<BR>&nbsp;&nbsp;&nbsp;&nbsp;&nbsp;I tako, na kraju, kada su ove činjenice postale jasne kao dan, bilo je prekasno. Naši saveznici i dalje su bile samo ove tri nacije, svaka sa svojim jezikom i načinom života. Oko njih uzdizalo se stotinak rasa, ujedinjenih hrišćanstvom, engleskim jezikom i engleskom krunom. Čak da smo mi, ljudi, i poželeli da to promenimo, ne bismo uspeli. U stvari, i mi smo time bili iznenađeni otprilike isto onoliko koliko i svi ostali.
<BR>&nbsp;&nbsp;&nbsp;&nbsp;&nbsp;Kao dokaz da ser Rodžer nikada nije kovao zavere protiv svojih saveznika, razmislite samo o tome kako ih je lako mogao savladati u svojoj starosti, kada je vladao najmoćnijom nacijom koja je ikada viđena među ovim zvezdama. Ali, on je bio velikodušan. Nije njegova stvar što su njihova nova pokolenja, prestrašena našim uspesima, počela da nas sve više i više oponašaju..."
<BR>&nbsp;&nbsp;&nbsp;&nbsp;&nbsp;Kapetan odloži spis i požuri do glavog ulaza u vazdušnu komoru. Pristupna kosina bila je spuštena i crvenokosi čovek-div krupnim koracima išao je prema njima. Fantastično obučen, sa ornamentima okićenim mačem, nosio je i poslovni rasprskavajući pištolj. Iza njega, počasna garda strelaca u linkolnškom zelenom stajala je u stavu mirno. Iznad njihovih glava lepršala je zastava sa grbom ogranka loze velike porodice Hejmvord.
<BR>&nbsp;&nbsp;&nbsp;&nbsp;&nbsp;Kapetanova ruka utonu u dlakavu vojvodsku šapu, i sociotehničar prevede izobličeni engleski. "Najzad! Blagi Bože, konačno su i na Staroj Zemlji naučili da grade svemirske brodove! Dobro došli, dobri gospodine!"
<BR>&nbsp;&nbsp;&nbsp;&nbsp;&nbsp;"Ali, zašto vi nikada niste našli nas... ovaj... poštovani vojvodo?" promuca kapetan. Kada su mu preveli pitanje, vojvoda samo sleže ramenima i odgovori:
<BR>&nbsp;&nbsp;&nbsp;&nbsp;&nbsp;"Oh, tragali smo. Pokolenjima, svaki mladi vitez polazio je da traga za Zemljom, ako već nije izabrao da traga za Svetim Gralom. Ali, poznato vam je koliko prokleto mnogo ima sunaca. A još više ih je prema središtu galaksije... gde smo se sreli s još nekim narodima koji putuju zvezdama. Trgovina, istraživanje, rat, sve nas je to odvlačilo od ove slabo zvezdama naseljene spiralne ruke. Vama je, naravno, jasno da ste naišli na jadnu graničnu postaju. Kralj i papa obitavaju daleko, na sedmom nebu... Na kraju je potraga polako prestala. Stara Zemlja postala je tek nešto više od predanja." Njegovo veliko lice je zračilo. "Ali, sad je sve okrenuto naglavačke Vi ste našli nas! Predivno! Odmah mi recite, da li je Sveta zemlja oslobođena od nevernika?"
<BR>&nbsp;&nbsp;&nbsp;&nbsp;&nbsp;"Pa", odgovori kapetan Ješu haLevi, koji je bio odani stanovnik Izraelskog carstva, "jeste."
<BR>&nbsp;&nbsp;&nbsp;&nbsp;&nbsp;"Šteta. Baš bi mi prijao jedan krstaški rat. Život je postao dosadan otkako smo pre deset godina porobili Zmajeve. Međutim, kažu da je kraljevski pohod u zvezdane oblake Strelca otkrio neke jako obećavajuće planete... Ali, gledaj 'vamo! Morate da dođete u zamak. Zabaviću vas najbolje što mogu i opremiti vas za put do kralja. Teško je stići do tamo, ali ću vam dati astrologa koji zna put."
<BR>&nbsp;&nbsp;&nbsp;&nbsp;&nbsp;"Šta je sad rekao?" upita kapetan haLevi, kada je bučni žamor prestao.
<BR>&nbsp;&nbsp;&nbsp;&nbsp;&nbsp;Sociotehničar mu objasni.
<BR>&nbsp;&nbsp;&nbsp;&nbsp;&nbsp;Kapetan haLevi pade u vatru. "Nikakav astrolog neće dotaći moj brod!"
<BR>&nbsp;&nbsp;&nbsp;&nbsp;&nbsp;Sociotehničar uzdahnu. Pred njim je bilo dosta posla u godinama koje su nailazile.
</P></TD></TR></TABLE>
</CENTER>
</BODY>
</HTML>
