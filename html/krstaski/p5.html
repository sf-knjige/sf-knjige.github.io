<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Malo toga se može reći o putovanju donde. Dosada je ubrzo nadrasla uzbuđenja. Vitezovi su razmenjivali grube reči, i Džon Hejmvord je morao da razbije više od jednog para glava da bi svoje strelce držao u redu.
<BR>&nbsp;&nbsp;&nbsp;&nbsp;&nbsp;Primetio sam da ledi Katarina sve češće razgovara sa ser Ovenom, i da njen muž više ne uživa preterano u tome. Međutim, uvek je bio zauzet nekim planovima ili pripremama, a mlađi vitez zaista joj je pružao časove opuštanja, čak veselja.
<BR>&nbsp;&nbsp;&nbsp;&nbsp;&nbsp;Ser Rodžer i ja provodili smo poprilično vremena sa Branitarom, koji je izgledao više nego rad da nam priča o svojoj rasi i njenom carstvu. Nevoljno, počeo sam da verujem u njegove tvrdnje. Čudno je bilo da tako ružna bića obitavaju u onome za šta sam smatrao da je Treće nebo, ali to se nije moglo poreći. Po svoj prilici, mislio sam, kada Sveto pismo pominje četiri ugla sveta, ono uopšte ne misli samo na našu planetu Zemlju, već se odnosi na kockastu Vaseljenu. Onostran ovoga mora da leže boravišta blagoslovenih; dok je, opet, Branitarova primedba da je unutrašnjost Zemlje rastopljena, sigurno bila u skladu sa proročanskim vizijama pakla.
<BR>&nbsp;&nbsp;&nbsp;&nbsp;&nbsp;Branitar nam je ispričao da u versgorškom carstvu postoji oko stotinu svetova nalik na naš. Oni kruže oko isto toliko odvojenih zvezda, jer je malo verovatno da neko sunce može imati više od jedne nastanjive planete. Na svakom od tih svetova obitava nekoliko miliona Versgora, koji vole puno prostora. Osim na prestoničkoj planeti, Versgori ne grade gradove. Ipak, oni na granicama carstva, kao Tariksan ka kome se bejasmo uputili, imaju tvrđave koje takođe predstavljaju i svemirsko-mornaričke postaje. Branitar, pri tom, nije propustio da naglasi vatrenu moć i neprobojnost tih zamaka.
<BR>&nbsp;&nbsp;&nbsp;&nbsp;&nbsp;Ako na upotrebljivoj planeti ima razumnih domorodaca, njih ili istrebljuju ili porobljavaju. Versgori ne obavljaju proste poslove; prepuštaju ih takvim helotima ili automatonima. Oni sami su vojnici, upravitelji svojih beskrajnih imanja, trgovci, vlasnici manufaktura, političari, dvorani. Nenaoružani, porobljeni domoroci nisu imali nikakvih izgleda da se pobune protiv srazmerno malog broja tuđinskih gospodara. Ser Rodžer je promrmljao nešto o tome da kada sletimo razdelimo oružje ovim ugnjetavanim bićima, kao i da im ispričamo o žakeriji. <EM>Žakerija, seljačka buna u Francuskoj 1358, čiji je cilj bio uništenje plemstva. (Red.)</EM> Međutim, Branitar prozre njegove namere, nasmeja se i reče da Tariksan nikada nije bio naseljen i da na čitavoj planeti postoji samo nekoliko stotina robova.
<BR>&nbsp;&nbsp;&nbsp;&nbsp;&nbsp;Ovo carstvo obuhvatalo je u svemiru sferu prečnika otprilike dve hiljade svetlosnih godina. (Svetlosna godina je neverovatno rastojanje koje svetlost prevaljuje u toku jedne standardne versgorške godine, za koju Branitar kaže da je oko deset procenata duža od zemaljske). Ono obuhvata milione zvezda, zajedno sa njihovim svetovima. Međutim, najveći broj među njima, zbog otrovnog vazduha ili otrovnih oblika života, ili drugih stvari, beskorisni su Versgorima i zanemareni.
<BR>&nbsp;&nbsp;&nbsp;&nbsp;&nbsp;Ser Rodžer je potom upitao da li su oni jedini narod koji je naučio da leti između zvezda. Branitar je na to samo prezrivo slegao ramenima. "Sreli smo još tri druga, koji tu veštinu behu nezavisno razvili", rekao je. "Oni žive unutar sfere našeg carstva, ali ih do sada još nismo potčinili. To nije ni bilo vredno; mnogo je lakše sve to bilo učiniti sa primitivnim planetama. Mi dozvoljavamo tim trima rasama da se kreću i da zadrže jedan mali broj kolonija koje su već ustanovile u drugim planetarnim sistemima. Ali im ne dozvoljavamo da nastave da se šire. Nekoliko manjih ratova je sve to uredilo. Oni nas ne vole; znaju da ćemo ih uništiti jednog dana, kada nam to bude zgodno, ali su bespomoćni pred silinom moći."
<BR>&nbsp;&nbsp;&nbsp;&nbsp;&nbsp;"Shvatam", klimnuo je glavom baron.
<BR>&nbsp;&nbsp;&nbsp;&nbsp;&nbsp;Naložio mi je potom da počnem da učim versgorški jezik. Branitara je zabavljalo da me podučava, i ja sam bio u prilici da ublažim sopstvene strahove teškim radom, tako da je moje učenje prilično brzo odmicalo. Jezik im je bio varvarski i nedostajali su mu plemeniti latinski nastavci, ali, upravo ga je zbog toga bilo lakše naučiti.
<BR>&nbsp;&nbsp;&nbsp;&nbsp;&nbsp;U upravljačkoj kuli otkrio sam ladice pune karata i brojnih tabela. Svi ispisi bili su predivno precizni; pomislio sam da je šteta da kad već imaju takve pisare nisu nastavili da ukrašavaju stranice. Razbijajući glavu nad ovim, i koristeći ono što sam naučio od versgorškog govora i azbuke, zaključio sam da sam nabasao na zbirku uputstava za navigaciju.
<BR>&nbsp;&nbsp;&nbsp;&nbsp;&nbsp;Bila je priložena i tačna karta planete Tariksan, jer je to bila matična postaja ovog pohoda. Preveo sam simbole za zemlju, more, reku, tvrđavu, i tako dalje. Ser Rodžer je duge sate mozgao nad njom. Čak je i saracenska karta, koju njegov deda beše doneo iz Svete zemlje, bila gruba u poređenju s ovom; iako su, s druge strane, Versgori pokazali nedostatak kulture ispuštajući slike sirena, četiri vetra, krilatih konja i sličnih ukrasa.
<BR>&nbsp;&nbsp;&nbsp;&nbsp;&nbsp;Takođe sam rastumačio oznake na nekim instrumentima na upravljačkoj ploči. Neke brojčanike, kao što su oni za visinu i brzinu, bilo je lako savladati. Ali, šta bi značilo 'proticaj goriva'. Kakva je razlika bila između 'subsvetlosnog pogona' i 'supersvetlosnog pogona'? Mada paganske, ovo su zaista bile moćne čini.
<BR>&nbsp;&nbsp;&nbsp;&nbsp;&nbsp;I tako je jednolikost dana prolazila, a posle nekog vremena koje se činilo dugim kao stoleće, primetili smo na zaslonima da jedna zvezda raste. Povećavala se dok nije počela da plamti velika i jarka kao naše sunce. A onda smo ugledali planetu, sličnu našoj, sem što je imala dva mala meseca. Ponirali smo sve dok prizor nije prestao da bude lopta na nebu već veliki prošaran pojas zemlje što se pružao pod nama. Kada sam ponovo ugledao plava nebesa, bacio sam se na pod palube sa molitvom zahvalnosti.
<BR>&nbsp;&nbsp;&nbsp;&nbsp;&nbsp;Poluga s bravom otkočila se. Brod je zastao i ostao da lebdi, milju visoko u vazduhu. Stigli smo na Tariksan.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
