<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Ser Rodžer se nastanio na planeti koju smo nazvali Novi Avalon. Našim ljudima bio je potreban odmor, a njemu vreme da reši mnogobrojne nevolje koje su se ticale obezbeđivanja tog beskrajnog kraljevstvai i koje se već behu sručile na njega. On se, takođe, bavio i tajnim pregovorima sa versgorškim vladarom čitavog zvezdanog jata. Ova osoba činila se voljnom da preda sve čime je upravljala, ukoliko bi mito bio odgovarajući i ukoliko bismo zajamčili bezbednost. Pregovori išli sporo, ali je ser Rodžer bio uveren u dobar ishod.
<BR>&nbsp;&nbsp;&nbsp;&nbsp;&nbsp;"Tako malo znaju o prisluškivanju i potkupljivanju", rekao mi je, "da bih tog momka mogao da kupim za manje od jednog italijanskog grada. Naši saveznici to nikada nisu pokušali, jer su zamišljali da su Versgori pouzdani kao i oni. Pa ipak, zar se ne čini razumnim da tako beskrajno raštrkani posedi, razdvojeni danima i nedeljama putovanja, moraju da podsećaju na neku evropsku zemlju? I, da čak budu i potkupljiviji..."
<BR>&nbsp;&nbsp;&nbsp;&nbsp;&nbsp;"Jer im nedostaje prava vera", primetih ja.
<BR>&nbsp;&nbsp;&nbsp;&nbsp;&nbsp;"Hm, pa da, bez sumnje. Mada ja, lično, nikada nisam sreo hrišćanina koji je odbio mito na religijskoj osnovi. Razmišljao sam o tome kako versgorška vrsta vladavine ne zahteva nikakvu odanost."
<BR>&nbsp;&nbsp;&nbsp;&nbsp;&nbsp;Bilo kako bilo, malo smo mogli da predahnemo, logorujući u udolini ispod vrtoglavo visokih litica. Vodopad se survavao pravo kao srela u jezero čistije od stakla, oivičeno drvećem. Čak i naš rasprostrt, bučni engleski logor nije mogao da mnogo naudi tolikoj lepoti.
<BR>&nbsp;&nbsp;&nbsp;&nbsp;&nbsp;Ja sam se bio smestio izvan mog šatorčića, odmarajući se u gruboj stolici. Na stranu sam ostavio teško učenje i uživao u knjizi iz domovine, opuštajućoj priči o čudima svetog Kozme. Kao iz daljine, čulo se praštanje uvežbavanja pucanja iz vatrenih pušaka, fiju lukova, veselo lupanje igre motkama. Gotovo sam zaspao, kada se neki koraci zaustaviše kraj mene.
<BR>&nbsp;&nbsp;&nbsp;&nbsp;&nbsp;Iznenađen, zatreptao sam naviše i ugledao zastrašeno lice baronovog štitonoše. "Brate Parvuse!" uzviknu on. "Za ime Boga, dođite odmah!"
<BR>&nbsp;&nbsp;&nbsp;&nbsp;&nbsp;"A, uh, šta?" upitah pospano.
<BR>&nbsp;&nbsp;&nbsp;&nbsp;&nbsp;"Smesta", zavapi on.
<BR>&nbsp;&nbsp;&nbsp;&nbsp;&nbsp;Prikupio sam mantiju i žurnim korakom krenuo za njim. Sunčeva svetlost, rascvetalo nadnoseće drveće i ptičja pesma iz visine, odjednom postadoše daleki. Znao sam samo za lupanje srca i to kako nas je malo, kako smo slabi i udaljeni od kuće. "Šta nije u redu?"
<BR>&nbsp;&nbsp;&nbsp;&nbsp;&nbsp;"Ne znam", odgovori štitonoša. "Poruka je stigla dalekogovornikom, preneta iz svemira putem jednog od naših stražarskih brodova. Ser Oven Monbele je zatražio da lično razgovara sa mojim gospodarem. Ne znam o čemu su pričali. Ali ser Rodžer je izišao, teturajući se kao slepac, i dreknuo da vas smesta dovedem. Oh, brate Parvuse, bilo je to grozno!"
<BR>&nbsp;&nbsp;&nbsp;&nbsp;&nbsp;Pomislio sam da bi trebalo da se pomolim za sve nas, proklete ako nas baronova snaga i prepredenost više ne budu držali. Ali, u isto vreme, bilo mi je žao i njega samog. Nosio je toliko toga, predugo, bez ijedne duše s kojom bi podelio taj teret. Svi vi hrabri sveci, pomislio sam, budite sada uz njega.
<BR>&nbsp;&nbsp;&nbsp;&nbsp;&nbsp;Crveni Džon Hejmvord čuvao je stražu na konju ispred malog žairskog skloništa. On beše primetio da mu je gospodar nečim uzdrman i stoga požurio tamo sa strelišta. Sa napetim lukom, urlao je na gomilu koja je vrvela i žagorila: "Sklanjaj se! Nazad na mesta! Boga mu Božjeg, ovom strelom proburaziću prvog prokletog tikvana koji bude smetao mom gospodaru i slomiti prokleti vrat prvom sledećem! 'Ajde, kad kažem!"
<BR>&nbsp;&nbsp;&nbsp;&nbsp;&nbsp;Sklonio sam orijaša u stranu i ušao. U skloništu je bilo vrelo Sunčeva svetlost koja je prolazila kroz napola prozirne zidove bila je zamućena. Većinom je bio opremljeno domaćim stvarima: koža, tapiserija, oklop. Ali na jednoj polici bili su tuđinski aparati, dok je veliki dalekogovornik bio je smešten na podu.
<BR>&nbsp;&nbsp;&nbsp;&nbsp;&nbsp;Ser Rodžer je sedeo ispred njega, zavaljen u stolicu, sa bradom na grudima i rukama koje su mlitavo visile. Prikrao sam mu se i spustio ruku na rame. "Šta je, sire?" upitao sam, što sam blaže mogao.
<BR>&nbsp;&nbsp;&nbsp;&nbsp;&nbsp;Nije se ni pomerio. "Odlazi", reče on.
<BR>&nbsp;&nbsp;&nbsp;&nbsp;&nbsp;"Zvali ste me."
<BR>&nbsp;&nbsp;&nbsp;&nbsp;&nbsp;"Nisam znao šta radim. Ovo je između mene i... Odlazi."
<BR>&nbsp;&nbsp;&nbsp;&nbsp;&nbsp;Glas mu je bio miran, ali meni je bila potrebna sva moja skromna hrabrost da dođem ispred njega i kažem:
<BR>&nbsp;&nbsp;&nbsp;&nbsp;&nbsp;"Pretpostavljam da je vaš prijemnik, kao i obično, zabeležio poruku?"
<BR>&nbsp;&nbsp;&nbsp;&nbsp;&nbsp;"Jeste. Nema sumnje. Najradije bi' je pocep'o."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Njegov sivi pogled podiže se prema meni. Prisetio sam se vuka koga sam jednom video u stupici, kada su seljaci prilazili da ga ubiju. "Ne želim da te povredim, brate Parvuse", reče on.
<BR>&nbsp;&nbsp;&nbsp;&nbsp;&nbsp;"Onda nemojte", odgovorio sam naprasito i sagao se da uključim vraćanje poruke.
<BR>&nbsp;&nbsp;&nbsp;&nbsp;&nbsp;On je skupio snagu, teškom mukom. "Ako saslušaš tu poruku", upozori me on, "moraću da te ubijem da sačuvam čast."
<BR>&nbsp;&nbsp;&nbsp;&nbsp;&nbsp;Setio sam detinjstva. Koristilo se mnogo kratkih, žestokih, čisto engleskih reči. Izabrao sam jednu i izgovorio je. Krajičkom oka, dok sam čučao nad brojčanicima, video sam kako su mu se čeljusti razjapile. Ponovo je utonuo u stolicu. Izgovorio sam još jednu englesku reč, radi mere.
<BR>&nbsp;&nbsp;&nbsp;&nbsp;&nbsp;"Vaša čast leži u dobrobiti vaših ljudi", dodao sam. "Niste sposobni da prosuđujete o nečemu što vas je toliko pogodilo kao ovo. Sedite i pustite me da to saslušam."
<BR>&nbsp;&nbsp;&nbsp;&nbsp;&nbsp;On se sav skupi u sebe. Okrenuo sam prekidač. Lice ser Ovena pojavilo se na zaslonu. Videlo se da je i on izmožden; njegova lepota bila je manje očita, oči suve i užagrene. Govorio je učtivo i ukočeno, ali nije mogao da sakrije radost.
<BR>&nbsp;&nbsp;&nbsp;&nbsp;&nbsp;Ne sećam se tačnih reči. Niti su one važne. Ispričao je svom gospodaru šta se dogodilo. Sada je u svemiru, sa ukradenim brodom. Prišao je Novom Avalonu da pošalje ovu poruku, ali je odmah zaždio čim je bila izrečena. Bio je bezbedan u tom beskraju. Ako se predamo, rekao je, obezbediće prevoz kući za naše ljude, a Branitar ga je uverio da će vergorški car držati ruke podalje od Zemlje. Ako se ne predamo, izdajnik Će otići na Versgorikasn i otkriti istinu o nama. Onda će, ako to bude neophodno, neprijatelj moći da unajmi dovoljno plaćenika, Francuza ili Saracena, da nas uništi; ali, verovatno će i obeshrabrenost naših saveznika, kad saznaju za našu slabost, biti dovoljno. U oba slučaja, ser Rodžer više nikada ne bi video svoju ženu i decu.
<BR>&nbsp;&nbsp;&nbsp;&nbsp;&nbsp;I ledi Katarina se pojavila na zaslonu. Sećam se njenih reči. Ali, ne želim da ih zapišem. Kada se poruka završila, sam sam je obrisao.
<BR>&nbsp;&nbsp;&nbsp;&nbsp;&nbsp;Neko vreme smo ćutali, moj gospodar i ja.
<BR>&nbsp;&nbsp;&nbsp;&nbsp;&nbsp;Najzad:
<BR>&nbsp;&nbsp;&nbsp;&nbsp;&nbsp;"Pa?" reče on, kao starac.
<BR>&nbsp;&nbsp;&nbsp;&nbsp;&nbsp;Zurio sam u svoja stopala. "Monbele je rekao da će se sutra, u tačno određeno vreme, vratiti u domet saopštavanja, da čuje vašu odluku", promrmljao sam. "Biće moguće poslati brojne brodove bez posade, napunjene rasprskavajućim materijalom povezanim sa magnetskim pramcem, duž tog zraka dalekogovornika. Verovatno bi bio uništen."
<BR>&nbsp;&nbsp;&nbsp;&nbsp;&nbsp;"Tražiš suviše od mene, brate Parvuse", primeti ser Rodžer. I dalje su njegove reči bile beživotne. "Ne traži od mene da pogubim moju gospu i decu... bez pokore."
<BR>&nbsp;&nbsp;&nbsp;&nbsp;&nbsp;"Dobro. Ali, zar to vozilo ne možemo nekako da zarobimo? Ne", sam sam odmah odgovorio. "Bilo bi gotovo nemoguće. Svaki pogodak, čak i u blizinu tog brodića, verovatno bi ga pretvorio u prah, a ne samo osposobio njegove motore. A ako bi, opet, šteta bila mala, smesta bi pobegao brzinom većom od svetlosti."
<BR>&nbsp;&nbsp;&nbsp;&nbsp;&nbsp;Baron podiže svoje ukrućeno lice. "Šta god da se dogodi", reče on, "niko ne sme da sazna za učešće moje gospe u ovome. Razumeš? Ona nije pri sebi. Neki đavo ju je poseo."
<BR>&nbsp;&nbsp;&nbsp;&nbsp;&nbsp;Posmatrao sam ga sa još većim sažaljenjem. "Vi ste suviše hrabri da bi se zaklanjali iza takvih gluposti", odgovorio sam.
<BR>&nbsp;&nbsp;&nbsp;&nbsp;&nbsp;"Pa, šta da radim?" zareža on.
<BR>&nbsp;&nbsp;&nbsp;&nbsp;&nbsp;"Možete da se borite..."
<BR>&nbsp;&nbsp;&nbsp;&nbsp;&nbsp;"Beznadežno, kad Monbele ode na Versgoriksan."
<BR>&nbsp;&nbsp;&nbsp;&nbsp;&nbsp;"Ili možete da prihvatite ponuđene uslove."
<BR>&nbsp;&nbsp;&nbsp;&nbsp;&nbsp;"Ha! Šta misliš, kol'ko bi dugo plavoliki stvarno pustili Zemlju na miru?"
<BR>&nbsp;&nbsp;&nbsp;&nbsp;&nbsp;"Ser Oven mora da ima nekakav razlog da veruje da hoće", rekoh oprezno.
<BR>&nbsp;&nbsp;&nbsp;&nbsp;&nbsp;"On je budala." Pesnica ser Rodžera tresnu o doručje stolice. Potom se uspravi, i oštrina u njegovom glasu pričini mi se kao samotan zalog nade. "Ili je crnji Juda nego što je ikad priznao da jeste, i nada se da će posle pojarmljivanja postati vicekralj. S'vataš li, ima nečeg jačeg od želje za zemljom što će naterati Versgore da pokore našu planetu. To je činjenica da se naša vrsta pokazala kao smrtonosno opasna. Za sada, ljudi kod kuće su bespomoćni. Ali ako se ljudima da nekoliko stoleća da se pripreme, mogli bi da sagrade sopstvene svemirske brodove i preuzmu vaseljenu."
<BR>&nbsp;&nbsp;&nbsp;&nbsp;&nbsp;"Versgori su pretrpeli silnu štetu u ovom ratu", pokušah da se usprotivim. "Biće im potrebno vremena da povrate ono što su izgubili, čak i kad bi im naši saveznici predali sve zauzete svetove. Lako bi mogli da dođu do zaključka da bi bilo najbolje da ostave Zemlju na miru nekih stotinak godina."
<BR>&nbsp;&nbsp;&nbsp;&nbsp;&nbsp;"Dok mi ne pomremo?" Ser Rodžer teško klimnu glavom. "Naravno, u pitanju je veliko iskušenje. Pravo kockanje. Ali, zar ne bismo goreli u paklu ako bismo se ovako poigravali sa sudbinom nerođene dece?"
<BR>&nbsp;&nbsp;&nbsp;&nbsp;&nbsp;"Možda je to ono najbolje što možemo da učinimo za dobrobit naše vrste", odgovorih ja. "Ono što je van domašaja naših moći nalazi se u rukama Boga."
<BR>&nbsp;&nbsp;&nbsp;&nbsp;&nbsp;"Ali ne, ne, ne." On preplete šake. "Ne mogu. Bolje je umreti kao čovek... Ipak, Katarina..."
<BR>&nbsp;&nbsp;&nbsp;&nbsp;&nbsp;Posle još jedne stanke, ja rekoh:
<BR>&nbsp;&nbsp;&nbsp;&nbsp;&nbsp;"Možda ne bi bilo prekasno odvratiti ser Ovena. Mogli biste da se pozovete na njegovu čast i ukažete mu kako je budalasto osloniti se na versgorška obećanja, ponuditi mu oproštaj i visoko mesto..."
<BR>&nbsp;&nbsp;&nbsp;&nbsp;&nbsp;"I korišćenje moje žene", podrugnu se on.
<BR>&nbsp;&nbsp;&nbsp;&nbsp;&nbsp;Ipak, trenutak kasnije, on dodade:
<BR>&nbsp;&nbsp;&nbsp;&nbsp;&nbsp;"Može biti. Rado bi' mu prosuo njegov pogani mozak. Ali, možda... naravno, možda razgovor... Mogao bi' možda i da se ponizim. Hoćeš li da mi pomogneš, brate Parvuse? Ne smem da ga opsujem u lice. Hoćeš li da mi ojačaš duh?"
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
