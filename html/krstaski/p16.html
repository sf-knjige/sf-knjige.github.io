<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Žairi, kao ni ostale slobodne nacije, nisu bili glupi. Pozvali su nas da sletimo i budemo gosti na njihovoj planeti. Naš boravak tamo bio je neobičan; kao da smo boravili na bezvremenom brdu Elf. Sećam se vitkih kula, mostova koji su ih lukovima spajali protežući se kroz vazduh, gradova čije su zgrade bile izmešane sa parkovima da bi se u njima što je većma moguće uživalo, čamaca na svetlim jezerima, učenjaka u togama i velovima, spremnih da se sa mnom raspravljaju o engleskim znanjima, ogromnih alhemijskih laboratorija, muzike koja još pohodi moje snove. Ali, ovo nije udžbenik geografije. A čak i najsabranija priča o pradavnim ne-ljudskim civilizacijama uskoro bi postala neobičnija običnom engleskom uhu nego maštarije onog dobro poznatog Venecijanca, Marka Pola.
<BR>&nbsp;&nbsp;&nbsp;&nbsp;&nbsp;Dok su žairske ratne vođe, mudraci i političari pokušavali da od nas, istina ljubazno, izvuku još obaveštenja, jedna grupa žurno je otputovala do Tariksana da se sama uveri šta se dogodilo. Uz mnogo pompe dočekala ih je ledi Katarina i dozvolila im da razgovaraju sa Versgorom koga izaberu. Sakrila je samo Branitara, koji bi odao previše toga. Ostali, pa čak i Huruga, imali su samo zbunjene utiske o neodbranjivom napadu.
<BR>&nbsp;&nbsp;&nbsp;&nbsp;&nbsp;Pošto nisu znali za razlike u izgledu ljudi, nisu shvatili da je garnizon u Darovi sastavljen od naših najslabijih ljudi. Ali su ih izbrojali i gotovo da nisu mogli da poveruju da je tako mala sila mogla da sve to postigne. Sigurno smo u potaji držali neke nepoznate sile! Kada su videli naše pastire, jahače na konjima, žene koje kuvaju oko vatri podloženih na drva, lako su progutali objašnjenje da mi Englezi volimo da što više budemo napolju i da vodimo jednostavan život. To je bio i njihov ideal.
<BR>&nbsp;&nbsp;&nbsp;&nbsp;&nbsp;Imali smo sreće što ih je jezička brana sprečavala da saznaju nešto više od onoga što su mogli da vide svojim očima. Oni momci koji su učili versgorški još ne behu ovladali sa dovoljnim brojem reči za bilo kakav pametan razgovor. Mnogi obični ljudi - pa čak i ratnici, može biti - da su mogli, izbrbljali bi se o sopstvenom strahu i neznanju, i molili bi strance da ih povedu kući. Ali kako su stvari stajale, svaki tananiji razgovor s Englezima išao je preko mene. A ja sam unosio izmene i u samo veselo neznanje ser Rodžera.
<BR>&nbsp;&nbsp;&nbsp;&nbsp;&nbsp;On nije krio od njih da će se osvetnička versgorška flota uskoro oboriti na Darovu. Čak se i razmetao time. Zamka je bila postavljena, tvrdio je. Ako mu Boda i ostale planete koje mogu da jezde zvezdama ne pomognu da je slome, moraće da zbog pojačanja pozove Englesku.
<BR>&nbsp;&nbsp;&nbsp;&nbsp;&nbsp;Zamisao da će jedna armada iz potpuno nepoznatog kraljevstva ući u njihov deo svemira, uznemirila je žairske vođe. Nisam ni sumnjao da nas neki od njih smatraju običnim pustolovima, možda i odmetnicima, koji u stvari ne mogu da računaju na pomoć sa rodne grude. Ali ostali mora da su ovako razmišljali:
<BR>&nbsp;&nbsp;&nbsp;&nbsp;&nbsp;Da li da se sklonimo i ne učestvujemo u onome što će se odigrati? Čak i da jesu gusari, ove pridošlice zauzele su planetu i pokazale da se ne plaše čitavog versgorškog carstva. U svakom slučaju, moramo se naoružati zbog mogućnosti da je Engleska - uprkos tome što to oni poriču - jednako napadna kao i nacija plavolikih. Pa zar onda ne bi bilo najbolje da ojačamo svoje pozicije pomažući ovom Rodžeru, zauzimajući što je moguće više planeta i uzimajući dosta plena? Čini se da je jedino preostajalo da se načini savez sa Versgorima protiv njega, a to je, opet, bilo nezamislivo!
<BR>&nbsp;&nbsp;&nbsp;&nbsp;&nbsp;Osim toga, i mašta žairskih ljudi bila je silno podstaknuta. Videli su ser Rodžera i njegove sjajne drugove kako galopiraju njihovim spokojnim ulicama. Čuli su za poraz koji je naneo njihovim starim neprijateljima. Njihov folklor, koji se dugo zasnivao na činjenici da znaju samo mali deo vaseljene, činio ih je spremnim da veruju da starije i snažnije rase postoje iza granica obeleženih njihovim kartama. Stoga, kada su čuli da se on zalaže za rat, pali su u vatru i stali se bučno zalagali za isti cilj. Boda je bila istinska republika, a ne lažna, kao versgorška. Ovaj glas naroda glasno je odzvanjao u skupštini.
<BR>&nbsp;&nbsp;&nbsp;&nbsp;&nbsp;Versgorški ambasador se tome usprotivio, preteći sveopštim uništenjem. Međutim, bio je daleko od kuće, porukama koje je poslao biće potrebno vremena da stignu, a u međuvremenu gomila je kamenovala njegovu rezidenciju.
<BR>&nbsp;&nbsp;&nbsp;&nbsp;&nbsp;Sam ser Rodžer je pregovarao sa još dva izaslanika. Bili su to predstavnici ostalih rasa koje su putovale svemirom, Ašenkoglija i Pr?*tana. Neobični simboli u ovom drugom imenu moji su lično, a označavaju zvižduk i roktaj, po redu. Izneću samo jedan od razgovora, umesto mnoštva sličnih koji su se odigrali.
<BR>&nbsp;&nbsp;&nbsp;&nbsp;&nbsp;Kao i obično, odvijao se na versgorškom. Imao sam više nevolja sa prevođenjem nego što sam bio navikao, jer se Pr?*tanac nalazio u kovčegu koji je sadržavao toplotu i otrovni vazduh koji su mu bili potrebni i govorio je preko glasnogovornika sa naglaskom gorim i od mog. Nikada nisam pokušao ni da saznam njegovo ime ili čin, jer u to bi bili uključeni pojmovi tananiji ljudskom umu nego knjige Majmonidesove. O njemu sam razmišljao kao o Trećem Jajoglavaru Severozapadne Košnice i za sebe ga, naprosto, zvao Etelbert.
<BR>&nbsp;&nbsp;&nbsp;&nbsp;&nbsp;Mi, posetioci, bili smo se smestili u jednoj hladnoj plavoj odaji, daleko povrh grada. Dok se pipkasti Etelbert, koji se mutno video kroz staklo, zanimao svečanim uljudnostima, ser Rodžer baci pogled napolje. "Otvoreni prozori, široki kao ulaz u tvrđavu", promrmlja on. "Kakva prilika! Kako bi' voleo da napadnem ovo mesto!"
<BR>&nbsp;&nbsp;&nbsp;&nbsp;&nbsp;Pošto je naš razgovor započeo, Etelbert u jednom trenutku reče:
<BR>&nbsp;&nbsp;&nbsp;&nbsp;&nbsp;"Ja ne mogu da obavežem Košnicu na bilo šta. Mogu samo da pošaljem preporuku. Međutim, pošto su umovi naših ljudi manje posebni nego što je to obično slučaj, mogu da dodam da će moja preporuka nositi veliku težinu. U isto vreme, mene je srazmerno teško ubediti."
<BR>&nbsp;&nbsp;&nbsp;&nbsp;&nbsp;Nama je to, međutim, već bilo poznato. Što se tiče Aškenkoglija, oni su bili podeljeni na klanove; njihov ambasador ovde bio je poglavica jednog od klanova i mogao je da svojim uticajem podigne svoju flotu. Ovo je toliko uprošćavalo naše pregovore, da smo u tome videli Božju volju. Rekao bih da je samouverenost koju time bejasmo stekli sama po sebi bila naša značajna prednost.
<BR>&nbsp;&nbsp;&nbsp;&nbsp;&nbsp;"Vi, dobri sire, sigurno znate za tvrdnje koje smo izneli Žairima", reče ser Rodžer. "One jednako važe za Pur... Pur... kako se već vaša prokleta planeta zove."
<BR>&nbsp;&nbsp;&nbsp;&nbsp;&nbsp;Osećao sam ogorčenje što na mene beše svalio sav teret izgovora i uljudnog oblikovanja izraza, i za kaznu sam izgovorio brojanicu. Versgorški je sam po sebi bio tako varvarski jezik, da još nisam mogao da na njemu razmišljam na odgovarajući način. U skladu sa tim, kada sam prevodio francuski ser Rodžera, prvo sam suštinu prenosio na engleski svog detinjstva, zatim na otmenu latinsku retoriku, na čijim krutim osnovama sam mogao da gradim versgorške obrasce koje je Etelbert mentalno prevodio na svoj pr?*tanski. Čudesna su Božja dela.
<BR>&nbsp;&nbsp;&nbsp;&nbsp;&nbsp;"Košnice trpe", priznade ambasador. "Versgori ograničavaju našu svemirsku flotu i vanplanetarne posede; zahtevaju i priličan danak u retkim metalima. Međutim, naš matični svet im je beskoristan, tako da se ne plašimo konačnog zauzimanja na način na koji se toga plaše Boda ili Ašenk. Zbog čega bismo izazivali njihov gnev?"
<BR>&nbsp;&nbsp;&nbsp;&nbsp;&nbsp;"Pretpostavljam da ova stvorenja nemaju pojma šta je to čast", promrlja mi baron, "pa mu kaži da kad zbace Versgore više neće biti ni tih ograničenja ni danaka."
<BR>&nbsp;&nbsp;&nbsp;&nbsp;&nbsp;"Naravno", stiže hladan odgovor. "Ipak, dobitak je premali u poređenju sa rizikom da naša planeta i njene kolonije budu bombardovani."
<BR>&nbsp;&nbsp;&nbsp;&nbsp;&nbsp;"Taj rizik biće daleko manji ako svi versgorški neprijatelji delaju zajedno. Naš zajednički neprijatelj biće suviše zauzet da bi preduzeo napadačka dejstva."
<BR>&nbsp;&nbsp;&nbsp;&nbsp;&nbsp;"Ali, takav savez ne postoji."
<BR>&nbsp;&nbsp;&nbsp;&nbsp;&nbsp;"Imam razloga da verujem da glavar Ašenkoglija, ovde na Bodi, namerava da nam se pridruži. Potom će nam se i ostali njihovi klanovi gotovo sigurno pridružiti, ako ni zbog čega drugog, onda da ga spreče da ne zadobije previše moći."
<BR>&nbsp;&nbsp;&nbsp;&nbsp;&nbsp;"Sire", pobunih se ja na engleskom, "dobro vam je poznato da je taj Ašenk daleko od toga da svoju flotu stavi na kocku."
<BR>&nbsp;&nbsp;&nbsp;&nbsp;&nbsp;"Nema veze. Prenesi ovom čudovištu ono što sam rekao."
<BR>&nbsp;&nbsp;&nbsp;&nbsp;&nbsp;"Gospodaru moj, to nije istina!"
<BR>&nbsp;&nbsp;&nbsp;&nbsp;&nbsp;"Naravno, ali mi ćemo učiniti da to postane; tako da ga ne lažemo."
<BR>&nbsp;&nbsp;&nbsp;&nbsp;&nbsp;"Zagrcnuo sam se od tolike kazuistike, ali sam ipak preneo kako je to zahtevao moj gospodar zahtevao od mene. Etelbert, međutim, ispali u odgovor:
<BR>&nbsp;&nbsp;&nbsp;&nbsp;&nbsp;"Zašto tako mislite? Poznato je da je taj Ašenk veoma oprezan."
<BR>&nbsp;&nbsp;&nbsp;&nbsp;&nbsp;"Naravno." Bila je prava šteta što se umiljatost glasa ser Rodžera traći na te neljudske uši. "Zato on i neće da otvoreno objavi svoje namere. Ali, njegovi ljudi... neki od njih su se izbrbljali, ili nisu mogli da izdrže da ne nabace nešto..."
<BR>&nbsp;&nbsp;&nbsp;&nbsp;&nbsp;"Ovo se mora istražiti!" primeti Etelbert. Gotovo sam mogao da mu pročitam misli. Poslaće na posao svoje špijune, unajmljene Žaire.
<BR>&nbsp;&nbsp;&nbsp;&nbsp;&nbsp;Mi, opet, požurismo i nastavismo razgovore koje smo započeli sa jednim mladim Ašenkoglom. Ovaj vatreni kentaur i sam je bio željan rata u kome je mogao da zadobije slavu i bogatstvo. On nam je stavljao na raspolaganje pojedinosti ustrojstva, čuvanja podataka, opštenja, koje su bile potrebne ser Rodžeru. Potom ga je baron uputio koje spise da krivotvori i ostavi da ih Etelbertovi agenti nađu, koje reči da pusti da mu izmaknu u tobožnjem pijanstvu, kakve nespretne pokušaje da se podmite žairski zvaničnici da izvede... Ubrzo su svi sem samog ašenkoglijevskog ambasadora znali da on namerava da nam se pridruži.
<BR>&nbsp;&nbsp;&nbsp;&nbsp;&nbsp;Tako je Etelbert na Pr?*t poslao preporuku za rat. Bilo je to u tajnosti, naravno, ali ser Rodžer beše podmitio žairskog inspektora koji je do poštanskih brodova prosleđivao diplomatske poruke u posebnim kovčezima. Inspektoru je bio obećan čitav jedan arhipelag na Tariksanu. Bilo j to oštroumno ulaganje mog gospodara, jer je time mogao da pokaže ašenkoglijevskom vođi tu depešu pre nego što je ova nastavila svojim putem. Pošto je Etelbert toliko verovao u našu stvar, i vođa je poslao po svoju flotu i pozvao gospodare savezničkih klanova da učine slično.
<BR>&nbsp;&nbsp;&nbsp;&nbsp;&nbsp;Do tada, vojni vrh Bode već je znao šta se događa. Oni sigurno nisu mogli da dopuste da Pr?*t i Ašenk sve požanju za sebe, i da njihova planeta ostane pri tom u zapećku. Prema tome, prdložili su da se i Žairi pridruže savezu. Tako potaknuta, skupština je objavila rat Versgoriksanu.
<BR>&nbsp;&nbsp;&nbsp;&nbsp;&nbsp;Ser Rodžer se široko osmehnu. "Ništa lakše", reče on kada su njegovi zapovendici počeli da mu čestitaju. "Trebalo mi je samo da se raspitam kako se to ovde radi, što nije bila tajna. Onda su zvezdani narodi naseli na spletku koja ne bi prevarila ni priglupog nemačkog kraljevića."
<BR>&nbsp;&nbsp;&nbsp;&nbsp;&nbsp;"Ali, sire, kako je to moguće?" upita ser Oven. "Oni su stariji, jači i pametniji od nas."
<BR>&nbsp;&nbsp;&nbsp;&nbsp;&nbsp;"Što se prva dva svojstva tiče, sigurno", klimnu glavom baron. Bio je tako dobro raspoložen da se čak i ovom vitezu obraćao s iskrenim prijateljstvom. "Ali, ono treće, nikako. Kada su spletke u pitanju, ja vam i nisam naročito vešt. Nisam Italijan. Međutim, zvezdani narodi su kao deca.
<BR>&nbsp;&nbsp;&nbsp;&nbsp;&nbsp;A zbog čega? Pa, na Zemlji je tokom vekova bilo mnogo naroda i mnogo gospodara, i svi subili u zavadi jedni s drugima, pod feudalnim poretkom gotovo suviše složenim da bi se zapamtio. Zbog čega smo mi vodili toliko ratova u Francuskoj? Zato što je vojvoda Anžujski s jedne strane bio suvereni kralj Engleske, a s druge strane Francuz! Zamislite čemu je to vodilo; pa ipak, to je samo mali primer. Na našoj Zemlji, na silu smo naučili sve moguće prevaranluke.
<BR>&nbsp;&nbsp;&nbsp;&nbsp;&nbsp;Ali ovde gore, već vekovima, Versgori su predstavljali jedinu pravu silu. Oni su osvajali na jedan jedini način, okrutnim istrebljavanjem rasa koje nisu imale oružje da uzvrate. Pukom silom - slučajem da su imali najveći posed - oni su nametnuli svoju volju ostalim trima narodima kojima nisu bile poznate takve vojne veštine. Ovi, budući nemoćni, nikada nisu ni pokušali zaveru protiv Versgora. Sve ovo nije zahtevalo mnogo više državničke mudrosti, ili vojne veštine, od grudvanja. Meni nije bilo teško da zaigram na prostodušnost, pohlepu, probuđen strah i uzajamno suparništvo."
<BR>&nbsp;&nbsp;&nbsp;&nbsp;&nbsp;"Suviše ste skromni, sire", nasmeši se ser Oven.
<BR>&nbsp;&nbsp;&nbsp;&nbsp;&nbsp;"Bah!" Baronovog zadovoljstva odjednom nestade. "Neka se Sotona bavi takvim stvarima! Sada je jedino važno da smo ovde, i da podgrevamo stvar dok se flota ne sakupi. A u međuvremenu neprijatelj je na putu!"
<BR>&nbsp;&nbsp;&nbsp;&nbsp;&nbsp;Zaista, bilo je to vreme noćno more. Nismo mogli da napustimo Bodu da se pridružimo našim ženama i deci u tvrđavi, jer je savez još bio labav. Sto puta je ser Rodžer morao da ga krpi, često na načine koji bi ga mogli skupo koštati u sledećem životu. Mi ostali provodili smo vreme proučavajući istoriju, jezike, geogrfiju (ili bi trebalo da kažem astrologiju?) i mehaničke veštine koje su podsećale na magiju. Ovo poslednje moralo se obavljati uz izgovor da upoređujemo domaće mašine sa onima kod naše kuće, na uštrb ovih prvih. Srećom, ali ne i neprirodno - ser Rodžer beše izvukao obaveštenja od oficira i iz spisa, odmah pošto smo napustili Tariksan - da su neka od oružja koja smo zaplenili bila tajna. Stoga smo mogli da pokažemo jednu izuzetno delotvornu ručnu pušku i rasprskavajuću kuglu, i da tvrdimo da je oružje englesko, pazeći da se nijedan od naših saveznika ne približi toliko da ga bolje zagleda.
<BR>&nbsp;&nbsp;&nbsp;&nbsp;&nbsp;One noći kada se žairski brod za vezu vratio sa Tariksana, sa vešću da je neprijateljska armada stigla, ser Rodžer se sam uputi u svoju spavaonicu. Ne znam šta se tamo dogodilo, ali sledećeg jutra njegovom je maču bilo potrebno oštrenje, dok je sav nameštaj bio pretvoren u iverje.
<BR>&nbsp;&nbsp;&nbsp;&nbsp;&nbsp;Ali, dao Bog, nismo morali mnogo duže da čekamp. Bodavantska flota već je bila okupljena u orbiti. Tada je stiglo i još nekoliko tuceta vitkih borbenih brodova sa Ašenka, a ubrzo zatim i kutijasta vozila Pr?*ta dovukla su se sa njihovog otrovnog matičnog sveta. Ukrcali smo se i pohrlili u rat.
<BR>&nbsp;&nbsp;&nbsp;&nbsp;&nbsp;Prvi pogled na Darovu, pošto smo se probili kroz okruženje versgorških brodova i ušli u atmosferu Tariksana, naterao me je da posumnjam da je bilo šta ostalo da se spase. Stotinama milja unaokolo zemlja je bila crna, izrovana i opustošena. Rastopljene stene ključale su gde god bi pogodila neka granata. Ta istančana smrt, koju je bilo moguće zapaziti samo uređajima, opustošila je čitav kontinent i ostaće da traje godinama.
<BR>&nbsp;&nbsp;&nbsp;&nbsp;&nbsp;Ali Darova je bila sagrađena da izdrži takve sile, a i ledi Katarina beše je dobro opskrbila. Na tren sam ugledao versgoršku flotilu kako briše iznad njenog polja sile. Ispaljeni hići padali su sasvim blizu, čineći da se i sam kamen na nadzemnim delovima građevina topi - ali unutrašnjost beše ostala neoštećena. Spržena zemlja se otvorila; topovi su se pružili kao jezici otrovnica, zagrmeli i povukli se pre nego što bi nove granate stigle da padnu. Tri versgorška broda stropoštala su se, posve uništena, i njihove olupine behu se pridružile pošasti koja je ostala posle pokušaja da se to mesto sravni sa zemljom.
<BR>&nbsp;&nbsp;&nbsp;&nbsp;&nbsp;Potom više nisam bio u stanju da vidim dimom zastrtu Darovu. Vergori su navalili na nas, i borba se ponovo preselila u svemir.
<BR>&nbsp;&nbsp;&nbsp;&nbsp;&nbsp;Čudna je to bila bitka. Vodila se na nezamislivim razdaljinama vatrenim zracima, topovskim granatama, projektilima bez posada. Brodovima su upravljali veštački mozgovi, tako brzo da je samo polje za pravljenje teže spasavalo njihovu posadu da od njih ne ostanu samo mrlje po zidovima. Bliski promašaji otvarali su trupove, ali brodovi ipak nisu tonuli u bezvazdušni prostor; oštećena mesta su se sama zaceljivala, dok je ostatak nastavljao da puca.
<BR>&nbsp;&nbsp;&nbsp;&nbsp;&nbsp;Bio je to uobičajen svemirski rat. Međutim, ser Rodžer beše uveo i jednu novinu. Ona je užasnula žairskog admirala kada ju je ovaj prvi put izložio, ali je ser Rodžer ukazivao da Englezi uvek tako rade - što je, na neki način, i bilo tačno. U stvari, strahovao je da će u protivnom njegovi ljudi ispoljiti svoju nespretnost u rukovanju đavoljim oružjima.
<BR>&nbsp;&nbsp;&nbsp;&nbsp;&nbsp;Tako ih je rasporedio u veliki broj malih, izuzetno brzih vozila. Čitava naša zamisao o tome kako bi borba trebalo da se vodi bila je krajnje neuobičajena, ali isključiva svrha nam je bila da neprijatelja nateramo u određen položaj. Kada se takva prilika ukazala, čamci ser Rodžera poleteše u samo srce versgorške flote. Izgubio ih je nekoliko, ali ostali su nastavili da lete u svojim mahnitim orbitama, usmereni prema samom admiralskom brodu neprijatelja. Bila je to čudovišna letelica, gotovo milju dugačka, dovoljno velika da nosi tvorce polja sile. Ali Englezi su upotrebili rasprskavajuća sredstva da prodru kroz njen trup, a onda su vitezovi, u svemirskim oklopima povrh kojih behu natakli svoje perjanice - naoružani mačevima, sekirama, halebardama i dugačkim lukovima, kao i ručnim puškama - prešli na brod.
<BR>&nbsp;&nbsp;&nbsp;&nbsp;&nbsp;Nije ih bilo dovoljno da zahvate čitav lavirint hodnika i kabina. Ipak su se dobro zabavljali, trpeći samo male gubitke (mornari nisu bili uvežvbani za borbu prsa u prsa), i tako zamrsili stvar da su beskrajno pomogli naš opšti napad. Na kraju, posada je napustila taj brod. Ser Rodžer je to primetio i povukao svoje trupe trrenutak pre nego što se trup rasprsnuo.
<BR>&nbsp;&nbsp;&nbsp;&nbsp;&nbsp;Sam Bog i ratnički rapoloženi sveci znaju da se njegov potez pokazao odlučujućim. Saveznička flota bila je malobrojnija i mnogo slabije naoružana, tako da je svaka naša dobit bila neprocenjivo važna. S druge strane, naš napad beše došao kao iznenađenje. Pritesnili smo neprijatelja između sebe i Darove, čiji su najveći projektili i sami leteli u svemir da unište versgorške brodove.
<BR>&nbsp;&nbsp;&nbsp;&nbsp;&nbsp;Ja nisam u stanju da opišem viziju svetog Đorđa, jer nisam imao tu čast da je lično vidim. Međutim, mnogi trezveni, pouzdani oklopnici kunu se da su videli svetog viteza kako jaše niz Mlečni put u peni zvezda i natiče neprijateljske brodove na koplje, baš kao što je to činio i sa velikim brojem zmajeva. Bilo tako ili ne, posle mnogo sati kojih se samo maglovito sećam, Versgori su odustali. Povukli su se u dobrom poretku, izgubivši možda samo četvrtinu svoje flote, i mi ih nismo daleko gonili.
<BR>&nbsp;&nbsp;&nbsp;&nbsp;&nbsp;Umesto toga, ostali smo da lebdimo nad opustošenom Darovom. Ser Rodžer i vođe njegovih saveznika spustili su se u čamcu. U središtu podzemne sale, engleski garnizon, prljav i iscrpljen od višednevne bitke, slabašno ih je pozdravio. Ledi Katarina, međutim, beše našla vremena da se okupa i odene u najbolje halje, zarad časti. Dostojasntveno je izišla, kao kraljica, da dočeka zapovednike.
<BR>&nbsp;&nbsp;&nbsp;&nbsp;&nbsp;Ali kada je ugledala muža, kako stoji u ulubljenom svemirskom oklopu na jezovitom, bleštavom svetlu, njen korak se produži. "Gospodaru moj..."
<BR>&nbsp;&nbsp;&nbsp;&nbsp;&nbsp;On skinu svoju caklastu kacigu. Cevi za vazduh našle su se na putu tom viteškom pokretu, dok je on zaticao kacigu pod ruku i spuštao se na koleno pred njom. "Ne", povika on glasno. "Ne govori tako. Daj da ja kažem: 'Gospo moja i ljubavi'."
<BR>&nbsp;&nbsp;&nbsp;&nbsp;&nbsp;Išla je napred kao da hoda u snu. "Da li ste pobedili?"
<BR>&nbsp;&nbsp;&nbsp;&nbsp;&nbsp;"Nismo. Ti si."
<BR>&nbsp;&nbsp;&nbsp;&nbsp;&nbsp;"A sad..."
<BR>&nbsp;&nbsp;&nbsp;&nbsp;&nbsp;On ustade, mršteći se što se obaveze ponovo sručuju na njega. "Većanja", odgovori on. "Popravke uništenog u bici. Pravljenje novih brodova, sakupljanje još vojski. Spletke među saveznicima, glave koje treba lupati jednu o drugu, kolebljivci koje treba osokoliti. I borbe, uvek borbe. Sve dok, ako Bog da, plavolike ne zbrišemo s njihove matične planete i pokorimo..." On zastade. Njeno lice namah beše izgubilo ljupkost. "Ali, ne večeras, gospo moja", reče on, ipak nevešto, iako to mora da je probao mnogo puta, "mislim da smo zaslužili da budemo sami, da mogu da ti odam čast."
<BR>&nbsp;&nbsp;&nbsp;&nbsp;&nbsp;Ona drhtavo uzdahnu. "Da li je ser Oven Monbele preživeo?" upita ona. Kako on ne dade odrečan odgovor, ona se prekrsti i slabašan osmeh zatreperi joj na usnama. Potom ponudi dobrodošlicu i tuđinskim zapovednicima i pruži im ruku na poljubac.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
