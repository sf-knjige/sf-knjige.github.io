<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;U početku bili smo suviše uzbuđeni da bismo obraćali pažnju, a posle smo predugo spavali. Ali kad sam se opet probudio i ustanovio da je još mrak, proverio sam kako se zvezde kreću nasuprot drveća. Ah, kako polako! Noć je tu trajala mnogo puta duže nego na Zemlji.
<BR>&nbsp;&nbsp;&nbsp;&nbsp;&nbsp;Samo ovo bilo je dovoljno da uzruja naš narod. Sama činjenica da nismo utekli (jer tada se više nije moglo skrivati da nas je ovamo dovela izdaja, a ne sopstvena želja) zbunjivala je mnoge. Ali, bar su očekivali da će biti potrebne nedelje da se izvede bilo šta što je baron odlučio.
<BR>&nbsp;&nbsp;&nbsp;&nbsp;&nbsp;"Imajte srca", savetovao sam Crvenog Džona dok je u sivoj izmaglici drhtao sa svojim strelcima. "Nemaju oni nikave čarobne moći. Na sastanku Veća zapovednika upozorili su vas na ovo. Oni samo mogu da razgovaraju preko stotina milja i da prelete takve udaljenosti za nekoliko minuta. Tako da čim neki begunac stigne do nekog drugog poseda, glas o nama proneće se dalje."
<BR>&nbsp;&nbsp;&nbsp;&nbsp;&nbsp;"Pa", odvrati Crveni Džon, nimalo glupo, "ako to nije čarolija, vol'o bi' da znam šta jeste."
<BR>&nbsp;&nbsp;&nbsp;&nbsp;&nbsp;"Ako i jeste čarolija, ne moraš je se bojati", primetih ja, "jer crna magija ništa ne vredi protiv dobrih hrišćana. Međutim, ponovo ti kažem, ovo su obične veštine mehaničara i vojnih majstora."
<BR>&nbsp;&nbsp;&nbsp;&nbsp;&nbsp;"A one pomažu protiv d-d-dobrih hrišćana!" promuca jedan strelac. Džon ga ćušnu da zaćuti, dok sam ja proklinjao svoj brljivi jezik.
<BR>&nbsp;&nbsp;&nbsp;&nbsp;&nbsp;U toj bledoj, varljivoj svetlosti, mogli smo da primetimo kako se nad nama nadnosi mnoštvo brodova; neki od njih bili su veliki kao naš skršeni Krstaš. Kolena su mi klecala pod mantijom. Naravno, svi smo bili pod zastorom sile manjeg utvrđenja, koji nije bio isključen. Naši topnici već behu ustanovili da upravljački uređaji na ovdašnjim vatrenim topovima nisu ništa teži od onih na svemirskom brodu i već su bili spremni da pucaju. Međutim, ja sam znao da nemamo istinsku odbranu. Mogla je da bude ispaljena jedan od onih posebno moćnih razornih granata, o kojima bejah ponešto načuo. Ili bi Versgori mogli da napadnu sa tla i savladaju nas pukom brojnošću.
<BR>&nbsp;&nbsp;&nbsp;&nbsp;&nbsp;Ipak, ti brodovi samo su lebdeli, u potpunoj tišini, pod nepoznatim zvezdama. Kada su, na kraju, prvi bledi zraci zore pokuljali s njihovih bokova, ostavio sam strelce i kroz travu mokru od rose pošao ka konjici. Ser Rodžer bio je već u sedlu i zurio u nebesa. Bio je naoružan do zuba, sa kacigom o pregibu lakta, i s njegovog lica nije se moglo pročitati koliko je malo bio u prilici da odspava.
<BR>&nbsp;&nbsp;&nbsp;&nbsp;&nbsp;"Dobro jutro, brate Parvuse", dobaci mi on. "Bila je to duga tama."
<BR>&nbsp;&nbsp;&nbsp;&nbsp;&nbsp;Ser Oven, jašući u blizini, ovlaži usne. Bio je bled; njegove oči sa dugim trepavicama behu utonule su u tamne veđe. "Nijedna zimska noć u Engleskoj nikada nije toliko dugo trajala", reče on i prekrsti se.
<BR>&nbsp;&nbsp;&nbsp;&nbsp;&nbsp;"Zato će i dan biti duži", primeti ser Rodžer. Gotovo se činilo da je veseo, sada kad je morao da se bavi neprijateljima, a ne jogunastim ženama.
<BR>&nbsp;&nbsp;&nbsp;&nbsp;&nbsp;Glas ser Ovena praskao je kao suve grančice. "Zašto ne napadaju?" mumlao je. "Zašto samo čekaju tamo gore?"
<BR>&nbsp;&nbsp;&nbsp;&nbsp;&nbsp;"To bi trebalo da je očigledno. Mislio sam da ne treba ni da pominjem", odvrati ser Rodžer. "Zar nemaju dobar razlog da nas se boje?"
<BR>&nbsp;&nbsp;&nbsp;&nbsp;&nbsp;"Šta?" umešah se ja. "Ono, sire, mi naravno jesmo Englezi. Pa ipak..." Pogled mi pođe nazad, preko nekoliko jadnih šatora oko zidova tvrđave, preko pocepanih, garavih vojnika, preko šćućurenih žena i stare gospode, dece koja su cvilela, preko goveda, svinja, ovaca, živine, koju su pazili kmetovi, stalno psujući, preko lonaca u kojima je ključala zobena kaša za doručak... "Ipak, gospodaru moj", završih najzad, "u ovom trenutku više ličimo na Francuze."
<BR>&nbsp;&nbsp;&nbsp;&nbsp;&nbsp;Baron se široko osmehnu. "Šta oni znaju o Francuzima i Englezima? Ali, kad smo već kod toga, moj otac bio je kod Banokburna, gde je šačica dronjavih škotskih kopljanika slomila kavaleriju kralja Edvarda II. Sve što Versgori sada znaju o nama jeste da smo iznenada došli niotkud i - ako su Branitarova hvalisanja istinita - učinili ono što nijedan njihov protivnik nikada nije postigao: zauzeli jedno od njihovih uporišta! Zar to tebe ne bi zabrinulo, da si ti neki njihov visoki vojskovođa?"
<BR>&nbsp;&nbsp;&nbsp;&nbsp;&nbsp;Bučan smeh koji se proneo kroz konjanike proširio se na pešake, sve dok nije potresao sav logor. Video sam kako su neprijateljski zarobljenici zadrhtali i još se više zbili kada je taj vučji zov stigao do njih.
<BR>&nbsp;&nbsp;&nbsp;&nbsp;&nbsp;Kada je sunce izišlo, nekoliko versgorških čamaca sletelo je, krajnje lagano i pažljivo, na otprilike jednu milju udaljenosti. Mi nismo pucali, tako da su se ohrabrili i pustili napolje ljude koji odmah na polju počeše da grade nekakvu mašineriju.
<BR>&nbsp;&nbsp;&nbsp;&nbsp;&nbsp;"Zar ćete im dopustiti da nam pod nosom sagrade zamak?" povika Tomas Bulard.
<BR>&nbsp;&nbsp;&nbsp;&nbsp;&nbsp;"Manje je izgleda da će nas napasti ako se budu osećali bezbednije", odgovori baron. "Želim da im bude jasno da smo namerni da pregovaramo." Osmeh mu je, međutim, bio kiseo. "Setite se, prijatelji, sada su naši jezici naše najbolje oružje."
<BR>&nbsp;&nbsp;&nbsp;&nbsp;&nbsp;Uskoro su Versgori spustili puno brodova u krug - nalik na one kamenove kod Stounhendža, koje su divovi dizali u Engleskoj pre Potopa - da obrazuju logor ograđen jezovitim slabašnim svetlucanjem zaslona sile, načičkan pokretnim topovima i natkriven lebdećim ratnim brodovima. Tek kada je to bilo gotovo, poslali su glasonošu.
<BR>&nbsp;&nbsp;&nbsp;&nbsp;&nbsp;Zdepasta osoba, krupnim koracima dovoljno je smelo gazila preko livada, iako poprilično svesna da je svakog časa možemo skinuti. Njena metalasta odeća zaslepljujuće je blještala na jutarnjem suncu, ali smo ipak mogli razabrati da su joj ruke prazne. Ser Rodžer lično pojaha napred, dok sam ga, na ženskom jahaćem konju, daveći se očenašima, sledio ja.
<BR>&nbsp;&nbsp;&nbsp;&nbsp;&nbsp;Versgor malo ustuknu kada se nad njega nadnese crni pastuv sa gvozdenom kulom na leđima. Ubrzo potom, međutim, dođe do daha i reče: "Ako se budete dobro ponašali, neću vas uništiti tokom ove kratke rasprave."
<BR>&nbsp;&nbsp;&nbsp;&nbsp;&nbsp;Ser Rodžer se, međutim, samo nasmeja kad sam mu ove reči mucajući preveo. "Reci ti njemu", naloži mi on, "da ću za uzvrat zauzdati svoje lične munje, mada su one tako moćne da ne mogu da se zakunem da se neće oteti i razrušiti njegov logor... ako se bude kretao suviše naglo."
<BR>&nbsp;&nbsp;&nbsp;&nbsp;&nbsp;"Ali, vi nemate takve munje, sire", pobunih se ja. "Nije časno tvrditi da ih imate."
<BR>&nbsp;&nbsp;&nbsp;&nbsp;&nbsp;"Verno ćeš preneti moje reči, mirnog lica, brate Parvuse", dobaci mi on, "ili ćeš otkriti nešto o gromovima."
<BR>&nbsp;&nbsp;&nbsp;&nbsp;&nbsp;Poslušao sam. U onome što sledi neću, kao i obično, beležiti teškoće prevođenja. Moj versgorški rečnik bio je ograničen, a usuđujem se da kažem da mi je i gramatika bila smešna. U svim događajima ja sam bio samo pergament po kome su ovi moćnici pisali, brisali i opet pisali. I pre nego što je istekao taj sat, osećao sam se kao palimpsest.
<BR>&nbsp;&nbsp;&nbsp;&nbsp;&nbsp;Oh, šta sam sve morao da kažem! Od svih ljudi ja najviše poštujem tog smelog i blagog viteza ser Rodžera od Turnevila. Pa ipak, on je sa napadnom ushićenošću govorio o svom engleskom posedu - malom, istina, koji zauzima samo tri planete - i o tome kako je sam odbranio Ronsvo od četiri miliona pagana, i kako je, na rizik, k'o od šale zauzeo Konstantinopolj, i o vremenu kada je kao gost, na poziv svog domaćina, boravio u Francuskoj da obavi droit de seigneur <EM>Droit de seigneru ili ius primae noctae (pravo prve noći). Tokom Srednjeg veka plemići su imali zakonsko pravo da sa nevestama svojih kmetova provedu prvu bračnu noć. (Prev.)</EM> nad oko dve stotine seljančica koje su se udavale u jedan isti dan - i tako dalje, i tome slično - i od njegovih sam se reči izistinski zagrcnuo, premda sam u dvorske romanse bio upućen koliko i u živote svetaca. Moja jedina uteha bila je da je samo malen broj ovih bestidnih laži prolazilo kroz moju jezičku nespretnost, te je glasonoša razumeo samo (posle nekoliko pokušaja da na nas ostavi utisak) da je pred njim osoba koja može da ga u hvalisanju pobedi kad god ushtedne.
<BR>&nbsp;&nbsp;&nbsp;&nbsp;&nbsp;Stoga se u ime svog gospodara složio da će biti mira dok se stvari ne rasprave u skloništu koje će se podići na sredini između dva logora. Svaka strana trebalo je, tačno u podne, da pošalje jednak broj nenaoružanih ljudi. Dok primirje traje, nijedan brod neće smeti da leti u vidokrugu oba logora.
<BR>&nbsp;&nbsp;&nbsp;&nbsp;&nbsp;"Tako!" veselo uzviknu ser Rodžer dok smo kaskali nazad. "Nisam bio loš, zar ne?"
<BR>&nbsp;&nbsp;&nbsp;&nbsp;&nbsp;"K-k-k-k", zakrkljah ja. On uspori korak i ja ponovo pokušah. "Zaista, sire, sveti Đorđe - ili, bojim se, verovatnije, sveti Dismas, zaštitnik lopova - mora da vam je sve vreme stajao za leđima. Pa ipak..."
<BR>&nbsp;&nbsp;&nbsp;&nbsp;&nbsp;"Da?" podstače me on. "Ne boj se da izneseš svoje misli, brate Parvuse." Potom dodade, sa ljubaznošću koju nikako nisam zasluživao: "Pokatkad, zaista, mislim da na tim svojim mršavim ramenima imaš više glave nego svi moji zapovednici zajedno."
<BR>&nbsp;&nbsp;&nbsp;&nbsp;&nbsp;"Pa, gospodaru moj", odvažih se da lanem, "na neko vreme ste im skrenuli pažnju. Kao što ste predvideli, oprezni su dok nas proučavaju. Pa ipak, ne možemo se baš nadati da ćemo ih moći dugo varati. Oni su već vekovima osvajačka rasa. Tokom života u mnogo različitih kolonija sreli su se sa svakakvim neobičnim svatima. Zar na osnovu malog broja nas, našeg prastarog oružja i nemanja sopstvenih svemirskih brodova, neće spoznati istinu i napasti nas moćnom silom?"
<BR>&nbsp;&nbsp;&nbsp;&nbsp;&nbsp;Usne mu se suziše i on pogleda prema velikom šatoru koji je bio dom njegovoj gospi i deci.
<BR>&nbsp;&nbsp;&nbsp;&nbsp;&nbsp;"Naravno", složi se on. "Samo mi je stalo da im odmah ne padnemo šaka."
<BR>&nbsp;&nbsp;&nbsp;&nbsp;&nbsp;"A šta onda?" pritisnuh ga.
<BR>&nbsp;&nbsp;&nbsp;&nbsp;&nbsp;"Ne znam." On se naglo okrenu prema meni, odjednom ljut kao soko koji se obrušava. "'Al' to je moja tajna, je l' ti jasno? Kažem ti je kao ispovest. Nek' procuri napolje, nek' moj narod sazna kako sam zbunjen i bez plana... i svi smo gotovi."
<BR>&nbsp;&nbsp;&nbsp;&nbsp;&nbsp;Klimnuo sam glavom. Ser Rodžer obode konja i ugalopira u logor, derući se kao dete.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
