<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Sledeće večeri napustili smo Novi Avalon.
<BR>&nbsp;&nbsp;&nbsp;&nbsp;&nbsp;Ser Rodžer i ja pošli smo sami, u malom, nenaoružanom svemirskom čamcu za spasavanje. Ni mi sami nismo bili mnogo jači. Ja sam, kao i uvek, imao na sebi svešteničku mantiju i brojanice - ništa više. On je bio obučen u slobodnjački grudnjak i duge čarape, mada je nosio mač i bodež, a na čizmama imao pozlaćene mamuze. Onako krupan, sedeo je na mestu pilota kao u sedlu, ali njegove oči, okrenute prema nebesima, bile su pune zime.
<BR>&nbsp;&nbsp;&nbsp;&nbsp;&nbsp;Rekli smo našim zapovednicima da je ovo samo kratak let da se pregleda nešto posebno što je ser Oven pribavio. Logor je osetio laž i tutnjao od nemira. Crveni Džon je slomio dve motke pre nego što je uspostavio red. Dok sam se ukrcavao, činilo mi se da je naš poduhvat odjednom krenuo nagore. Ljudi su tako mirno sedeli. Bilo je to veče bez vetra, naše zastave visile su na jarbolima, i ja sam primetio da su izbledele i pocepane.
<BR>&nbsp;&nbsp;&nbsp;&nbsp;&nbsp;Naš čamac zaparao je plavo nebo i ušao u crnilo, nalik na prognanog Lucifera. Na kratko sam zapazio borbeni brod, kako stražari u orbiti; bilo bi mi mnogo draže da sam imao te velike topove u zaleđu. Ali, morali smo da krenemo isključivo ovim bespomoćnim iverom. Ser Oven je bio izričit u pogledu toga, kada smo drugi put razgovarali o tome putem zraka dalekogovornika. "Ako želiš, Turnevilu, primićemo te na pregovore. Međutim, moraš doći sam, u običnom čamcu za spasavanje, nenaoružan... Ma, dobro, možeš da povedeš i svog fratra... Reći ću ti koju orbitu da zauzmete. U određenom trenutku, negde tamo, moj brod će vam prići. Ako moji teleskopi i detektori pokažu bilo kakav znak izdaje sa vaše strane, ja krećem pravo ka Versgoriksanu."
<BR>&nbsp;&nbsp;&nbsp;&nbsp;&nbsp;Ubrzavali smo dalje, kroz tišinu koja se zgušnjavala. U jednom sam trenutku pokušao da kažem:
<BR>&nbsp;&nbsp;&nbsp;&nbsp;&nbsp;"Ako se ipak izmirite, to će našim ljudima podići moral. Mislim da biste bili zaista nepobedivi."
<BR>&nbsp;&nbsp;&nbsp;&nbsp;&nbsp;"Katarina i ja?" lanu ser Rodžer.
<BR>&nbsp;&nbsp;&nbsp;&nbsp;&nbsp;"Ne. M-m-mislio sam vi i ser Oven..." promucah. Ali, istina se raskrili pred mnom: zaista sam mislio na damu. Oven, sam po sebi, nije bio ništa. Ser Rodžer je bio taj od koga je zavisila čitava naša sudba. Ipak, on više nije mogao tako, odvojen od nje, koja je posedovala njegovu dušu.
<BR>&nbsp;&nbsp;&nbsp;&nbsp;&nbsp;Ona, i deca koju su zajedno imali, bili su razlog zbog koga je ponizno dolazio da moli Ovena da popusti.
<BR>&nbsp;&nbsp;&nbsp;&nbsp;&nbsp;Sve dalje i dalje smo odlazili. Planeta se iza nas smanjila do potamnelog novčića. Nikad se ranije nisam osećao tako usamljenim, čak ni kada smo prvi put napustili našu Zemlju.
<BR>&nbsp;&nbsp;&nbsp;&nbsp;&nbsp;Ali na kraju je nekoliko od mnoštva sjajnih zvezda bilo zaklonjeno. Gledao sam kako raste vitko crno telo svemirskog broda, dok su usklađivali brzine. Mogli smo iz ruke da bacimo bombu i da ga uništimo. Ali ser Oven je dobro znao da to nikada ne bismo učinili, dok su Katarina, Robert i Matilda na njemu. Najzad je magnetska čaklja zazvečala na našem trupu. Brodovi su se spojili, ulaz na ulaz - hladan poljubac. Otvorili smo vrata i čekali.
<BR>&nbsp;&nbsp;&nbsp;&nbsp;&nbsp;Branitar je prošao kroz njih. Pobeda je plamsala u njemu. Trgao se kada je ugledao ser Rodžerov širok mač i mizerikord. <EM>Misericord, bodež kojim se ranjenom vitezu zadavao samrtni udarac. (Prev.)</EM> "Niste smeli da donesete oružje!" zakrešta on.
<BR>&nbsp;&nbsp;&nbsp;&nbsp;&nbsp;"A? Ah, da. Da." Baron tupo spusti pogled na sečiva. "Nisam razmišljao... oni su mi kao mamuze... obeležja onog što jesam... bio."
<BR>&nbsp;&nbsp;&nbsp;&nbsp;&nbsp;"Predajte ih", zatraži Branitar.
<BR>&nbsp;&nbsp;&nbsp;&nbsp;&nbsp;Ser Rodžer skinu s pojasa i mač i bodež i pruži ih Versgoru. Branitar ih prosledi jednom drugom plavom i lično pretraži naša tela. "Nema skrivenog oružja", zaključi on. Osetio sam kako su mi se obrazi užarili na uvredu, ali ser Rodžer kao da ništa nije primećivao. "Dobro", reče Branitar, "pratite me."
<BR>&nbsp;&nbsp;&nbsp;&nbsp;&nbsp;Krenuli smo hodnikom do gostinske odaje. Ser Oven je sedeo za stolom ukrašenim intarzijom. On, sam, bio je skromno obučen u crni somot, ali dragulji su blještali na ruci koja je prekrivala vatreni pištolj koji beše položion ispred sebe. Ledi Katarina je nosila sivu togu i koprenu. Previdela je samo neposlušni uvojak koji joj je padao preko čela kao vatra koja tinja.
<BR>&nbsp;&nbsp;&nbsp;&nbsp;&nbsp;Ser Rodžer zastade čim je ušao na vrata. "Gde su deca?" upita on.
<BR>&nbsp;&nbsp;&nbsp;&nbsp;&nbsp;"U spavaćim odajama sa služavkama." Njegova žena govorila je kao mašina. "Dobro su."
<BR>&nbsp;&nbsp;&nbsp;&nbsp;&nbsp;"Sedite, sire", blagoglagoljivo ponudi ser Oven. Njegov pogled leteo je po odaji. Branitar položi mač i bodež pored sebe i stade s njegove desne strane. Onaj drugi Versgor, a i treći koji je čekao ovde, stajali su su pored ulaza, odmah iza nas. Pomislio sam da su to vidar i navigator koji su se pominjali; dvojica topnika mora da su bila u svojim kulama, a pilot za upravljačem, za slučaj da nešto krene kako ne valja. Ledi Katarina je stajala, kao voštani lik, pored stražnjeg zida, s Ovenove leve strane.
<BR>&nbsp;&nbsp;&nbsp;&nbsp;&nbsp;"Verujem da ne zamerate", reče izdajnik. "U ljubavi i ratu sve je dopušteno."
<BR>&nbsp;&nbsp;&nbsp;&nbsp;&nbsp;Katarina podiže ruku da se usprotivi. "Samo u ratu." Jedva da se i čula. Ruka joj opet pade.
<BR>&nbsp;&nbsp;&nbsp;&nbsp;&nbsp;Ser Rodžer i ja nismo ni mrdnuli. On pljunu na palubu.
<BR>&nbsp;&nbsp;&nbsp;&nbsp;&nbsp;Oven pocrvene. "Čuj", reče on, "'ajde da ne naričemo nad prekršenim zakletvama. Tvoj položaj je više nego sumnjiv. Preuzeo si na sebe pravo da od seljaka i kmetova stvaraš plemiće, deliš feude, uspostavljaš odnose sa tuđinskim kraljevima. Ma, da si mogao i sebe bi proglasio kraljem! Šta je onda s tvojim zalogom vladaru Edvardu?"
<BR>&nbsp;&nbsp;&nbsp;&nbsp;&nbsp;"Nisam učinio ništa na njegovu štetu", odgovori ser Rodžer, drhtavog glasa. "Ako ikad pronađem Zemlju, svoja osvajanja priključiću njegovom carstvu. Do tada, moramo nekako da se snalazimo i nemamo drugog izbora nego da ustanovimo sopstvenu feudalnost."
<BR>&nbsp;&nbsp;&nbsp;&nbsp;&nbsp;"To je možda do sada bilo tako", priznade ser Oven. Osmeh mu se vrati. "Ali, meni možeš da zahvališ, Rodžere, što sam te oslobodio tog bremena. Možemo da se vratimo kući!"
<BR>&nbsp;&nbsp;&nbsp;&nbsp;&nbsp;"Kao versgorška marva?"
<BR>&nbsp;&nbsp;&nbsp;&nbsp;&nbsp;"Ne bih rekao. Ali, sedite, vas dvojica. Doneće vam vino i kolače. Znate, sad ste moji gosti."
<BR>&nbsp;&nbsp;&nbsp;&nbsp;&nbsp;"Ne. Ja s tobom neću deliti hleb."
<BR>&nbsp;&nbsp;&nbsp;&nbsp;&nbsp;"Onda ćeš umreti od gladi", veselo odvrati ser Oven.
<BR>&nbsp;&nbsp;&nbsp;&nbsp;&nbsp;Rodžer se skameni. Prvi put sam tada primetio da ledi Katarina nosi korice pištolja, ali da su one prazne. Oven mora da joj je, pod nekim izgovorom, oduzeo oružje. Sada je samo on bio naoružan.
<BR>&nbsp;&nbsp;&nbsp;&nbsp;&nbsp;Uozbiljio se, međutim, kada je ugledao izraze naših lica. "Gospodaru moj", reče on, "kada si ponudio pregovore, nisi mogao da očekuješ od mene da ću propustiti takvu priliku. Ostaćeš s nama."
<BR>&nbsp;&nbsp;&nbsp;&nbsp;&nbsp;Katarina se zaljulja. "Ovene, ne!" zavapi ona. "Nisi mi rekao... rekao si mi da će moći da napusti brod ako..."
<BR>&nbsp;&nbsp;&nbsp;&nbsp;&nbsp;On okrenu svoj lepi profil prema njoj i blago reče: "Razmisli, moja gospo. Zar to nije bilo ono što si najviše želela - da ga spaseš? Ali si plakala, plašeći se da mu njegov ponos nikada neće dopustiti da se preda. Sada je zatvorenik. Tvoja želja je ispunjena. Ja sam taj koji je nečastan. Ali, ja lako podnosim taj teret, jer je zarad sreće moje gospe."
<BR>&nbsp;&nbsp;&nbsp;&nbsp;&nbsp;Ona je toliko drhtala, da sam to jasno mogao da vidim. "Ja u ovome nisam učestvovala, Rodžere", preklinjala je. "Nisam ni zamišljala..."
<BR>&nbsp;&nbsp;&nbsp;&nbsp;&nbsp;Njen muž, međutim, nije gledao u nju. Njegov glas je prekinu. "Šta smeraš, Monbele?"
<BR>&nbsp;&nbsp;&nbsp;&nbsp;&nbsp;"Ove nove prilike ulivaju mi novu nadu", odgovori drugi vitez. "Priznajem da me nikada nije previše radovalo pogađanje s Versgorima. Sada to, međutim, više nije neophodno. Možemo pravo kući. Oružje i škrinje sa zlatom na ovom vozilu doneće mi onoliko koliko mi je stalo da imam."
<BR>&nbsp;&nbsp;&nbsp;&nbsp;&nbsp;Branitar, jedini koji nije bio čovek, a koji je razumeo engleski, iznenada lanu:
<BR>&nbsp;&nbsp;&nbsp;&nbsp;&nbsp;"'Ej, a šta je sa mnom i mojim prijateljima ovde?"
<BR>&nbsp;&nbsp;&nbsp;&nbsp;&nbsp;"Zašto nam se ne pridružite?" odgovori Oven hladnokrvno. "Bez ser Rođera od Turnevila, Englezi će uskoro stradati, tako da ste time odužili dug prema vašim ljudima. Proučavao sam vaš način razmišljanja - neko određeno mesto ništa vam ne znači. Usput ćemo pokupiti neke vaše žene. Kao moji odani vazali, možete da zadobijete jednake moći i posede i na Zemlji, kao i bilo gde drugde; vaši naslednici podeliće zemlju sa mnom. Istina, žrtvovaćete određenu količinu željenog društvenog saobraćanja, ali, s druge strane, zadobićete stepen slobode koji vam je vaša vlada nikad nije dopuštala."
<BR>&nbsp;&nbsp;&nbsp;&nbsp;&nbsp;Oružje je bilo kod njega. Ali, ipak, mislim da se Branitar saglasio i sa samim tvrdnjama i da je njegov spor mrmor slaganja bio iskren.
<BR>&nbsp;&nbsp;&nbsp;&nbsp;&nbsp;"A mi?" prozbori ledi Katarina.
<BR>&nbsp;&nbsp;&nbsp;&nbsp;&nbsp;"Ti i Rodžer zadržaćete vaše imanje u Engeskoj", obaveza se ser Oven. "Dodaću tome i jedno u Vinčesteru."
<BR>&nbsp;&nbsp;&nbsp;&nbsp;&nbsp;Verovatno je i on bio iskren. Ili je možda mislio da će, kada postane vladar Evrope, moći da s njenim mužem i njom radi šta god ushtedne. Ona se takođe stresla kada je uvidela tu drugu mogućnost. Odjednom sam spazio da kao da je utonula u snove. Pogledala je u lice ser Rodžera, smešeći se i plačući. "Ljubavi moja, opet možemo kući!"
<BR>&nbsp;&nbsp;&nbsp;&nbsp;&nbsp;On je okrznu pogledom, samo jednom. "Ali, šta je s narodom koga smo dovde doveli?" upita on.
<BR>&nbsp;&nbsp;&nbsp;&nbsp;&nbsp;"Ah, ne, ne mogu da rizikujem da i njih vodim s nama." Ser Oven sleže ramenima. "Oni ionako nisu plemićkog porekla."
<BR>&nbsp;&nbsp;&nbsp;&nbsp;&nbsp;Ser Rodžer klimnu glavom. "Ah", reče on. "Tako."
<BR>&nbsp;&nbsp;&nbsp;&nbsp;&nbsp;Još jednom je pogledao svoju ženu. A onda izmahnu nogom unazad. Mamuza, obeležje viteštva, pogodi trbuh Versgora iza njega. Rasporen, ovaj se stropošta.
<BR>&nbsp;&nbsp;&nbsp;&nbsp;&nbsp;Padajući u istoj kretnji, ser Rodžer se zakotrlja preko palube. Ser Oven dreknu i poskoči. Njegov vatreni pištolj zaprašta u vazduhu, ali promaši. Baron je bio suviše brz; posegnuvši naviše, on dohati drugog omamljenog Versgora i sruči ga na sebe. Drugi vatreni udar pogodi taj živi štit.
<BR>&nbsp;&nbsp;&nbsp;&nbsp;&nbsp;Ser Rodžer podiže leš ispred sebe, ustajući i bacajući se napred u jednoj jedinoj žestokoj kretnji. Oven je imao vremena za samo još jedan, poslednji hitac, koji ugljenisa već mrtvo meso. Potom ser Rodžer baci telo preko stola, drugom čoveku u lice.
<BR>&nbsp;&nbsp;&nbsp;&nbsp;&nbsp;Oven se sruči pod njegovom težinom. Ser Rodžer posegnu za svojim mačem, ali Branitar već beše stavio ruku na njega. Umesto toga, moj gospodar zgrabi bodež, i ovaj bljesnu, izvučen iz korica. Čuo sam tang kada je prošao kroz Branitarovu ruku i zabio se u sto, do same drške.
<BR>&nbsp;&nbsp;&nbsp;&nbsp;&nbsp;"Čekaj samo!" zareža ser Rodžer i isuka mač. "Napred! Bog šalje pravoverne!"
<BR>&nbsp;&nbsp;&nbsp;&nbsp;&nbsp;Ser Oven se iskobelja i ustade, još stišćući pištolj. Ja se bejah našao na korak ili dva udaljenosti, tačno preko puta stola. On nanišani pravo u trbuh ser Rodžera. Obećao sam svecima mnogo sveća i brojanicom tresnuh izdajnika preko ručnog zgloba. On zaurla. Pištolj mu ispade iz ruke i otkliza preko stola. Veliki široki mač ser Rodžera zazvižda i Oven jedva stiže da odskoči. Zašiljeni čelik zari se u drvo. Za trenutak, ser Rodžer mora da se mučio da ga oslobodi. Vatreni pištolj ležao je na podu. Ja se sagnuh da ga dohvatim, ali je i ledi Katarina nameravala isto, obilazeći sto. Sudarili smo se čelima. Kada sam se osvestio, sedeo sam, a Rodžer je jurio Ovena kroz vrata.
<BR>&nbsp;&nbsp;&nbsp;&nbsp;&nbsp;Katarina zavrišta.
<BR>&nbsp;&nbsp;&nbsp;&nbsp;&nbsp;Rodžer zastade kao ukopan. Ona beše ustala, obavijena vrtlogom odeće. "Deca, gospodaru moj! Pozadi su, u spavaćim odajama - tamo ima još oružja..."
<BR>&nbsp;&nbsp;&nbsp;&nbsp;&nbsp;On opsova i pohita napolje. Ona pođe za njim. Ja polako ustadoh, sav uzdrman, i dalje sa pištoljem koga obojica behu zaboravili, čvrsto stisnutim u ruci. Branitar iskezi zube prema meni. Cimao je nož koji ga beše pribio, ali samo je učinio da krv još jače poteče. Zaključio sam da ne može ni da mrdne. Moja pažnja bila je usmerena na drugu stranu. Versgor kome je moj gospdar izvadio utrobu još je bio živ, ali se nije moglo očekivati da će još dugo biti tako... Za trenutak sam oklevao... Gde mi je dužnost da budem ž uz svog gospodara i njegovu gospu, ili uz ovog paganina koji je umirao?... Nagoh se nad iskrivljeno plavo lice. "Oče", prozbori on. Ne znam koga... ili Koga... je zvao, ali sam ga proveo kroz onakve jadne obrede kakve je trenutak dopuštao, i držao ga dok je umirao. Molio sam se da bar dospe do čistilišta.
<BR>&nbsp;&nbsp;&nbsp;&nbsp;&nbsp;Ser Rodžer se vrati, otirući mač. Osmeh mu je obasjavao čitavo lice; retko sam video nekog tako srećnog. "Taj mali vuk!" huknu on. "Da, odmah se vidi ko je normanske krvi!"
<BR>&nbsp;&nbsp;&nbsp;&nbsp;&nbsp;Šta se dogodilo?" upitah ga, ustajući u krvlju natopljenoj odeći.
<BR>&nbsp;&nbsp;&nbsp;&nbsp;&nbsp;"Oven uopšte nije stigao do skloništa s oružjem", odgovori mi ser Rodžer. "Mora da je krenuo napred, prema upravljačkoj kuli. Ali, ostatak posade, topdžije, čule su borbu. Prosuđujući da je sazrela prilika, kao i da postoji očigledna potreba, želeli su da se opskrbe. Ugledao sam kako jedan od njih prolazi kroz vrata budoara. Onaj drugi mu je bio za petama, naoružan dugim odvijačem. Pao sam na njega s mačem, ali on se dobro borio i trebalo mi je vremena da ga ubijem. U međuvremenu, Katarina je stigla prvog i borila se golim rukama s njim, sve dok je nije oborio. One kukavice od sluškinja samo su se šćućurile i vrištale, kao što se moglo i očekivati. Ali, tada! Slušaj, brate Parvuse! Moj sin Robert beše otvorio škrinju s oružjem, izvadio pištolj i ustrelio tog Versgora tako vešto da ni sam Crveni Džon to ne bi bolje uradio. Oh, taj mali đavolak!"
<BR>&nbsp;&nbsp;&nbsp;&nbsp;&nbsp;Moja gospa uđe. Pletenice su joj slobodno visile, a jedan lep obraz beše poplavio od modrice. Ali ona samo, kao kad bi neki narednik izvestio o izvršenim stražarskim zadacima, bezlično reče:
<BR>&nbsp;&nbsp;&nbsp;&nbsp;&nbsp;"Umirila sam decu."
<BR>&nbsp;&nbsp;&nbsp;&nbsp;&nbsp;"Jadna mala Matilda", promrmlja njen muž. "Da l' se mnogo uplašila?"
<BR>&nbsp;&nbsp;&nbsp;&nbsp;&nbsp;Ledi Katarina kao da je bila ogorčena. "Oboje su hteli da dođu da se bore!"
<BR>&nbsp;&nbsp;&nbsp;&nbsp;&nbsp;"Sačekajte ovde", reče ser Rodžer. "Ja ću da iziđem na kraj s Ovenom i pilotom."
<BR>&nbsp;&nbsp;&nbsp;&nbsp;&nbsp;Gospa drhtavo uzdahnu. "Da li ću morati večito da se skrivam dok se moj gopodar bori?"
<BR>&nbsp;&nbsp;&nbsp;&nbsp;&nbsp;On se ukopa u mestu i pogleda je. "Ali, mislio sam..." poče on, neobično bespomoćan.
<BR>&nbsp;&nbsp;&nbsp;&nbsp;&nbsp;"Da sam te izdala samo da se vratim kući? Sigurno." Zurila je u palubu. "Mislim da ćeš mi ti to oprostiti mnogo pre nego što ću ja to ikada sebi moći da oprostim. Ipak, činila sam samo ono što sam mislila da je najbolje... i za tebe... Bila sam zbunjena. Bilo je to kao grozničavi san. Nije trebalo da me ostavljaš samu toliko dugo, gospodaru moj. Suviše si mi nedostajao."
<BR>&nbsp;&nbsp;&nbsp;&nbsp;&nbsp;Vrlo polako, on klimnu glavom. "Ja sam taj koji mora da moli za oproštaj", reče on. "Bog nek' mi podari dovoljno godina da te ponovo postanem dostojan."
<BR>&nbsp;&nbsp;&nbsp;&nbsp;&nbsp;A onda dodade, stišćući njena ramena:
<BR>&nbsp;&nbsp;&nbsp;&nbsp;&nbsp;"Ali, ostani ovde. Potrebno je da nadzireš ovog plavolikog. Ako budem morao da ubijem Ovena i pilota..."
<BR>&nbsp;&nbsp;&nbsp;&nbsp;&nbsp;"Učini to!" povika ona u naletu besa.
<BR>&nbsp;&nbsp;&nbsp;&nbsp;&nbsp;"Radije ne bih", reče on s istom blagošću koju je ispoljio prema njoj. "Gledajući te, vrlo dobro mogu da ga razumem. Ali... ako dođe do najgoreg... Branitar će moći da nas odvede kući. Zato pazi na njega."
<BR>&nbsp;&nbsp;&nbsp;&nbsp;&nbsp;Ona uze pištolj od mene i sede. Prikovani zarobljenik stajao je krut od prkosa.
<BR>&nbsp;&nbsp;&nbsp;&nbsp;&nbsp;"Dođi, brate Parvuse", pozva me ser Rodžer. "Možda će mi biti potrebna tvoja veština s rečima."
<BR>&nbsp;&nbsp;&nbsp;&nbsp;&nbsp;On ponese svoj mač i zatače za pojas vatreni pištolj iz škrinje s oružjem. Pošli smo hodnikom, uz kosi prilaz, sve do ulaza u upravljačku kulu. Vrata su bila zatvorena, zaključana iznutra.
<BR>&nbsp;&nbsp;&nbsp;&nbsp;&nbsp;Ser Rodžer zalupa o njih balčakom mača. "Vas dvojica unutra!" viknu on. "Predajte se!"
<BR>&nbsp;&nbsp;&nbsp;&nbsp;&nbsp;"A ako nećemo?" Ovenov glas slabašno je dopirao kroz ploče.
<BR>&nbsp;&nbsp;&nbsp;&nbsp;&nbsp;"Ako ništa drugo", odlučno odvrati ser Rodžer, "uništiću motore i otići u svom čamcu, ostavivljajući vas da plutate. Ali, vidite ovako: ja više nisam gnevan. Sve se svršilo kako je najbolje moglo da se desi i mi zaista možemo da pođemo kući - pošto su ove zvezde prestale da budu opasne za Engleze. Ti i ja smo jednom bili prijatelji, Ovene. Pruži mi ponovo ruku. Kunem ti se da ti niko neće učiniti ništa nažao."
<BR>&nbsp;&nbsp;&nbsp;&nbsp;&nbsp;Tišina je bila teška.
<BR>&nbsp;&nbsp;&nbsp;&nbsp;&nbsp;Sve dok čovek s druge strane vrata nije rekao:
<BR>&nbsp;&nbsp;&nbsp;&nbsp;&nbsp;"Važi. Ti nikad nisi prekršio zakletvu, zar ne? Onda dobro, prođi, Rodžere."
<BR>&nbsp;&nbsp;&nbsp;&nbsp;&nbsp;Čuo sam kako je zasun kvrcnuo. Baron je stavio ruku na vrata, ali ja... ne znam šta me je navelo da kažem "Čekajte, sire" i da se proguram ispred njega - ponašanje za kakvo niko nikad ne beše čuo.
<BR>&nbsp;&nbsp;&nbsp;&nbsp;&nbsp;"Šta tije?" On zatrepta, zatečen u svom zadovoljstvu.
<BR>&nbsp;&nbsp;&nbsp;&nbsp;&nbsp;Ja otvorih vrata i prekoračih prag. Dve gvozdene šipke istog časa sručiše mi se na glavu.
<BR>&nbsp;&nbsp;&nbsp;&nbsp;&nbsp;Ostatak ove pustolovine moram ispričati iz druge ruke, jer sam došao k sebi tek kroz nedelju dana. Stropoštao sam se, obliven krvlju, i ser Rodžer je pomislio da sam mrtav.
<BR>&nbsp;&nbsp;&nbsp;&nbsp;&nbsp;U trenutku kada su videli da nisu sredili barona, Oven i pilot su ga napali. Bili su naoružani sa dva odvrnuta potpornja, duga i teška kao mačevi. Mač ser Rodžera je bljesnuo, ali je Versgor podigao svoju toljagu. Sečivo je skliznulo, praćeno pljuskom varnica. Ser Rodžer zaurla tako silno, da su zidovi zazvečali.
<BR>&nbsp;&nbsp;&nbsp;&nbsp;&nbsp;"Vi, ubice nedužnog... Njegov drugi udarac izbacio je šipku iz ukočene ruke. Kod trećeg, plava glava sletela je s ramena i otkotrljala se niz prilaz.
<BR>&nbsp;&nbsp;&nbsp;&nbsp;&nbsp;Katarina beše čula urlik. Prišla je vratima gostinske odaje i bacila pogled prema pramcu, kao da je užas mogao da joj izoštri vid da prodre kroz zidove. Branitar u međuvremenu stisnu zube i dohvati bodež slobodnom rukom. Mišići mu iskočiše na ramenima. Malo ljudi bilo bi sposobno da izvuče to sečivo, ali Branitar jeste.
<BR>&nbsp;&nbsp;&nbsp;&nbsp;&nbsp;Moja gospa čula je buku i okrenula se. Branitar je obilazio oko stola. Njegova desna ruka visila je rasečena... krv je šikljala iz nje... ali nož se svetlucao u levoj.
<BR>&nbsp;&nbsp;&nbsp;&nbsp;&nbsp;Ona podiže pištolj. "Nazad!" uzviknu ona.
<BR>&nbsp;&nbsp;&nbsp;&nbsp;&nbsp;"Spusti to", podrugljivo reče on. "Nećeš ga upotrebiti. Ti nisi videla dovoljno zemaljskih zvezda, izvežbanim okom. Ako na pramcu bilo šta pođe kako ne treba, jedino ja mogu da pronađem put kući."
<BR>&nbsp;&nbsp;&nbsp;&nbsp;&nbsp;Pogledala je u oči neprijatelja njenog muža i ustrelila ga. Onda je potrčala prema kuli.
<BR>&nbsp;&nbsp;&nbsp;&nbsp;&nbsp;Ser Oven Monbele beše klisnuo nazad u odaju. On nije bio u stanju da se suprotstavi pravoj provali besa, kojom je bio propraćen napad ser Rodžera. Baron poteže pištolj, ali Oven zgrabi jednu knjigu i podiže je ispred grudiju.
<BR>&nbsp;&nbsp;&nbsp;&nbsp;&nbsp;"Pazi!" doviknu mu on. "Ovo je brodski dnevnik i u njemu su podaci o položaju Zemlje. Drugih nema."
<BR>&nbsp;&nbsp;&nbsp;&nbsp;&nbsp;"Lažeš. Tu je i Branitarov um." Bez obzira na to, ser Rodžer vrati pištolj za pojas i stade mu prilaziti. "Žao mi je da uvredim čisti čelik tvojom krvlju. Jer, ubio si brata Parvusa i umrećeš i sam."
<BR>&nbsp;&nbsp;&nbsp;&nbsp;&nbsp;Oven se u međuvremenu beše sabrao. Njegov potporanj bio je nespretno oružje, ali ga on ipak podiže i hitnu. Pogođen posred čela, ser Rodžer se zatetura unazad. Oven skoči, dohvati pištolj iz pojasa omamljenog čoveka i izmače slabašnom zamahu mača. Umakao je potom na sigurno, vičući slavodobitno. Rodžer posrnu prema njemu i Oven nanišani.
<BR>&nbsp;&nbsp;&nbsp;&nbsp;&nbsp;Ali, Katarina se beše pojavila na vratima i njen pištolj zaplamsa. Knjiga o putu nestade u dimu i pepelu. Oven bolno vrisnu, ali ona, hladnokrvno, ponovo opali, i on pade.
<BR>&nbsp;&nbsp;&nbsp;&nbsp;&nbsp;Potom se baci u Rodžerovo naručje i zaplaka. On ju je tešio. Ipak, pitam se ko je kome davao više snage.
<BR>&nbsp;&nbsp;&nbsp;&nbsp;&nbsp;Posle toga, on pokajnički reče:
<BR>&nbsp;&nbsp;&nbsp;&nbsp;&nbsp;"Bojim se da se nismo najbolje pokazali. Sada je put kući zaista izgubljen."
<BR>&nbsp;&nbsp;&nbsp;&nbsp;&nbsp;"Nije važno", prošapta ona. "Gde si ti, tu je i Engleska."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
