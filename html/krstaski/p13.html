<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;I tako smo ujahali u logor, dok je moj gospodar veselo klicao kao da je predstojeća bitka bila nešto do čega mu najviše beše stalo. Uz snažan zveket metala, naši ljudi odoše na svoja mesta.
<BR>&nbsp;&nbsp;&nbsp;&nbsp;&nbsp;Dozvolite mi da vam potpunije opišem situaciju. Kao baza manje važnosti, Ganturat nije bio izgrađen da može da izdrži napad snažne ratne sile. Manji deo, na kome smo mi bili, sastojao se od nekoliko niskih zidanih zgrada, poređanih u krug. Sa spoljašnje strane kruga bila su oklopljena ležišta vatrenih topova; ali ovi su sada, pošto je trebalo da gađaju samo naviše, u nebeske brodove, bili beskorisni. Pod zemljom se nalazio lavirint prostorija i prolaza. Tamo smo smestili decu, stare, zatvorenike i stoku, a čuvalo ih je nekoliko naoružanih kmetova. Oni stariji, ili neki nesposobni za borbu, a dovoljno čili, čekali su blizu središta zgrada, spremni da odnesu ranjene, naspu pivo, ili nekako drugačije pomognu borbenu liniju.
<BR>&nbsp;&nbsp;&nbsp;&nbsp;&nbsp;Ta linija nalazila se s one strane koja je gledala na versgorški logor, tik iza niskog zemljanog zida podignutog tokom noći. Koplja, helebarde i sekire povremeno su bile ojačane grupama strelaca iz dugačkih lukova. Konjica je bila smeštena na krilima. Iza njih nalazile su se mlađe žene i neki neobučeni muškarci sa ono malo oružja sa mecima; ekrani sile učinili su da vatreni topovi budu beskorisni.
<BR>&nbsp;&nbsp;&nbsp;&nbsp;&nbsp;Oko nas, zaštitno polje bledo je svetlucalo. Iza nas uzdizala se prastara šuma. Ispred nas, plavičasta trava mreškala se niz dolinu, usamljeno drveće je šuštalo, a oblaci su šetali iznad dalekih brda. Sve to imalo je čudesnu ljupkost prizora iz bajki. Pripremajući zavoje sa onima koji se nisu borili, a bili su iznad zemlje, pitao sam se zbog čega u tako ljupkoj zemlji mora da bude mržnje i ubijanja.
<BR>&nbsp;&nbsp;&nbsp;&nbsp;&nbsp;Iz versgorškog logora prema nebu zagrme jedno leteće vozilo i nestade iz vidokruga. Naši topnici skinuše ih nekoliko pre nego što su svi nestali. Jedan broj njih ostao je na zemlji, u rezervi. Tu su bili i neki od najvećih transportnih brodova. Međutim, u tom trenutku najviše me je zanimalo ono što se događalo na zemlji.
<BR>&nbsp;&nbsp;&nbsp;&nbsp;&nbsp;Versgori behu pohrlili napred, naoružani dugocevnim oružjem s mecima, i u dobro sređenim odredima. Nisu napredovali u zbijenim strojevima, već su se, što je više moguće, bili raštrkali. Neki od naših su ovo pozdravili usklicima, ali ja sam znao da je to njihova uobičajena taktika za borbu na zemlji. Kada neko ima smrtonosne topove koji brzo pucaju, on ne napada u zbijenim gomilama. Taj neko pre koristi uređaje da neprijateljske topove stavi van dejstva.
<BR>&nbsp;&nbsp;&nbsp;&nbsp;&nbsp;U stvari, takve mašine zaista su bile prisutne. Bez sumnje su doletele amo iz iz središnjeg utvrđenja, Darove. Bilo je dve vrste tih ratnih kola bez konja. Najbrojniji su bili laki i otvoreni, napravljeni od tankog čelika, sa četiri vojnika i oružjima za brzo pucanje. Kretali su se izuzetno brzo i hitro, nalik na vodene bube na četiri točka. Kad sam ih video kako huje i bruje, odskačući sa sto milja na sat preko neravne zemlje, razumeo sam njihovu svrhu: da bude toliko teško da se pogode, pre no što njihov najveći broj stigne do neprijateljskih topova.
<BR>&nbsp;&nbsp;&nbsp;&nbsp;&nbsp;Međutim, ona mala kola su zaostajala, pokrivajući versgoršku pešadiju. U prvoj liniji stvarnog napada nalazila su se teško naoružana vozila. Ova su se kretala prilično sporo, s obzirom da su bile mašine na pogon, ne brže od konja u galopu. Razlog tome bio je u njihovoj veličini - behu velike kao seljačke kolibe - i debelog čeličnog oklopa koji je mogao da podnese sve sem neposrednog pogotka granate. Sa svojim topovima koji su štrčali sa njihovih tornjića, sa svojim urlanjem i prašinom koju su dizali, bili su kao zmajevi. Izbrojao sam ih više od dvadeset; glomazni, neprobojni, grabili su napred u širokoj liniji. Tamo gde bi prošli, trava i zemlja ostajali su u brazdama, čvrsti kao kamen.
<BR>&nbsp;&nbsp;&nbsp;&nbsp;&nbsp;Bilo mi je rečeno da je jedan od naših topdžija, koji beše naučio kako se koristi top na točkovima koji izbacuje rasprskavajuće granate, napustio vrstu i pohitao prema takvom oružju. Sam ser Rodžer, sad naoružan do zuba, dojahao je i udario ga pljoštimice svojim kopljem. "Stoj, tamo!" izdera se na njega baron. "Kud si kren'o?"
<BR>&nbsp;&nbsp;&nbsp;&nbsp;&nbsp;"Da pucam, sire", dahćući odgovori vojnik. "Dajte da pucamo na nji' pre neg' što se prevale preko našeg zida i..."
<BR>&nbsp;&nbsp;&nbsp;&nbsp;&nbsp;"Da sam mislio da naši dobri lukovi od tisovine ne mogu da iziđu na kraj sa ovakvim ogromnim puževima, naložio bi' ti da napuniš onu tamo cev", reče moj gospodar. "Ali, kako stoje stvari, nazad svom koplju!"
<BR>&nbsp;&nbsp;&nbsp;&nbsp;&nbsp;To je imalo lekovito dejstvo na gadno uzdrmane kopljanike koji su stajali sa oružjem prikovanim za zemlju, očekujući da prime taj zastrašujući napad. Ser Rodžer nije video razlog da objašnjava da se (sudeći prema onome što se dogodilo kod Stularaksa) ne usuđuje da koristi rasprskavajuće naprave na tako kratkom rastojanju, da ne bi uništio i nas. Naravno, trebalo je da shvati da bi Versgori trebalo da imaju mnogo vrsta granata različitog stepena dejstva. Ali, ko istovremeno može da misli na sve?
<BR>&nbsp;&nbsp;&nbsp;&nbsp;&nbsp;Bilo kako bilo, vozači ovih pokretnih tvrđava mora da su bili silno zbunjeni što ne pucamo na njih i da su se pitali šta to držimo u rezervi. Otkrili su to tek kad su prva ratna kola upala u jednu od naših prekrivenih jama.
<BR>&nbsp;&nbsp;&nbsp;&nbsp;&nbsp;Još dvoja bila su na sličan način uhvaćena u stupicu pre nego što su razumeli da ovo nisu obične prepreke. Sigurno su nam pomogli i čestiti sveci. U našem neznanju, iskopali smo široke i duboke rupe, koje same po sebi ne bi obezbedile da se ovako moćna vozila ne izbave. Ali, onda smo dodali drvene koce, gotovo iz puke navike, kao da smo očekivali da ćemo da probadamo neke orijaške konje. Neki od njih zapeli su za ploče koje su opasivale točkove, i ubrzo su ti točkovi bili čvrsto zaglavljeni zdrobljenim drvetom.
<BR>&nbsp;&nbsp;&nbsp;&nbsp;&nbsp;Jedna druga kola izbegla su jame, koje nisu bile spojene. Približavala su se grudobranima. Brzometni top streljao je iz njih, podešavajući domet, i pravio male jame duž našeg zemljanog zida. "Bog šalje pravedne!" zaurla ser Brajan Fic-Vilijem i njegov konj sunu sa naših linija; istog časa, za njim se nadade pola tuceta najbližih konjanika. Galopirali su u polukrugu, tik izvan domašaja topa. Vozilo se dade u poteru, pokušavajući da na njih usmeri svoj najmanji top. Ser Brajan navede vozilo da krene na stranu na koju je želeo, dunu u svoj ratni rog i kada su kola upala u jamu, pobednički odgalopira nazad u zaklon.
<BR>&nbsp;&nbsp;&nbsp;&nbsp;&nbsp;Ratne kornjače se najzad povukoše. U toj viskoj travi, uz naše lukavo prikrivanje, nisu imali načina da saznaju gde su ostale zamke. A ovo su bile jedine takve mašine na Tariksanu; nije se s njima moglo tako lako kockati. Mi, Englezi, tresli smo se od straha da ne produže napad. Bilo je dosta da samo jedna prođe pa da nas zbriše.
<BR>&nbsp;&nbsp;&nbsp;&nbsp;&nbsp;Čak iako su njegova obaveštenja o nama, našoj moći i našim mogućim pojačanjima iz svemira bila oskudna, mislim da je Huruga morao da naredi da teška kola krenu napred. Zaista, ratnička veština Versgora u svakom pogledu bila je vredna sažaljenja. Ali, imajte na umu da se oni dugo nisu borili na zemlji. Njihovo porobljavanje zaostalih planeta bila je obična hajka; njihove čarke sa suparničkim nacijama koje su letele u svemir vodile su se uglavnom u vazduhu.
<BR>&nbsp;&nbsp;&nbsp;&nbsp;&nbsp;Stoga je Huruga, obeshrabren našim jamama, ali osnažen našim neuspehom da upotrebimo granatiranje niske razorne moći, povukao sva velika kola. Umesto toga poslao je na nas pešadiju i laka vozila. Očigledno je zamislio da nađu put između zamki i obeleže ga za divovske mašine.
<BR>&nbsp;&nbsp;&nbsp;&nbsp;&nbsp;Plavi vojnici stigli su u trku, jedva vidljivi u visokoj travi, podeljeni u male odrede. Smešten daleko pozadi, video sam samo povremeni bljesak kaciga i štapove koje su zabijali, tu i tamo, da označe bezbedan prolaz za teška vozila. Ipak, znao sam da ih ima više hiljada. Srce mi je tuklo u grudima, a usta žudila za peharom piva.
<BR>&nbsp;&nbsp;&nbsp;&nbsp;&nbsp;Ispred vojnika jurila su laka kola. Nekoliko njih palo je u jame i u takvoj brzini užasno se slupala. Ipak, najveći broj išao je velikom brzinom u pravoj liniji - pravo na kolje koje smo, za slučaj napada konjice, bili načičkali u travi blizu našeg grudobrana.
<BR>&nbsp;&nbsp;&nbsp;&nbsp;&nbsp;Putujući tako brzo, kola su bila gotovo jednako ranjiva na takvu odbranu kao što bi bili i konji. Video sam kako se jedna podižu u vazduh, prevrću, padaju na zemlju i dvaput odskaču pre nego što su se raspala. Video sam i kako su se jedna druga natakla, štrcnula tečno gorivo i zapalila. Video sam treća kako skreću, klize i udaraju u četvrta.
<BR>&nbsp;&nbsp;&nbsp;&nbsp;&nbsp;Još nekoliko njih, izbegavši zaseku, prešlo je preko zapreka koje smo razbacali naokolo. Gvozdeni šiljci zarili su se u meke prstenove koji su okruživali njihove točkove i oni nisu mogli da se izvuku. Tako oštećena kola u najboljem slučaju mogla su samo da se odgegaju sa poprišta bitke.
<BR>&nbsp;&nbsp;&nbsp;&nbsp;&nbsp;Naređenja na oštrom versgorškom jeziku mora da su treštala sa dalekogovornika. Najveći broj otvorenih kola, još neoštećenih, prestao je da se kreće. Prestrojili su se u slabo povezanu, ali uređenu formaciju, i nastavili brzinom hoda.
<BR>&nbsp;&nbsp;&nbsp;&nbsp;&nbsp;Fiju! oglasiše se sad naši katapulti, i tras! oglasiše se naši bacači. Strele, kamenje i goruće ulje okrutno su padali na vozila koja su napredovala. Malo njih je onesposobljeno na taj način, ali stroj se zatalasa i uspori.
<BR>&nbsp;&nbsp;&nbsp;&nbsp;&nbsp;A onda napade naša konjica.
<BR>&nbsp;&nbsp;&nbsp;&nbsp;&nbsp;Nekoliko naših konjanika je poginulo, zahvaćeni olujom olova. Ali, nisu morali daleko da galopiraju da bi stigli do neprijatelja. Pored toga, i trava zapaljena pomoću naših ćupova s uljem zaklanjala je svojim teškim dimom vid Versgorima. Začuo sam zveket i tresak kad su se koplja slomila o gvozdene bokove, ali više nisam mogao da vidim ništa od sve te borbe. Znam samo da kopljanici nisu uspeli da kopljima onesposobe nijedna kola. Međutim, to je toliko zbunilo vozače da u najvećem broju nisu bili u stanju da se odbrane od onoga što je usledilo. Konji koji su se stali propinjati i kopitama gužvati tanke čelične ploče; nekoliko brzih zamaha sekirom, buzdovanom ili mačem i posade vozila više ne bi bilo. Neki od ser Rodžerovih ljudi uspešno su koristili ručne puške, ili male okrugle granate koje su se rasprskavale i razbacila krzave deliće kada bi bile bačene, nakon što bi se jedna iglica oslobodila. Naravno, Versgori su imali slično oružje, ali i manje odlučnosti da ga upotrebe.
<BR>&nbsp;&nbsp;&nbsp;&nbsp;&nbsp;Poslednja kola užasnuto su pobegla, žestoko praćena engleskim konjanicima. "Vraćajte se amo!" vikao je ser Rodžer za njima, izmahujući novim kopljem koje mu beše dodao njegov štitonoša. "Vraćajte se, vi podli nitkovi! Stanite i borite se, vi kopilad neznabožačka!" Mora da je predstavljao prekrasan prizor - metal koji svetluca, lepršava perjanica i oslikan štit na nemirnom, kao ugalj crnom pastuvu. Ali Versgori nisu bili viteški narod. Bili su mudriji i promišljeniji od nas. I to ih je skupo koštalo.
<BR>&nbsp;&nbsp;&nbsp;&nbsp;&nbsp;Naši konjanici morali su brzo da se vrate, jer su sada plavi pešaci bili blizu, pucajući iz pušaka dok su se okupljali u veće skupine da napadnu naše grudobrane. Oklop nije bio nikakva zaštita, samo svetlija meta. Ser Rodžer dade znak rogom svojim ljudima da ga slede i oni se raštrkaše po ravnici.
<BR>&nbsp;&nbsp;&nbsp;&nbsp;&nbsp;Versgori prkosno uskliknuše i napadoše. Iznad vrveće zbrke u našem logoru, čuo sam kako zapovednici strelaca urlajućim glasovima izvikuju svoje zapovesti. A onda je sivo jato gusaka poletelo u nebo, bučno kao moćni vetrovi.
<BR>&nbsp;&nbsp;&nbsp;&nbsp;&nbsp;Spustilo se, okrutno, među Versgore. Dok se prvi niz strela još uzdizao, drugi je već bio na putu. Strela sa toliko sile iza sebe probada telo i izlazi na drugu stranu krvave, široke, režuće glave. A onda su i samostreli, sporiji, ali još moćniji, počeli da kose najbliže napadače. Mislim da su tokom tih nekoliko poslednjih trenutaka svog napada Versgori izgubili gotovo polovinu svoje vojske.
<BR>&nbsp;&nbsp;&nbsp;&nbsp;&nbsp;Bez obzira na to, ustrajni gotovo koliko i Englezi, dotrčali su do samog našeg zida. Ali, tu su ih dočekali naši obični vojnici. Žene su pucale i pucale, obarajući dobar broj neprijatelja. Oni koji su prišli toliko blizu da su im puške postale neupotrebljive, morali su da se suoče sa sekirama, kopljima, čakljama, buzdovanima, budžama, bodežima i pljosnatim mačevima.
<BR>&nbsp;&nbsp;&nbsp;&nbsp;&nbsp;Uprkos užasnih gubitaka, Versgora je i dalje bilo dvaput ili triput više nego naših. Pa ipak, to jedva da je bilo pošteno. Oni nisu imali oklope. Njihovo jedino oružje za ovakve borbe izbliza bio je nož pričvršćen na cev puške, koji je tvorio najčudnije moguće koplje... ili sama puška, kao toljaga. Nekoliko njih nosilo je ručno oružje koje je ispaljivalo metke i nanelo nam nešto gubitaka. Ali, po pravilu, kada bi Đoka Plavoliki pucao na Peru Engleza, u svom tom metežu promašio bi iz neposredne blizine. A pre nego što bi Đoka ponovo stigao da puca, Pera bi ga rasporio halebardom.
<BR>&nbsp;&nbsp;&nbsp;&nbsp;&nbsp;Kada se vratila naša konjica, udarivši na versgoršku pešadiju s leđa i odsekavši je, bio je to kraj. Neprijatelj je bio slomljen, i njegovi vojnici počeli su da beže, gazeći u slepom užasu sopstvene drugove. Jahači su ih jurili, uz vesele povike iz lova. I kada su bili dovoljno daleko, naši dugački lukovi ponovo su stupili u dejstvo.
<BR>&nbsp;&nbsp;&nbsp;&nbsp;&nbsp;Ipak, pobeglo ih je mnogo, i oni su morali da budu probodeni kopljima; ser Rodžer beše uočio da se teška kola osvetnički valjaju nazad, te svojim ljudima naloži povlačenje. Božjom milošću, ja sam bio toliko zauzet nošenjem ranjenika koji behu prispeli do mene, da nisam bio svestan toga trenutka, kada su naše vođe, uprkos svmu, pomislile da smo gotovi. Jer, versgorški napad nije bio uzaludan. Uspeo je da pokaže kornjačastim vozilima kako da izbegnu naše jame. I sada su preko polja pretvorenog u crveno blatište pristizali gvozdeni divovi i sve naše znanje nije bilo dostatno da ih u tome spreči.
<BR>&nbsp;&nbsp;&nbsp;&nbsp;&nbsp;Ramena Tomasa Balarda, koji je sedeo na konju pored baronske zastave, oklembesiše se. "E, pa", uzdahnu on, "borili smo se koliko smo mogli. A sada, ko će da izjaše sa mnom da im pokažemo kako Englezi umiru?"
<BR>&nbsp;&nbsp;&nbsp;&nbsp;&nbsp;Izmoždeno lice ser Rodžera poprimi grobne crte. "Prijatelji, imamo i težih zadataka", reče on. "Imali smo prava da rizikujemo naše živote zarad pobede. Sada, kad vidimo da nam se poraz bliži, nemamo prava da odbacujemo te živote. Moramo da živimo... ako treba i kao robovi... tako da naše žene i čeljad ne budu potpuno sami na ovom đavoljem svetu."
<BR>&nbsp;&nbsp;&nbsp;&nbsp;&nbsp;"Boga mu Božjeg!" viknu odjednom ser Brajan Fic-Vilijam. "Jesi li postao kukavica?"
<BR>&nbsp;&nbsp;&nbsp;&nbsp;&nbsp;Baronove nozdrve se raširiše. "Čuli ste me", reče on. "Ostajemo ovde."
<BR>&nbsp;&nbsp;&nbsp;&nbsp;&nbsp;A onda - hej! Bilo je to kao da je sam Bog stigao da izbavi svoje jadne grešne sledbenike. Nekoliko milja dalje u šumi, razlegao se plavičasto-beli bljesak, svetliji od munje. Sjaj je bio tako blistav da je ona nekolicina, koji su slučajno gledali u tom smeru, satima zatim ostala kao slepa. Bez sumnje, i mnogo Versgora je onesposobljeno na taj način, jer je i njihova vojska gledala je u to. Tutnjava koja je usledila oborila je jahače iz sedala, a ljude s nogu. Vihor nas je sve pomeo, vreo kao iz pećnice, noseći ispred sebe šatore kao oduvane prnje. A onda, kada je prošao taj razorni gnev, ugledali smo kako se diže oblak prašine i dima. Uzdizao se gotovo do nebesa, u obliku đavolje pežurke. Minuti su prošli pre nego što je počeo da se razlaže; njegovi gornji oblaci ostali su tamo satima.
<BR>&nbsp;&nbsp;&nbsp;&nbsp;&nbsp;Ratna kola koja su napadala zastadoše. Oni su znali, za razliku od nas, šta je taj prasak značio. Bila je to granata konačne moći, uništenje materije o kome do ovoga dana ne mogu da mislim drugačije nego kao o bezbožnom uplitanju u Božje delo, iako mi je moj nadbiskup naveo biblijske spise da bi mi dokazao da je svaka veština zakonita ako se koristi u dobre svrhe.
<BR>&nbsp;&nbsp;&nbsp;&nbsp;&nbsp;Ovo nije bila prterano snažna granata, kakvih inače ima. Bila je namenjena za razaranje kruga prečnika pola milje i stvarala je srazmerno malo onih tananih otrova koji prate takva rasprsnuća. A bila je i ispaljena dovoljno daleko od poprišta događaja da nikome ne naudi.
<BR>&nbsp;&nbsp;&nbsp;&nbsp;&nbsp;Pa ipak, stavila je Versgore u tešku nedoumicu. Ako upotrebe slično oružje da zbrišu naš logor... ako nas bilo kako pregaze... mogu da očekuju tuču smrti. Jer, skriveni top više neće imati razloga da poštedi prostor Ganturata. Stoga su morali da zaustave napad na nas, sve dok ne otkriju ovog novog neprijatelja i ne razračunaju se s njim.
<BR>&nbsp;&nbsp;&nbsp;&nbsp;&nbsp;Njihova ratna kola otklatiše se nazad. Najveći broj vazdušnih vozila, koje su imali u rezervi, podiže se i raštrka na sve strane, tragajući za onim ko je ispalio tu granatu. Glavno oruđe ove potrage (kao što smo znali i iz sopstvenih proučavanja) bio je uređaj koji je posedovao iste sile koje ima magnetit. Putem moći koje ne razumem i nemam želju da razumem, jer znanje nije od suštinske važnosti za spasenje, ako i ne podseća na crnu magiju, ovaj uređaj je mogao da nanjuši velika metalna tela. Top dovoljno velik da ispali granatu poznate razorne moći trebalo bi da je bilo moguće otkriti bilo kojim vazdušnim vozilom koje bi proletelo na manje od milju od njegovog skrovišta.
<BR>&nbsp;&nbsp;&nbsp;&nbsp;&nbsp;Ipak, takav top nisu mogli da pronađu. Posle jednog napetog sata, tokom koga smo mi Englezi na našim bedemima posmatrali i molili se, ser Rodžer duboko uzdahnu.
<BR>&nbsp;&nbsp;&nbsp;&nbsp;&nbsp;"Ne želim da izgledam nezahvalan", reče on, "ali ja zaista verujem da nam je Bog pomogao pre putem ser Ovena, nego neposredno. Trebalo bi da nađemo njegovu grupu negde tamo u šumi, bez obzira što ovi neprijateljski letači to izgleda nisu u stanju. Oče Simone, mora da znate koji su najbolji krivolovci u vašoj parohiji..."
<BR>&nbsp;&nbsp;&nbsp;&nbsp;&nbsp;"Oh, sine moj!" uzviknu kapelan.
<BR>&nbsp;&nbsp;&nbsp;&nbsp;&nbsp;Ser Rodžer se široko osmehnu. "Ne tražim nikakve tajne dobijene pri ispovesti. Ja vam samo tražim da imenujete nekoliko... nazovimo ih, recimo, veštih šumara?... da se odšunjaju kroz travu do one šume. Neka nađu ser Ovena, gde god da je, i prenesu mu naređenje da ne puca sve dok mu ne to ne kažem. Nije neophodno, oče, da mi kažete koga ste odabrali."
<BR>&nbsp;&nbsp;&nbsp;&nbsp;&nbsp;"U tom slučaju, sine moj, biće kako si zapovedio." Sveštenik me potom odvede u stranu i zamoli me da povređenima i uplašenima pružim duhovnu podršku u njegovom locum tenens, dok on odvede malu istraživačku grupu u šumu.
<BR>&nbsp;&nbsp;&nbsp;&nbsp;&nbsp;Ali moj gospodar mi dade drugi zadatak. On, ja i jedan štitonoša pojahasmo pod belom zastavom prema versgorškom logoru. Pretpostavljali smo da će neprijatelji biti dovoljno mudri da shvate šta mislimo, čak i ako ne koriste iste oznake primirja. Tako je i bilo. Sam Huruga izvezao se u otvorenim kolima da se susretne s nama. Njegovo plavo lice delovalo je skvrčeno, dok su mu ruke drhtale.
<BR>&nbsp;&nbsp;&nbsp;&nbsp;&nbsp;"Pozivam vas da se predate", reče baron. "Prestanite da me terate da uništavam vaše neprosvećene građane. Obećavam da će se prema svima vama pošteno postupati i da će vam biti dopušteno da pišete kući za novac za otkupninu."
<BR>&nbsp;&nbsp;&nbsp;&nbsp;&nbsp;"Ja da se predam takvim varvarima kao što ste vi?" zakrešta Versgor. "Samo zato što imate neki... neki prokleti top koji nije moguće otkriti... ne!" On za časak zastade. "Ali, da vas se rešim, dopustiću vam da odete u svemirskim brodovima koje ste zaplenili."
<BR>&nbsp;&nbsp;&nbsp;&nbsp;&nbsp;"Sire", prozborih sam kada sam ovo preveo, "zar smo zaista zadobili pravo na bekstvo?"
<BR>&nbsp;&nbsp;&nbsp;&nbsp;&nbsp;"Teško", odgovori mi ser Rodžer. "Seti se, ne možemo sami da nađemo put kući; a ipak, ne smemo da zatražimo iskusnog navigatora da nam pomogne, jer bismo time otkrili našu slabost i opet bili napadnuti. Čak i da nekako zadobijemo pravo na povratak kući, to bi i dalje ostavilo mogućnost ovom đavoljem gnezdu da opet kuju zaveru o napadu na Englesku. Jok, bojim se da onaj ko ponese teret ne može tako lako da ga skine."
<BR>&nbsp;&nbsp;&nbsp;&nbsp;&nbsp;I tako, iako teška srca, rekao sam plavom plemiću da nismo došli samo po nekoliko njihovim traljavih, staromodnih svemirskih brodova, i da ćemo, ako se ne preda, biti prinuđeni da opustošimo njegovu zemlju. Kao odgovor na to, Huruga samo zareža i odveze se nazad.
<BR>&nbsp;&nbsp;&nbsp;&nbsp;&nbsp;I mi smo se vratili. U tom trenutku Crveni Džon Hejmvord iziđe iz šume sa grupom oca Simona, koje beše sreo na putu ka našem logoru.
<BR>&nbsp;&nbsp;&nbsp;&nbsp;&nbsp;"Otvoreno smo odleteli do tog zamka Stularaks, sire", poče on da pripoveda. "Videli smo neke druge nebeske čamce, ali nisu nas izazvali, jer su mislili da smo njini. Ipak, znali smo da nas nikake straže na tvrđavi ne bi pustile da se brez pitanja spustimo. Tako da smo sleteli u neku šumu, nekol'ko milja od tvrđave. Podesili smo naš katapult i utrpali u njega jednu od oni' rasprskavajućih granata. Ser Oven je mislio da i' pošalje nekol'ko, da razdrma nji'ovu spoljašnju odbranu. Onda bismo se privukli peške, a ostavili bi posadi da ispale još nekoliko granata kada se približimo, i da sruše im bedeme. Očekivali smo da će garnizon da se rastrči da nađe našu spravu, tako da ćemo moći da s' ušunjamo unutra, pobijemo ono malo straže što je ostalo, uzmemo onol'ko kol'ko možemo da ponesemo iz nji'ovog skladišta oružja i vratimo se u naš čamac."
<BR>&nbsp;&nbsp;&nbsp;&nbsp;&nbsp;Na ovom mestu, pošto se više ne koristi, najbolje bi bilo da opišem katapult. To je najprostiji, ali i najkorisniji uređaj za opsadu. U suštini, to je samo jedna velika poluga koja se slobodno vrti oko nekog oslonca. Na jednom vrlo dugačkom kraku nalazi se korpa za predmet koji se baca, dok se na kraćem kraku nalazi kameni teret, često i od nekoliko tona. Ovaj se podiže pomoću koturača ili čekrka, dok se korpa na napuni. Potom se teret pušta, i dok pada u moćnom luku okrene dugački krak.
<BR>&nbsp;&nbsp;&nbsp;&nbsp;&nbsp;"Ja baš nisam imao neko mišljenje o tim granatama što smo imali", nastavi Crveni Džon. "Ma, te stvari nisu bile teže od pet funti. Mučili smo se da dovučemo katapult samo da bi i' bacili tih nekol'ko milja. A šta one mogu, pitao sam se, sem da se rasprsnu uz prasak? Vid'o sam kako se katapult koristi na pravi način prilikom opsade francuskih gradova. Bacali smo preko zidova gromade teške tonu-dve, ili, ponekad, crknute konje. I tako sam ja lično ubacio malu granatu, onako kako su mi rekli, i pustili smo je da odleti. Buuum! K'o da se svet rasprs'o. Morao sam da priznam da je ovo čak i bolje nego kad se baci crknut konj.
<BR>&nbsp;&nbsp;&nbsp;&nbsp;&nbsp;Pa, kroz uveličavajuće zaslone videli smo da je zamak dobrano sravnjen sa zemljom. Više nije bilo smisla pljačkati ga. Poslali smo još nekoliko granata da se uverimo da su dovoljno sravnjeni sa zemljom. Sad je tamo ostala samo jedna velika staklasta jama. Ser Oven je onda zaključio da pri sebi imamo oružje mnogo jače neg' što je bilo koje što je trebalo da zdipimo, i ja bi' rek'o da je u bio pravu. I tako smo sleteli u šumu nekoliko milja dalje, dovukli katapult i ponovo ga namestili. Zato smo se tol'ko zadržali, gospodaru moj. Kada je ser Oven iz vazduha vid'o šta se u tom trenu događa, ispalili smo granatu da samo malo poplašimo protivnika. Sad smo spremni da po vašoj želji tresnemo po njima kol'ko god jako treba, sire."
<BR>&nbsp;&nbsp;&nbsp;&nbsp;&nbsp;"Ali, čamac?" upita ser Rodžer. "Neprijatelj ima njuškače metala. Zato i nisu našli vaš katapult u šumi: napravljen je od drveta. Ipak, sigurno su mogli da otkriju vaš leteći čamac, ma gde ga vi sakrili."
<BR>&nbsp;&nbsp;&nbsp;&nbsp;&nbsp;"A, to, sire", Crveni Džon se široko osmehnu. "Ser Oven je ostavio naš brod da lebdi tamo gore s ostali'. Ko će ga znati u toj gužvi ko je ko?"
<BR>&nbsp;&nbsp;&nbsp;&nbsp;&nbsp;Ser Rodžer prasnu u smeh. "Propustili ste veličanstvenu bitku", reče on, "ali možete da potpalite lomaču. Vrati se i reci svojim ljudima da počnu da granatiraju neprijateljski logor."
<BR>&nbsp;&nbsp;&nbsp;&nbsp;&nbsp;U dogovorenom trenutku, gledajući na zarobljene versgorške merače vremena, mi se povukosmo pod zemlju. Čak i tako smo osetili kako se zemlja zatresla, i čuli muklu tutnjavu kada su uništeni njihovi površinski položaji, kao i veći deo njihovih površinskih mašina. Jedan jedini hitac bio je dovoljan. Preživeli su u slepom užasu pohrlili prema jednom od transportnih brodova, napuštajući mnogo posve neoštećene opreme. Manja nebeska vozila još su brže nestala, nalik na vetrom rasturene oblake na moru. Kada je spori zalazak sunca počeo da plamti u onom pravcu koji smo mi čežnjivo nazvali zapadom, engleski leopardi zalepršaše u slavu pobede Engleske.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
