<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 22.
<P>&nbsp;&nbsp;&nbsp;&nbsp;&nbsp;Skamenjeni talasi. Sve se usavršava. Ja sam - mikrob.
<BR>&nbsp;&nbsp;&nbsp;&nbsp;&nbsp;Zamislite da stojite na obali: talasi - ravnomerno naviše; i podigavši se tako - odjednom su se zaustavili, zaledili se, skamenili. Eto tako je jezivo i neprirodno bilo i to - kad se iznenada zbrkala, izmešala i zaustavila naša, Tablicom propisana, šetnja. Poslednji put se nešto slično desilo pre 119 godina kao što i kažu naši letopisi, kada se u najgušću gomilu šetača sa zviždukom i dimom strovalio s neba meteorit.
<BR>&nbsp;&nbsp;&nbsp;&nbsp;&nbsp;Išli smo kao i uvek, tj. tako kao što su predstavljeni ratnici na asirskim spomenicima: hiljade glava - dve slivene, integralne noge, dve integralne ruke u zamahu. Na kraju bulevara - onamo, gde je strašno gudeo akumulatorski toranj - nama u susret četvorougao: sa strane, napred, pozadi - straža; u sredini troje, na unifama tih ljudi nema više zlatnih brojeva - i sve je jezivo jasno.
<BR>&nbsp;&nbsp;&nbsp;&nbsp;&nbsp;Ogromni brojčanik na vrhu tornja - bio je lice: nagnulo se iz oblaka i pljuckajući dole sekunde, ravnodušno čekalo. I eto baš tačno u 13 časova i 6 minuta - na četvorougaoniku dogodila se pometnja. Sve je to bilo sasvim blizu mene, video sam najsitnije detalje i vrlo sam jasno zapamtio tanani, dugi vrat i na slepoočnici - zamršeni splet plavih žila, kao reke na geografskoj karti malenog, nepoznatog sveta, i taj nepoznati svet je očigledno - mladić. Verovatno da je primetio nekoga u našim redovima: podigao se na vrhove prstiju, istegao vrat, zaustavio se. Jedan stražar je škljocnuo po njemu modrikastom iskrom električnog biča; on je tanko, kao štene, zacvileo. I onda - razgovetno škljocanje, približno svake dve sekunde - i jauk, škljocanje - jauk.
<BR>&nbsp;&nbsp;&nbsp;&nbsp;&nbsp;Mi smo, kao i pre, ravnomerno, asirski išli - i ja sam, gledajući elegantne cik-cak iskričave linije, mislio: "Sve se u ljudskom društvu beskrajno usavršava - i mora da se usavršava. Kako je ružno oružje bio drevni bič - a koliko lepote..."
<BR>&nbsp;&nbsp;&nbsp;&nbsp;&nbsp;Ali tada, kao šraf kad iskoči iz punog gasa, od naših redova se otkinula tanka, gipka i vižljasta ženska figura i s krikom: "Dosta! Zabranjujem vam", i poletela pravo tamo, u četvorougaonik. To je bilo - kao meteor - pre 119 godina; svi su šetači zamrli, a naši su redovi - sivi grebeni talasa prikovani iznenadnim mrazom.
<BR>&nbsp;&nbsp;&nbsp;&nbsp;&nbsp;Gledao sam je sa strane samo jedan trenutak kao i svi: ona više nije bila broj - ona je bila samo čovek, postojala je samo kao metafizička supstanca uvrede, nanesene Jedinstvenoj Državi. Međutim, jedan njen pokret - zaokrećući, ona je bedra savila ulevo - i meni je odjednom jasno da znam, znam, ovo gipko, kao korbač telo - moje oči, moje usne, moje ruke ga znaju - bio sam u to potpuno ubeđen.
<BR>&nbsp;&nbsp;&nbsp;&nbsp;&nbsp;Dvojica iz straže - pregrađuju joj put. Svakog trenutka - u tački kaldrme koja je još zasad jasna kao ogledalo - njihove trajektorije će se preseći - svakog trenutka će je uhvatiti... Srce mi je zaigralo, zaustavilo se - i ne razmišljajući: može li se, ili ne, da li je besmisleno ili pametno - bacio sam se u tu tačku...
<BR>&nbsp;&nbsp;&nbsp;&nbsp;&nbsp;Osećao sam na sebi hiljade od užasa zaokrugljenih očiju, ali to je samo još više davalo nekakve lude vesele snage onome divljem, kosmatorukom što se otrgao iz mene, koji je trčao sve brže i brže. Evo još dva koraka, ona se okrenula.
<BR>&nbsp;&nbsp;&nbsp;&nbsp;&nbsp;Preda mnom je uzdrhtalo, posuto pegama lice, riđe obrve... Nije ona! Nije Y.
<BR>&nbsp;&nbsp;&nbsp;&nbsp;&nbsp;Besna, burna radost. Hoću da viknem nešto nalik na reči: "Tako joj i treba", "Drži je", ali samo čujem svoj šapat. A na mom ramenu je već - teška ruka, mene drže, vode, a pokušavam da im objasnim...
<BR>&nbsp;&nbsp;&nbsp;&nbsp;&nbsp;"Čujete, pa vi morate da shvatite da sam ja mislio da je to..."
<BR>&nbsp;&nbsp;&nbsp;&nbsp;&nbsp;Ali kako da objasnim celog sebe, svu svoju bolest zapisanu na ovim stranicama. I ja se gasim, pokorno idem... Neočekivanim udarcem vetra otrgnut sa drveta, list pokorno pada naniže, ali se uz put vrti, zakačinje se za svaku poznatu grančicu, račvicu, ili granu: tako se i ja grčevito hvatam za svaku ćutljivu loptu-glavu, za prozirni led zidova, za plavu iglu akumulatorskog tornja ubodenu u oblak.
<BR>&nbsp;&nbsp;&nbsp;&nbsp;&nbsp;I u tom trenutku kada je gluha zavesa konačno bila spremna da od mene odvoji čitav taj divni svet, primetio sam: u blizini, razmahujući ružičastim rukama-krilima, nad ogledalom kaldrme, klizi poznata, ogromna glava. I poznati spljošteni glas:
<BR>&nbsp;&nbsp;&nbsp;&nbsp;&nbsp;"Smatram svojom dužnošću da posvedočim da je broj D-503 - bolestan, i nije u stanju da reguliše svoja osećanja. I ubeđen sam da je bio ponesen prirodnim negodovanjem..."
<BR>&nbsp;&nbsp;&nbsp;&nbsp;&nbsp;"Da, da", uhvatio sam se ja. Čak sam viknuo: "Držite je!"
<BR>&nbsp;&nbsp;&nbsp;&nbsp;&nbsp;Pozadi, iza ramena:
<BR>&nbsp;&nbsp;&nbsp;&nbsp;&nbsp;"Vi ništa niste vikali."
<BR>&nbsp;&nbsp;&nbsp;&nbsp;&nbsp;"Da, ali ja sam hteo - kunem se Dobrotvorom, ja sam hteo."
<BR>&nbsp;&nbsp;&nbsp;&nbsp;&nbsp;Za tren sam prošrafljen sivim, hladnim svrdlom očiju. Ne znam da li je on video u meni da je to (gotovoo) istina, ili je imao nekakav skriveni cilj da me opet privremeno poštedi, tek on je napisao ceduljicu, predao je jednom od onih koji su me držali - i ja sam ponovo slobodan, tačnije, ponovo sam uključen u ravnomerne, beskonačne, asirske redove.
<BR>&nbsp;&nbsp;&nbsp;&nbsp;&nbsp;Četvorougaonik, i u njemu pegavo lice i slepoočnice sa geografskom kartom plavih žilica - iščezli su iza ugla, zauvek. Mi idemo - jedinstveno milionoglavo telo, i u svakom od nas - ona smerna radost kojom, verovatno, žive molekuli, atomi, fagociti. U drevnom svetu - to su shvatali hrišćani, jedini naši (mada veoma nesavršeni) prethodnici: smernost je vrlina, a oholost - porok, i da smo - 'MI' - od Boga, a da je 'Ja' - od đavola.
<BR>&nbsp;&nbsp;&nbsp;&nbsp;&nbsp;Eto ja sam sad - u korak sa svima - a ipak daleko od svih. Sav još drhtim od preživelih uzbuđenja, kao most po kome je tek protutnjao starinski gvozdeni voz. Ja osećam sebe. Ali osećaju sebe, saznaju svoju individualnost - samo povređeno oko, prst koji se gnoji, zub koji boli; zdravo oko, prst, zub - njih kao da i nema. Zar nije jasno da je svest o svojoj ličnosti - samo bolest.
<BR>&nbsp;&nbsp;&nbsp;&nbsp;&nbsp;Ja možda i nisam više fagocit koji poslovno i mirno proždire mikrobe (sa plavom slepoočnicom i pegave): možda sam ja mikrob, a, možda ih ima već hiljade među nama, koji se još prave kao i ja da su fagociti...
<BR>&nbsp;&nbsp;&nbsp;&nbsp;&nbsp;Šta ako je današnji, u suštini, nevažni događaj - šta aka je sve to samo početak, samo prvi meteorit iz čitavog niza vrelog kamenja što tutnji i što ga izbacuje beskonačnost na naš stakleni raj?
</TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
