<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 13.
<P>&nbsp;&nbsp;&nbsp;&nbsp;&nbsp;Magla. Ti. Potpuno besmislen događaj.
<BR>&nbsp;&nbsp;&nbsp;&nbsp;&nbsp;Probudio sam se pred zoru, - u oči ružičasti, čvrsti svod. Sve je dobro, okruglo. Doveče će doći O. Ja sam, bez sumnje, već zdrav. Osmehnuo sam se, zaspao.
<BR>&nbsp;&nbsp;&nbsp;&nbsp;&nbsp;Jutarnje zvonce - ustajem - i sasvim drugo: kroz stakla tavanice, zidova, svugde na svakom mestu, skroz naskroz - magla. Ludilo oblaka sve je teže - i lakše, i bliže, i više nema granica između zemlje i neba, sve leti, kopni, pada, nemaš se za šta uhvatiti. Više nema kuća: stakleni zidovi su se rasplinuli u magli, kao sitni kristali soli u vodi. Ako se pogleda sa trotoara - tamne figure ljudi u kućama - kao uravnotežene čestice u košmarnom, mlečnom rastvoru - vise nisko, i gore, i još više - na desetom spratu. I sve se puši - možda nekakav nečujni besni požar.
<BR>&nbsp;&nbsp;&nbsp;&nbsp;&nbsp;Tačno u 11.45: namerno sam tada pogledao na sat - da bih se uhvatio za cifre - da bi me spasile makar cifre. U 11.45, pre no što ću poći na uobičajene, u skladu sa Satnom Tablicom, fizičke radove, navratio sam u svoju sobu. Odjednom telefon, glas - duga, usporena igla u srce:
<BR>&nbsp;&nbsp;&nbsp;&nbsp;&nbsp;"Aha, vi ste kod kuće? Vrlo mi je milo. Čekajte me na uglu. Otići ćemo... da, videćete kuda."
<BR>&nbsp;&nbsp;&nbsp;&nbsp;&nbsp;"Vi odlično znate: ja sada idem na posao."
<BR>&nbsp;&nbsp;&nbsp;&nbsp;&nbsp;"Vi odlično znate da ćete uraditi onako kako vam ja kažem. Do viđenja." Kroz dva minuta... sam stajao na uglu. Treba joj pokazati da mnome upravlja Jedinstvena Država, a ne ona. "Onako kako vam ja kažem..." I još je uverena: oseća se po glasu. E sad ću s njom da porazgovaram kao što treba...
<BR>&nbsp;&nbsp;&nbsp;&nbsp;&nbsp;Sive, od vlažne magle izatkane unife egzistirale su u užurbanosti pored mene samo za jedan trenutak i neočekivano se rastvarale u magli. Nisam se odvajao od sata, bio sam - oštra, drhtava sekundara. Osam, deset minuta... Tri, dva do dvanaest...
<BR>&nbsp;&nbsp;&nbsp;&nbsp;&nbsp;Svršeno je. Na rad sam - već zakasnio. Kako je mrzim. Ali je trebalo da joj pokažem...
<BR>&nbsp;&nbsp;&nbsp;&nbsp;&nbsp;Na uglu u beloj magli - krv - rez oštrim nožem - usne.
<BR>&nbsp;&nbsp;&nbsp;&nbsp;&nbsp;"Ja sam vas, izgleda, zadržala. Uostalom, svejedno. Sad vam je već kasno."
<BR>&nbsp;&nbsp;&nbsp;&nbsp;&nbsp;Kako je ja... uostalom, da: već je kasno.
<BR>&nbsp;&nbsp;&nbsp;&nbsp;&nbsp;Ćuteći sam gledao na usne. Sve su žene - usne, samo usne. Nečije ružičaste, elastično okrugle; obruč, nežna ograda od celog sveta. I ove: pre jednog trena nisu postojale, i tek ovog trenutka - nožem - i još kaplje slatka krv.
<BR>&nbsp;&nbsp;&nbsp;&nbsp;&nbsp;Bliže - priljubila mi se uz rame - i mi smo jedno, iz nje se preliva u mene - i ja znam: tako treba. Znam svakim nervom, svakom dlačicom, svakim do bola slatkim otkucajem srca. I kakva radost pokoriti se tome treba. Verovatno se komad gvožđa isto tako radosno pokorava neizbežnom, egzaktnom zakonu - i upija se u magnet. Verovatno se kamen bačen uvis za trenutak koleba - a onda strmoglavce naniže, na zemlju. Verovatno i čovek, posle agonije, najzad treba da udahne poslednji put - i da umre.
<BR>&nbsp;&nbsp;&nbsp;&nbsp;&nbsp;Sećam se: osmehnuo sam se rasejano i bez ikakve veze rekao:
<BR>&nbsp;&nbsp;&nbsp;&nbsp;&nbsp;"Magla je... gusta."
<BR>&nbsp;&nbsp;&nbsp;&nbsp;&nbsp;"Ti voliš maglu?"
<BR>&nbsp;&nbsp;&nbsp;&nbsp;&nbsp;To drevno, davno zaboravljeno 'ti', 'ti' gospodara robu - ušlo je u mene oštro, lagano: pa ja sam rob, i to je - takođe potrebno, takođe dobro.
<BR>&nbsp;&nbsp;&nbsp;&nbsp;&nbsp;"Da, dobro..." rekao sam sebi glasno. A onda njoj: "Ja mrzim maglu. Bojim se magle."
<BR>&nbsp;&nbsp;&nbsp;&nbsp;&nbsp;"Znači - voliš. Bojiš se - jer je to jače od tebe, mrziš - zato što se bojiš, voliš - zato što ne možeš da pokoriš. Jer se samo i može voleti ono što je nepokorno."
<BR>&nbsp;&nbsp;&nbsp;&nbsp;&nbsp;Da, to je tako. I baš zbog toga - baš zbog toga ja...
<BR>&nbsp;&nbsp;&nbsp;&nbsp;&nbsp;Mi smo išli udvoje - a jedno. Negde u daljini kroz maglu, jedva čujno je pevalo sunce, sve se punilo elastičnim, bisernim, zlatastim, ružičastim, crvenim. Čitav svet je - jedinstvena neobuhvatna žena, i mi smo - u samoj njenoj utrobi, mi se još nismo rodili, mi radosno sazrevamo. I meni je jasno, nepobitno jasno: sve je za mene: sunce, magla, ružičasto, zlatasto - za mene je sve to...
<BR>&nbsp;&nbsp;&nbsp;&nbsp;&nbsp;Nisam pitao kuda idemo. Svejedno: samo da se ide, ide, sazreva, sve elastičnije puni...
<BR>&nbsp;&nbsp;&nbsp;&nbsp;&nbsp;"Dakle..." Y se zaustavila na vratima. "Ovde danas dežura baš jedan... O njemu sam govorila onda u Drevnoj Kući."
<BR>&nbsp;&nbsp;&nbsp;&nbsp;&nbsp;Ja sam izdaleka, samo očima, oprezno čuvajući ono što sazreva - pročitao tablu: 'Medicinski Biro'. Sve sam shvatio.
<BR>&nbsp;&nbsp;&nbsp;&nbsp;&nbsp;Staklena, soba puna zlataste magle. Staklene police sa šarenim flašama, teglama. Kablovi. Plavičaste iskre u cevima.
<BR>&nbsp;&nbsp;&nbsp;&nbsp;&nbsp;I čovečuljak - veoma tanan. Sav je kao izrezan od hartije i bilo kako da se pokrene - svejedno, on ima samo profil, veoma izoštren: sevajuća oštrica - nos, usne - makaze.
<BR>&nbsp;&nbsp;&nbsp;&nbsp;&nbsp;Nisam čuo šta mu je govorila Y: gledao sam kako je govorila - i osećao: osmehujem se nezadrživo, blaženo. Sevnule su oštricama - makaze usne, i doktor je rekao:
<BR>&nbsp;&nbsp;&nbsp;&nbsp;&nbsp;"Tako, tako. Shvatam. Najopasnija bolest - ja ni za šta opasnije ne znam..." zasmejao se, tananom papirnatom rukom je brzo nešto napisao i dao listić Y; napisao drugi - dao meni.
<BR>&nbsp;&nbsp;&nbsp;&nbsp;&nbsp;To su bila uverenja da smo bili - bolesni, da ne možemo ići na posao. Ja sam krao svoj posao od Jedinstvene Države, ja sam - lopov, ja sam - pod Mašinom Dobrotvora. Ali to je od mene - daleko, ravnodušan sam, kao da je u knjizi... Uzeo sam listić ne kolebajući se ni trenutka; ja - moje oči, usne, ruke - ceo ja sam znao: tako mora da bude.
<BR>&nbsp;&nbsp;&nbsp;&nbsp;&nbsp;Na uglu, u polupraznoj garaži uzeli smo aero. Y je opet, kao onda, sela za volan, pomakla ručicu na 'napred' odvojili smo se od zemlje, zaplovili. I za nama je zaplovilo sve: ružičasto-zlatasta magla; sunce; tanani, oštri profil lekara - sad odjednom tako drag i blizak. Ranije je sve bilo oko sunca; sada sam znao da je sve oko mene - lagano, blaženo, sa zatvorenim očima...
<BR>&nbsp;&nbsp;&nbsp;&nbsp;&nbsp;Starica je na ulazu Drevne Kuće. Draga, zarasla, sa zracima - borama: usta. Verovatno su bila zarasla u toku svih ovih dana - i tek su se sad otvorila, osmehnula.
<BR>&nbsp;&nbsp;&nbsp;&nbsp;&nbsp;"A-a, nevaljalica! Umesto da radi kao svi... pa dobro, dobro! Ako nešto bude - ja ću onda dotrčati, reći..."
<BR>&nbsp;&nbsp;&nbsp;&nbsp;&nbsp;Teška, škripava, neprozračna vrata su se zatvorila i u istom trenutku srce se široko, bolno rastvorilo - još šire: - širom. Njene su usne - moje, ja sam pio, pio, odmicao se, ćuteći gledao u oči širom otvorene na mene - i opet...
<BR>&nbsp;&nbsp;&nbsp;&nbsp;&nbsp;Polumrak soba, plavo, žuto kao šafran, tamnozeleni safijan, zlatasti osmejak Bude, svetlucanje ogledala. I - moj stari san, tako mi je sad shvatljiv: sve je natopljeno zlatasto-ružičastim sokom, i sad će se preliti preko ivice, štrcnuće...
<BR>&nbsp;&nbsp;&nbsp;&nbsp;&nbsp;Sazrelo je. I neizbežno kao gvožđe i magnet, sa slatkom pokornošću po egzaktnom neminovnom zakonu - ulio sam se u nju. Nije bilo ružičastog bona, nije bilo računice, nije bilo Jedinstvene Države, nije bilo mene. Bili su samo nežno-oštri, stisnuti zubi, bile su zlataste oči, širom na mene otvorene - i kroz njih sam lagano ulazio unutra, sve dublje. I tišina - samo u uglu - iza hiljade milja kaplju kapi u umivaoniku i ja sam - vasiona, i od kapi do kapi su - ere, epohe...
<BR>&nbsp;&nbsp;&nbsp;&nbsp;&nbsp;Prebacivši preko sebe unifu, nagao sam se prema Y i očima je upijao u sebe poslednji put.
<BR>&nbsp;&nbsp;&nbsp;&nbsp;&nbsp;"Ja sam znala da će ovo ovako... Ja sam znala tebe..." rekla je Y, vrlo tiho. Brzo je ustala, obukla uniformu i svoj svakidašnji oštri osmeh-ujed.
<BR>&nbsp;&nbsp;&nbsp;&nbsp;&nbsp;"Dakle, pali anđeo. Sad ste propali. Zar se ne bojite? E, pa, do viđenja! Sami ćete se vratiti. U redu?"
<BR>&nbsp;&nbsp;&nbsp;&nbsp;&nbsp;Otvorila je krilo ormana sa ugrađenim ogledalom; preko ramena - na mene, čekala je. Poslušno sam izašao. Tek što sam prekoračio prag - odjednom sam osetio potrebu da se ramenom pribije uz mene - samo za tren ramenom, ništa više.
<BR>&nbsp;&nbsp;&nbsp;&nbsp;&nbsp;Pojurio sam natrag - u onu sobu gde je ona (verovatno) još zakopčavala unifu pred ogledalom, utrčao - zastao. Evo - jasno vidim - još se njiše starinska alka na ključu u vratima ormana, a Y - nema. Ona nije mogla nikuda da ode - izlaz iz sobe je samo jedan - a nje ipak nema. Pretražio sam sve, čak sam otvorio orman i tamo opipao šarene, starinske haljine: nigde nikog...
<BR>&nbsp;&nbsp;&nbsp;&nbsp;&nbsp;Meni je nekako neprijatno, planetarni moji čitaoci, da vam pričam o tom potpuno neverovatnom događaju. Ali šta da se radi kad je sve bilo upravo tako. I zar čitav dan, od ranog jutra, nije bio pun neverovatnosti, zar sve ne liči na onu drevnu bolest snoviđenja? A ako je tako - zar onda nije svejedno: jedan apsurd više ili manje? Osim toga, ubeđen sam: pre ili posle svaki apsurd ću uspeti da uključim u nekakav silogizam. To me umiruje, nadam se da će umiriti i vas.
<BR>&nbsp;&nbsp;&nbsp;&nbsp;&nbsp;...Kako mi je puno srce! Kad biste samo znali: kako mi je puno srce!
</TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
