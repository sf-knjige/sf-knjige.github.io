<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 38.
<P>&nbsp;&nbsp;&nbsp;&nbsp;&nbsp;(Ne znam kakav je. Možda je čitav konspekt jedno:
<BR>&nbsp;&nbsp;&nbsp;&nbsp;&nbsp;bačena cigareta.)
<BR>&nbsp;&nbsp;&nbsp;&nbsp;&nbsp;Prenuo sam se - jaka svetlost od koje te bole oči. Zažmurio sam. U glavi - nekakav pokretljivi modri dim, sve je u magli. I kroz maglu:
<BR>&nbsp;&nbsp;&nbsp;&nbsp;&nbsp;"Ali ja nisam palio svetlo - kako je..."
<BR>&nbsp;&nbsp;&nbsp;&nbsp;&nbsp;Skočio sam - za stolom, poduprevši rukom podbradak, sa osmehom, gledala je na mene Y...
<BR>&nbsp;&nbsp;&nbsp;&nbsp;&nbsp;Za tim istim stolom ja sada pišem. Već je prošlo tih deset-petnaest minuta, nemilosrdno uvijenih u najzategnutiju oprugu. A meni se čini da su se tek sada za njom zatvorila vrata, i da je još mogućno dostići je, uhvatiti za ruke - i možda će se ona zasmejati i reći...
<BR>&nbsp;&nbsp;&nbsp;&nbsp;&nbsp;Y je sedela za stolom. Nagrnuo sam prema njoj.
<BR>&nbsp;&nbsp;&nbsp;&nbsp;&nbsp;"Ti si, ti si! Ja sam bio - video sam tvoju sobu - mislio sam, ti si..."
<BR>&nbsp;&nbsp;&nbsp;&nbsp;&nbsp;Ali na pola puta sam naleteo na oštra, nepokretna koplja trepavica, zaustavio se. Setio sam se: tako me je isto pogledala onda na Integralu. I sada treba odmah sve u jednoj sekundi moći kazati - tako da bi poverovala - inače nikad više...
<BR>&nbsp;&nbsp;&nbsp;&nbsp;&nbsp;"Slušaj Y - ja moram - ja moram da ti sve... Ne, ne, ja ću odmah - samo da otpijem malo vode..."
<BR>&nbsp;&nbsp;&nbsp;&nbsp;&nbsp;U ustima je suvo, kao da je sve obloženo upijaćom hartijom. Sipao sam vodu - i ne mogu: stavio sam čašu na sto i čvrsto dograbio bokal obema rukama.
<BR>&nbsp;&nbsp;&nbsp;&nbsp;&nbsp;Sad sam spazio: modri dim je od cigareta. - Ona je prinela ustima, povukla, žudno progutala dim - onako isto kao ja vodu, i rekla:
<BR>&nbsp;&nbsp;&nbsp;&nbsp;&nbsp;"Ne treba. Ćuti. Svejedno je vidiš li ja sam ipak došla. Tamo dole me čekaju. I ti hoćeš da ovi naši poslednji trenuci..."
<BR>&nbsp;&nbsp;&nbsp;&nbsp;&nbsp;Bacila je cigaretu na pod, sva se previla preko naslona fotelje unazad (tamo na zidu je dugme i teško ga je dohvatila) - i zapamtio sam kako se zaljuljala fotelja i podigle se od poda njene dve nožice. Onda su pale roletne.
<BR>&nbsp;&nbsp;&nbsp;&nbsp;&nbsp;Prišla je, obgrlila me čvrsto. Njena kolena kroz haljinu - lagani, nežni, topli otrov koji sve obavija...
<BR>&nbsp;&nbsp;&nbsp;&nbsp;&nbsp;I odjednom... Dešava se: već sav utoneš u slatki i topli san - odjednom te nešto probode, streseš se, i opet su oči široko otvorene... Tako je i sad: na podu u njenoj sobi izgaženi ružičasti bonovi, a na jednom: slovo F i nekakve brojke... U meni su se one splele u jedno klupče, i ja čak ni sad ne mogu da kažem kakvo je to bilo osećanje, tek stisnuo sam je tako da je od bola vrisnula...
<BR>&nbsp;&nbsp;&nbsp;&nbsp;&nbsp;Još jedan minut - od tih deset ili petnaest, na snežnobelom jastuku - zabačena glava unazad sa poluzatvorenim očima, oštra, slatka linija zuba... I to me čitavo vreme neprestano, besmisleno, mučno podseća na nešto na šta ne treba da me podseća, na šta sad ne bi trebalo... I ja je sve nežnije, sve surovije stežem - sve su jasnije modrice od mojih prstiju...
<BR>&nbsp;&nbsp;&nbsp;&nbsp;&nbsp;Ona je rekla (ne otvarajući oči - to sam primetio):
<BR>&nbsp;&nbsp;&nbsp;&nbsp;&nbsp;"Kažu da si juče bio kod Dobrotvora? Je li to istina?"
<BR>&nbsp;&nbsp;&nbsp;&nbsp;&nbsp;"Da, istina je."
<BR>&nbsp;&nbsp;&nbsp;&nbsp;&nbsp;I tad su se oči širom otvorile - i ja sam sa uživanjem gledao kako je brzo bledelo, topilo se, iščezavalo njeno lice: samo oči.
<BR>&nbsp;&nbsp;&nbsp;&nbsp;&nbsp;Ispričao sam joj sve. I samo - ne znam zašto... ne, nije tačno, znam - samo sam jedno prećutao - ono što je On na kraju govorio da sam im ja bio potreban samo...
<BR>&nbsp;&nbsp;&nbsp;&nbsp;&nbsp;Postepeno kao fotografija prilikom izazivanja, izašlo je i njeno lice: obrazi, bela linija zuba, usne. Ustala je, prišla krilu ormana sa ogledalom.
<BR>&nbsp;&nbsp;&nbsp;&nbsp;&nbsp;Opet suvo u ustima. Sipao sam sebi vode ali mi je bilo odvratno da je pijem - stavio sam čašu na sto i upitao:
<BR>&nbsp;&nbsp;&nbsp;&nbsp;&nbsp;"Ti si zato i dolazila - jer ti je bilo potrebno da saznaš?"
<BR>&nbsp;&nbsp;&nbsp;&nbsp;&nbsp;Iz ogledala na meni - oštri, podsmešljivi trougao obrva, podignutih uvis, prema slepoočnicama. Ona se okrenula da mi nešto kaže, ali ništa nije rekla.
<BR>&nbsp;&nbsp;&nbsp;&nbsp;&nbsp;Nije potrebno. Ja znam.
<BR>&nbsp;&nbsp;&nbsp;&nbsp;&nbsp;Da se oprostim sa njom? Pokrenuo sam svoje - tuđe - noge, zakačio stolicu - stolica je pala ničice, mrtva kao ona tamo - kod nje u sobi. Usne su joj bile hladne, nekad je isto tako bio hladan pod evo ovde, u mojoj sobi pored kreveta.
<BR>&nbsp;&nbsp;&nbsp;&nbsp;&nbsp;A kad je otišla - seo sam na pod, nagao se nad cigaretu koju je bacila -
<BR>&nbsp;&nbsp;&nbsp;&nbsp;&nbsp;Ja ne mogu više da pišem - neću više!
</TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
