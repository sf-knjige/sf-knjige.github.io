<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 40.
<P>&nbsp;&nbsp;&nbsp;&nbsp;&nbsp;Činjenice. Zvono. Ja sam ubeđen.
<BR>&nbsp;&nbsp;&nbsp;&nbsp;&nbsp;Dan je. Vedro je. Barometar 760.
<BR>&nbsp;&nbsp;&nbsp;&nbsp;&nbsp;Zar sam ja, D-503, napisao ovih dvesta dvadeset stranica? Zar sam ja nekada osećao - ili sam uobražavao da osećam ovo?
<BR>&nbsp;&nbsp;&nbsp;&nbsp;&nbsp;Rukopis je moj. I nadalje - isti taj rukopis, ali na sreću - samo rukopis. Nikakvog buncanja, nikakvih besmislenih metafora, nikakvih osećanja: samo činjenice. Zato što sam zdrav, zato što sam potpuno, apsolutno zdrav. Osmehujem se - ne mogu da se ne osmehujem, iz glave su mi izvadili nekakav trn, u glavi mi je lagano, prazno. Tačnije: nije prazno, nego nema ničeg stranog što bi smetalo osmehivanju (osmeh je normalno stanje normalnog čoveka).
<BR>&nbsp;&nbsp;&nbsp;&nbsp;&nbsp;Takve su vam činjenice. Te iste večeri su mog suseda, koji je otkrio konačnost vasione, i mene, i sve one koji su bili sa nama - pohvatali, jer nismo imali uverenje o Operaciji - i odvezli nas u najbližu slušaonicu (broj slušaonice mi je odnekud poznat: 112). Ovde su nas privezali za stolove i podvrgli Velikoj Operaciji.
<BR>&nbsp;&nbsp;&nbsp;&nbsp;&nbsp;Sutradan sam se ja, D-503, javio Dobrotvoru i ispričao mu sve što mi je bilo poznato o neprijateljima sreće. Zašto li mi je ranije to moglo izgledati teško? Ne razumem. Jedino objašnjenje: moja predašnja bolest (duša).
<BR>&nbsp;&nbsp;&nbsp;&nbsp;&nbsp;Uveče tog istog dana - za istim stolom sa Njim, sa Dobrotvorom - sedeo sam (po prvi put) u čuvenoj Gasnoj sobi. Doveli su onu ženu. U mom prisustvu je trebalo da da svoj iskaz. Ta je žena uporno ćutala i osmehivala se. Primetio sam da ima oštre i vrlo bele zube i da je to lepo.
<BR>&nbsp;&nbsp;&nbsp;&nbsp;&nbsp;Onda su je uveli pod zvono. Lice joj je postalo veoma belo, a kako ona ima tamne i velike oči - bilo je to vrlo lepo. Kad su ispod zvona počeli da izvlače vazduh - ona je zabacila glavu, zatvorila oči; stisnute usne - to me je na nešto podsećalo. Gledala me je, grčevito se držeći za naslone fotelje - gledala je dok joj se oči nisu sasvim zatvorile. Onda su je izvukli, pomoću elektroda brzo povratili i ponovo stavili pod Zvono. To se ponavljalo tri puta - a ona ipak nije rekla ni reči. Drugi, koji su privedeni zajedno sa tom ženom, bili su časniji: mnogi od njih su počeli da govore još od prvog puta. Sutra će se svi oni popeti uz stepenice Dobrotvorove Mašine.
<BR>&nbsp;&nbsp;&nbsp;&nbsp;&nbsp;Ne treba odugovlačiti jer je u zapadnim kvartovima još - haos, jauk, leševi, zveri, i na žalost, znatna količina brojeva je izneverila razum.
<BR>&nbsp;&nbsp;&nbsp;&nbsp;&nbsp;Međutim, na 40. bulevaru je uspela montaža privremenog zida od visokovoltnih talasa. I ja se nadam da ćemo pobediti. Još više: ubeđen sam - mi ćemo pobediti. Jer razum mora da pobedi.
</TD></TR></TABLE>
</CENTER>
</BODY>
</HTML>
