<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 36.
<P>&nbsp;&nbsp;&nbsp;&nbsp;&nbsp;Prazne stranice. Hrišćanski bog. O mojoj majci.
<BR>&nbsp;&nbsp;&nbsp;&nbsp;&nbsp;Tako je čudno - u glavi mi je, kao prazna, bela stranica: kako sam tamo išao, kako sam čekao (znam da sam čekao) ničega se ne sećam, nijednog zvuka, nijednog lica, nijednog gesta. Kao da su bili presečeni svi kablovi između mene i sveta.
<BR>&nbsp;&nbsp;&nbsp;&nbsp;&nbsp;Prenuo sam se - stojeći već pred Njim, i bojim se da podignem oči: vidim samo Njegove ogromne, železne ruke - na kolenima. Te ruke su pritiskale Njega samog, savijale kolena. Lagano je micao prstima. Lice - negde u magli, gore, i samo zato što je njegov glas dopirao sa takve visine - nije grmeo kao grom, nije me zaglušivao, nego je ipak ličio na običan ljudski glas.
<BR>&nbsp;&nbsp;&nbsp;&nbsp;&nbsp;"Dakle - i vi takođe? Vi - Graditelj Integrala Vi - kome je bilo omogućeno da postane najveći konkvistador. Vi - čije je ime trebalo da započne novu, blistavu glavu istorije Jedinstvene Države... Vi?"
<BR>&nbsp;&nbsp;&nbsp;&nbsp;&nbsp;Krv mi je navrela u glavu, u obraze - opet bela stranica: samo u slepoočnicama - puls, i odozgo gromki glas, ali ni jedne jedine reči. Tek kad je ućutao, prenuo sam se i video: ruka se pokrenula, teška kao sinje olovo - lagano je milela - u mene uperen prst.
<BR>&nbsp;&nbsp;&nbsp;&nbsp;&nbsp;"Dakle? Zašto ćutite? Tako je ili nije? Dželat?"
<BR>&nbsp;&nbsp;&nbsp;&nbsp;&nbsp;"Tako je", pokorno sam odgovorio. I dalje sam jasno čuo svaku Njegovu reč.
<BR>&nbsp;&nbsp;&nbsp;&nbsp;&nbsp;"Pa šta onda? Vi mislite - bojim se ja te reči? A da li ste pokušali nekad da zderete sa nje ljušturu i da pogledate šta je tamo unutra? Sad ću vam pokazati. Sećate li se: modri brežuljak, krst, gomila. Jedni - gore, poprskani krvlju prikucavaju telo uz krst; drugi - dole, poprskani suzama - gledaju. Ne čini vam se da je uloga onih, gornjih - najteža, najvažnija? Ta da nije njih, zar bi bila režirana sva ta veličanstvena tragedija? Njih je izviždala neprosvećena gomila: ali ih za to autor tragedije - Bog - mora još obilnije nagraditi. A zar taj hrišćanski, najmilosrdniji Bog koji lagano spaljuje na paklenoj vatri sve nepokorne - zar on nije dželat? I zar ima manje onih koje su hrišćani na lomačama spalili nego samih spaljenih hrišćana? Pa ipak - shvatite to, pa ipak su tog Boga vekovima slavili kao Boga ljubavi. Apsurd? Ne, naprotiv: krvlju ispisani patent za neiskorenjivu čovekovu razboritost. Čak i onda - divalj, kosmat - onda je on shvatao: istinska, algebarska ljubav prema čovečanstvu jeste bezuslovno nečovečna, i nesumnjivo obeležje istine jeste njena surovost. Kao što je nesumnjivo obeležje vatre da spaljuje. Pokažite mi vatru koja ne žeže? Dakle, - dokazujte, pobijajte!"
<BR>&nbsp;&nbsp;&nbsp;&nbsp;&nbsp;Kako sam ja mogao da diskutujem! Kako sam mogao da sporim kada su to bile (ranije) moje misli - samo ih nikada nisam umeo zaodenuti u tako iskovan, blistav oklop. Ćutao sam...
<BR>&nbsp;&nbsp;&nbsp;&nbsp;&nbsp;"Ako to znači da se sa mnom slažete - onda da govorimo kao odrasli kad deca odu na spavanje: sve do kraja. Ja pitam: za šta su se ljudi - od samih pelena - molili, o čemu su sanjali, zbog čega su se mučili? Da bi im neko jednom zauvek rekao šta je to sreća - i da bi ih onda prikovao za tu sreću lancem. Šta mi sad drugo radimo ako ne to? Drevni san o raju... Setite se: u raju više ne znaju za želje, ne znaju za sažaljenje, ne znaju za ljubav, tamo su - blaženi, sa operisanom fantazijom (samo su zbog toga i blaženi) - anđeli, rabi božiji... I u ovom trenutku, kad smo mi već dostigli taj san, kad smo ga dohvatili evo ovako (Njegova ruka se stegla: da je u njoj bio kamen - iz kamena bi briznuo sok), kad je još samo ostalo da se odere plen i podeli na komade - baš u tom trenutku vi ste - vi ste..."
<BR>&nbsp;&nbsp;&nbsp;&nbsp;&nbsp;Železna jeka se iznenada prekinula. Ja sam - crven kao gvozdeni odlivak na nakovnju pod udarcima malja. Malj se ćutke nadneo, i čekati - to je još... straš...
<BR>&nbsp;&nbsp;&nbsp;&nbsp;&nbsp;Odjednom:
<BR>&nbsp;&nbsp;&nbsp;&nbsp;&nbsp;"Koliko vam je godina?"
<BR>&nbsp;&nbsp;&nbsp;&nbsp;&nbsp;"Trideset dve."
<BR>&nbsp;&nbsp;&nbsp;&nbsp;&nbsp;"A vi ste tačno - kao dva šesnaestogodišnjaka naivni! Čujte: zar vam stvarno nijednom nije palo na pamet da ste im vi - mi još ne znamo njihova imena, ali smo ubeđeni da ćemo od vas saznati - da ste im vi bili potrebni samo kao Graditelj Integrala - samo zato da bi preko vas..."
<BR>&nbsp;&nbsp;&nbsp;&nbsp;&nbsp;"Nemojte, nemojte", i viknuo sam ja.
<BR>&nbsp;&nbsp;&nbsp;&nbsp;&nbsp;"...Isto je to tako kao kad se zaklanjate rukama i vičete metku: vi još slušate vaše smešno 'nemojte', a metak vas je već probio, vi se već grčite na podu."
<BR>&nbsp;&nbsp;&nbsp;&nbsp;&nbsp;Da, da: Graditelj Integrala... Da, da... i u istom trenutku: besno sa drhtavim, crvenim škrgama kao cigla lice Jy - onog jutra kada su obe kod mene u sobi...
<BR>&nbsp;&nbsp;&nbsp;&nbsp;&nbsp;Sećam se sasvim jasno; nasmejao sam se - podigao oči. Preda mnom je sedeo ćelavi, sokratovski ćelav čovek, a na ćeli - sitne kapljice znoja.
<BR>&nbsp;&nbsp;&nbsp;&nbsp;&nbsp;Kako je sve jednostavno. Kako je sve veličanstveno banalno i do komičnosti jednostavno.
<BR>&nbsp;&nbsp;&nbsp;&nbsp;&nbsp;Smeh me je gušio, istrzao se u kolutovima. Zapušio sam usta šakom i jurnuo navrat-nanos napolje.
<BR>&nbsp;&nbsp;&nbsp;&nbsp;&nbsp;Stepenice, vetar, mokri, skakutavi komadići svetlosti, lica, i u trku: "Ne! Da je vidim! Samo još jednom da je vidim!"
<BR>&nbsp;&nbsp;&nbsp;&nbsp;&nbsp;Onda - ponovo prazna bela stranica. Sećam se samo: nogu. Ne ljudi, nego baš - nogu: neujednačeno tapkaju, odnekud odozgo na kaldrmu padaju stotine nogu, teška kiša nogu. I nekakva vesela nestašna pesma, i uzvik - verovatno meni: "Ej! Ej! Ovamo, k nama!"
<BR>&nbsp;&nbsp;&nbsp;&nbsp;&nbsp;Onda - pust trg do vrha nabijen jakim vetrom. U sredini - mutna, glomazna, stravična gromada: Dobrotvorova Mašina. I od nje - u meni nekakav, reklo bi se, neočekivani eho: snažno beli jastuk; na jastuku zabačena unazad sa poluzatvorenim očima glava; oštra, slatka linija zuba... I sve je ovo nekako apsurdno, užasno povezano sa Mašinom - ja znam i kako, ali još neću da vidim, da kažem naglas - neću, ne treba.
<BR>&nbsp;&nbsp;&nbsp;&nbsp;&nbsp;Zatvorio sam oči i seo na stepenice koje vode gore, prema Mašini. Mora da je padala kiša: lice mi je bilo mokro. Negde daleko, potmuli krici. Ali niko ne čuje, niko ne čuje kako ja vičem: spasite me od toga - spasite!
<BR>&nbsp;&nbsp;&nbsp;&nbsp;&nbsp;Kada bih imao majku - kao što su imali drevni ljudi: moju - baš moju majku. Pa ja da nisam za nju - Graditelj Integrala, i broj D-503, i molekul Jedinstvene Države, nego prosto ljudsko parče - parče nje same - izgaženo, zgnječeno, izbačeno... I neka ja pribijam druge ili neka mene pribijaju drugi - možda je to jedno te isto - samo da ona čuje ono što niko ne čuje, da njene staračke, zarasle u bore usne -
</TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
