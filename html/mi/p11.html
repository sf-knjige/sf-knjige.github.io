<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 11.
<P>&nbsp;&nbsp;&nbsp;&nbsp;&nbsp;...Ne, ne mogu. Neka bude tako. Bez konspekta.
<BR>&nbsp;&nbsp;&nbsp;&nbsp;&nbsp;Veče. Laka izmaglica. Nebo je prekriveno zlatasto-mlečnom tkaninom i ne vidi se šta je tamo - dalje, gore. Drevni ljudi su znali da je tamo najveći skeptik koji se dosađuje - Bog. Mi znamo da je tamo kristalno modro, golo, nepristojno ništa. Sada više ja ne znam šta je tamo: suviše sam saznao. Znanje koje je apsolutno uvereno da je nepogrešivo - to je vera. Ja sam čvrsto verovao u sebe, verovao sam da znam u sebi sve. I najedanput...
<BR>&nbsp;&nbsp;&nbsp;&nbsp;&nbsp;Ja sam - pred ogledalom. I prvi put u životu - baš tako: prvi put u životu - vidim sebe jasno, razgovetno, svesno - sa zaprepašćenjem vidim sebe, kao nekog 'njega'. Evo mene - njega: obrve crne, izvučene po pravoj liniji; između njih - kao ožiljak - vertikalna bora (ne znam da li je bila i ranije). Čelične, sive oči, optočene senkom besane noći; i iza tog čelika... ispada da nikada nisam znao šta je tamo. I iz tog 'tamo' (ovo 'tamo' istovremeno je i ovde, i beskrajno je daleko) - iz tog 'tamo' ja posmatram sebe - njega, i tačno znam: on - sa obrvama, izvučenim po pravoj liniji, stran je, meni tuđ, susreo sam se s njim prvi put u životu. A ja pravi, ja - nisam - on...
<BR>&nbsp;&nbsp;&nbsp;&nbsp;&nbsp;Ne: tačka. Sve su to - gluposti, i sva su ta besmislena osećanja - buncanje, rezultat jučerašnjeg trovanja... Čime: gutljajem zelenog otrova - ili njome? Svejedno. Ja ovo zapisujem samo da bih pokazao kako može čudno da se zapetlja i zbuni ljudski - tako precizan i oštar - razum. Onaj razum koji je čak ovu beskonačnost, koja je plašila drevne ljude, uspeo da učini svarljivom - pomoću...
<BR>&nbsp;&nbsp;&nbsp;&nbsp;&nbsp;Škljocanje numeratora - i cifre: R-13. Neka, ja se čak radujem: sada bi mi samom bilo...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;POSLE 20 MINUTA
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na ravni hartije, u dvodimenzionalnom svetu - ovi redovi su naporedni, ali u drugom svetu... Gubim osećaj za brojeve: 20 minuta - to može biti 200 ili 200 000. I to je tako ludo: mirno, odmereno, misleći o svakoj reči, zapisivati ono što je bilo između mene i R. Isto onako kao kad biste vi, prekrstivši noge, seli na fotelju pored sopstvenog kreveta - i sa radoznalošću gledali kako se vi, baš vi - grčite na tom krevetu.
<BR>&nbsp;&nbsp;&nbsp;&nbsp;&nbsp;Kad je ušao R-13, bio sam savršeno spokojan i normalan. Sa osećanjem iskrenog oduševljenja počeo sam da govorim o tome kako mu je izvanredno uspelo da horeizira presudu i da je onaj bezumnik najviše baš horejima bio isečen, uništen.
<BR>&nbsp;&nbsp;&nbsp;&nbsp;&nbsp;"I čak ovo: kada bi mi predložili da napravim šemu Dobrotvorove Mašine, ja bih svakako - svakako - na neki način u taj crtež uneo vaše troheje", završio sam ja.
<BR>&nbsp;&nbsp;&nbsp;&nbsp;&nbsp;Odjednom vidim: kod R - tamne oči, sive usne.
<BR>&nbsp;&nbsp;&nbsp;&nbsp;&nbsp;"Šta vam je?"
<BR>&nbsp;&nbsp;&nbsp;&nbsp;&nbsp;"Šta - šta? Ništa... Prosto mi je dosadilo: svugde unaokolo - presuda, presuda. Ne želim više o tome - eto to je sve. Eto, ne želim!"
<BR>&nbsp;&nbsp;&nbsp;&nbsp;&nbsp;Namrštio se, trljao je potiljak - taj svoj koferčić sa tuđim, meni nepoznatim prtljagom. Pauza. Eto pronašao je nešto u tom koferčiću, izvadio, odvija; raspakovao je - lakirale su se smehom oči, skočio je.
<BR>&nbsp;&nbsp;&nbsp;&nbsp;&nbsp;"A evo za vaš Integral sastavljam... ovo - da! Eto vidite!
<BR>&nbsp;&nbsp;&nbsp;&nbsp;&nbsp;Predašnji: usne šljapkaju, pršte, reči pljušte kao fontana.
<BR>&nbsp;&nbsp;&nbsp;&nbsp;&nbsp;Pomislite ('p' - fontana) - drevna legenda o raju... Pa to je o nama, o sadašnjici. Da! Zamislite se samo. Onim dvoma u raju bilo je dato da biraju: ili sreća bez slobode - ili sloboda bez sreće; trećega nema. Oni, klipani, izabrali su slobodu - i šta ćete: jasno - onda su vekovima čeznuli za okovima. Za okovima - shvatite, eto u čemu je svetski bol. Vekovima! I tek smo se mi ponovo dosetili kako da povratimo sreću... Ne, još - još me slušajte! Mi i drevni Bog smo zajedno, za jednim stolom. Da! Pomogli smo Bogu da konačno savlada đavola - pa on je taj koji je gurnuo ljude da pogaze zabranu i okuse ubitačnu slobodu, on - zmija podmukla. A mi nju čizmetinom po glavi - tras! I gotovo: opet raj. I ponovo smo prostodušni, nevini kao Adam i Eva. Nikakve zbrke oko dobra i zla: sve je - vrlo jednostavno, rajski, detinje jednostavno. Dobrotvor, Mašina, Kocka, Gasno Zvono, Čuvari - sve je to dobro, sve je to - veličanstveno, predivno, plemenito, uzvišeno, kristalno čisto. Zato što to čuva našu neslobodu - to jest našu sreću. Tu bi drevni ljudi počeli da rasuđuju, nagađaju, lupaju glavu - etika, neetika... E, lepo: jednom rečju, ovakvu neku rajsku poemicu, a? I pri tom najozbiljniji ton... shvatate? To bi tek bilo, a?"
<BR>&nbsp;&nbsp;&nbsp;&nbsp;&nbsp;Kako da ne shvatam. Sećam se, pomislio sam: 'ima tako apsurdnu, asimetričnu spoljašnost i tako pravilno misleću glavu.' I zbog toga mi je tako blizak - meni pravome (ja ipak sebe, predašnjeg, smatram - pravim, sve ovo sadašnje - to je, naravno, samo bolest).
<BR>&nbsp;&nbsp;&nbsp;&nbsp;&nbsp;R je, očigledno, to pročitao meni na čelu, zagrlio me i zasmejao se:
<BR>&nbsp;&nbsp;&nbsp;&nbsp;&nbsp;"Ah vi... Adame! Da, uzgred budi rečeno, što se tiče Eve..."
<BR>&nbsp;&nbsp;&nbsp;&nbsp;&nbsp;Zavukao je ruku u džep, izvadio beležnicu, prelistava.
<BR>&nbsp;&nbsp;&nbsp;&nbsp;&nbsp;"Prekosutra... ne: kroz dva dana - O ima ružičasti bon za vas. Kako vi sada sa njom? Kao i pre? Hoćete li da ona..."
<BR>&nbsp;&nbsp;&nbsp;&nbsp;&nbsp;"Pa da, jasno."
<BR>&nbsp;&nbsp;&nbsp;&nbsp;&nbsp;"Onda ću joj reći. Jer, znate, ona se snebiva... Takav vam je to slučaj! Mene ona, samo onako, ružičasto - bonski, a vas... I nećete da kažete ko je to četvrti ušao u naš trougao. Ko je - kajte se, grešniče, hajde?"
<BR>&nbsp;&nbsp;&nbsp;&nbsp;&nbsp;U meni se podigla zavesa, i - šuštanje svile, zelena flašica, usne... I bezrazložno, neumesno - ote mi se (da sam se samo uzdržao!):
<BR>&nbsp;&nbsp;&nbsp;&nbsp;&nbsp;"Recite mi: da li ste nekada imali prilike da probate nikotin ili alkohol?"
<BR>&nbsp;&nbsp;&nbsp;&nbsp;&nbsp;R je skupio usne, pogledao me ispod oka. Savršeno jasno sam čuo njegove misli: "Prijatelj si mi - prijatelj... Ali ipak..." I odgovor:
<BR>&nbsp;&nbsp;&nbsp;&nbsp;&nbsp;"Kako da ti kažem? Zapravo - ne. Ali sam znao jednu ženu..."
<BR>&nbsp;&nbsp;&nbsp;&nbsp;&nbsp;"Y", povikao sam ja.
<BR>&nbsp;&nbsp;&nbsp;&nbsp;&nbsp;"Kako... vi ste - vi ste takođe sa njom?" naduo se od smeha, zagrcnuo se, i sad će da prsne.
<BR>&nbsp;&nbsp;&nbsp;&nbsp;&nbsp;Ogledalo je kod mene tako visilo da sam morao preko stola da se ogledam: odavde, iz fotelje, video sam samo svoje čelo i obrve.
<BR>&nbsp;&nbsp;&nbsp;&nbsp;&nbsp;I ja - pravi - video sam u ogledalu unakaženu drhtavu pravu obrvu, i ja pravi - čuo sam divlji, odvratni krik:
<BR>&nbsp;&nbsp;&nbsp;&nbsp;&nbsp;"Šta 'takođe'? Ne: šta je to 'takođe'? Ne - ja zahtevam."
<BR>&nbsp;&nbsp;&nbsp;&nbsp;&nbsp;Razvučene crnačke usne. Iskolačene oči... Ja - pravi - čvrsto sam uhvatio za vrat onog drugog sebe - divljeg, kosmatog, zadihanog. Ja - pravi - rekao sam njemu, R-u:
<BR>&nbsp;&nbsp;&nbsp;&nbsp;&nbsp;"Izvinite, za ime Dobrotvora. Sasvim sam bolestan, ne spavam. Ne razumem šta je sa mnom..."
<BR>&nbsp;&nbsp;&nbsp;&nbsp;&nbsp;Debele usne su se letimice osmehnule:
<BR>&nbsp;&nbsp;&nbsp;&nbsp;&nbsp;"Da - da - da! Razumem - razumem! Sve mi je to poznato... razume se, teoretski. Zbogom!"
<BR>&nbsp;&nbsp;&nbsp;&nbsp;&nbsp;Na vratima se okrenuo kao crna lopta - natrag prema stolu, bacio je knjigu na sto:
<BR>&nbsp;&nbsp;&nbsp;&nbsp;&nbsp;"Moja poslednja... Namerno sam doneo - umalo da ne zaboravim. Pa zbogom..." 'p' me je prsnulo, otkotrljalo se.
<BR>&nbsp;&nbsp;&nbsp;&nbsp;&nbsp;Ja sam - sam. Ili, tačnije: nasamo sa onim drugim 'ja'. Ja sam - u fotelji, i; prekrstivši noge, iz nekakvog 'tamo' sa radoznalošću posmatram kako se ja - baš ja - grčim na krevetu.
<BR>&nbsp;&nbsp;&nbsp;&nbsp;&nbsp;Zbog čega smo - eto, zbog čega smo pune tri godine ja i O - živeli tako prijateljski - i odjednom sada samo jedna reč o toj, o Y... Zar nije sve to ludilo - ljubav, ljubomora - samo u idiotskim drevnim knjigama? I što je glavno - ja! Jednačine, formule, cifre - i... ovo - ništa ne shvatam! Ništa... Sutra ću odmah otići do R-a i reći ću da...
<BR>&nbsp;&nbsp;&nbsp;&nbsp;&nbsp;Nije istina: neću otići. I sutra, i prekosutra - nikada više neću otići. Ne mogu, neću da ga vidim. Kraj je! Naš trougao se - razbio.
<BR>&nbsp;&nbsp;&nbsp;&nbsp;&nbsp;Ja sam - sam. Veče. Lagana izmaglica. Nebo je prekriveno mlečnozlatastom tkaninom, kad bih samo znao: šta je tamo - gore? I kad bih znao: ko sam - ja, kakav sam - ja?
</TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
