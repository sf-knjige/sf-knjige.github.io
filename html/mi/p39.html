<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 39.
<P>&nbsp;&nbsp;&nbsp;&nbsp;&nbsp;Kraj.
<BR>&nbsp;&nbsp;&nbsp;&nbsp;&nbsp;Sve je to bilo kao poslednje zrno soli bačeno u zasićeni rastvor: brzo, bockajući se iglicama, razmileli su se kristali, očvrsli, smrzli se. I bilo mi je jasno: sve je rešeno - sutra ujutru ću uraditi to. To je bilo isto što i ubiti sebe - ali, možda ću tek tada i vaskrsnuti. Jer samo ubijeno može i da vaskrsne.
<BR>&nbsp;&nbsp;&nbsp;&nbsp;&nbsp;Na zapadu se svakog trenutka u modrim grčevima trzalo nebo. Glava mi je gorela i lupala. Tako sam presedeo čitavu noć i zaspao tek oko sedam ujutru, kad se tmina već povukla, pozelenela, i kad su počeli da se naziru krovovi zasejani pticama...
<BR>&nbsp;&nbsp;&nbsp;&nbsp;&nbsp;Probudio sam se; već je deset (zvona danas, očigledno, nije bilo Na stolu je - još od juče - stajala čaša s vodom. Žedno sam ispio vodu i odjurio: ja sam morao sve to što pre, što je moguće pre.
<BR>&nbsp;&nbsp;&nbsp;&nbsp;&nbsp;Nebo - pusto, plavo, do dna izjedeno burom. Bodljikavi uglovi senki; sve je izrezano od modrog jesenjeg vazduha - tanano je - strah te je dotaći se: sad će krcnuti, razleteti se kao staklena prašina. Tako je i u meni: ne sme se pomisliti, ne treba misliti, inače -
<BR>&nbsp;&nbsp;&nbsp;&nbsp;&nbsp;I ja nisam mislio, čak, možda, nisam ni video kao što treba, nego sam samo registrovao. Eto na kaldrmi - odnekud grane, lišće je po njima zeleno, kao ćilibar, kao malina. U visinama ukrštajući se, jure ptice i aera. Evo - glava, otvorenih usta, ruke mašu granama. Mora biti da sve ovo viče, grakće, zuji...
<BR>&nbsp;&nbsp;&nbsp;&nbsp;&nbsp;Onda - puste ulice kao čumom očišćene. Sećam se: sapleo sam se o nešto nepodnošljivo meko, podatno, a ipak nepokretno. Nagnuo sam se: leš. Ležao je na leđima raširivši savijene noge, kao žena. Lice...
<BR>&nbsp;&nbsp;&nbsp;&nbsp;&nbsp;Poznao sam debele, crnačke usne, - kao da i sad prskaju smehom. Čvrsto zatvorivši oči, smejao mi se u lice. Sekunda - prekoračio sam preko njega i potrčao - zato što više nisam mogao, ja sam morao da učinim to što pre, inače - osećao sam - slomiću se, saviću se, kao preopterećena šina...
<BR>&nbsp;&nbsp;&nbsp;&nbsp;&nbsp;Na sreću - to je bilo već na dvadeset koračaji, evo i table - zlatnim slovima 'Biro Čuvara'. Na pragu sam se zaustavio, udahnuo vazduha koliko sam mogao - i ušao.
<BR>&nbsp;&nbsp;&nbsp;&nbsp;&nbsp;Unutra, u hodniku - u beskrajnom lancu, u potiljak, stajali su brojevi sa listićima, sa debelim sveskama u rukama. Lagano su se pokretali po korak, po dva - i opet zaustavljali.
<BR>&nbsp;&nbsp;&nbsp;&nbsp;&nbsp;Ja sam se ustumarao pored lanca, bučalo mi je u glavi, hvatao sam ih za rukave, molio ih - kao što se bolesnik moli da mu se što pre da nešto što bi trenutnim najoštrijim bolom odjednom preseklo sve.
<BR>&nbsp;&nbsp;&nbsp;&nbsp;&nbsp;Nekakva žena, čvrsto utegnuta pojasom preko unife, sa jasno isturene dve zadnje polulopte neprekidno vrti, cima ukrug, kao da su joj tamo oči. Obrecnula se na mene:
<BR>&nbsp;&nbsp;&nbsp;&nbsp;&nbsp;"Boli ga stomak! Odvedite ga u klozet - tamo, druga vrata desno..."
<BR>&nbsp;&nbsp;&nbsp;&nbsp;&nbsp;I na mene - smeh: i od tog smeha nešto prema grlu, i ja ću ovog trenutka vrisnuti ili... ili...
<BR>&nbsp;&nbsp;&nbsp;&nbsp;&nbsp;Odjednom me je neko otpozadi dohvatio za lakat. Okrenuo sam se: prozračne, krilate uši. Ali one nisu bile ružičaste kao obično, nego svetlocrvene: jabučica se na grlu pokretala - svakog časa može prekinuti tananu navlaku.
<BR>&nbsp;&nbsp;&nbsp;&nbsp;&nbsp;"Zašto ste vi ovde?" upitao je on, brzo se ušrafljujući u mene.
<BR>&nbsp;&nbsp;&nbsp;&nbsp;&nbsp;Grčevito sam se uhvatio za njega:
<BR>&nbsp;&nbsp;&nbsp;&nbsp;&nbsp;"Brže - k vama u kabinet... Ja moram sve - odmah! To je dobro što ću baš vama... To je možda užasno što ću baš vama, ali to je dobro, to je dobro..."
<BR>&nbsp;&nbsp;&nbsp;&nbsp;&nbsp;On je nju takođe znao, i zbog toga mi je bilo još teže, ali možda će on isto tako uzdrhtati kad čuje, i mi ćemo ubijati onda udvoje, ja neću biti sam u ovom poslednjem mom trenutku...
<BR>&nbsp;&nbsp;&nbsp;&nbsp;&nbsp;Zalupila su se vrata. Sećam se: dole se ispod vrata zakačila nekakva hartijica i zagrebala po podu kad su se vrata zatvarala, a onda, kao da je zvono prekrilo nekakvu naročitu, bezvazdušnu tišinu. Da je on rekao makar jednu reč - bilo kakvu - najbeznačajniju reč - sve bi grunuo odjednom. Međutim, on je ćutao.
<BR>&nbsp;&nbsp;&nbsp;&nbsp;&nbsp;I napregnuvši se sav toliko da mi je zazvonilo u ušima - rekao sam (ne gledajući):
<BR>&nbsp;&nbsp;&nbsp;&nbsp;&nbsp;"Čini mi se da sam je uvek mrzeo, od samog početka. Borio sam se. Uostalom - nemojte, nemojte da mi verujete: mogao sam, ali nisam hteo da se spasem, hteo sam da poginem, to mi je bilo milije od svega... to jest ne da poginem, nego da ona... Pa čak i u ovom trenutku - u ovom trenutku kad već sve znam... Znate li, znate li da me je zvao Dobrotvor?"
<BR>&nbsp;&nbsp;&nbsp;&nbsp;&nbsp;"Da, znam..."
<BR>&nbsp;&nbsp;&nbsp;&nbsp;&nbsp;"Ali ono što mi je On rekao... Shvatite - to je isto tako kao kad bi sad izvukli ispod vas pod - i vi sa svim što je evo ovde na stolu - sa hartijama, mastilom... mastilo se prosipa i sve je umrljano..."
<BR>&nbsp;&nbsp;&nbsp;&nbsp;&nbsp;"Dalje, dalje! I požurite. Tamo i drugi čekaju."
<BR>&nbsp;&nbsp;&nbsp;&nbsp;&nbsp;I onda sam ja - zagrcavajući se, zbunjujući se - sve što je bilo, sve što je ovde zapisano i o sebi pravom i o sebi kosmatom, i o onome što je ona rekla onda o mojim rukama - da, baš je od toga sve i počelo - i kako tad nisam hteo da izvršim svoju obavezu, i kako sam sebe zavaravao, i kako je ona nabavila falsifikovano uverenje, i kako sam ja rđao iz dana u dan, i hodnici dole, i kako je tamo - iza Zida...
<BR>&nbsp;&nbsp;&nbsp;&nbsp;&nbsp;Sve ovo - u neposrednim grumenima, komadima - zagrcavao sam se, nedostajalo mi je reči. Krive, dvostruko izvijene usne podsmešljivo su mi dodavale potrebne reči - ja sam zahvalno klimao: da, da... I gle (šta je to?) - on već govori umesto mene, a ja samo slušam: "Da, a posle... Tako je baš i bilo, da, da!"
<BR>&nbsp;&nbsp;&nbsp;&nbsp;&nbsp;Osećam: kao od etara - počinje da biva hladno evo ovuda, oko vrata, i s teškoćom pitam:
<BR>&nbsp;&nbsp;&nbsp;&nbsp;&nbsp;"Pa kako to - pa to vi niotkud niste mogli..."
<BR>&nbsp;&nbsp;&nbsp;&nbsp;&nbsp;Njegov je osmeh - ćutke - sve iskrivljeniji... I onda:
<BR>&nbsp;&nbsp;&nbsp;&nbsp;&nbsp;"A znate - vi ste hteli nešto od mene da zatajite, eto, nabrojali ste sve one koje ste primetili tamo iza Zida, a jednog ste zaboravili. Kažete - ne? A zar se ne sećate da ste tamo, letimice, na tren - videli tamo... mene? Da, da: mene."
<BR>&nbsp;&nbsp;&nbsp;&nbsp;&nbsp;Pauza.
<BR>&nbsp;&nbsp;&nbsp;&nbsp;&nbsp;I odjednom - meni je kao munja, sinulo u glavi, bestidno jasno: on - on je takođe njihov... I čitav ja, sve moje muke, sve ono što sam, malaksavajući, poslednjom snagom doneo ovde, kao podvig - sve je to samo smešno, kao drevna anegdota o Avramu i Isaku. Avram je - sav u hladnom znoju - već zamahnuo nožem na svoga sina - na sebe - kad odjednom odozgo glas: "Ne treba! Šalio sam se..."
<BR>&nbsp;&nbsp;&nbsp;&nbsp;&nbsp;Ne odvajajući očiju od osmeha, koji se sve više krivio, odupro sam se rukama o ivicu stola, lagano, lagano sam sa foteljom odjezdio. Onda odjednom - čitavog sebe - obuhvatio oberučke - i pored uzvika, stepenica, usta - koliko me noge nose.
<BR>&nbsp;&nbsp;&nbsp;&nbsp;&nbsp;Ne sećam se kako sam se obreo dole, u jednom javnom klozetu na metro-stanici. Onamo, gore, sve je propadalo rušila se u celoj istoriji najveća i najrazumnija civilizacija, a ovde po nečijoj ironiji - sve je ostajalo kao i pre, divno. I pomislite samo: sve je to - osuđeno; sve će to zarasti u travu; o svemu će tome biti samo - 'mitovi'...
<BR>&nbsp;&nbsp;&nbsp;&nbsp;&nbsp;Glasno sam zaječao. I u istom trenutku sam osetio - neko me nežno gladi po ramenu.
<BR>&nbsp;&nbsp;&nbsp;&nbsp;&nbsp;To je bio moj sused, koji je imao sedište levo od mene. Čelo - ogromna ćelava parabola, na čelu žuti nerazgovetni redovi bora. I ti redovi su o meni.
<BR>&nbsp;&nbsp;&nbsp;&nbsp;&nbsp;"Ja vas razumem, potpuno vas razumem", rekao je on. "Ali se ipak umirite: nemojte. Sve će se to vratiti, neminovno će se vratiti. Važno je samo da svi znaju za moje otkriće. Govorim o tome vama prvom: ja sam izračunao da beskrajnosti nema!"
<BR>&nbsp;&nbsp;&nbsp;&nbsp;&nbsp;Zaprepašćeno sam ga pogledao.
<BR>&nbsp;&nbsp;&nbsp;&nbsp;&nbsp;"Da, da, kažem vam: beskrajnosti nema. Ako je svet beskrajan - onda srednja gustina materije u njemu mora biti ravna nuli. A pošto ona nije nula, mi to znamo, onda je, dakle, vasiona - konačna, ona ima sferičnu formu i kvadrat vasionskog radijusa, y2= srednjoj gustini pomnoženoj sa... Eto, meni samo i treba da izračunam brojni koeficijent i onda... Shvatate li: sve je konačno, sve je jednostavno, sve je izračunljivo; a onda ćemo mi pobediti filozofski - shvatate li? A vi mi, poštovani, smetate da završim izračunavanje, vi vičete..."
<BR>&nbsp;&nbsp;&nbsp;&nbsp;&nbsp;Ne znam čime sam više bio potresen: njegovim otkrićem ili njegovom čvrstinom u tom apokaliptičkom trenutku: u njegovim je rukama bila (video sam to tek sad) beležnica i logaritamske tablice. I shvatio sam: čak i ako sve propadne moja je dužnost (prema vama moji nepoznati, voljeni) - da ostavim svoje beleške u dovršenom obliku.
<BR>&nbsp;&nbsp;&nbsp;&nbsp;&nbsp;Zatražio sam od njega hartije - i ovde sam zabeležio ove poslednje redove...
<BR>&nbsp;&nbsp;&nbsp;&nbsp;&nbsp;Hteo sam već da stavim tačku - onako kako su drevni ljudi stavljali krst nad jamama u koje su trpali mrtvace, ali mi je odjednom olovka zadrhtala i ispala iz prstiju...
<BR>&nbsp;&nbsp;&nbsp;&nbsp;&nbsp;"Slušajte", vukao sam suseda. "Ma slušajte, kad vam kažem! Vi morate - vi mi morate odgovoriti: a tamo gde se završava vaša konačna vasiona? Šta je tamo dalje?"
<BR>&nbsp;&nbsp;&nbsp;&nbsp;&nbsp;On nije uspeo da odgovori: odozgo - niz stepenice - tutanj...
</TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
