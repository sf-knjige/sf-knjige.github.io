<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 17.
<P>&nbsp;&nbsp;&nbsp;&nbsp;&nbsp;Kroz staklo. Umro sam. Hodnici.
<BR>&nbsp;&nbsp;&nbsp;&nbsp;&nbsp;Potpuno sam zbunjen. Juče, onog istog trenutka kad sam mislio da se već sve zamrsilo, da su nađeni svi iksovi - u mojoj jednačini su se pojavile nove nepoznate.
<BR>&nbsp;&nbsp;&nbsp;&nbsp;&nbsp;Početak koordinata je u čitavoj toj istoriji - naravno Drevna Kuća. Iz te tačke su - ose: X-ova, Y-ova, Z-ova, na kojima je za mene odskora sagrađen čitav svet. Po osi X-ova (Bulevaru 59) išao sam pešice ka početku koordinata. U meni je jučerašnjica kao šareni vihor: prevrnute kuće i ljudi, mučno tuđe ruke, blistave makaze, oštre kapi iz umivaonika - tako je bilo, bilo jednom. I sve to - kidajući meso - vrtoglavo se okreće onamo - iza površine koju je rastopila vatra, onamo gde je 'duša'.
<BR>&nbsp;&nbsp;&nbsp;&nbsp;&nbsp;Da bih izvršio doktorovo naređenje, namerno sam izabrao put po dvema katetama, a ne po hipotenuzi. I evo već druge katete: kružni put kod podnožja Zelenog Zida. Iz nepreglednog zelenog okeana, iza Zida, valjao se prema meni divlji talas korenja, cveća, granja, lišća - propeo se - odmah će me zapljusnuti, i od čoveka - najtananijeg i najpreciznijeg od svih mehanizama - pretvoriću se...
<BR>&nbsp;&nbsp;&nbsp;&nbsp;&nbsp;Ali, na sreću, između mene i divljeg okeana je - staklo Zida. O, velika, božanstveno-ograničavajuća mudrosti zidova i pregrada. Ovo je, možda najveći od svih pronalazaka. Čovek je prestao da bude divlja životinja tek onda kad je sagradio prvi zid. Čovek je prestao da bude divlji čovek tek onda kad smo sagradili Zeleni Zid, kad smo iza tog zida izolovali svoj mašinski, savršeni svet - od nerazumnog, nakaznog sveta drveća, ptica, životinja...
<BR>&nbsp;&nbsp;&nbsp;&nbsp;&nbsp;Kroz staklo na mene - maglovito, sumorno - tupa njuška nekakve zverke, žute oči koje uporno ponavljaju jednu te istu, za mene neshvatljivu misao. Dugo smo jedan drugome gledali u oči - u te šahtove iz površinskog sveta u drugi, izapovršinski. I u meni gamiže: 'A šta ako je odnekud ovaj žutooki - u svojoj besmislenoj, prljavoj gomili lišća, u svom neizračunatom životu - srećniji od nas?'
<BR>&nbsp;&nbsp;&nbsp;&nbsp;&nbsp;Odmahnuo sam rukom, žute oči su trepnule, ustuknule, izgubile se u lišću. Bedno biće! Kakav apsurd: on - srećniji od nas! Možda je srećniji od mene - to da; ali ja sam - samo izuzetak, ja sam bolestan.
<BR>&nbsp;&nbsp;&nbsp;&nbsp;&nbsp;Pa i ja... Već vidim tamnocrvene zidove Drevne Kuće - i draga zarasla staričina usta - jurim prema starici koliko me noge nose:
<BR>&nbsp;&nbsp;&nbsp;&nbsp;&nbsp;"Je li ona tu?"
<BR>&nbsp;&nbsp;&nbsp;&nbsp;&nbsp;Zarasla usta su se lagano otvorila:
<BR>&nbsp;&nbsp;&nbsp;&nbsp;&nbsp;"Ko je to - ona?"
<BR>&nbsp;&nbsp;&nbsp;&nbsp;&nbsp;"Ah, ko je - ko? Pa Y, naravno... Ja sam zajedno s njom onda - na aeru..."
<BR>&nbsp;&nbsp;&nbsp;&nbsp;&nbsp;"A-ha, tako, tako... Da-da-da..."
<BR>&nbsp;&nbsp;&nbsp;&nbsp;&nbsp;Zraci-bore okolo usana, lukavi zraci ih žutih očiju koje prodiru u mene - sve dublje... I najzad:
<BR>&nbsp;&nbsp;&nbsp;&nbsp;&nbsp;"Pa dobro... tu je, skoro je došla."
<BR>&nbsp;&nbsp;&nbsp;&nbsp;&nbsp;Tu je. Video sam: kod staričinih nogu - žbun srebrnastog gorkog pelena (dvorište Drevne Kuće je isto tako muzej brižljivo očuvan u preistorijskom obliku), pelen je pružio granu prema staričinoj ruci, starica miluje granu, na njenim kolenima je žuta pruga od sunca. I u jednom trenutku: ja, sunce, starica, pelen, žute oči - svi smo jedno, čvrsto smo vezani nekakvim žilicama, i kroz žilice - jedna zajednička, bujna, divna krv...
<BR>&nbsp;&nbsp;&nbsp;&nbsp;&nbsp;Stidim se sada da pišem o tome, ali sam obećao da ću u ovim beleškama biti otvoren do kraja. Dakle: sagao sam se - i poljubio zarasla, mekana, mahovinasta usta. Starica se ubrisala, zasmejala se...
<BR>&nbsp;&nbsp;&nbsp;&nbsp;&nbsp;Trkom kroz poznate poluteskobne zvonke sobe - zbog nečega, pravo onamo, u spavaću sobu. Već sam kod vrata, uhvatio sam za kvaku i odjednom: 'A šta ako ona tamo nije sama?' Zastao sam, osluškujem. Ali sam samo čuo: pored mene je kucalo - ne u meni, nego negde oko mene - moje srce.
<BR>&nbsp;&nbsp;&nbsp;&nbsp;&nbsp;Ušao sam. Široka, neizgužvana postelja. Ogledalo. I na vratima ormana je ogledalo, a u otvoru brave, onamo - ključ sa starinskom alkom. I nikog nema.
<BR>&nbsp;&nbsp;&nbsp;&nbsp;&nbsp;Tiho sam pozvao:
<BR>&nbsp;&nbsp;&nbsp;&nbsp;&nbsp;"Y! Jesi li ovde?" i još tiše, sa zatvorenim očima, ne dišući, - onako kao da klečim na kolenima pred njom: "Y! Draga!"
<BR>&nbsp;&nbsp;&nbsp;&nbsp;&nbsp;Tiho je. Samo u beli lavabo umivaonika iz slavine kaplje voda, užurbano. Ne mogu sada da objasnim zbog čega, tek to mi je bilo neprijatno; čvrsto sam zavrnuo slavinu i izašao. Ovde je - nema: jasno je. Ona je, dakle, u nekom drugom 'stanu'.
<BR>&nbsp;&nbsp;&nbsp;&nbsp;&nbsp;Strčao sam po širokim mračnim stepenicama, povukao jedna vrata, druga, treća: zaključano. Sve je bilo zaključano, osim jednog, 'našeg' stana, a tamo - nikog nema...
<BR>&nbsp;&nbsp;&nbsp;&nbsp;&nbsp;Pa ipak - opet onamo, sam ne znam - zašto. Išao sam lagano, teško - đonovi su mi odjednom postali olovni. Sećam se razgovetno ove misli: 'Pogrešno je misliti da je teža - konstantna. Dakle, sve moje formule...'
<BR>&nbsp;&nbsp;&nbsp;&nbsp;&nbsp;Ovde je prekid: na samom dnu su lupnula vrata, neko je brzo zatrupkao po pločicama. Ja sam - ponovo lagan, najlakši - jurnuo sam prema ogradi stepeništa - da se nagnem, da u jednoj reči, jednom kriku 'Ti!' - iskažem sve...
<BR>&nbsp;&nbsp;&nbsp;&nbsp;&nbsp;I premro sam: dole - upisana u tamni kvadrat senke od prozorskog rama, razmahujući ružičastim krilima ušima, promicala je glava S-a.
<BR>&nbsp;&nbsp;&nbsp;&nbsp;&nbsp;Kao munja - samo goli zaključak, bez premisa (premise ni sad ne znam): 'Ne treba - nikako - da me on vidi.'
<BR>&nbsp;&nbsp;&nbsp;&nbsp;&nbsp;I na prstima, utiskujući se u zid - promakao sam naviše - prema onom nezaključanom stanu.
<BR>&nbsp;&nbsp;&nbsp;&nbsp;&nbsp;Za tren oka sam kod vrata. Onaj - tupo trupće naviše, ovamo. Samo da se dočepam vrata! Molio sam vrata, ali ona su drvena: zaškripala su, zacvilela. Kao vihor pored mene - zeleno, crveno, žuti Buda - i pred ogledalom na vratima ormana: moje bledo lice, oči koje prisluškuju, usne... Ja čujem - kroz šum krvi - opet škripe vrata... To je on, on.
<BR>&nbsp;&nbsp;&nbsp;&nbsp;&nbsp;Uhvatio sam se za ključ na krilu ormana - i alka se njiše. Ovo me podseća na nešto - opet trenutni, goli, bez premisa zaključak - tačnije, komadić: 'Onda je Y...' Brzo otvaram krila na ormanu - unutra sam u tmini čvrsto ih zaklapam. Jedan korak - pod nogama se tle zaljuljalo. Ja sam lagano, mekano zaplovio nekud naniže, pred očima mi se smrklo, umro sam.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kasnije, kad sam morao da zapisujem sve ove čudne događaje, počeo sam da rijem po sećanju, po knjigama - i sada, naravno, shvatam: to je bilo stanje privremene smrti, poznato drevnim ljudima i - koliko ja znam - potpuno nepoznato kod nas.
<BR>&nbsp;&nbsp;&nbsp;&nbsp;&nbsp;Nemam predstavu koliko sam bio mrtav, najverovatnije 5 do 10 sekundi, tek ja sam kroz neko vreme uskrso, otvorio oči: tamno je i osećam - naniže, naniže... Pružio sam ruku - uhvatio se - ogrebao me je rapavi zid koji brzo odmiče, na prstu je krv; jasno je da sve ovo nije igra moje bolesne fantazije. Ali šta je onda, šta je?
<BR>&nbsp;&nbsp;&nbsp;&nbsp;&nbsp;Slušao sam svoje istačkano, drhtavo disanje (stidim se da to priznam - tako je sve bilo neočekivano i nerazumljivo). Minut, dva, tri - sve naniže. Najzad - mekan udarac: ono što mi je izmicalo pod nogama - sada je nepokretno. U tmini sam napipao nekakvu ručicu, gurnuo sam - otvorila su se vrata - mutna svetlost. Video sam: iza mene se brzo uvis podizala mala kvadratna ptatforma. Bacio sam se - ali je već bilo kasno: ovde sam bio odsečen... gde je to 'ovde' - ne znam.
<BR>&nbsp;&nbsp;&nbsp;&nbsp;&nbsp;Hodnik. Tišina na hiljade kilograma. Na okruglim svodovima - sijalice, beskrajna, svetlucava, drhtava, istačkana linija. Pomalo je ličilo na 'tunele' naših podzemnih železnica, ali je samo mnogo uže i nije od našeg stakla, nego od nekakvog drugog, starinskog materijala. Pomislio sam na podzemne katakombe, gde su se, kažu, spasavali za vreme Dvestogodišnjeg Rata... Svejedno: treba ići.
<BR>&nbsp;&nbsp;&nbsp;&nbsp;&nbsp;Išao sam, mislim, dvadesetak minuta. Skrenuo sam udesno, hodnik je širi, sijalice jače. Nekakva neodređena buka. Možda su mašine, možda glasovi - ne znam, tek ja sam - pored teških, neprozirnih vrata: buka dolazi sa one strane.
<BR>&nbsp;&nbsp;&nbsp;&nbsp;&nbsp;Zakucao sam, još jednom - jače. Iza vrata je nastala tišina. Nešto je zveknulo, vrata su se lagano, teško otvorila.
<BR>&nbsp;&nbsp;&nbsp;&nbsp;&nbsp;Ne znam ko je više od nas dvoje zanemeo - preda mnom je bio moj oštronosi, tanani doktor.
<BR>&nbsp;&nbsp;&nbsp;&nbsp;&nbsp;"Vi? Ovde?" I njegove makaze su se zatvorile. A ja - ja kao da nikad nisam znao nijedne ljudske reči: ćutao sam, gledao i ništa nisam shvatao šta mi je govorio. Verovatno da moram odavde otići; jer me je posle toga brzo potisnuo svojim pljosnatim papirnatim trbuhom do kraja onog, svetlijeg dela hodnika - i gurnuo u leđa.
<BR>&nbsp;&nbsp;&nbsp;&nbsp;&nbsp;"Dozvolite... ja sam hteo... ja sam mislio da je ona, Y-330... Ali iza mene..."
<BR>&nbsp;&nbsp;&nbsp;&nbsp;&nbsp;"Stojte tu, - odsekao je doktor i iščezao..."
<BR>&nbsp;&nbsp;&nbsp;&nbsp;&nbsp;Najzad! Najzad, ona je pored mene, ovde - i zar nije svejedno gde je to 'ovde'. Poznata šafranasto-žuta svila, osmeh-ubod, kao podignute roletne oči... Meni drhte usne, ruke, kolena - a u glavi strašno glupa misao:
<BR>&nbsp;&nbsp;&nbsp;&nbsp;&nbsp;'Vibracije su zvuk. Drhtanje mora da zvuči. Zašto se ne čuje?'
<BR>&nbsp;&nbsp;&nbsp;&nbsp;&nbsp;Njene su mi se oči otvorile - širom, ja sam ušao unutra...
<BR>&nbsp;&nbsp;&nbsp;&nbsp;&nbsp;"Nisam više mogao! Gde ste bili? Zašto?" Ni za trenutak ne odvajajući oči od nje, govorio sam kao u bunilu - brzo, nepovezano - možda sam čak samo mislio. "Senka je iza mene...Umro sam - iz ormana... Zato što onaj vaš... govori makazama: imam dušu... Neizlečivu..."
<BR>&nbsp;&nbsp;&nbsp;&nbsp;&nbsp;"Neizlečivu dušu! Jadniče moj!" Y se nasmejala - i poprskala me smehom: sve je bunilo prošlo, i svuda blistaju, zvone smejuljci i kako je - kako je sve to čarobno lepo.
<BR>&nbsp;&nbsp;&nbsp;&nbsp;&nbsp;Iza ugla se odjedanput stvori doktor - divni, izvanredni, najsuptilniji doktor.
<BR>&nbsp;&nbsp;&nbsp;&nbsp;&nbsp;"Dakle", zaustavio se pored nje.
<BR>&nbsp;&nbsp;&nbsp;&nbsp;&nbsp;"Ništa, ništa! Posle ću vam reći. On je slučajno... Recite da ću se vratiti kroz... petnaest minuta..."
<BR>&nbsp;&nbsp;&nbsp;&nbsp;&nbsp;Doktor nestade iza ugla. Ona je čekala. Vrata su potmulo lupnula. Onda se Y lagano, lagano, zabadajući mi u srce sve dublje oštru, slatku iglu - pribila ramenom, rukom, sva - i mi smo pošli zajedno, ona i ja - dvoje - jedno...
<BR>&nbsp;&nbsp;&nbsp;&nbsp;&nbsp;Ne sećam se gde smo svratili u tminu - i u tmini po stepeništu naviše, bez kraja, ćuteći. Nisam video, ali sam znao: ona je išla isto kao i ja - sa zatvorenim očima, slepa, zabacivši glavu uvis, zagriznuvši usnicu - i slušala muziku: moje jedva čujno drhtanje...
<BR>&nbsp;&nbsp;&nbsp;&nbsp;&nbsp;Prenuo sam se u jednom od mnogobrojnih kutaka u dvorištu Drevne Kuće: nekakva ograda, iz zemlje - gola kamena rebra i žuti zubi razorenih zidova. Ona je otvorila oči i rekla: "Prekosutra u 16." Otišla je.
<BR>&nbsp;&nbsp;&nbsp;&nbsp;&nbsp;Da li je sve ovo bilo u stvarnosti? Ne znam. Saznaću prekosutra. Realni trag je samo jedan: na desnoj ruci - na vrhovima prstiju - odrana koža. Ali danas, na Integralu Drugi Graditelj me je ubeđivao da je on lično video kako sam slučajno ovim prstima dodirnuo brusni točak - u tome i jeste cela stvar. Šta ćete, možda je i tako. Vrlo verovatno. Ne znam - ništa ne znam.
</TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
