<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 24.
<P>&nbsp;&nbsp;&nbsp;&nbsp;&nbsp;Granice funkcije. Uskrs. Sve precrtati.
<BR>&nbsp;&nbsp;&nbsp;&nbsp;&nbsp;Ja sam kao mašina puštena na suviše veliki broj obrtaja: ležaji su se usijali, još trenutak - počeće da kaplje rastopljen metal, i sve - u ništavilo. Brže - hladne vode, logike. Ja lijem kofama, ali logika cvrči na vrelim ležajima i topi se u vazduhu kao neuhvatljiva bela para.
<BR>&nbsp;&nbsp;&nbsp;&nbsp;&nbsp;Pa da, jasno je: da bi se utvrdio pravi značaj funkcije - treba uzeti njenu graničnu vrednost. I jasno je da jučerašnje besmisleno 'rastvaranje u vasioni', uzeto u granici, jeste smrt. Zato što je smrt - baš najpotpunije rastvaranje mene u vasioni. Otuda ako sa 'Lj' označimo ljubav, a sa 'S' smrt, onda je Lj=f(S), tj. ljubav i smrt...
<BR>&nbsp;&nbsp;&nbsp;&nbsp;&nbsp;Da, baš tako, baš tako. Zbog toga se ja i bojim Y, borim se sa njom, ja neću. Ali zašto je u meni naporedo 'ja neću' i 'ja bih hteo'? U tome baš i jeste užas što ja opet hoću onu jučerašnju blaženu smrt. U tome baš i jeste užas što čak i sada, kad je logička funkcija izintegrirana, kad je očigledno da ona tajno sadrži u sebi smrt, ja ipak hoću nju usnama, rukama, grudima, svakim milimetrom...
<BR>&nbsp;&nbsp;&nbsp;&nbsp;&nbsp;Sutra je dan Jednoglasnosti. Tamo će, naravno, biti i ona, videću je, ali samo izdaleka. Izdaleka - to će biti bolno, jer meni treba, mene nezadrživo vuče da budem naporedo sa njom, da - njene ruke, njeno rame, njena kosa... Hoću čak onaj bol - neka bude.
<BR>&nbsp;&nbsp;&nbsp;&nbsp;&nbsp;Veliki Dobrotvore! Kakav apsurd - hteti bol. Kome nije jasno da su bolni - negativni sabirci i da umanjuju onu sumu koju zovemo sreća. I, dakle...
<BR>&nbsp;&nbsp;&nbsp;&nbsp;&nbsp;I eto - nikakvih 'dakle'. Čisto. Golo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;UVEČE:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kroz staklene zidove kuće - vetrovit, grozničavo rumen, nemiran zalazak sunca. Ja okrećem fotelju tako da mi ne bije u oči ovo rumenilo, prelistavam beleške - i vidim: opet sam zaboravio da ne pišem za sebe, nego za vas, neznance, koje volim i žalim - za vas, koji se još motate tamo negde, po dalekim vekovima, dole.
<BR>&nbsp;&nbsp;&nbsp;&nbsp;&nbsp;Eto na primer - o Danu Jednoglasnosti, o tom velikom danu. Uvek sam ga voleo - od malih nogu. Čini mi se da je to za nas nešto onako kao što je za drevne ljude bio njihov 'Uskrs'. Sećam se, uoči praznika, sastaviš satni kalendarčić - svečano precrtavaš sat po sat: jedan sat je bliže, jedan sat manje čekanja... Da sam uveren da niko neće videti - časna reč, ja bih i danas svugde nosio sa sobom takav kalendarčić i pratio na njemu koliko je još ostalo do sutra, kada ću moći da vidim makar izdaleka...
<BR>&nbsp;&nbsp;&nbsp;&nbsp;&nbsp;(Omeli su me: doneli su mi iz radionice novu unifu. Po običaju svima nama izdaju unife za sutrašnji dan. U hodniku - koraci, radosni uzvici, žagor.)
<BR>&nbsp;&nbsp;&nbsp;&nbsp;&nbsp;Produžavam. Sutra ću videti onaj isti uzbudljivi prizor koji se iz godine u godinu ponavlja, i svaki put na novi način: moćnu čašu sloge, sa strahopoštovanjem podignute ruke. Sutra je dan godišnjeg izbora Dobrotvora. Sutra ćemo ponovo predati Dobrotvoru ključeve nepokolebljive tvrđave naše sreće.
<BR>&nbsp;&nbsp;&nbsp;&nbsp;&nbsp;Razume se da to ne liči na neuređene, neorganizovane izbore kod drevnih ljudi, kad - smešno je i reći - unapred čak nije bio poznat ni sam rezultat izbora. Graditi državu potpuno na neproračunatim slučajnostima, naslepo - šta može biti besmislenije? A eto ipak ispada - bili su potrebni vekovi da bi se to shvatilo.
<BR>&nbsp;&nbsp;&nbsp;&nbsp;&nbsp;Da li je potrebno govoriti da kod nas i u ovome kao i u svemu drugom - ni za kakve slučajnosti nema mesta, nikakvih iznenađenja ne može biti. I sami izbori imaju više simboličan značaj: da podsete da smo mi jedinstven, moćan, milionskoćelijski organizam, da smo mi - govoreći rečima 'Jevanđelja' drevnih ljudi - jedinstvena Crkva. Jer istorija Jedinstvene Države ne zna za slučaj da bi se tog svečanog dana makar i jedan glas usudio da naruši veličanstveni unisono.
<BR>&nbsp;&nbsp;&nbsp;&nbsp;&nbsp;Pričaju da su drevni ljudi sprovodili izbore nekako tajno, krijući se, kao lopovi; neki naši istoričari čak tvrde da su se oni pojavljivali na izborne praznike brižljivo maskirani (zamišljam taj fantastično-mračni prizor: noć, trg, figure koje se prikradaju pored zidova u tamnim ogrtačima; purpurni plamen buktinja povija se na vetru...) Zašto je bila potrebna sva ta tajanstvenost - ni do danas konačno nije objašnjeno; najverovatnije je da su se izbori vezivali za nekakve mistične, sujeverne, možda čak zločinačke obrede. Mi nemamo ništa da krijemo niti čega da se stidimo: mi praznujemo izbore otvoreno, časno, danju. Ja vidim kako svi glasaju za Dobrotvora; svi vide kako glasam za Dobrotvora ja - i može li biti drugačije kad su 'svi' i 'ja' - jedno jedinstveno MI. Koliko je to plemenitije, iskrenije, više nego kukavička, lopovska 'tajna' kod drevnih ljudi. Onda: koliko je to celishodnije. Jer ako bi čak i pretpostavili nemoguće, tj. nekakvu disonancu u običnoj monofoniji, onda su nevidljivi čuvari ovde, u našim redovima; oni istog trenutka mogu da ustanove brojeve koji su pali u zabludu i mogu da ih spasu od daljih njihovih pogrešnih koraka, a Jedinstvenu Državu - od njih samih. I najzad, još jedno...
<BR>&nbsp;&nbsp;&nbsp;&nbsp;&nbsp;Kroz zid ulevo: pred krilima ormana sa ogledalom - žena užurbano raskopčava unifu. I na trenutak, nejasno: oči, usne, dva oštra ružičasta pupoljčića. Onda pada roletna, u meni je u momentu sve jučerašnje, i ja ne znam šta je to 'najzad još jedno', i neću o tome da mislim, neću! Hoću samo jedno: Y. Hoću da ona svakog trenutka svakog minuta uvek da bude sa mnom - samo sa mnom. I ovo što sam evo sad pisao o Jednoglasnosti, to sve nije potrebno, nije to ono, hteo bi sve to da precrtam, pocepam, izbacim. Zato što znam (neka je to skrnavljenje, ali to je tako) - praznik će biti samo sa njom, samo onda ako je ona pored mene, rame uz rame sa mnom. A bez nje će sutrašnje sunce biti samo limeni koturić, a nebo-lim obojen plavim, a ja sam...
<BR>&nbsp;&nbsp;&nbsp;&nbsp;&nbsp;Uzimam telefonsku slušalicu:
<BR>&nbsp;&nbsp;&nbsp;&nbsp;&nbsp;"Y, to ste vi?"
<BR>&nbsp;&nbsp;&nbsp;&nbsp;&nbsp;"Da, ja sam. Zašto tako kasno?"
<BR>&nbsp;&nbsp;&nbsp;&nbsp;&nbsp;"Možda još nije kasno. Hteo bih da vas zamolim... Hoću da sutra budete sa mnom. Draga..."
<BR>&nbsp;&nbsp;&nbsp;&nbsp;&nbsp;"Draga", govorim sasvim tiho. I, ne znam zašto, sinulo mi je ono što se desilo jutros na helingu: iz šale su pod čekić od sto tona stavili sat - zamah, vetar u lice - i stotonski nežan, lagani dodir o krhki sat.
<BR>&nbsp;&nbsp;&nbsp;&nbsp;&nbsp;Pauza. Čini mi se da čujem tamo - u sobi Y - nečiji šapat. Zatim njen glas:
<BR>&nbsp;&nbsp;&nbsp;&nbsp;&nbsp;"Ne, ne mogu. Pa vi shvatate: ja bih sama... Ne, ne mogu. Zašto? Sutra ćete videti."
</TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
