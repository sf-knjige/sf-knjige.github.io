<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 1.
<P>&nbsp;&nbsp;&nbsp;&nbsp;&nbsp;Proglas. Najmudrija linija. Poema.
<BR>&nbsp;&nbsp;&nbsp;&nbsp;&nbsp;Ja prosto prepisujem - reč po reč - ono što je danas izašlo u Državnim Novinama:
<BR>&nbsp;&nbsp;&nbsp;&nbsp;&nbsp;"Kroz 120 dana završiće se izgradnja Integrala. Blizu je veliki, istorijski trenutak, kada će se prvi Integral vinuti u kosmičke prostore. Pre hiljadu godina vaši herojski preci pokorili su vlašću Jedinstvene Države čitavu zemaljsku kuglu. Vama predstoji još slavniji podvig: da staklenim, električnim, ognjenim Integralom integrirate beskonačnu jednačinu vasione. Vama predstoji da blagotvornom jarmu razuma potčinite nepoznata bića koja naseljavaju druge planete - i koja su možda još u divljem stanju slobode. Ako ona ne shvate da im mi nosimo matematički besprekornu sreću, naša je obaveza da ih primoramo da budu srećni. Ali pre oružja - oprobaćemo reč.
<BR>&nbsp;&nbsp;&nbsp;&nbsp;&nbsp;U ime Dobrotvora objavljuje se svim brojevima Jedinstvene Države:
<BR>&nbsp;&nbsp;&nbsp;&nbsp;&nbsp;Svako ko može obavezan je da sastavlja traktate, poeme, manifeste, ode ili druge sastave o lepoti i veličini Jedinstvene Države.
<BR>&nbsp;&nbsp;&nbsp;&nbsp;&nbsp;To će biti prvi teret koji će poneti Integral."
<BR>&nbsp;&nbsp;&nbsp;&nbsp;&nbsp;"Živela Jedinstvena Država, živeli brojevi, živeo Dobrotvor!"
<BR>&nbsp;&nbsp;&nbsp;&nbsp;&nbsp;Ja ovo pišem - i osećam: gore mi obrazi. Da: integrirati grandioznu vasionsku jednačinu. Da: ispraviti divlju krivulju, ispraviti je po tangenti - asimptoti - po pravoj. Jer je linija Jedinstvene Države - prava. Velika, božanstvena, tačna, mudra prava, najmudrija od svih linija...
<BR>&nbsp;&nbsp;&nbsp;&nbsp;&nbsp;Ja, D-503, graditelj Integrala - ja sam samo jedan od matematičara Jedinstvene Države. Moje pero, naviknuto na cifre, nije u stanju da stvara muziku asonansa i rima. Ja ću samo pokušati da zabeležim ono što vidim, što mislim - tačnije, što mi mislimo (baš tako: mi i neka to 'Mi' bude naslov svih mojih beležaka). Jer to će biti diferencijaini količnik našeg života, matematički savršenog života Jedinstvene Države, a ako je tako, zar to neće biti samo po sebi, mimo moje volje, poema? Biće - verujem i znam.
<BR>&nbsp;&nbsp;&nbsp;&nbsp;&nbsp;Pišem ovo i osećam: gore mi obrazi. Verovatno, ovo liči na ono što oseća žena kada prvi put u sebi čuje puls novog - još majušnog, slepog čovečića. To sam ja i istovremeno - nisam ja. I niz dugih meseci moraće ga hraniti svojim sokom, svojom krvlju, a onda - s bolom da ga otkine od sebe i položi pred noge Jedinstvene Države.
<BR>&nbsp;&nbsp;&nbsp;&nbsp;&nbsp;Ali ja sam spreman, onako kao svaki, - ili skoro kao svaki od nas. Ja sam spreman.
</TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
