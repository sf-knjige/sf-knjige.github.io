<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 15.
<P>&nbsp;&nbsp;&nbsp;&nbsp;&nbsp;Zvono. More kao ogledalo. Večito ću goreti.
<BR>&nbsp;&nbsp;&nbsp;&nbsp;&nbsp;Samo što sam ušao u heling gde se gradi Integral - kad u susret Drugi Graditelj. Lice mu je kao i uvek: okruglo, belo, fajansno - tanjir, i priča - služi na tanjiru nešto neizdržljivo ukusno:
<BR>&nbsp;&nbsp;&nbsp;&nbsp;&nbsp;"Vi ste izvoleli bolovati, a ovde bez vas, bez šefa juče, može se reći, odigrao se događaj."
<BR>&nbsp;&nbsp;&nbsp;&nbsp;&nbsp;"Događaj?"
<BR>&nbsp;&nbsp;&nbsp;&nbsp;&nbsp;"Pa da! Zvonce, završili smo, iz helinga su počeli sve da propuštaju - i zamislite: kontrolor je ulovio nenumerisanog čoveka. Kako je on ovde dospeo - ne mogu da shvatim. Odveli su ga u Operaciono. Tamo će iz njega, golubića, izvući, kako i zašto..." (osmeh - sladak).
<BR>&nbsp;&nbsp;&nbsp;&nbsp;&nbsp;U Operacionom rade naši najbolji i najiskusniji lekari, pod direktnim rukovodstvom samog Dobrotvora. Tamo su razne naprave, a što je najglavnije, čuveno Gasno Zvono. To je u suštini starinski školski eksperiment: miš se stavi pod stakleni poklopac; vazdušnom pumpom vazduh se pod poklopcem razređuje sve više... I tako dalje. Samo, naravno, Gasno Zvono je daleko savršeniji aparat - sa upotrebom različitih gasova, i onda - ovde, naravno, nije izrugivanje nad malom nezaštićenom životinjom, ovde je visoki cilj - briga o bezbednosti Jedinstvene Države, drugim rečima - o sreći miliona. Otprilike pre jedno pet stotina godina, kad se rad u Operacionom tek organizovao, našli su se glupaci koji su Operaciono upoređivali sa drevnom inkvizicijom, ali to je tako besmisleno kao kad bismo izjednačavali hirurga koji vrši traheotomiju i razbojnika sa velikog druma: obojici je u rukama, možda, jedan te isti nož, oba rade jedno te isto - seku grlo živom čoveku. A ipak je jedan - dobrotvor, drugi je - zločinac, jedan je sa znakom +, drugi je sa znakom -...
<BR>&nbsp;&nbsp;&nbsp;&nbsp;&nbsp;Sve je to suviše jasno, sve je to u jednoj sekundi, u jednom obrtu logičke mašine, a onda su u istom momentu zupci zakačili minus - i eto, gore je već nešto drugo: još se njiše alka na ormanu. Vrata su, očigledno, tek zalupljena - a nje, Y, nema: iščezla je. To mašina nikako nije mogla da prebaci. San? Ali ja još i sad osećam: nerazumljivi, slatki bol u desnom ramenu - približivši se uz desno rame, Y je - naporedo sa mnom u magli. "Ti voliš maglu?" Da, i maglu... sve volim, i sve što je elastično, novo, zapanjujuće, sve je lepo.
<BR>&nbsp;&nbsp;&nbsp;&nbsp;&nbsp;"Sve je lepo", glasno sam rekao.
<BR>&nbsp;&nbsp;&nbsp;&nbsp;&nbsp;"Lepo?" okruglo su se izbečile fajansne oči. "To jest, šta tu ima lepo? Ako je tom nenumerisanom pošlo za rukom... znači, oni su - svugde, unaokolo, sve vreme, oni su ovde, oni su - kod Integrala oni..."
<BR>&nbsp;&nbsp;&nbsp;&nbsp;&nbsp;"Ma ko su to oni?"
<BR>&nbsp;&nbsp;&nbsp;&nbsp;&nbsp;"A otkud ja znam ko su. Ali ih osećam - shvatate li? Sve vreme."
<BR>&nbsp;&nbsp;&nbsp;&nbsp;&nbsp;"A da li ste čuli: kao da su izmislili nekakvu operaciju - odstranjuju fantaziju?" (Stvarno, ovih dana sam tako nešto čuo).
<BR>&nbsp;&nbsp;&nbsp;&nbsp;&nbsp;"Pa znam. Kakve veze to ima sa ovim?"
<BR>&nbsp;&nbsp;&nbsp;&nbsp;&nbsp;"Prosto takve, što bih ja, da sam na vašem mestu - pošao i zamolio da mi izvrše tu operaciju."
<BR>&nbsp;&nbsp;&nbsp;&nbsp;&nbsp;Na tanjiru se očigledno pojavilo nešto kiselo kao limun. Dragi moj - uvredljivom mu se učinila daleka aluzija da možda on ima fantaziju... Uostalom, šta tu ima da pričamo: pre nedelju dana, verovatno, i ja bih se takođe uvredio. A sada - sad ne: zato što znam da je imam - da sam bolestan. Znam još i ovo - ne želim da ozdravim. Eto ne želim, i to ti je. Popeli smo se staklenim basamcima. Sve je - tamo dole pod nama - ležalo kao na dlanu...
<BR>&nbsp;&nbsp;&nbsp;&nbsp;&nbsp;Vi, koji čitate ove beleške - bez obzira ko ste, ali nad vama je sunce. I, ako ste nekada bili ovako bolesni kao ja sada - onda znate kakvo je - kakvo može da bude - jutarnje sunce; vi znate ovo ružičasto, prozračno, toplo zlato. I sam vazduh je gotovo ružičast, i sve je prožeto nežnom sunčanom krvlju, sve je živo: živo je i mekano je kamenje; živo je i toplo gvožde; živi su, i svi do jednog, osmehuju se - ljudi. Može da se desi da kroz sat - sve iščezne, kroz sat - da pokapa ružičasta krv, ali zasad - živo je sve. I gledam: nešto se preliva i pulsira u steklenim bokovima Integrala; gledam: Integral misli o svojoj velikoj i strašnoj budućnosti, o teškom teretu neizbežne sreće, koji će on poneti tamo gore, vama, nepoznatima vama koji večito tražite a nikada ne nalazite. Vi ćete naći, vi ćete biti srećni, - vi ste obavezni da budete srećni i nećete dugo čekati.
<BR>&nbsp;&nbsp;&nbsp;&nbsp;&nbsp;Trup Integrala je skoro gotov: elegantan, izdužen elipsoid od našeg stakla - večnog kao zlato, elastičnog kao čelik. Video sam: iznutra uz stakleno telo pričvršćuju poprečna rebra - remenjače, uzdužna - uzdužnice; na krmi su postavili postolje za gigantski raketni motor. Svake 3 sekunde - eksplozija; svake 3 sekunde eksplozija; svake tri sekunde snažni rep Integrala će bljuvati plamen i gasove u vasionski prostor - i juriće, juriće - ogromni Timur-Lenk sreće...
<BR>&nbsp;&nbsp;&nbsp;&nbsp;&nbsp;Video sam: po Tejloru, odmereno i brzo, po taktu, kao poluge jedne ogromne mašine, savijali su se ljudi, ispravljali, i opet naniže povijali. U njihovim rukama su blistale cevi: vatrom su sekli, vatrom su lepili staklene zidove, uglove, rebra, šipove. Video sam, kako su se po staklenim šinama, lagano rulala prozračna staklena čudovišta dizalice, i kako su se isto onako kao i ljudi poslušno povijali, naginjali, doturali unutra, u utrobu Integrala svoje terete. I to je bilo jedno isto: očovečeni, savršeni ljudi. Bila je to najviša, potresna lepota, harmonija, muzika... Brže - dole, k njima, s njima!
<BR>&nbsp;&nbsp;&nbsp;&nbsp;&nbsp;I eto - rame uz rame, sliven s njima, zahvaćen čeličnim ritmom... Ravnomerni pokreti: gipko okrugli, rumeni obrazi; kao ogledala, nepomračena bezumljem misli - čela. Plivao sam po moru sličnom Ogromnom ogledalu. Odmarao sam se.
<BR>&nbsp;&nbsp;&nbsp;&nbsp;&nbsp;I odjednom se jedan spokojno okrenu meni:
<BR>&nbsp;&nbsp;&nbsp;&nbsp;&nbsp;"Kako je: nije loše, je l' vam bolje danas?"
<BR>&nbsp;&nbsp;&nbsp;&nbsp;&nbsp;"Zašto bolje?"
<BR>&nbsp;&nbsp;&nbsp;&nbsp;&nbsp;"Pa - niste bili juče. Mi smo već mislili - da je nešto odistinski opasno..." Sija mu čelo, osmeh detinji, bezazlen, nevin.
<BR>&nbsp;&nbsp;&nbsp;&nbsp;&nbsp;Krv mi je udarila u lice. Nisam mogao - nisam mogao da lažem te oči. Ćutao sam, tonuo...
<BR>&nbsp;&nbsp;&nbsp;&nbsp;&nbsp;Gore se kroz otvor provuklo, sijajući okruglom belinom fajansno lice.
<BR>&nbsp;&nbsp;&nbsp;&nbsp;&nbsp;"Ej, D-503! Molim vas ovamo! Ovde smo, shvatate li, dobili tvrd okvir sa podupiračima u kome momenti ojačavaju konstrukciju u kvadratnom odnosu."
<BR>&nbsp;&nbsp;&nbsp;&nbsp;&nbsp;Ne saslušavši ga, glavačke sam potrčao k njemu gore - sramno sam se spasavao bekstvom. Nisam imao snage da podignem oči - sve mi je pred očima titralo od blistavih, staklenih stepenica pod nogama, i sa svakom stepenicom: sve je beznadežnije; meni zločincu, zatrovanom - ovde nije mesto. Nikada se više neću uliti u precizni mehanički ritam, neću ploviti po moru mirnom kao ogledalo. Ja ću večito da gorim, da se kidam, da tražim sklonište, bilo gde da sklanjam oči - večito, dok najzad ne nađem snage da prođem i...
<BR>&nbsp;&nbsp;&nbsp;&nbsp;&nbsp;I ledena iskra - skroz-naskroz što se mene tiče - ako; što se mene tiče - svejedno: ali moraće se i o njoj, i nju takođe...
<BR>&nbsp;&nbsp;&nbsp;&nbsp;&nbsp;Izašao sam kroz otvor na palubu i zaustavio se: ne znam kud ću sad, ne znam zašto sam došao ovamo. Pogledao sam gore. Tamo se sunce, izmučeno od popodneva, mutno dizalo. Dole je bio - Integral, sivostaklast, mrtav.
<BR>&nbsp;&nbsp;&nbsp;&nbsp;&nbsp;Ružičasta krv je istekla, meni je jasno da je sve to - samo moja fantazija, da je sve ostalo kao i pre, a u isto vreme jasno mi je...
<BR>&nbsp;&nbsp;&nbsp;&nbsp;&nbsp;"503, šta vam je, jeste li gluvi? Zovem vas, zovem... Šta je s vama?" To Drugi Graditelj - pravo meni u uho: mora biti da već odavno viče.
<BR>&nbsp;&nbsp;&nbsp;&nbsp;&nbsp;Šta je sa mnom? Izgubio sam komandnu palicu. Motor iz sve snage zuji, aero drhti i juri, ali komandne palice nema - i ja ne znam kud jurim: naniže - i istog trenutka o zemlju, ili naviše - u sunce, u vatru što tako besomučno žeže...
</TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
