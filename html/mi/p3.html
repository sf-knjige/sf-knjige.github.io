<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 3.
<P>&nbsp;&nbsp;&nbsp;&nbsp;&nbsp;Sako. Zid. Tablica.
<BR>&nbsp;&nbsp;&nbsp;&nbsp;&nbsp;Pregledao sam sve što sam juče napisao - i vidim: pisao sam nedovoljno jasno. To jest, sve je ovo savršeno jasno za bilo koga od nas. Ali ko zna: možda ste vi, neznanci, kojima će Integral doneti moje beleške, možda ste vi veliku knjigu civilizacije pročitali samo do one stranice, kao i naši preci pre 900 godina. Možda vi ne znate čak ni azbuku kao što je Satna Tablica, Lični Sati, Materinska Norma, Zeleni Zid, Dobrotvor. Smešno mi je - i istovremeno veoma teško da govorim o svemu tome. To je isto tako kao kad bi pisac nekog, recimo, 20. veka u svom romanu morao da objašnjava šta je to 'sako', 'stan', 'žena'. Međutim, ako je njegov roman preveden za divljake - zar se može zamisliti bez napomena u vezi sa, 'sakoom'?
<BR>&nbsp;&nbsp;&nbsp;&nbsp;&nbsp;Ubeđen sam da je divljak gledao na 'sako' i mislio:
<BR>&nbsp;&nbsp;&nbsp;&nbsp;&nbsp;'Pa dobro, čemu ovo? Samo teret.' Meni izgleda da ćete tačno tako gledati i vi, kad vam kažem da niko od nas posle Dvestogodišnjeg Rata nije bio iza Zelenog Zida.
<BR>&nbsp;&nbsp;&nbsp;&nbsp;&nbsp;Ali, dragi moji, treba ipak donekle misliti, to veoma pomaže. Jasno je jedno: sva istorija čovečanstva, koliko znamo, jeste istorija prelaza od nomadskih formi ka sve više ustaljenim formama. Zar ne proizilazi iz toga da je najustaljenija forma života (naša) - u isto vreme i najsavršenija (naša). Ako su se ljudi majali po zemlji s jednog kraja na drugi, to je samo bilo u preistorijskim vremenima, kada su postojale nacije, ratovi, trgovine, otkrivanje raznih Amerika. Ali zbog čega, kome je sada to potrebno?
<BR>&nbsp;&nbsp;&nbsp;&nbsp;&nbsp;Dozvoljavam: nije se naviklo na taj ustaljeni način života bez muke i odjednom. Kad su u vreme Dvestogodišnjeg Rata svi putevi bili razrušeni i zarasli u travu - u prvo vreme mora da je izgledalo veoma neudobno živeti u gradovima koji su bili odsečeni jedan od drugog zelenim prašumama. Ali šta iz toga proizilazi? Kad je čoveku otpao rep, on, verovatno, takođe nije odmah naučio da tera muve bez repa. On je u prvo vreme nesumnjivo tugovao za repom. A sada - možete li vi zamisliti sebe sa repom? Ili: možete li sebe da zamislite na ulici - golog bez 'sakoa' (možda se vi još šetate u 'sakoima'). Isto tako je i ovde: ja ne mogu da zamislim grad koji nije okružen Zelenim Zidom, ne mogu da zamislim život koji nije obučen u cifarske odežde Tablice.
<BR>&nbsp;&nbsp;&nbsp;&nbsp;&nbsp;Tablica... Evo baš sad, sa zida u mojoj sobi, strogo i nežno, gledaju me u oči njene purpurne cifre na zlatnom polju. Nehotice se sećam onoga što su drevni nazivali 'ikona' i tako bih želeo da sastavljam pesme ili molitve (što je jedno te isto). Ah, zašto nisam pesnik, pa da te dostojno opevam, o Tablico, srce Jedinstvene Države!
<BR>&nbsp;&nbsp;&nbsp;&nbsp;&nbsp;Svi smo mi (a možda i vi) još kao deca, u školi, čitali onaj najveličanstveniji od svih spomenika drevne književnosti koji je dospeo do nas - 'Vozni red'. Ali, ako ga postavite naporedo sa Tablicom - videćete upoređen grafit i dijamant: i jedan i drugi imaju - C, ugljenik, ali kako je večan, prozračan, kako sija dijamant! Kome ne zastaje dah, kad s bukom jurite po stranicama 'Voznog reda'. A Satna Tablica - svakoga od nas na javi pretvara u čeličnog šestotočkovnog junaka velike poeme. Svakog jutra, sa šestotočkovnom tačnošću, jednog istog časa, i jednog istog trenutka - mi, milioni, ustajemo kao jedan. U jednom istom času, jedinstvenomilionski, počinjemo posao - jedinstvenomilionski ga završavamo. I slivajući se u jedinstvenomilionsko telo, u jednoj istoj Tablicom obrađenoj sekundi - prinosimo kašike ustima - i u jednoj istoj sekundi izlazimo u šetnju i idemo u slušaonicu, u salu Tejlorovih ekzersisa, odlazimo na spavanje...
<BR>&nbsp;&nbsp;&nbsp;&nbsp;&nbsp;Biću potpuno otvoren: apsolutno tačno rešenje zadatka sreće nemamo ni mi: dva puta dnevno - od 16 do 17 i od 21 do 22 - jedinstveni moćni organizam se raspada na pojedine ćelije - to je utvrđeno Tablicom - na Lične Sate. U to vreme ćete videti: u sobi kod jednih - čedno spuštene roletne, drugi odmereno, po bronzanim stepenicama Marša - prelaze bulevarom, treći su - kao ovo ja sad - za pisaćim stolom. Ali ja čvrsto verujem - neka me nazovu idealistom i fantastom - ja verujem: pre ili posle - tek mi ćemo jednom i za te sate pronaći mesto u opštoj formuli, jednom će svih 86.400 sekundi stajati u Satnoj Tablici.
<BR>&nbsp;&nbsp;&nbsp;&nbsp;&nbsp;Imao sam prilike da čitam i čujem mnogo neverovatnih stvari o onim vremenima kada su ljudi živeli još u slobodnom tj. neorganizovanom, divljem stanju. Ali najneverovatnije mi se uvek činilo upravo ovo: kako je tadašnja, makar i embrionalna vlast, mogla dozvoliti da ljudi žive bez ičega nalik na našu Tablicu, bez obaveznih šetnji, bez tačnog regulisanja rasporeda jela, kako je mogla dozvoliti da ustaju i odlaze na spavanje kad im dune u glavu; neki istoričari čak kažu da su u to doba na ulicama po svu noć gorela svetla, da se po svu noć ulicama hodalo i vozilo.
<BR>&nbsp;&nbsp;&nbsp;&nbsp;&nbsp;Eto, to ja nikako ne mogu da razumem. Ma kako da je bio ograničen njihov razum, ipak su morali da shvate da je to bilo pravo, sveopšte ubijanje - samo lagano, iz dana u dan. Država (humanost) branila je da se osudi na smrt pojedinac, a nije branila da se ubijaju milioni napola. Ubiti jednog, tj. smanjiti zbir ljudskih života za 50 godina, - to je zločinački, a smanjiti zbir ljudskih života za 50 miliona godina - to nije zločinački. Pa zar to nije smešno? Kod nas će taj matematički moralni zadatak rešiti za pola minuta bilo koji desetogodišnji broj, a kod njih to nisu mogli - svi njihovi Kantovi skupa (zato što se nijedan Kant nije dosetio da izradi sistem naučne etike, tj. zasnovane na oduzimanju, sabiranju, deljenju, množenju).
<BR>&nbsp;&nbsp;&nbsp;&nbsp;&nbsp;A ovo - zar nije apsurd što je država (smela je sebe da nazove državom!) mogla da ostavi bez svake kontrole seksualni život. Ko je, kad je, i koliko je hteo... Potpuno nenaučno, kao životinje. I kao životinje su nasumice rađali decu. Zar nije smešno: poznavati voćarstvo, živinarstvo, ribarstvo (imamo tačne podatke da su oni sve ovo znali) i ne umeti doći do poslednjeg stupnja te logičke lestvice; detarstva. Ne dosetiti se naših Materinskih i Očinskih Normi.
<BR>&nbsp;&nbsp;&nbsp;&nbsp;&nbsp;Tako je smešno, tako je neverovatno, da sam eto napisao, a plašim se: odjednom ćete me vi, nepoznati čitaoci, proglasiti za pakosnog šaljivca. Odjednom ćete pomisliti da prosto hoću da vam se podsmevam i da vam sa ozbiljnim izgledom pričam krajnje budalaštine.
<BR>&nbsp;&nbsp;&nbsp;&nbsp;&nbsp;Ali prvo: ja nisam sposoban za šalu - u svaku šalu, kao nejavnu funkciju, ulazi laž; i drugo: Jedinstvena Državna Nauka tvrdi da je život drevnih bio baš takav, a Jedinstvena Državna Nauka ne može da pogreši. Pa i otkud je tad i mogla da se stvori državna logika kad su ljudi živeli u stanju slobode, tj. kao zveri, majmuni, stado. Šta se može tražiti od njih kad se čak i u naše vreme - odnekle sa dna, iz kosmatih dubina - još ponekad čuje divlji majmunski eho.
<BR>&nbsp;&nbsp;&nbsp;&nbsp;&nbsp;Srećom - samo ponekad. Srećom - to su samo sitni kvarovi detalja: mogu se lako opraviti, ne zaustavljajući večno, veliko kretanje čitave mašine. I da bismo izbacili iskrivljeni zavrtanj - mi imamo veštu, tešku ruku Dobrotvora, imamo iskusno oko Čuvara...
<BR>&nbsp;&nbsp;&nbsp;&nbsp;&nbsp;Da, uzgred budi rečeno, sad sam se setio: onaj jučerašnji, dvaput izvijeni, kao S, - čini mi se da sam ga video kako izlazi iz Biroa Čuvara. Sad shvatam zašto sam imao ono instinktivno osećanje poštovanja prema njemu i nekakvu neugodnost kad je ta čudnovata Y uz njega...
<BR>&nbsp;&nbsp;&nbsp;&nbsp;&nbsp;Moram priznati da je ta Y...
<BR>&nbsp;&nbsp;&nbsp;&nbsp;&nbsp;Zvoni za spavanje: 221/2. Do sutra.
</TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
