<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 9.
<P>&nbsp;&nbsp;&nbsp;&nbsp;&nbsp;Liturgija. Jambovi i horeji. Gvozdena ruka.
<BR>&nbsp;&nbsp;&nbsp;&nbsp;&nbsp;Svečan, svetao dan. U takav dan zaboravljaš svoje slabosti, netačnosti, bolesti - i sve je kristalno nepokolebljivo, večno - kao naše, novo staklo...
<BR>&nbsp;&nbsp;&nbsp;&nbsp;&nbsp;Trg Kocke. Šezdeset i šest moćnih koncentričnih krugova: tribine. I šezdeset šest redova: tiha kandila lica, oči koje odražavaju sijanje neba - ili, možda, sijanje Jedinstvene Države. Purpurno, kao krv, cveće - usnice žena. Nežne girlande dečjih lica - u prvim redovima, blizu mesta radnje. Produbljena, stroga, gotska tišina.
<BR>&nbsp;&nbsp;&nbsp;&nbsp;&nbsp;Sledeći po sačuvanim opisima, nešto slično su osećali drevni ljudi za vreme svojih 'bogosluženja'. Ali oni su služili svome besmislenom, neznanom Bogu - mi služimo osmislenom i do tančina znanom; njihov Bog im nije dao ništa osim večitih, mučnih traženja; njihov Bog nije izmislio ništa pametnije nego, ne zna se zašto, da ljudi prinose sebe na žrtvu - a mi prinosimo žrtvu našem Bogu, Jedinstvenoj Državi - smirenu, osmišljenu razumnu žrtvu. Da, to je bila svečana liturgija Jedinstvenoj Državi, sećanje na mučeničke dane - godine Dvestogodišnjeg Rata, veličanstveni praznik pobede svih nad jednim, zbira nad jedinicom...
<BR>&nbsp;&nbsp;&nbsp;&nbsp;&nbsp;Evo jednog - stajao je na stepenicama Kocke oblivene suncem. Belo... čak ne - ne belo, nego već bezbojno - stakleno lice, staklene usnice. I samo oči, crne rupe koje usisavaju, gutaju i onaj jezivi svet od koga je on bio udaljen svega sa nekoliko minuta. Zlatna pločica sa brojem je skinuta. Ruke su vezane purpurnom trakom (starinski običaj: objašnjenje je, očigledno, u tome što su u staro vreme - kada se sve to nije vršilo u ime Jedinstvene Države - osuđenici, razumljivo, smatrali da imaju pravo da se protive, pa su im ruke obično okivali u lance).
<BR>&nbsp;&nbsp;&nbsp;&nbsp;&nbsp;A gore je, na Kocki, pored Mašine - nepokretna, kao od metala, figura onoga koga mi zovemo Dobrotvor. Lice se odavde, odozdo, ne može razabrati: vidi se samo da je ograničeno strogim, veličanstvenim, kvadratnim obrisima. Ali zato ruke... Tako ponekad biva na fotografijama: suviše blizu, u prvom planu, postavljene ruke - postaju ogromne, prikivaju pogled - zaklanjaju sve ostalo. Ove teške ruke koje zasada još mirno leže na kolenima - jasno je: kamene su, i kolena - jedva izdržavaju njihovu težinu...
<BR>&nbsp;&nbsp;&nbsp;&nbsp;&nbsp;I, odjednom se jedna od ovih ogromnih ruku lagano podigla - lagani, gvozdeni gest - i sa tribine, povinujući se podignutoj ruci, priđe prema Kocki jedan broj. To je bio Državni Pesnik na koga je pala srećna kocka da uveča praznik svojim stihovima. I zagrmeli su nad tribinama božanstveni, bronzani jambovi - o onome bezumniku sa staklenim očima što je stajao tamo, na stepenicama, i čekao logičke posledice svog bezumlja.
<BR>&nbsp;&nbsp;&nbsp;&nbsp;&nbsp;...Požar. U jambovima se njišu kuće, pršte uvis kao žitko zlato, stropoštavaju se. Grči se zeleno drveće, kaplje sok - samo su ostali crni krstovi skeleta. Ali, javio se Prometej (to smo, naravno, mi).
<BR>&nbsp;&nbsp;&nbsp;&nbsp;&nbsp;"I upregao je vatru u mašinu,
<BR>&nbsp;&nbsp;&nbsp;&nbsp;&nbsp;I zakonom je okovao haos."
<BR>&nbsp;&nbsp;&nbsp;&nbsp;&nbsp;Sve je novo, čelično: čelično sunce, čelično drveće, čelični ljudi. Odjednom nekakav bezumnik - 'vatru je s lanca pustio na slobodu' - i ponovo sve gine...
<BR>&nbsp;&nbsp;&nbsp;&nbsp;&nbsp;Ja, na žalost, stihove slabo pamtim, ali jednoga se sećam: nije bilo mogućno izabrati poučnije i lepše slike.
<BR>&nbsp;&nbsp;&nbsp;&nbsp;&nbsp;Ponovo lagani, teški gest - i na stepeništu Kocke drugi Pesnik. Čak sam se pridigao: ne može biti? Ne: njegove debele, crnačke usne, to je on... Zašto unapred nije rekao da mu predstoji visoko... Usne mu drhte, sive su. Ja shvatam: pred licem Dobrotvora, pred licem čitavog skupa Čuvara - ali ipak, tako se uzbuđivati...
<BR>&nbsp;&nbsp;&nbsp;&nbsp;&nbsp;Reski, brzi - kao oštra sekira - horeji. O nečuvenom zločinu: o bogohulnim stihovima u kojima se Dobrotvor nazivao... ne, moj jezik to ne može da ponovi.
<BR>&nbsp;&nbsp;&nbsp;&nbsp;&nbsp;R-13 se bled, ne gledajući nikoga (nisam očekivao od njega takvu stidljivost) - spustio, seo. U jednom najmanjem diferencijalu sekunde promaklo mi je, naporedo sa njegovim, nečije lice - oštar, crn trougao - i u trenutku se izgubilo: moje oči - hiljade očiju - onamo, gore, prema Mašini. Tamo je - treći gvozdeni gest neljudske ruke. I, ljuljajući se usled nevidljivog vetra - zločinac ide lagano, stepenik - još - i još jedan korak, poslednji u njegovom životu - i on je, licem prema nebu, sa glavom zabačenom unazad - na svom poslednjem ležaju.
<BR>&nbsp;&nbsp;&nbsp;&nbsp;&nbsp;Kao sudbina teški kameni Dobrotvor obišao je unaokolo Mašinu, stavio ogromnu ruku na polugu... Ni šušnja, ni daha: sve su oči - na toj ruci. Kakav li mora biti taj vatreni, zanosni vihor - biti oruđe, biti rezultanta stotine hiljada volti. Kakva velika sudbina!
<BR>&nbsp;&nbsp;&nbsp;&nbsp;&nbsp;Nemerljiva sekunda. Ruka se spustila uključivši struju.
<BR>&nbsp;&nbsp;&nbsp;&nbsp;&nbsp;Sevnuo je neizdržljivo oštri zrak - kao drhtaj, jedva čujni tresak u cevima Mašine. Raspljošteno telo - sve u laganom, svetlucavom dimu - i naočigled svih kopni, kopni, rastvara se užasavajućom brzinom. I - ništa: samo barica hemijski čiste vode, koja je još pre jednog minuta bujno i crveno klokotala u srcu...
<BR>&nbsp;&nbsp;&nbsp;&nbsp;&nbsp;Sve je to bilo obično, sve je to znao svako od nas: da, disocijacija materije, da, cepanje atoma čovečijeg tela. Pa ipak, svaki put je to bivalo - kao čudo, to je bilo - kao znamenje neljudske moći Dobrotvora.
<BR>&nbsp;&nbsp;&nbsp;&nbsp;&nbsp;Gore, pred Njim - zajapurena lica desetine ženskih brojeva, usta poluotvorena od uzbuđenja, cveće <EM>Naravno iz Botaničkog Muzeja. Ja lično u cveću ne vidim ničeg lepog - kao i u svemu što pripada divljem svetu, davno prognanom preko Zelenog Zida. Lepo je samo razumno i korisno: mašine, čizme, formule, hrana i ostalo.</EM> koje vetar njiše.
<BR>&nbsp;&nbsp;&nbsp;&nbsp;&nbsp;Po starom običaju - deset žena je kitilo cvećem unifu Dobrotvora koja se još nije prosušila od štrcanja krvi. Veličanstvenim korakom prvosveštenika On lagano silazi, lagano prolazi između tribina - a iza njega: uvis podignute nežne, bele grančice ženskih ruku i jednomilionska bura klicanja. A onda isto takvi poklici u čast skupa Čuvara, koji su nevidljivi ovde negde prisutni, u našim redovima. Ko zna: možda je baš njih, Čuvare, predvidela fantazija drevnog čoveka, stvarajući njihove nežne, strašne 'arhanđele', koji su od rođenja dodeljivali svakom čoveku.
<BR>&nbsp;&nbsp;&nbsp;&nbsp;&nbsp;Da, nešto od drevnih religija, nešto što čisti, kao oluja i bura - bilo je u čitavoj svetkovini. Vama, koji ćete ovo čitati - da li su vam poznati ovakvi trenuci? Žalim vas ako ih ne znate...
</TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
