<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BELEŠKA 27.
<P>&nbsp;&nbsp;&nbsp;&nbsp;&nbsp;Nikakav konspekt nije potreban.
<BR>&nbsp;&nbsp;&nbsp;&nbsp;&nbsp;Sam sam u beskrajnim hodnicima - onim istim. Nemo betonsko nebo. Negde kaplje na kamen voda. Poznata, teška, neprozirna vrsta - a otuda potmula tutnjava.
<BR>&nbsp;&nbsp;&nbsp;&nbsp;&nbsp;Rekla je da će doći k meni tačno u 16. Ali evo, već je prošlo posle 16 pet, deset, petnaest minuta: nikoga nema.
<BR>&nbsp;&nbsp;&nbsp;&nbsp;&nbsp;Za trenutak sam ja onaj pređašnji koga je strah ako se ta vrata otvore. Još - poslednjih pet minuta, i ako ona ne iziđe...
<BR>&nbsp;&nbsp;&nbsp;&nbsp;&nbsp;Negde kaplje na kamen voda. Nikoga nema. Sa setnom radošću osećam: spasen sam. Lagano se vraćam kroz hodnik. Drhtava istačkana linija sijalica na tavanici je sve mutnija, mutnija...
<BR>&nbsp;&nbsp;&nbsp;&nbsp;&nbsp;Odjednom su pozadi žurno škljocnula vrata, brzi bat koji mekano odskače od tavanice, od zidova - i ona, u letu, lagano zadihana od trčanja, diše ustima.
<BR>&nbsp;&nbsp;&nbsp;&nbsp;&nbsp;"Znala sam: ti ćeš biti ovde, doći ćeš! Znala sam: ti-ti..."
<BR>&nbsp;&nbsp;&nbsp;&nbsp;&nbsp;Koplja trepavica se pomiču, propuštaju me unutra - i... Kako da opišem ono što sa mnom radi taj drevni, besmisleni, čudesni obred, kad njene usne dodiruju moje? Kojom formulom da se iskaže taj vihor koji u duši briše sve osim nje? Da, da u duši - smejte se ako hoćete.
<BR>&nbsp;&nbsp;&nbsp;&nbsp;&nbsp;Ona s naporom, lagano podiže kapke - i s naporom, lagano izgovara reči:
<BR>&nbsp;&nbsp;&nbsp;&nbsp;&nbsp;"Ne, dosta... posle: sad - idemo."
<BR>&nbsp;&nbsp;&nbsp;&nbsp;&nbsp;Vrata su se otvorila. Stepenište izlizano, staro. I neizdržljivo šarolika graja, zvižduk, svetlost...
<BR>&nbsp;&nbsp;&nbsp;&nbsp;&nbsp;Od tada je prošlo skoro dan i noć, sve se u meni već donekle staložilo - i utoliko pre mi je neobično teško da dam makar približno tačan opis. U glavi - kao da je eksplodirala bomba, a otvorena usta, krila; krici, lišće, reči, kamenje - stoje naporedo, u gomili, jedno pored drugog...
<BR>&nbsp;&nbsp;&nbsp;&nbsp;&nbsp;Sećam se - prvo što sam pomislio: "Brže, navrat nanos, nazad." Jer mi je jasno: dok sam u hodnicima čekao - oni su nekako minirali ili razrušili Zeleni Zid - i otuda je sve jurnulo i zapljusnulo naš grad očišćen od nižeg sveta.
<BR>&nbsp;&nbsp;&nbsp;&nbsp;&nbsp;Mora biti da sam nešto slično tome rekao Y. Ona se nasmejala:
<BR>&nbsp;&nbsp;&nbsp;&nbsp;&nbsp;"Ma ne! Prosto - mi smo izišli izvan Zelenog Zida..."
<BR>&nbsp;&nbsp;&nbsp;&nbsp;&nbsp;Tada sam otvorio oči - i licem u lice sa mnom, na javi - ono isto što do danas niko živ nije video drugačije nego hiljadu puta umanjeno, oslabljeno, prigušeno mutnim staklom Zida.
<BR>&nbsp;&nbsp;&nbsp;&nbsp;&nbsp;Sunce... to nije bilo naše sunce, ravnomerno raspoređeno po površini kaldrme glatkoj kao ogledalo: to su bili nekakvi živi komadići, mrlje što su neprekidno skakale, od kojih su slepele oči, vrtela se svest. I drveće kao sveće - do samog neba; kao pauci koji se kvrgavim pipcima oslanjaju na zemlju; kao neme zelene fontane... I sve se to kreče, miče, šušti, ispod nogu skače nekakvo hrapavo klupče, a ja sam - prikovan, ne mogu ni makac - zato što mi pod nogama nije ravan - shvatate li, nije ravan - nego nešto odvratno meko, podatljivo, živo, zeleno, gipko.
<BR>&nbsp;&nbsp;&nbsp;&nbsp;&nbsp;Sve me je to ošamutilo, zagrcnuo sam se - to, eto to je možda najprikladnija reč. Stajao sam uhvativši se obema rukama za nekakvu zanjihanu granu.
<BR>&nbsp;&nbsp;&nbsp;&nbsp;&nbsp;"Ništa, ništa! To je samo u početku, proći će to. Smelije!"
<BR>&nbsp;&nbsp;&nbsp;&nbsp;&nbsp;Pored Y - na zelenoj mrežici koja je vrtoglavo skakala nečiji veoma tanan, profil izrezan od hartije... ne, nije to nečiji, nego ja znam čiji. Sećam se: doktor - ne, ne, ja vrlo dobro sve shvatam. I shvatam: oni su me oboje uhvatili pod ruke i sa smehom me vuku napred. Noge mi se sapliću, klizaju. Tamo je graktanje, mahovina, busenje, kreštanje, granje, stabla, krila, lišće, zvižduk...
<BR>&nbsp;&nbsp;&nbsp;&nbsp;&nbsp;I - drveće se razmaklo, svetla poljana, na poljani - ljudi... ili već ni sam ne znam kako: možda je pravilnije - bića.
<BR>&nbsp;&nbsp;&nbsp;&nbsp;&nbsp;Ovo je najteže. Zato što je to izlazilo iz svih granica verovatnoće. I sad mi je jasno zašto je Y uvek tako uporno ćutala: ionako joj ne bih poverovao - čak ni njoj. Moguće je da sutra neću verovati ni samom sebi ni evo ovoj svojoj belešci.
<BR>&nbsp;&nbsp;&nbsp;&nbsp;&nbsp;Na poljani, oko golog, kamena sličnog lobanji - grajala je gomila od trista-četiristo... ljudi - neka bude - 'ljudi', teško mi je da govorim drugačije. Kao što na tribinama od svih lica vi u prvom trenutku zapažate samo poznata, tako sam i ovde u početku video samo naše sivoplavičaste unife. A onda trenutak - i među unifama, savršeno jasno i jednostavno: crni, riđi, zlatasti, tamno smeđi, pegavi beli ljudi - očigledno, ljudi. Svi su oni bili bez odeće i svi su bili pokriveni kratkom blistavom vunom - slično onoj koju svako može da vidi na punjenom konju u Praistorijskom Muzeju. Samo su ženke imale lica tačno onakva - da, da, baš takva - kao kod naših žena: nežno ružičasta i bez dlaka, takođe su im bez dlaka bile i grudi - krupne, čvrste divnog geometrijskog oblika. Mužjaci su bez dlaka imali samo jedan deo lica - kao naši preci.
<BR>&nbsp;&nbsp;&nbsp;&nbsp;&nbsp;To je bilo do te mere neverovatno, do te mere neočekivano da sam ja mirno stajao - odlučno tvrdim: mirno stajao i gledao. Kao terazije: pretovarite jedan tas - a onda već tamo možete metati koliko hoćete - strelica se ipak neće pokrenuti...
<BR>&nbsp;&nbsp;&nbsp;&nbsp;&nbsp;Odjednom - jedan: Y već više nije sa mnom - ne znam kako je i gde je iščezla. Unaokolo su samo oni sa atlasno blistavom vunom na suncu. Hvatam se za nečije toplo, čvrsto, crno rame:
<BR>&nbsp;&nbsp;&nbsp;&nbsp;&nbsp;"Slušajte - preklinjem vas Dobrotvorom - da li ste videli - gde je ona otišla? Ma evo sad - ovog trenutka..."
<BR>&nbsp;&nbsp;&nbsp;&nbsp;&nbsp;K meni - kosmate, stroge obrve:
<BR>&nbsp;&nbsp;&nbsp;&nbsp;&nbsp;"Ps-s-st! Tiše", i kosmato su se nagle onamo prema sredini gde se nalazio kamen žut kao lobanja.
<BR>&nbsp;&nbsp;&nbsp;&nbsp;&nbsp;Tamo, gore, nad glavom, nad svima - video sam nju. Sunce pravo u oči, sa te strane, i od toga je ona sva na modrom platnu neba - oštra, ugljenocrna, ugljena silueta na modrini. Malo iznad toga lete oblaci, i prosto ovako: kao da nisu oblaci, nego kamen, a ona je sama na kamenu, a iza nje gomila i poljana - nečujno klize kao brod i lagano nestaje zemlja pod nogama...
<BR>&nbsp;&nbsp;&nbsp;&nbsp;&nbsp;"Braćo..." to ona govori, "Braćo! Svi vi znate: tamo iza Zida u gradu - grade Integral. I znate: došao je dan da razrušimo taj Zid - sve zidove - neka zeleni vetar bije s kraja na kraj - po celoj zemlji. Ali Integral će odneti te zidove onamo, gore, u hiljade drugih zemalja koje će vam večeras zašumeti svetiljkama kroz crno noćno lišće..."
<BR>&nbsp;&nbsp;&nbsp;&nbsp;&nbsp;O kamen - talasi, pena, vetar:
<BR>&nbsp;&nbsp;&nbsp;&nbsp;&nbsp;"Dole Integral! Dole!"
<BR>&nbsp;&nbsp;&nbsp;&nbsp;&nbsp;"Ne braćo: ne dole. Nego Integral treba da bude naš. Onoga dana kad se on prvi put otisne u nebo - na njemu ćemo biti mi. Zato što je sa nama Graditelj Integrala. On je napustio zidove, došao je sa mnom ovde, da bi bio među vama. Živeo Graditelj!"
<BR>&nbsp;&nbsp;&nbsp;&nbsp;&nbsp;Trenutak - i ja sam negde gore. Ispod mene - glave, glave, glave, razjapljena usta što viču, ruke koje se podižu i spuštaju. Bilo je to nešto neobično, čudnovato, pijano: osećao sam sebe iznad svih, ja sam bio ja, odvojen, zaseban svet, prestao sam da budem sabirak kao uvek, nego sam postao jedinica.
<BR>&nbsp;&nbsp;&nbsp;&nbsp;&nbsp;I evo mene - sa telom izgužvanim, srećnim, izgnječenim, kao posle ljubavnih zagrljaja, dole, kraj samog kamena. Sunce, glasovi odozgo - osmeh Y. Nekakva zlatokosa i sva atlasnozlatasta žena koja miriše na trave. U njenim rukama - putir, očigledno drveni. Ona otpija crvenim usnama - i daje meni, a ja žudno, zatvorivši oči, pijem da bih zalio vatru - pijem slatke, bodljikave, hladne iskre.
<BR>&nbsp;&nbsp;&nbsp;&nbsp;&nbsp;A onda - krv u meni i čitav svet - hiljadu puta biva brži; lagana zemlja leti kao paperje. I sve mi je - lako, prosto, jasno.
<BR>&nbsp;&nbsp;&nbsp;&nbsp;&nbsp;Evo na kamenu vidim poznata, ogromna slova: 'Mefi' - i nekako je to toliko potrebno, to je - jednostavna, čvrsta nit koja sve povezuje. Vidim grub lik - možda isto na tom kamenu: krilati mladić, prozračno telo, a onda gde treba da bude srce - zaslepljujući, krmezni ugalj - što tinja. I opet: ja shvatam taj ugalj... ili ne: osećam ga - isto onako kao što ne čujući osećam svaku reč (ona govori odozgo, sa kamena) - i osećam da svi dišu zajedno - i da će svi zajedno nekuda da lete, kao onda ptice iznad Zida...
<BR>&nbsp;&nbsp;&nbsp;&nbsp;&nbsp;Pozadi, iz čestara tela koja gusto dišu - snažan glas:
<BR>&nbsp;&nbsp;&nbsp;&nbsp;&nbsp;"Pa to je ludilo!"
<BR>&nbsp;&nbsp;&nbsp;&nbsp;&nbsp;I, izgleda, da sam ja - da, mislim da sam to bio baš ja - skočio na kamen, a odande sunce, glave, na modrini - zelena zupčasta testera, i ja vičem:
<BR>&nbsp;&nbsp;&nbsp;&nbsp;&nbsp;"Da, da, baš tako! I svi treba da poludite, neophodno je da svi poludite - što je moguće pre! To je neophodno - ja znam."
<BR>&nbsp;&nbsp;&nbsp;&nbsp;&nbsp;Pored mene je Y; njen osmeh, dve tamne crte - od krajeva usta naviše, pod uglom; a u meni je - ugalj, i to je - trenutno, lagano, pomalo boli, predivno...
<BR>&nbsp;&nbsp;&nbsp;&nbsp;&nbsp;Posle toga - zadržali su se samo razbacani komadi.
<BR>&nbsp;&nbsp;&nbsp;&nbsp;&nbsp;Lagano, nisko - ptica. Ja vidim: ona je živa kao i ja, ona kao čovek okreće glavu desno, levo i u mene se zašrafljuju crne, okrugle oči...
<BR>&nbsp;&nbsp;&nbsp;&nbsp;&nbsp;Još ovo: leđa - sa blistavom dlakom boje slonove kosti. Po leđima mili tamna, s majušnim kriocima buba - leđa podrhtavaju da bi otresla bubu, još jednom podrhtavaju...
<BR>&nbsp;&nbsp;&nbsp;&nbsp;&nbsp;Još ovo: od lišća senka - pletena, rešetkasta. U senci leže i žvaću nešto slično legendarnoj hrani drevnih ljudi: duguljasti žuti plod i parče nečeg mrkog. Žena mi to gura u ruku, a meni je smešno: ja ne znam mogu li to da jedem.
<BR>&nbsp;&nbsp;&nbsp;&nbsp;&nbsp;I ponovo: gomila, glave, noge, ruke, usta. Iskaču za trenutak lica - i nestaju, rasprskavaju se kao mehuri. I za trenutak - ili, možda, to mi se samo čini - prozračna, leteća krila-uši.
<BR>&nbsp;&nbsp;&nbsp;&nbsp;&nbsp;Iz sve snage stežem ruku Y. Ona se osvrće:
<BR>&nbsp;&nbsp;&nbsp;&nbsp;&nbsp;"Šta ti je?"
<BR>&nbsp;&nbsp;&nbsp;&nbsp;&nbsp;"On je ovde... Učinilo mi se..."
<BR>&nbsp;&nbsp;&nbsp;&nbsp;&nbsp;"Ko on?"
<BR>&nbsp;&nbsp;&nbsp;&nbsp;&nbsp;"S... Evo ovog trenutka - u gomili..."
<BR>&nbsp;&nbsp;&nbsp;&nbsp;&nbsp;Crne kao ugalj, tamne obrve uzdignute ka slepoočnicama: oštar trougao, osmeh. Nejasno mi je zbog čega se ona osmehuje - kako može da se osmehuje?
<BR>&nbsp;&nbsp;&nbsp;&nbsp;&nbsp;"Ti ne shvataš - Y, ti ne možeš da shvatiš šta znači ako je on, ili neko od njih - ovde."
<BR>&nbsp;&nbsp;&nbsp;&nbsp;&nbsp;"Smešan si! Zar će nekome tamo iza Zida pasti na pamet da smo mi - ovde. Priseti se: evo ti zar si ti nekad mislio da je ovo moguće? Oni nas love - tamo - neka ih nek' love! Ti - buncaš."
<BR>&nbsp;&nbsp;&nbsp;&nbsp;&nbsp;Ona se osmehuje lagano, veselo, osmehujem se i ja, zemlja je - pijana, vesela, lagana - plovi...
</TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
