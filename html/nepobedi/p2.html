<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. SRED RUŠEVINA
<P>&nbsp;&nbsp;&nbsp;&nbsp;&nbsp;'Nepobedivi' se spustio na brižljivo odabranom mestu, nekih šest kilometara severno od spoljne granice takozvanog 'grada'. S pramca se čak dosta dobro video. Utisak da su to konstrukcije podignute na veštački način bio je čak i veći nego prilikom gledanja snimaka koje je poslao satelitski fotoopservator. Uglaste, pretežno pri dnu šire nego pri vrhu, nejednake visine, protezale su se na površini od nekoliko kilometara, pocrnele, mestimično s metalnim odsjajem, ali čak ni najjači dogled nije omogućavao da se razaznaju pojedinosti; činilo se da je većina tih zgrada izbušena poput rešeta.
<BR>
<BR>&nbsp;&nbsp;&nbsp;&nbsp;&nbsp;Ovog puta metalno brujanje cevi koje su se hladile još ne beše prestalo, a brod je iz svoje unutrašnjosti već isturio svoznicu i skelu dizalice, okružio se krugom energobota, ali na tome nije ostao. Na jednom mestu naspram 'grada' (kada se stajalo na zemlji nije se mogao videti od niskih brežuljaka), koncentrisala se unutar energetske zavese grupa od pet terenskih vozila, kojoj se priključio više od dva puta veći od njih, sličan apokaliptičnom gundelju s plavičastim oklopima, pokretni bacač antimaterije.
<BR>&nbsp;&nbsp;&nbsp;&nbsp;&nbsp;Komandant operativne grupe bio je Rohan. Stajao je uspravno u prvom od terenskih vozila, u njegovoj otvorenoj kuli, čekajući kada će se, na zapovest s palube 'Nepobedivog', otvoriti prolaz kroz polje sila. Dva inforobota na dva najbliža brežuljka ispalila su niz neugasivih zelenih flerova, obeležavajući put, i mala kolona, formirana u dva reda, s Rohanovim kolima na čelu, krete napred.
<BR>&nbsp;&nbsp;&nbsp;&nbsp;&nbsp;Mašine su svirale basovima motora, fontane peska dizale su se ispod divovskih točkova balonastih guma, a napred, nekih dvesta metara ispred čeonog džipa, gurao je, dižući se iznad površine terena, izviđački robot, sličan spljoštenom tanjiru, s ticalima koja su brzo treperila, a vazdušna struja koju je izbacivao pod sebe, rušila je vrške dina, te je izgledalo kao da je u prolazu preko njih podsticao u njima nevidljivu vatru. Prašina koju je povorka dizala dugo se nije slegala u dosta mirnom vazduhu, i posle prolaska povorke stvarala je iza nje crvenkast trag u vidu izduženog uskovitlanog oblaka. Senke koje su pratile mašine postajale su sve izduženije; bližilo se veče. Povorka je zaobišla gotovo sasvim zasut krater koji joj se isprečio na putu i posle dvadeset minuta stigla je do ivice ruševina. Tu se poredak kolone narušio. Tri vozila bez ljudi pošla su napred i zapalila oštroplava svetla u znak da su stvorila lokalno polje sila. Dve mašine s ljudima valjale su se unutar pokretne zavese. Pedeset metara iza njih kretao se na svojim dvodelnim, povijenim nogama gigantski bacač antimaterije. U jedan mah, pošto su prešli preko zasutog spleta neke vrste iskidanih metalnih užadi ili žica, moradoše se zaustaviti, jer je jedna noga bacača upala kroz pesak u nevidljivu pukotinu. Dva arktana skočiše s komandantovog vozila i oslobodiše zarobljenog diva. Tada kolona krenu dalje.
<BR>&nbsp;&nbsp;&nbsp;&nbsp;&nbsp;Ono što su nazvali gradom u stvarnosti nije bilo ni najmanje nalik na zemaljska naselja. Utonuli u ko zna koliko duboke peščane nanose, stajali su tamni masivi naježenih i nekako četkastih površina, ne ličeći ni na šta poznato ljudskim očima. Njihovi oblici, koje je bilo nemoguće nazvati bilo kojim imenom, stizali su do visine od nekoliko spratova. Nisu imali prozora, vrata, pa čak ni zidova, jedni su izgledali kao naborane i u bezbroj pravaca izukrštane, veoma gusto spletene mreže, sa zadebljanjima na mestima spajanja, drugi su podsećali na komplikovane prostorne arabeske, stvorene od izukrštanog pčelinjeg saća ili rešeta s trouglastim ili petouglastim otvorima. U svakom većem elementu i u svakoj vidljivoj površini mogla je da se ustanovi neka vrsta regularnosti, ne tako jednorodne kao u kristalu, ali koja se nesumnjivo ponavljala u određenom ritmu, iako na mnogim mestima narušenom tragovima uništenja. Neke konstrukcije stvorene kao od potkresanih, brušenih, gusto sraslih grana (ali te grane nisu imale proizvoljan tok, svojstven drveću ili žbunju: ili su predstavljale deo luka, ili dve, u suprotnim pravcima savijene spirale), štrčale su iz peska uspravno, i nailazile ipak na povijene, nalik na krak pokretnog mosta. Vetrovi koji najčešće duvaju sa severa, nagomilali su na svim vodoravnim površinama i na svim blažim prevojima laki pesak, tako da su izdaleka mnoge od ovih ruševina podsećale na čvrstu piramidu, zarubljenu pri vrhu. Izbliza bi ipak njena prividno glatka površina pokazala šta je: sistem žbunastih, šiljatih šipki, letava, tako mestimično spletenih, da su u svom spletu zadržavale čak i pesak. Rohanu se učinilo da su to nekakvi kubni i piramidalni ostaci stena, proraslih izumrlim i sasušenim rastinjem. Ali i taj se utisak rasipao na udaljenosti od nekoliko koraka: tada je, naime, regularnost nesvojstvena živim oblicima, otkrivala svoju prisutnost ispod haosa uništenja. Ruševine nisu bile prave, slivene, jer se moglo ući među njih kroz pukotine metalnog gustiša, nisu bile ni prazne, jer ih je taj čestar skroz ispunjavao. Odsvuda je odisalo mrtvilo napuštenosti. Rohan pomisli na bacač, ali besmisleno je bilo čak i upotrebiti silu, pošto nije bilo unutrašnjosti u koje bi se moglo prodreti. Vetar je između visokih bastiona gonio oblake oštre prašine. Pravilne mozaike otvora koji su se crneli ispunjavao je pesak, i taj se pesak stalno osipao i curio, stvarajući u njihovom podnožju kupice nalik na minijaturne usove. Neprestano, sipko šuštanje pratilo ih je na celom putu. Antene u obliku vetrenjača, cevi pokretnih gajgera, ultrazvučni mikrofoni i aparati za merenje zračenja - ćutali su. Čulo se samo škripanje peska pod točkovima, isprekidano zavijanje motora kada su menjali brzinu i poredak, prilikom skretanja, kolona je čas nestajala u debelom, svežijem hladu, koji su bacali kolosi kraj kojih se prolazilo, a čas je opet prelazila preko vrelog peska, obasjanog skerletno-crvenim suncem.
<BR>&nbsp;&nbsp;&nbsp;&nbsp;&nbsp;Najzad stigoše pred tektonsku pukotinu. Bila je to provalija široka stotinak metara, na izgled bez dna, a sigurno neizmerno duboka, jer je nisu ispunili čitavi vodopadi peska, stalno nanošenog odozgo naletima vetra. Zaustaviše se, i Rohan posla na drugu stranu letećeg robota-izviđača. Posmatrao je na ekranu ono što je robot video svojim televizijskim objektivima, ali slika je bila ista kakvu su već znali. Izviđač posle jednog časa bi pozvan natrag, a kada se priključio grupi, Rohan se dogovori s Balminom i fizičarom Gralevom, koji su sedeli u njegovim kolima, da podrobnije razgledaju nekoliko ruševina.
<BR>&nbsp;&nbsp;&nbsp;&nbsp;&nbsp;Najpre pokušaše da ustanove ultrazvučnim sondama koliko je debeo sloj peska koji je pokrivao 'ulice' mrtvog 'grada'. Bilo je to dosta teško. Rezultati sondiranja nisu se slagali, verovatno zbog toga što je osnovna stena podlegla unutrašnjoj dekristalizaciji za vreme potresa koji je prouzrokovao njeno veliko pucanje. Izgleda da je peščani pokrivač, koji je ispunjavao ovo ogromno, koritasto udubljenje terena, bio debeo sedam do dvanaest metara. Uputiše se na istok, prema okeanu i, prevalivši jedanaest kilometara krivudavog puta, između mrkih ruševina, koje su postajale sve niže i koje su sve rede štrčale iz peska, dok ih sasvim ne nestade, stigoše do golih stena. Tu se zaustaviše nad usekom, tako visokim da je grmljavina talasa što su se razbijali o njegovo podnožje, do njih jedva dopirala. Pojas gole stene, očišćene od peska, neprirodno glatke obeležavao je liniju useka, dižući se prema severu u niz planinskih vrhova, koji su u oštrim skokovima leteli u okeansko ogledalo.
<BR>&nbsp;&nbsp;&nbsp;&nbsp;&nbsp;Iza sebe su ostavili 'grad' - koji se odavde video u obliku crne linije pravilnih kontura što se gubila u riđastoj magli. Rohan se spoji s 'Nepobedivim', saopšti astrogatoru šta su ovde videli - obaveštenja, u stvari, ravna nuli - i cela kolona, zadržavajući i dalje sve propise opreznosti, krenu natrag među ruševine.
<BR>&nbsp;&nbsp;&nbsp;&nbsp;&nbsp;U putu im se dogodi manji incident. Krajnji levi energobot, verovatno zbog greške u kursu, prekomerno je proširio domet polja sila, tako da je ono dodirnulo ivicu nagnute prema njima ivičaste rešetkaste građevine. Spojen s pokazateljima prijema snage polja, bacač antimaterije koji je bio namešten za automatski udar u slučaju napada, shvati ovaj skok povećanja snage kao jasnu oznaku da neko pokušava da probije polje sila i uputi udarac u nedužnu ruševinu. Čitava gornja sekcija povijene 'građevine', visine zemaljskog oblakodera, izgubi svoju mrkocrnu boju, užari se i zaslepljujuće blesnu, da bi se u sledećem trenutku raspala u pljusku uzavrelog metala. Nijedan delić ne pade na putnike, jer užareni ostaci skliznuše niz površinu nevidljive kupole koju je stvarala zavesa polja sila. Pre no što stigoše do zemlje, ispariše od termičkog udara. Nastupi ipak, izazvan anihilacijom, skok zračenja, gajgeri uključiše automatski alarm i Rohan, psujući i preteći da će kosti polomiti onome ko je tako programirao aparaturu, izgubi dosta vremena dok ne opozva alarm, a zatim dok ne odgovori 'Nepobedivom', koji je opazio blesak i odmah pitao šta se desilo.
<BR>&nbsp;&nbsp;&nbsp;&nbsp;&nbsp;"Za sad znamo samo toliko da je u pitanju metal. Verovatno čelik sa primesom volframa i nikla" reče Balmin, koji je, ne uzbuđujući se zbog nastale gužve, iskoristio priliku i izvršio spektralnu analizu plamena koji je zahvatio ruševinu.
<BR>&nbsp;&nbsp;&nbsp;&nbsp;&nbsp;"Možete li da procenite starost?" upita Rohan, brišući meki pesak koji mu je napadao na ruke i lice. Ostavili su za sobom preostali deo ruševine, iskrivljen od užarenosti; visila je sada iznad puta kojim su oni prošli poput slomljenog krila.
<BR>&nbsp;&nbsp;&nbsp;&nbsp;&nbsp;"Ne. Mogu samo da kažem da je to đavolski staro. Đavolski staro", ponovi.
<BR>&nbsp;&nbsp;&nbsp;&nbsp;&nbsp;"Moramo podrobnije da ispitamo... Neću starog ni pitati za dozvolu", dodade Rohan s neočekivanom odlučnošću. Zaustaviše se ispred komplikovanog objekta, stvorenog od nekoliko krakova koji su se u centru sastajali. Otvoriše se, obeležene sa dva flera, vratnice u polju sila. Izbliza je preovladavao utisak haosa. Pročelje zgrade bilo je oblikovano od trouglastih ploča, pokrivenih žičanim 'četkama', a iznutra su te ploče bile podržavane sistemom šipki, debelih kao grane; gledano s površine vladao je kakav-takav red, ali unutra, gde su pokušavali da zavire, svetleći snažnim reflektorima, šuma šipki se razgranavala, razilazila se od debelih čvorova, ponovo se prikupljala, a sve zajedno je bilo nalik na gigantsku žičanu prostirku s milionskim mravinjakom sklupčanih kablova. Tražili su u njima tragove elektriciteta polarizacije, ostataka magnetizma, najzad radioaktivnosti - bez ikavog rezultata.
<BR>&nbsp;&nbsp;&nbsp;&nbsp;&nbsp;Zeleni flerovi, koji su obeležavali ulaz u dubinu polja sila, uznemireno počeše da trepću. Zviždao je vetar, mase vazduha, ubacivanog u čelični čestar, proizvodile su neverovatne zvuke.
<BR>&nbsp;&nbsp;&nbsp;&nbsp;&nbsp;"Šta može da predstavlja ta prokleta džungla?"
<BR>&nbsp;&nbsp;&nbsp;&nbsp;&nbsp;Rohan je brisao lice od peska koji se lepio za oznojenu kožu. On i Balmin stajali su, okruženi niskom balustradom, na leđima letećeg izvidača, koji je zajedno s njima visio nad 'ulicom', ili, tačnije rečeno, nad trouglastim trgom pokrivenim dinama, između dve ruševine koje su se međusobno približavale. Daleko ispod njih stajale su mašine i mali ljudi, nalik na figure iz kutije sa igračkama, koji su ih odozdo gledali, zabacivši glave.
<BR>&nbsp;&nbsp;&nbsp;&nbsp;&nbsp;Izvidač je plovio kroz vazduh. Nalazili su se sada nad površinom punom šiljatih završetaka od crnkastog metala, neravnom, iskidanom, mestimično pokrivenom onim trouglastim pločama, koje ipak nisu ležale u istoj ravni; odmaknute uvis ili na stranu dopuštale su da se zaviri u unutrašnjost punu mraka. Čestar isprepletenih pregrada, šipki, rešetkastih udubina, bio je takav da kroz njega nije mogla da se probije sunčana svetlost, a i zraci reflektora bespomoćno su se gubili u njemu.
<BR>&nbsp;&nbsp;&nbsp;&nbsp;&nbsp;"Šta mislite, Balmine, šta li ovo može da znači?" ponovi Rohan. Bio je ljut. Pocrvenelo mu je čelo koje je stalno brisao, bolela ga je koža, pekle oči, za nekoliko minuta treba da pošalje sledeći izveštaj 'Nepobedivom', a nije umeo čak ni da nađe reči da bi odredio ovo pred čim se nalazio.
<BR>&nbsp;&nbsp;&nbsp;&nbsp;&nbsp;"Nisam vidovnjak", odgovori naučnik. "Nisam čak ni arheolog. Uostalom, mislim da ni arheolog ne bi ništa mogao da vam kaže. Čini mi se..." prekide.
<BR>&nbsp;&nbsp;&nbsp;&nbsp;&nbsp;"Govorite!"
<BR>&nbsp;&nbsp;&nbsp;&nbsp;&nbsp;"Ne liči mi ovo na stambenu konstrukciju. Na ruševine zgrada u kojima bi stanovala bilo kakva bića, razumete me? Ako se uopšte može s nečim uporediti, onda je to jedino kakva mašina."
<BR>&nbsp;&nbsp;&nbsp;&nbsp;&nbsp;"Mašina, a? Ali kakva? Za sakupljanje informacija? Možda je to bila neka vrsta elektronskog mozga?..."
<BR>&nbsp;&nbsp;&nbsp;&nbsp;&nbsp;"Valjda ni sami u to ne verujete..." flegmatično odgovori planetolog.
<BR>&nbsp;&nbsp;&nbsp;&nbsp;&nbsp;Robot se pomeri u stranu, ostavši i dalje gotovo iznad samih šipki koje su nesređeno štrčale između krivo rasporedenih ploča.
<BR>&nbsp;&nbsp;&nbsp;&nbsp;&nbsp;"Ne. Tu nije bilo nikakvih električnih vodova. Gde su vam bilo kakve pregrade, izolatori, ekranizacije?"
<BR>&nbsp;&nbsp;&nbsp;&nbsp;&nbsp;"Možda su bili sagorivi! Možda ih je uništila vatra? Ovo je, najzad, ruševina" neuverljivo odgovori Rohan.
<BR>&nbsp;&nbsp;&nbsp;&nbsp;&nbsp;"Možda", složi se neočekivano Balmin.
<BR>&nbsp;&nbsp;&nbsp;&nbsp;&nbsp;"Dakle, šta da kažem astrogatoru?"
<BR>&nbsp;&nbsp;&nbsp;&nbsp;&nbsp;"Najbolje će biti da mu prenesete čitav ovaj vašar televizijskim putem."
<BR>&nbsp;&nbsp;&nbsp;&nbsp;&nbsp;"Ovo nije bio grad..." naglo reče Rohan, kao da je u mislima sumirao sve što je video.
<BR>&nbsp;&nbsp;&nbsp;&nbsp;&nbsp;"Verovatno nije", složi se planetolog. "U svakom slučaju, ne onakav kakav možemo da zamislimo. Tu nisu stanovala ni čovekolika bića, niti bića bar malo nalik na njih. Okeanski oblici su ovde sasvim bliski zemaljskim. Znači da bi bilo logično da i kopneni budu slični."
<BR>&nbsp;&nbsp;&nbsp;&nbsp;&nbsp;"Da. Stalno o tome razmišljam. Niko od biologa neće o tome da govori. Šta vi mislite?"
<BR>&nbsp;&nbsp;&nbsp;&nbsp;&nbsp;"Neće da govore, jer to izgleda neverovatno: izgleda kao da nešto nije dopustilo da život pređe na kopno... Kao da mu je onemogućavalo izlazak iz vode..."
<BR>&nbsp;&nbsp;&nbsp;&nbsp;&nbsp;"Takav uzrok je mogao jednom davno da postoji, na primer u vidu veoma bliske eksplozije Supernove. Vi znate da je džeta Lire bila Nova pre nekoliko miliona godina. Možda je tvrdo zračenje uništilo život na kontinentima, a u okeanima su organizmi mogli da se spasu..."
<BR>&nbsp;&nbsp;&nbsp;&nbsp;&nbsp;"Da je zračenje bilo takvo kako kažete, do danas bi opstali vidljivi tragovi. Međutim, aktivnost tla je, kad uzmemo u obzir u kojoj se oblasti Galaksije nalazimo, izuzetno niska. A sem toga, za toliko miliona godina evolucija bi ponovo napredovala; jasno je da ne bi bilo nikakvih kičmenjaka, ali bi postojale primitivne priobalne forme. Ali primetili ste da je obala potpuno mrtva?"
<BR>&nbsp;&nbsp;&nbsp;&nbsp;&nbsp;"Primetio sam. No, ima li to odista toliki značaj?"
<BR>&nbsp;&nbsp;&nbsp;&nbsp;&nbsp;"Odlučujući. Život po pravilu nastaje najpre u priobalskoj zoni, a tek tada silazi u dubinu okeana. Ovde nije moglo da bude drugačije. Nešto ga je odgurnulo. I mislim da mu onemogućava pristup na kopno sve do danas."
<BR>&nbsp;&nbsp;&nbsp;&nbsp;&nbsp;"Zašto mislite tako?"
<BR>&nbsp;&nbsp;&nbsp;&nbsp;&nbsp;"Zato što se ribe plaše sondi. Na planetama koje poznajem nikakve životinje se nisu plašile aparata. Nikad se ne plaše onog što nisu videle."
<BR>&nbsp;&nbsp;&nbsp;&nbsp;&nbsp;"Hoćete da kažete da su već videle sonde?"
<BR>&nbsp;&nbsp;&nbsp;&nbsp;&nbsp;"Ne znam šta su videle. Ali šta će im magnetno čulo?"
<BR>&nbsp;&nbsp;&nbsp;&nbsp;&nbsp;"To je neka prokleta zavrzlama", promumla Rohan. Gledao je na iskidane vence metala, nagnuo se preko ograde, zakrivljeni crni vrhovi šipki podrhtavali su od vazdušnog stuba, izduvavanog iz robota. Balmin je dugim kleštama lomio redom žice koje su štrčale iz tunelskog otvora.
<BR>&nbsp;&nbsp;&nbsp;&nbsp;&nbsp;"Kazaću vam nešto", reče. "Tu nije bilo čak ni previše visoke temperature, nikad je nije bilo, jer bi metal prešao u glinu. Znači, i vaša hipoteza požara otpada..."
<BR>&nbsp;&nbsp;&nbsp;&nbsp;&nbsp;"Ovde pada svaka hipoteza", progunđa Rohan. "Sem toga, ne vidim na koji način bi se mogao ovaj ludački čestar povezati s nestankom 'Kondora'. Jer ovo je apsolutno mrtvo."
<BR>&nbsp;&nbsp;&nbsp;&nbsp;&nbsp;"Nije moralo uvek da bude takvo."
<BR>&nbsp;&nbsp;&nbsp;&nbsp;&nbsp;"Pre hiljadu godina, u redu, ali ne pre nekoliko godina. Nemamo ovde šta više da tražimo. Vratimo se dole."
<BR>&nbsp;&nbsp;&nbsp;&nbsp;&nbsp;Više ništa ne rekoše dok se mašina nije spustila naspram zelenih signalnih oznaka ekspedicije. Rohan reče tehničarima da uključe televizijske kamere i da prenesu podatke o situaciji 'Nepobedivom'.
<BR>&nbsp;&nbsp;&nbsp;&nbsp;&nbsp;On se zatvori u kabinu glavnog transportera sa učenjacima. Ispunivši minijaturnu prostoriju kiseonikom, počeše da jedu sendviče, zalevajući ih kafom iz termosa. Nad njihovim glavama se sjajila okrugla svetlosna cev. Rohanu je bila draga njena bela svetlost. Bilo mu je dosta crvenkastog dana planete. Balmin je pljuvao, jer mu je pesak, koji je nezadrživo prodro do cevi za disanje kroz masku, škripao pod zubima dok je jeo.
<BR>&nbsp;&nbsp;&nbsp;&nbsp;&nbsp;"Podseća me ovo na nešto..." iznenada reče Gralev, zatvarajući termos. Njegova crna kosa se presijavala na svetlosti.
<BR>&nbsp;&nbsp;&nbsp;&nbsp;&nbsp;"Ispričao bih vam, ali pod uslovom da ne primite to previše ozbiljno."
<BR>&nbsp;&nbsp;&nbsp;&nbsp;&nbsp;"Ako te na bilo šta podseća, to je već veoma mnogo", odgovori Rohan s punim ustima. "Govori na šta te podseća."
<BR>&nbsp;&nbsp;&nbsp;&nbsp;&nbsp;"Neposredno ni na šta. Ali slušao sam priču... u stvari, neku vrstu bajke. O Liranima..."
<BR>&nbsp;&nbsp;&nbsp;&nbsp;&nbsp;"To nije bajka. Oni su odista postojali. Postoji cela monografija o njima od Ahramjana", primeti Rohan. Iza Gralevljevih leđa na pultu poče da pulsira svetlost, stavljajući im na znanje da imaju neposrednu vezu s 'Nepobedivim'.
<BR>&nbsp;&nbsp;&nbsp;&nbsp;&nbsp;"Da. Pejn je pretpostavljao da su neki uspeli da se spasu. Ali ja sam gotovo ubeđen da je to nemoguće. Svi su izginuli za vreme eksplozije Nove."
<BR>&nbsp;&nbsp;&nbsp;&nbsp;&nbsp;"To je šesnaest svetlosnih godina odavde", reče Gralev.
<BR>&nbsp;&nbsp;&nbsp;&nbsp;&nbsp;"Ne znam tu Ahramjanovu knjigu. Ali čuo sam, čak se ne sećam tačno gde, priču o tome kako su pokušavali da se spasu. Navodno, slali su brodove na sve planete drugih zvezda u svojoj okolini. Bili su već dosta dobro upoznati sa astrogacijom bliskom brzini svetlosti."
<BR>&nbsp;&nbsp;&nbsp;&nbsp;&nbsp;"I šta dalje?"
<BR>&nbsp;&nbsp;&nbsp;&nbsp;&nbsp;"To je, u stvari, sve. Šesnaest svetlosnih godina nije prevelika razdaljina. Možda se neki njihov brod iskrcao ovde?..."
<BR>&nbsp;&nbsp;&nbsp;&nbsp;&nbsp;"Misliš da su oni ovde? To jest, njihovi potomci?"
<BR>&nbsp;&nbsp;&nbsp;&nbsp;&nbsp;"Ne znam. Naprosto su mi pali na um oni dok sam gledao ove ruševine. Mogli su to da izgrade..."
<BR>&nbsp;&nbsp;&nbsp;&nbsp;&nbsp;"Kako su oni, u stvari, izgledali?" upita Rohan. "Bili su čovekoliki?"
<BR>&nbsp;&nbsp;&nbsp;&nbsp;&nbsp;"Ahramjan misli da su bili" odgovori Balmin. "Ali to je samo hipoteza. Od njih je ostalo manje nego od australopiteka."
<BR>&nbsp;&nbsp;&nbsp;&nbsp;&nbsp;"Čudno..."
<BR>&nbsp;&nbsp;&nbsp;&nbsp;&nbsp;"Uopšte nije čudno. Njihova planeta se nekoliko desetina hiljada godina nalazila u hromosferi Nove. Temperatura na njenoj površini je povremeno prelazila deset hiljada stepeni. Od okeana nije ostalo ni traga. Zamislite, nekih stotinak vekova unutar požara Nove!"
<BR>&nbsp;&nbsp;&nbsp;&nbsp;&nbsp;"Lirani ovde? Ali zašto bi se krili? I gde?"
<BR>&nbsp;&nbsp;&nbsp;&nbsp;&nbsp;"Možda su već izumrli? Uostalom, ne tražite od mene previše. Prosto sam rekao ono što mi je palo na pamet."
<BR>&nbsp;&nbsp;&nbsp;&nbsp;&nbsp;Zavlada tišina. Na krmnom pultu upali se signal za uzbunu. Rohan skoči, prinese slušalice ušima.
<BR>&nbsp;&nbsp;&nbsp;&nbsp;&nbsp;"Ovde Rohan... Molim? Vi ste? Da! Razumem... Dobro, odmah se vraćamo!" Obrati se okupljenima bledog lica.
<BR>&nbsp;&nbsp;&nbsp;&nbsp;&nbsp;"Druga grupa je pronašla 'Kondora'... trista kilometara odavde..."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
