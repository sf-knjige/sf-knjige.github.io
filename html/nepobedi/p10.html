<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. RAZGOVOR
<P>&nbsp;&nbsp;&nbsp;&nbsp;&nbsp;Rohan je stupio u astrogatorovu kabinu nimalo iznenađen njegovim pozivom. Bivao je u njoj, doduše, retko, ali pošto se sam vratio u bazu iz kratera bio je pozvan na 'Nepobedivog' i Horpah ga je primio baš kod sebe. Takvi pozivi najčešće nisu obećavali ništa dobro. Istina, Rohan je tada bio previše potresen katastrofom u klancu da bi se plašio astrogatorova gneva. Uostalom, ovaj ga nije ni rečju prekoreo, samo što ga je veoma podrobno ispitivao o okolnostima koje su pratile napad oblaka. U razgovoru je učestvovao i doktor Saks, koji je izrazio pretpostavku da se Rohan spasao zato što ga je bio zahvatio 'stupor', zapanjenost koja deprimira električnu delatnost mozga, tako da ga je oblak smatrao već izbačenim iz stroja, jednim od pogođenih. Što se Jarga tiče, neurofiziolog je smatrao da se šofer spasao čistom slučajnošću, jer se, pobegavši, našao van napadnutog terena. Terner međutim, koji se gotovo do kraja trudio da brani sebe i druge, pucajući iz lasera, poneo se istina onako kako mu je nalagala dužnost, ali sasvim paradoksalno, baš ga je to ubilo, jer je njegov mozak radio normalno i time je navukao na sebe pažnju oblaka. Oblak je, naravno, slep prema ljudskom shvatanju i čovek je za njega predstavljao samo izvestan pokretljiv objekat, koji svoju prisutnost manifestuje električnim potencijalima moždane kore. Horpah, lekar i on razmatrali su takođe mogućnost zaštite ljudi time što bi bili dovedeni u stanje 'veštačke omamljenosti', zahvaljujući primeni odgovarajućeg hemijskog preparata, ali Saks je izrazio mišljenje da bi takav lek delovao s previše velikim zakašnjenjem kad bi se ukazala stvarna potreba za 'električnom kamuflažom', a opet, slati u akciju ljude u stanju pomračenosti - nemoguće je. I tako na kraju sve to ispitivanje Rohana, nije donelo konkretnih rezultata. Horpah je želeo da se još vrati na to pitanje. Zastao je na sredini kabine, jedno dvaput veće no što je njegova. U zidu su se nalazili uređaji za uspostavljanje neposredne veze s komandnom kabinom i ceo niz mikrofona unutrašnje instalacije, ali sem toga u kabini nije bilo ničega što bi odavalo da tu već godinama stanuje komandant broda. Horpah je zbacio šinjel. Imao je ispod njega pantalone i mrežastu košulju. Kroz njena okca probijale su se guste, sede dlake njegovih širokih grudi. Seo je malo postrance od Rohana koji je stajao. Teškim rukama oslonio se na stočić, na kome nije bilo ničega sem jedne Rohanu nepoznate knjižice, uvezane u izlizanu kožu. Prenevši pogled s te njemu nepoznate lektire svoga šefa na njega samog, osetio se kao da ga je ugledao prvi put. Bio je to čovek smrtno umoran, koji nije pokušavao čak ni da prikrije pred njim drhtanje ruke, dignute prema čelu. Rohan je tada, kao ozaren, shvatio da uopšte ne poznaje Horpaha pod čijom je komandom služio već četvrtu godinu. Nikad mu nije palo na um da se zamisli zbog čega u astrogatovoj kabini nema ničega ličnog, nijedne od onih sitnih, ponekad zabavnih ili nevinih stvari kakve ljudi nose u prostor, kao što su uspomene iz detinjstva, ili uspomene iz kuće. Sada mu se učinilo da je shvatio zbog čega Horpah nije imao ništa, zbog čega čak ni na zidovima njegove kabine nije bilo nikakvih starih fotografija, koje bi mu pokazivala lica bliskih ljudi, koji su ostali na Zemlji. Nije osećao potrebu za nečim takvim, jer je sav bio ovde, na brodu, i Zemlja mu nije bila dom. Ali možda je žalio zbog toga sada, prvi put u životu? Njegova teška pleća, ruke i vrat nisu odavali starost. Stara je bila samo koža na astrogatorovim rukama, gruba, bezvoljno naborana na zglavcima prstiju, koja je postajala bela kada bi ih ispravio i gledao na njihovo lako podrhtavanje, na izgled s ravnodušnom i umornom zainteresovanošću, kao da konstatuje nešto što mu je do tada bilo tuđe. Rohan nije hteo to da gleda. Ali komandant mu, nagnuvši lako glavu, pogleda u oči i sa stidljivim smeškom progunđa:
<BR>&nbsp;&nbsp;&nbsp;&nbsp;&nbsp;"Presolio sam, a?"
<BR>&nbsp;&nbsp;&nbsp;&nbsp;&nbsp;Rohan oseti ošamućenost ne toliko zbog samih reči, koliko zbog njihovog tona i celokupnog astrogatorovog ponašanja. Ništa ne reče. Nastavio je da stoji, a komandant, protrljavši širokom šakom dlakave grudi, dodade:
<BR>&nbsp;&nbsp;&nbsp;&nbsp;&nbsp;"Možda je tako i bolje."
<BR>&nbsp;&nbsp;&nbsp;&nbsp;&nbsp;I nekoliko sekundi kasnije, sa iskrenošću neobičnom za njega:
<BR>&nbsp;&nbsp;&nbsp;&nbsp;&nbsp;"Nisam znao šta da radim..."
<BR>&nbsp;&nbsp;&nbsp;&nbsp;&nbsp;Bilo je u tome nečeg potresnog. Rohan kao da je i sam naslućivao da je astrogator poslednjih nekoliko dana isto tako bespomoćan kao i svi oni, ali tek u tom trenutku je postao svestan da to nije bilo pravo saznanje, jer je u suštini verovao da astrogator vidi za nekoliko kopalja dalje od svakog drugog čoveka, jer tako mora da bude. I evo, odjednom se pred njim otkrivala suština komandanta nekako dvostruko, jer je video poluobnažene Horpahove grudi, to telo toliko umorno, s rukama koje su drhtale; postojanje toga tela nikada dotle nije dopiralo do Rohanove svesti, a sad je istovremeno čuo reči koje su potvrđivale istinitost njegovog otkrića.
<BR>&nbsp;&nbsp;&nbsp;&nbsp;&nbsp;"Sedi, momče", reče komandant.
<BR>&nbsp;&nbsp;&nbsp;&nbsp;&nbsp;Rohan sede. Horpah se diže, priđe umivaoniku, ispljuska vodom lice i vrat, brzo se istrlja, žurno obuče bluzu, zakopča je i sede naspram Rohana. Gledajući mu u oči svojim bledim i uvek malo suznim očima, kao od vetra, upita kao protiv volje:
<BR>&nbsp;&nbsp;&nbsp;&nbsp;&nbsp;"Kako je s tim tvojim... imunitetom? Pregledali su te?"
<BR>&nbsp;&nbsp;&nbsp;&nbsp;&nbsp;Ah, znači samo to - promače Rohanu kroz glavu. Pročisti grlo.
<BR>&nbsp;&nbsp;&nbsp;&nbsp;&nbsp;"Jesu, pregledali su me lekari, ali ništa nisu otkrili. Verovatno je Saks u pravu, što se tiče stupora."
<BR>&nbsp;&nbsp;&nbsp;&nbsp;&nbsp;"Da. I ništa više nisu rekli?"
<BR>&nbsp;&nbsp;&nbsp;&nbsp;&nbsp;"Meni nisu. Ali čuo sam... razmišljali su, zbog čega oblak napada čoveka samo jednom, a posle ga prepušta sudbini."
<BR>&nbsp;&nbsp;&nbsp;&nbsp;&nbsp;"To je zanimljivo. I šta kažu?"
<BR>&nbsp;&nbsp;&nbsp;&nbsp;&nbsp;"Lauda smatra da oblak razlikuje normalne od pogođenih zahvaljujući razlici električne aktivnosti u mozgu. Kod onih koji su pretrpeli šok, mozak pokazuje aktivnost kao u novorođenčeta. Ili bar sasvim sličnu. Izgleda da je u onakvoj zapanjenosti, u kakvoj sam se ja našao, slika veoma slična. Saks pretpostavlja da bi se mogla načiniti tanka metalna mreža, koja bi mogla da se sakrije u kosi... ona bi slala slabe impulse, upravo onakve kakve šalje mozak ozleđenog čoveka. Nešto poput 'kape-nevidimke'. Na taj način ljudi bi mogli da se maskiraju pred oblakom. Ali to je samo nagađanje. Ne zna se da li bi to donelo koristi. Hteli bi da izvedu nekoliko eksperimenata. Nemaju ipak dvoljnu količinu tih kristalića - a ni one koje je 'Kiklop' trebalo da im dostavi, nismo dobili..."
<BR>&nbsp;&nbsp;&nbsp;&nbsp;&nbsp;"No, dobro" uzdahnu astrogator. "Nisam o tome hteo s tobom da razgovaram... Ovo o čemu ćemo razgovarati, neka ostane među nama. Važi?"
<BR>&nbsp;&nbsp;&nbsp;&nbsp;&nbsp;"U redu..." reče polako Rohan i ponovo postade napet. Astrogator ga sad nije gledao, kao da mu je bilo teško da počne.
<BR>&nbsp;&nbsp;&nbsp;&nbsp;&nbsp;"Nisam još doneo odluku", reče naglo. "Neko drugi na mom mestu bacio bi novčić. Vratiti se - ne vratiti se... Ali ja neću to. Znam koliko se često ne slažeš sa mnom..."
<BR>&nbsp;&nbsp;&nbsp;&nbsp;&nbsp;Rohan otvori usta, ali starešina lakim pokretom ruke zaustavi njegove reči pre no što se rodiše.
<BR>&nbsp;&nbsp;&nbsp;&nbsp;&nbsp;"Ne, ne... Evo, imaš šansu. Dajem ti je. Ti ćeš odlučiti. Učiniću kako kažeš."
<BR>&nbsp;&nbsp;&nbsp;&nbsp;&nbsp;Pogledao mu je u oči i odmah skrio pogled pod teškim kapcima.
<BR>&nbsp;&nbsp;&nbsp;&nbsp;&nbsp;"Kako... ja?" promuca Rohan. Sve bi drugo očekivao, samo to ne.
<BR>&nbsp;&nbsp;&nbsp;&nbsp;&nbsp;"Da, baš ti. Naravno, dogovorili smo se: to će ostati među nama. Ti ćeš preuzeti odluku, a ja ću je sprovesti. Ja ću za nju odgovarati pred Bazom. Pogodni uslovi, zar ne?"
<BR>&nbsp;&nbsp;&nbsp;&nbsp;&nbsp;"Vi to govorite... ozbiljno?" upita Rohan samo da bi dobio u vremenu, jer je i bez toga znao da je sve istina.
<BR>&nbsp;&nbsp;&nbsp;&nbsp;&nbsp;"Dabome. Da te ne znam, dao bih ti vremena. Ali znam da hodaš i misliš svoje... da si već odavno doneo odluku... ali možda je ne bih od tebe izvukao. Zato ćeš mi je reći, ovde, odmah. Jer to je naređenje. U tom trenutku ti ćeš biti komandant 'Nepobedivog'... Nećeš odmah? Dobro. Imaš minut vremena."
<BR>&nbsp;&nbsp;&nbsp;&nbsp;&nbsp;Horpah ustade, priđe umivaoniku, protrlja dlanom obraze da mu pod prstima zašuštaše sede čekinje, i poče da se, kao da je sve u najboljem redu, brije električnim aparatom. Gledao je u ogledalo.
<BR>&nbsp;&nbsp;&nbsp;&nbsp;&nbsp;Rohan ga je video i istovremeno ga nije video. U prvi mah se ražestio na Horpaha, koji s njim postupa tako bezobzirno, dajući mu pravo, a u stvari obavezu da sam odluči, vezujući ga rečju, a istovremeno primajući unapred celokupnu odgovornost na sebe. Rohan ga je toliko poznavao da je znao kako je o svemu ovom dobro razmislio i da povratka nema. Sekundi su jurili i trebalo je govoriti, za trenutak, odmah, a on ništa nije znao. Svi argumenti koje bi tako rado bacio astrogatoru u lice, koje je pripremao kao kamenje tokom svojih noćnih premišljanja, nestadoše. Ona četvorica nisu živi - gotovo pouzdano. Da nije toga 'gotovo', ne bi trebalo ništa razmišljati, preokretati, naprosto bi u zoru odleteli. Ali sad ovo 'gotovo' poče u njemu da raste. Dok je bio pored Horpaha, smatrao je da treba smesta da polete. Sada je osećao da mu takvo naređenje neće proći kroz grlo. Znao je da to ne bi bio kraj problema Regis, nego početak problema. Nije to imalo ničeg zajedničkog s odgvornošću prema Bazi. Ta četiri čoveka ostala bi na brodu, i nikad više ne bi bilo kao pre. Posada je želela da se vrati. Ali Rohan se setio svoga noćnog lutanja po brodu i shvatio je da bi posle nekog vremena ljudi počeli o tome da misle, a zatim i da govore. Rekli bi: "Vidite? Ostavio je četvoricu ljudi i poleteo." I ne bi se računalo ništa drugo. Svaki čovek je morao da zna da ga drugi neće ostaviti - ni u kakvim okolnostima. Da se može izgubiti sve, ali da na brodu treba imati sve članove posade - žive ili mrtve. Taj princip nije bio upisan u pravilnik. Ali kada se ne bi tako postupalo, niko ne bi mogao da leti.
<BR>&nbsp;&nbsp;&nbsp;&nbsp;&nbsp;"Slušam vas", reče Horpah. Odložio je aparat za brijanjei seo naspram Rohana.
<BR>&nbsp;&nbsp;&nbsp;&nbsp;&nbsp;Rohan obliza usne.
<BR>&nbsp;&nbsp;&nbsp;&nbsp;&nbsp;"Treba pokušati..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Da se pronađu oni..."
<BR>&nbsp;&nbsp;&nbsp;&nbsp;&nbsp;Dogodilo se. Znao je da mu se astrogator neće usprotiviti. Bio je sad, u stvari, potpuno uveren da je Horpah baš na to računao: da je to učinio namerno, kako u preduzetom riziku ne bi bio usamljen.
<BR>&nbsp;&nbsp;&nbsp;&nbsp;&nbsp;"Oni. Razumem. Dobro."
<BR>&nbsp;&nbsp;&nbsp;&nbsp;&nbsp;"Ali potreban je plan. Nekakav način, razuman..."
<BR>&nbsp;&nbsp;&nbsp;&nbsp;&nbsp;"Razumni smo bili do sada", reče Horpah. "Rezultate znaš."
<BR>&nbsp;&nbsp;&nbsp;&nbsp;&nbsp;"Mogu li nešto da kažem?"
<BR>&nbsp;&nbsp;&nbsp;&nbsp;&nbsp;"Izvoli."
<BR>&nbsp;&nbsp;&nbsp;&nbsp;&nbsp;"Bio sam noćas na savetovanju stratega. To znači, čuo sam ih... uostalom, nije važno. Razrađuju različite varijante anihilacije oblaka... ali zadatak se ne sastoji u tome da oblak bude uništen, nego da se pronađu ona četvorica. Znači, ako se preduzme nekakav antiprotonski masakr, onda, čak ako je koji od te četvorce i živ, iz drugog takvog pakla neće izići čitav, to je sigurno. Niko. Bilo bi nemoguće..."
<BR>&nbsp;&nbsp;&nbsp;&nbsp;&nbsp;"I ja tako mislim", olako odgovori astrogator.
<BR>&nbsp;&nbsp;&nbsp;&nbsp;&nbsp;"I vi?! To je dobro... pa onda?"
<BR>&nbsp;&nbsp;&nbsp;&nbsp;&nbsp;Horpah je ćutao.
<BR>&nbsp;&nbsp;&nbsp;&nbsp;&nbsp;"Jesu li oni... jesu li pronašli neko drugo rešenje?"
<BR>&nbsp;&nbsp;&nbsp;&nbsp;&nbsp;"Oni?... Nisu."
<BR>&nbsp;&nbsp;&nbsp;&nbsp;&nbsp;Rohan htede još nešto da upita, ali nije imao hrabrosti. Reči su mu zamrle na usnama. Horpah ga je gledao, kao da je na nešto čekao. Ali Rohan nije znao ništa - nije valjda komandant pretpostavljao da bi on sam, na svoju ruku, bio kadar da smisli nešto savršenije od svih učenjaka, kibernetičara i stratega, zajedno s njihovim elektronskim mozgovima? To bi bila besmislica. A ipak ga je strpljivo gledao. Ćutali su. Voda je odmereno kapala iz slavine, nebično glasno u potpunoj tišini. I iz tog ćutanja između njih se rodilo nešto što ledenim dahom zapljusnu Rohanovo lice. Ubrzo celo lice, koža, od vrata pa preko vilica, poče da mu se grči, da postaje nekako tesna, dok je gledao u sužene, sada bezizražajne Horpahove oči. Ništa drugo nije video sem tih očiju. Znao je već.
<BR>&nbsp;&nbsp;&nbsp;&nbsp;&nbsp;Polako je klimnuo glavom. Kao da kaže 'da'. Razumeš? pitao je astrogatorov pogled. Razumem, odgovorio je pogledom Rohan. Ali što je ta svest postajala u njemu jasnija, osećao je da je to nemoguće. Da niko nema prava da to zahteva od njega, čak ni on sam. I tako su i dalje ćutali. Ćutao je, ali sad praveći se da ništa ne zna; hvatao se za tu naivnu nadu da, pošto ništa nije rečeno, ono što je prešlo iz očiju u oči može da bude poreknuto. Mogao bi slagati da je u pitanju nedosetljivost - jer je shvatao, jer je osećao da mu Horpah sam to nikad neće kazati. Ali Horpah je video to, sve je video. Sedeli su nepokretni. Horpahov pogled omekša. Nije više izražavao očekivanje, ni požurujuću nametljivost, nego samo saesećanje. Kao da je govorio: "Razumem. Dobro. Neka bude i tako." Komandant obori pogled. Još samo trenutak, i ova nedorečenost bi se izgubila, te bi obojica mogli da se ponašaju kao da se ništa uopšte nije dogodilo. Ali taj oboreni pogled je presudio. Rohan začu sopstveni glas.
<BR>&nbsp;&nbsp;&nbsp;&nbsp;&nbsp;"Poći ću", rekao je.
<BR>&nbsp;&nbsp;&nbsp;&nbsp;&nbsp;Horpah odahnu teško, ali Rohan, obuzet panikom koju je u njemu pobudila reč koju je sam izgovorio, nije to zapazio.
<BR>&nbsp;&nbsp;&nbsp;&nbsp;&nbsp;"Ne", reče Horpah. "Tako nećeš poći..."
<BR>&nbsp;&nbsp;&nbsp;&nbsp;&nbsp;Rohan je ćutao.
<BR>&nbsp;&nbsp;&nbsp;&nbsp;&nbsp;"Nisam mogao to da ti kažem..." poče astrogator. "Čak ni da tražim dobrovoljca. Nemam prava. Ali sada već i sam znaš da ne možemo da odletimo tek tako. Samo jedan usamljen čovek može tamo da uđe... i da iziđe. Bez šlema, bez mašina i bez oružja."
<BR>&nbsp;&nbsp;&nbsp;&nbsp;&nbsp;Rohan ga je jedva čuo.
<BR>&nbsp;&nbsp;&nbsp;&nbsp;&nbsp;"Sada ću ti izneti svoj plan. Razmislićeš o njemu. Moći ćeš da ga odbaciš, jer sve i dalje ostaje među nama dvojicom. Zamišljam to ovako: aparat s kiseonikom načinjen od silikona. Nikakvih metala. Poslaću tamo dva džipa, bez ljudi. Oni će na sebe navući oblak, koji će ih uništiti. U tom istom času poći će treći džip. S čovekom. U tome i jeste najveći rizik: treba, naime, kolima prići što je bliže moguće, kako se ne bi gubilo vremena u prelaženju preko pustinje. Zaliha kiseonika dovoljna je za osamnaest časova. Imam ovde fotograme celoga klanca i okoline. Smatram da ne treba ići putem dosadašnjih ekspedicija, nego da se treba dovesti što je moguće bliže severnom rubu visoravni i odande sići pešice niz stene dole. U gornji deo klanca. Tamo su mogli da se spasu. Teren je težak, mnogo pećina i pukotina. Kada bi ih pronašao sve, ili samo nekoga od njih..."
<BR>&nbsp;&nbsp;&nbsp;&nbsp;&nbsp;"Zaista. Kako da ih pokupim?" upita Rohan, osećajući ubod ćudljive satisfakcije. Na tome mestu plan se kvario. Kako je Horpah bio spreman da ga lako žrtvuje...
<BR>&nbsp;&nbsp;&nbsp;&nbsp;&nbsp;"Imaćeš odgovarajuće sredstvo koje će ih lako ošamutiti. Postoji tako nešto. Naravno, ono će biti potrebno samo u slučaju ako pronađeni ne bude hteo da ide dobrovoljno. Srećom oni u tom stanju mogu da hodaju..."
<BR>&nbsp;&nbsp;&nbsp;&nbsp;&nbsp;Srećom... pomisli Rohan. Stiskao je pesnice pod stolom, pazeći da Horpah to ne zapazi. Nije se uopšte bojao. Još nije. Sve zajedno bilo je previše nestvarno...
<BR>&nbsp;&nbsp;&nbsp;&nbsp;&nbsp;"U slučaju da se oblak... zainteresuje za tobe, moraš da legneš na zemlju i ostaneš nepomičan. Mislio sam o nekakvom preparatu za takav slučaj, ali delovao bi s prevelikim zakašnjenjem. Ostaje samo taj zaklon za glavu, taj strujni simulator o kome je govorio Saks..."
<BR>&nbsp;&nbsp;&nbsp;&nbsp;&nbsp;"Zar tako nešto već postoji?..." upita Rohan. Horpah razumede skriveni smisao pitanja. Ali sačuva mirnoću.
<BR>&nbsp;&nbsp;&nbsp;&nbsp;&nbsp;"Ne postoji. Ali može da se načini za jedan sat. Mreža skrivena u kosi. Mali aparat koji generiše strujne ritmove biće sakriven u okovratniku kombinezona. Sada... dajem ti sat vremena. Dao bih ti više, ali sa svakim narednim satom izgledi da oni budu spaseni - smanjuju se. I ovako su ništavni. Kada ćeš doneti odluku?"
<BR>&nbsp;&nbsp;&nbsp;&nbsp;&nbsp;"Već sam je doneo."
<BR>&nbsp;&nbsp;&nbsp;&nbsp;&nbsp;"Što si glup? Zar ne čuješ šta ti govorim? Ono je bilo samo da shvatiš da još ne smemo da startujemo..."
<BR>&nbsp;&nbsp;&nbsp;&nbsp;&nbsp;"Ali vi znate da ću i tako poći..."
<BR>&nbsp;&nbsp;&nbsp;&nbsp;&nbsp;"Nećeš poći ako ti ne dozvolim. Ne zaboravi da sam još ja ovde komandant. Pred nama je problem u kome se ne vodi računa o bilo čijim ambicijama."
<BR>&nbsp;&nbsp;&nbsp;&nbsp;&nbsp;"Razumem", reče Rohan. "Vi ne želite da se osetim primoranim?... Dobro. Prema tome... ali ovo što govorimo još je obuhvaćeno onom rečju?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Prema tome, hoću da znam šta biste vi učinili na mome mestu. Zamenimo se... obrnuto nego maločas..."
<BR>&nbsp;&nbsp;&nbsp;&nbsp;&nbsp;Horpah malo poćuta.
<BR>&nbsp;&nbsp;&nbsp;&nbsp;&nbsp;"A kada bih ti kazao da ne bih pošao?"
<BR>&nbsp;&nbsp;&nbsp;&nbsp;&nbsp;"Onda ni ja neću poći. Ali znam da ćete kazati istinu."
<BR>&nbsp;&nbsp;&nbsp;&nbsp;&nbsp;"Onda nećeš poći? Časna reč? Ne, ne... Znam da je to nepotrebno..."
<BR>&nbsp;&nbsp;&nbsp;&nbsp;&nbsp;Astrogator ustade. Tada ustade i Rohan.
<BR>&nbsp;&nbsp;&nbsp;&nbsp;&nbsp;"Vi mi niste odgovorili."
<BR>&nbsp;&nbsp;&nbsp;&nbsp;&nbsp;Astrogator ga je gledao. Bio je viši, dosta krupniji i širi u ramenima. Njegove oči dobile su onaj umorni izgled kao na početku razgovora.
<BR>&nbsp;&nbsp;&nbsp;&nbsp;&nbsp;"Možeš da ideš", reče. Rohan se mahinalno ispravi i uputi se ka izlazu. Astrogator tada načini pokret kao da htede da ga zaustavi, da ga uhvati za ruku, ali Rohan to nije opazio. Izišao je, a Horpah je stajao nepomično u vratima koja su se zatvarala, i dugo je još tako ostao.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
