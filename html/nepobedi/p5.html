<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. OBLAK
<P>&nbsp;&nbsp;&nbsp;&nbsp;&nbsp;Počinjali su već da se privikavaju na planetu - na njeno nepromenljivo, pustinjsko lice sa slabim senkama oblaka, koji kao da su se stalno razilazili, uvek neprirodno svetli, dok su između njih čak i po danu svetlele krupne zvezde. Na šuštanje peska, koji je stalno klizio pod točkove i pod noge, na crveno, tromo sunce, čiji je dodir bio neuporedivo delikatniji od zemaljskog, tako da kada bi mu čovek okrenuo leđa, osećao bi umesto topline samo neku blagu prisutnost. Ujutro su ekipe polazile na teren, svaka na svoju stranu, energoboti su nestajali među dinama, ljuljajući se kao nezgrapne barke, slegala se prašina, i ljudi koji bi ostajali pored 'Nepobedivog' govorili bi šta će biti za ručak, šta je radarski bocman danas rekao vezisti, ili su pokušavali da se prisete kako se zvao pilot koji je pre šest godina izgubio nogu u nesreći na navigacionom satelitu Terra 5. Pričali su tako, sedeći na praznim kanistrama pored podnožja broda, čija je senka, poput kazaljke divovskog sunčanog sata, kružila izdužavajući se čim bi dotakla liniju energobota. Od tog trenutka ljudi bi počinjali da ustaju i da motre vraćaju li se drugovi. A ovi opet, kad bi se pojavili, gladni i umorni, odjednom bi gubili svu živost u kojoj ih je držao rad u metalnim zgarištima 'grada'; čak je i 'Kondorova' ekipa, nakon nedelju dana, prestala da stiže sa senzacionalnim novostima, koje su se malo po malo svele na to da su u pronađenim ostacima uspeli da prepoznaju nekog čoveka, i ono što je u prvim danima predstavljalo oznaku groze, kada je preneseno s 'Kondora', postepeno je brižljivo upakovano (jer kako drugačije nazvati taj proces savesnog smeštanja svih ljudskih ostataka u hermetične kontejnere koji su pošli na dno broda) i nestalo. Tada, umesto olakšanja kakvo je možda moglo da se očekuje ljudi, koji su i dalje prosejavali pesak oko podnožja 'Kondora' i čeprkali po njegovim prostorijama, počeše da osećaju užasnu dosadu, i, kao da behu zaboravili šta je snašlo posadu broda, počeše da se bave prikupljanjem idiotskih sitnica, koje su ko zna kome nekada pripadale, a sada su preostale od nepostojećih vlasnika. Tako da su umesto dokumenata, koji bi razjasnili tajnu, i u nedostatku takvih dokumenata - donosili čas kakvu staru usnu harmoniku, čas kakvu kinesku igračku, i ti su predmeti, već oslobođeni mistične strahote svog porekla, išli u promet, i na neki način su postajali kolektivna svojina čitave posade. Rohan, koji nikad ne bi poverovao da je tako nešto moguće, nakon nedelju dana se ponašao baš kao i svi. I samo povremeno, kad bi bio sam, postavljao bi sebi pitanje zašto je on, u stvari, tu, i tada bi osećao da je čitava njihova delatnost, čitavo to brižljivo muvanje, ta komplikovana procedura istraživanja, izlaganja zračnim lučenjima, skupljanje uzoraka, bušenja stenovitih slojeva, otežana neprestanom neophodnošću održavanja III stepena budnosti, sa otvaranjem i zatvaranjem energetskog polja, sa spremnim laserima koji imaju dobro proračunata polja dometa, sa stalnom optičkom kontrolom, stalnim brojanjem, stalnim održavanjem veza na više kanala, da je sve to samo nekakvo veliko samoobmanjivanje. Da u osnovi čekaju samo na neki novi nesrećni slučaj, novu nesreću i samo se prave da nije tako. U početku su se ujutro ljudi okupljali pred bolnicom 'Nepobedivog' da bi se raspitali kakvo je stanje Kertelena. Izgledao im je ne toliko žrtva zagonetnog napada, nego kao nekakvo biće, stvor drugačiji od njih svih, sasvim kao da su poverovali u fantastične bajke i smatrali da je moguće da neke neprijateljske, strane sile ovdašnje planete preobraze čoveka, nekoga od njih, u čudovište. U stvari, on je bio samo bogalj; pokazalo se, uostalom, da njegov razum, nag kao razum novorođenog deteta i isto tako prazan, prima znanje koje mu predaju lekari i da postepeno počinje da uči da govori, baš kao malo dete; iz lazareta nije više stizalo neljudsko skičanje, užasno time što je besmisleno detinje kmečanje dolazilo iz grla zrelog čoveka. Kertelen je posle nedelju dana počeo da izgovara prve slogove i već je počeo da raspoznaje lekare, iako nije mogao da izgovori njihova imena.
<BR>&nbsp;&nbsp;&nbsp;&nbsp;&nbsp;Tada se, početkom druge sedmice, interesovanje za njega smanjilo tim više, što su lekari objasnili da o okolnostima nesreće on neće moći da kaže ništa čak i ako se vrati u normalno stanje, odnosno ako završi čudno, mada neophodno vaspitanje.
<BR>&nbsp;&nbsp;&nbsp;&nbsp;&nbsp;Radovi su, međutim, išli svojim tokom. Nagomilavali su se planovi 'grada', pojedinosti konstrukcije njegovih 'žbunastih piramida', mada je njihova namena i dalje ostajala tajna. Zaključivši da dalja istraživanja 'Kondora' neće doneti ništa, astrogator ih je prekinuo. Sam brod je trebalo napustiti, jer je reparacija oklopa prevazilazila mogućnosti inženjera, naročito u uslovima kada su postojali daleko važniji poslovi. Jedino što je u 'Nepobedivi' preneseno mnoštvo energobota, transportera, džipova i svakojakih aparata, a sama olupina - jer je nakon takvog potpunog opustošenja 'Kondor' postao, u stvari, olupina - čvrsto zatvoren uz utehu da će ili oni sami ili neka naredna ekspedicija dovesti ipak krstaricu u matičnu luku. Horpah je tada celu ekipu 'Kondora' prebacio na sever; ona se sada, kao Regnarova grupa, priključila Galagerovoj grupi: sam Rohan je sada bio glavni koordinator svih istraživanja i blizinu 'Nepobedivog' napuštao je nakratko, pa i to ne svakog dana.
<BR>&nbsp;&nbsp;&nbsp;&nbsp;&nbsp;Obe te grupe naišle su, u sistemu klisura, isplaknutih podzemnim izvorima, na naročita otkrića.
<BR>&nbsp;&nbsp;&nbsp;&nbsp;&nbsp;Slojevi taložnih muljeva bili su podeljeni slojevima crnkasto riđe supstance, koja nije bila geološkog, planetarnog porekla. Stručnjaci nisu mogli mnogo da kažu o toj pojavi. Izgledalo je kao da su na površini starog bazaltnog štita, donjeg sloja kore, pre nekih milion godina nataložene ogromne naslage metalnih odlomaka - možda naprosto metalnih otpadaka (pala je hipoteza da se u atmosferi Regis rasprsnuo gigantski nikleno-železni meteor i da se u vidu vatrene kiše utopio u stene iz te prastare epohe), koji su se, podležući postepenoj oksidaciji, ulazeći u hemijske reakcije sa okolinom, pretvorili najzad u mrko-crne slojeve, mestimično riđe-purpurnih sedimentnih stena.
<BR>&nbsp;&nbsp;&nbsp;&nbsp;&nbsp;Dotadašnji otvori jedva da su se usekli u jedan deo slojeva terena, čija bi geološka struktura mogla da izazove vrtoglavicu čak i u glavi iskusnoga geologa. Kada je načinjen prokop čak do bazalta od preko milijardu godina, pokazalo se da stene formirane na njemu, i pored poodmakle rekristalizacije, odaju prisustvo organskog uglja. Pomislilo se odmah da je to onda bilo okeansko dno. Ali u naslagama već autentičnog kamenog uglja otkriše iznenada otiske biljnih vrsta koje su mogle da vegetiraju isključivo na kopnu. Katalog živih kontinentalnih formi planete stalno se dopunjavao i povećavao. Već je bilo poznato da su pre trista miliona godina po njenim džunglama prolazili primitivni gmizavci. Ostaci kičme i rožnatih vilica jednoga od njih učenjaci doneše u trijumfu, koji posada ipak nije umela s njima da podeli. Evolucija na kopnu kao da se razvijala u dva pravca; prvi sumrak živoga sveta pripadao je epohi od pre oko sto miliona godina; tada je došlo do naglog izumiranja biljnog i životinjskog sveta, izazvanog verovatno nedalekom erupcijom zvezde Nove. Život se posle ipak obnovio i nabujao novim formama; doduše, ni broj, ni stanje nađenih ostataka nisu dopuštali da se stvori pouzdanija klasifikacija. Planeta nikad nije proizvela forme slične sisarima. Posle daljih dvadeset miliona godina došlo je, ali sada već u mnogo većoj udaljenosti od planete, do nove zvezdane erupcije; njeni tragovi, u vidu elementarnih izotopa, mogli su da se otkriju. Prema približnim procenama tadašnja silina tvrdog zračenja nije bila na površini toliko jaka da bi mogla da ostavi iza sebe hekatombe žrtava. Tim je neshvatljivije bilo zbog čega su u mladim stenovitim slojevima biljni i životinjski ostaci postajali sve veća rekost. Zato se nailazilo na sve veće količine onog zbijenog 'mulja' antimonskih sulfida, moliodenskih oksida, ferooksida, soli nikla, kobalta i titana.
<BR>&nbsp;&nbsp;&nbsp;&nbsp;&nbsp;Ovi slojevi metala, stari osam do šest miliona godina, relativno plitki, sadržali su mestimično snažna radioaktivna žarišta, ali ta radioaktivnost je - u odnosu na starost postojanja planete - bila kratkotrajna. Bilo je, znači, tako kao da je nešto izazvalo u tom razdoblju niz silnih, ali samo lokalnih nuklearnih reakcija, čiji su proizvodi ostali u 'metalnom mulju'. Sem hipoteze o 'železasto radioaktivnom meteoru' padale su i druge, sasvim fantastične, koje su ova čudnovata ležišta 'radioaktivne vreline' vezivali s katastrofom planetarnog sistema Lire i uništenjem njegove civilizacije.
<BR>&nbsp;&nbsp;&nbsp;&nbsp;&nbsp;Pretpostavljalo se, dakle, da je za vreme pokušaja da se izvrši kolonizacija na Regis III došlo do atomskih sukoba među brodovima poslatim iz ugroženog sistema. Ali to opet nije pružalo osnovu za objašnjenje razmera čudnih slojeva metala, koji su, tokom narednih probnih bušenja, otkriveni i u drugim, udaljenijim oblastima. U svakom slučaju, nepobitno se nametala slika koliko zagonetna toliko i očevidna: život na kopnima planete izumro je u isto vreme, u razmaku od nekoliko miliona godina, kada su počele da se stvaraju naslage metala. Uzrok uništenja živih oblika nije mogla da bude radioaktivnost: opštu snagu zračenja preračunali su u ekvivalente nuklearnih eksplozija. Iznosila je jedva dvadeset do trideset megatona; raspoređene na stotine milenijuma takve eksplozije nisu mogle, naravno (ako su to uopšte bile atomske eksplozije, a ne druge nekakve nuklearne reakcije), ozbiljno ugroziti evoluciju bioloških oblika.
<BR>&nbsp;&nbsp;&nbsp;&nbsp;&nbsp;Dovodeći u nekakvu vezu naslage metala i ruševine 'grada' učenjaci su se zalagali za dalja istraživanja. To je bilo vezano s mnogobrojnim teškoćama, jer su radovi na raskopavanju zahtevali prebacivanje znatnih količina zemljišta. Jedino rešenje bilo je probijanje okana, ali ljudi koji su radili pod zemljom više se nisu nalazili pod zaštitom polja sila. O tome da se radovi nastave uprkos svemu, odlučilo je otkriće (na dubini od dvadeset i nešto metara, u sloju koji je bogato obilovao ferooksidima) zarđalih ostataka, formiranih na veoma izuzetan način, koji su podsećali na ostatke raspalih elemenata nekih mirkoskopskih mehanizama izjedenih korozijom.
<BR>&nbsp;&nbsp;&nbsp;&nbsp;&nbsp;Devetnaestog dana nakon sletanja nad okolinom u kojoj su radile rudarske ekipe navukle su se mase oblaka tako gromadnih i surih kakve do tada na planeti još ne behu videli. Oko podne se razjarila bura, koja je silinom električnih pražnjenja prevazilazila bure na Zemlji. Nebo i stene povezali su se izukrštanim spletom munja koje su stalno sevale. Nabujale vode kuljajući kroz vijugave klisure počeše da ispunjavaju iskopane hodnike. Ljudi moradoše da ih napuste i zajedno s automatima da se sklone pod glavni mehur energetskog polja, u koji su udarale kilometarske munje. Bura se polako prebacila ka zapadu i crni zid, prošaran munjama, zapremi ceo vidik iznad okeana. Vraćajući se na brod rudarske ekipe uz put otkriše u pesku mnoštvo sićušnih crnih metalnih kapljica. Zaključiše da bi to mogle da budu toliko spominjane 'mušice'. Brižljivo ih pokupiše i preneše na brod, gde pobudiše veliko interesovanje učenjaka ali, nije bilo ni govora o tome da bi one predstavljale ostatke insekata. Održa se novo savetovanje stručnjaka, koje se u nekoliko mahova pretvaralo u vatrene prepirke. Najzad se dogovoriše da pošalju ekspediciju u severo-istočnom pravcu, van terena krivudavih klisura i naslaga železnih spojeva, jer su na gusenicama vozila sa 'Kondora' otkrili male količine zanimljivih minerala, koje nisu pronašli na prethodno ispitivanim terenima.
<BR>&nbsp;&nbsp;&nbsp;&nbsp;&nbsp;Odlično snabdevena kolona u kojoj su bili energoboti, bacač sa 'Kondora' koji je stupao na svojim nogama, transporteri i roboti, među kojima je bilo dvanaest arktana; ekipa je bila snabdevena automatskim bagerima i bušilicama, sastavljena od dvadeset i dva člana, snabdevena velikim zalihama kiseonika, hrane i atomskog goriva, krenula je sledećeg dana na put pod Regnarovim vođstvom. Sa ekipom je održavana stalna radio i televizijska veza sve dok oblina planete nije prekratila tok ultrakratkih talasa u pravoj liniji. 'Nepobedivi' tada posla u orbitu automatski televizijski predajnik, koji je omogućio preuzimanje prijema. Kolona je bila u maršu čitav dan. Noću se postavila u odbrambeni kružni poredak i razastrla iznad sebe energetski zaklon, a sledećeg dana je nastavila marš. Oko podne Regnar obavesti Rohana da se zaustavlja u podnožju ruševina gotovo potpuno zasutih peskom, smeštenih unutar plitkog, nevelikog kratera, jer želi da pobliže ispita i krater i ruševine. Sat kasnije radio-prijem poče da se pogoršava usled silnih statičkih smetnji. Vezisti tada pređoše na kratke talase, i prijem postade bolji. Ubrzo potom, kad grmljavina daleke bure koja se pomerala prema istoku, to znači tamo gde se uputila ekspedicija, poče da jenjava, prijem se naglo prekide. Pre gubitka veze nastupilo je dvadesetak sve jačih i jačih fedinga; najčudnije od svega bilo je što se istovremeno pogoršao i televizijski prijem, koji, u stvari, zato što je prenošen posredstvom vanatmosferskog satelita, nije zavisio od stanja jonosfere. U jedan čas veza se prekide potpuno. Niko od tehničara, pa čak ni fizičara, koje pozvaše u pomoć, nije mogao da shvati tu pojavu.
<BR>&nbsp;&nbsp;&nbsp;&nbsp;&nbsp;Izgledalo je kao da se negde u pustinji spustio metalni zid, koji je odvojio od 'Nepobedivog' grupu, udaljenu od njega 170 kilometara.
<BR>
<BR>&nbsp;&nbsp;&nbsp;&nbsp;&nbsp;Rohan, koji svo to vreme nije napuštao astrogatora, zapazi njegov nemir. Njemu samome taj nemir se učinio u početku bezrazložnim. Smatrao je da specijalne ekranizatorske osobine možda ispoljava taj gradonosni oblak, koji je jurio upravo na onu stranu gde se nalazila ekspedicija. Fizičari ipak, kada ih upitaše za mogućnosti nastanka tako debelog pojasa jonizovanog vazduha, izraziše sumnju. Kad bura prestade, a ne pođe im za rukom da uspostave vezu, oko šest časova, neprestano ponavljajući signale na koje nije bilo odgovora, Horpah posla dva izviđačka aparata tipa letećih tanjira.
<BR>&nbsp;&nbsp;&nbsp;&nbsp;&nbsp;Jedan od njih je leteo nekoliko stotina metara iznad pustinje, a drugi iznad njega na visini od četiri kilometara, služeći prvome kao televizijski predajnik. Rohan, astrogator i Gralev sa dvadesetak drugih ljudi, među kojima su bili takođe Balmin i Saks, stajali su pred glavnim ekranom komandne kabine, posmatrajući neposredno sve ono što se nalazilo u vidnom polju pilota prve mašine. Van oblasti krivudavih, dubokim mrakom ispunjenih klisura, otvarala se pustinja s njenim beskrajnim redovima peščanih dina, koje su sada bile izbrazdane crnim linijama, jer se sunce upravo klonilo ka zapadu. U tom kosom osvetljenju, koje je vidiku davalo posebno sumoran izgled, ispod mašine koja je plovila nisko izretka su promicali omanji krateri, do vrha ispunjeni peskom. Neki su bili vidljivi samo zahvaljujući kupi pre mnogo vekova ugaslog vulkana. Teren se polako dizao i postajao sve raznolikiji. Ispod peščanih talasa izranjali su visoki stenoviti grebeni, tvoreći čudno nazubljeni lančani sistem. Izdvojeni stenoviti stubovi podsećali su na trupove smrskanih brodova ili na džinovske figure. Padine su bile obeležene oštrim linijama žljebova, ispunjenih izrovašenim kupama. Najzad se pesak sasvim izgubio, ustupajući mesto divljoj oblasti strmih stena i kamenjara. Mestimično su se vijugali, izdaleka nalik na reke, rovovi tektonskih pukotina planetarne kore. Pejzaž je postajao sličan onome na mesecu, istovremeno je nastupilo prvo pogoršanje televizijskog prijema u vidu treperenja i isprekidane sinhronizacije slike. Sa broda poslaše naređenje da se pojača emisiona snaga, ali to je popravilo vidljivost samo na kraće vreme.
<BR>&nbsp;&nbsp;&nbsp;&nbsp;&nbsp;Stene, do tada beličaste boje, počeše prelaziti u sve tamnije. Načičkani grebeni, koji su izmicali iz vidnog polja, imali su mrk preliv, s otrovnim, metalnim sjajem; tu i tamo mogle su se zapaziti mrlje baršunastog crnila, kao da su tamo, na golom kamenju, rasli gusti, ali mrtvi šiprazi. Uto se odazva fonija prve mašine. Pilot doviknu da čuje zvuk automatskih pozicionih otpremnika, kojima je bilo snabdeveno čeono vozilo ekspedicije. Ljudi iz kormilarske kabine čuše ipak samo glas pilota, slab i nekako nejasan, kojima je počeo da doziva Regnarovu grupu.
<BR>&nbsp;&nbsp;&nbsp;&nbsp;&nbsp;Sunce je stajalo već sasvim nisko. U njegovoj krvavoj svetlosti ukaza se ispred mašine crni zid nalik na oblak, koji je sezao od površine stena do visine od nekoliko hiljada metara. Sve što se nalazilo iza tog zida bilo je nevidljivo. Da nije bilo sporog, odmerenog kretanja klupčastih ispupčenja te mestimično mastiljave, mestimično sjajne crne mase, koja se presijavala metalno ljubičastim prelivom skerletne boje, moglo bi se pomisliti da se ispred mašine nalazi neobična planinska formacija. U vodoravnim zracima sunca otvarale su se u njoj pećine pune neshvatljivog, trenutnog bleska, u kojima kao da su se besno kovitlali rojevi sjajnih kristalića crnog leda. U prvi mah gledaocima se učinilo da oblak juri u susret letećoj mašini, ali to je bila varka. To se samo leteći tanjir približavao jednakom brzinom ovoj neobičnoj prepreci.
<BR>&nbsp;&nbsp;&nbsp;&nbsp;&nbsp;"TL 4 javlja se bazi. Treba li da se dignem iznad oblaka, prijem", razleže se prigušen pilotov glas. Posle delića sekunde astrogator odgovori:
<BR>&nbsp;&nbsp;&nbsp;&nbsp;&nbsp;"Prvi poručuje k TL 4, zadrži se ispred oblaka!"
<BR>&nbsp;&nbsp;&nbsp;&nbsp;&nbsp;"TL 4 bazi, stopiram", odgovori odmah pilot i Rohanu se učini da je u njegovim rečima osetio olakšanje. Jedva je nekoliko stotina metara delilo mašinu od neobične tvorevine, koja se širila na jednu i drugu stranu, kao da je sezala do horizonta. Sada je gotovo ceo ekran zapremala površina gigantskog mora, koje kao da je stvoreno od uglja i koje je izgledalo nemoguće, jer je stajalo okomito. Kretanje mašine bilo je zaustavljeno, ali iznenada, pre no što iko stiže da se oglasi, teško ustalasana masa izbaci iz sebe duge, pramenaste stubove, koji zamračiše sliku. Istovremeno se leteći tanjir zalomi, zadrhta i nestade prošiven nitima sve slabijih i slabijih pražnjenja.
<BR>&nbsp;&nbsp;&nbsp;&nbsp;&nbsp;"TL 4, TL 4!" dozivao je telegrafista.
<BR>&nbsp;&nbsp;&nbsp;&nbsp;&nbsp;"Govori TL 8", javi se odjednom glas pilota druge mašine, koja je dotle služila samo kao predajnik prve. "TL 8 pita bazu, treba li da predam sliku, prijem!"
<BR>&nbsp;&nbsp;&nbsp;&nbsp;&nbsp;"Baza TL 8, daj sliku!"
<BR>&nbsp;&nbsp;&nbsp;&nbsp;&nbsp;Ekran se ispuni haosom besno uskovitlanih, crnih struja. Bila je to ista slika, samo viđena s visine od četiri kilometara. Videlo se da oblak stoji kao dug, monolitni bedem koji se dizao duž visokog planinskog kraka, kao da brani pristup k njemu. Površina bedema kretala se lenjo, kao polužitka maziva supstanca u hlađenju, ali prvu mašinu, koju je masa maločas progutala, ne mogoše da sagledaju.
<BR>&nbsp;&nbsp;&nbsp;&nbsp;&nbsp;"Baza TL 8, čuješ li TL 4, prijem."
<BR>&nbsp;&nbsp;&nbsp;&nbsp;&nbsp;"TL 8 bazi, ne čujem, prelazim na interferencijsku frekvenciju, pažnja, TL 4, ovde TL 8; odazovi se, TL 4, TL 4!" čuo se glas pilota. "TL 4 ne odgovara, prelazim na infracrvene talase, pažnja TL 4, ovde TL 8, odazovi se, TL 4, ne odgovara, pokušaću da sondiram oblak radarom..."
<BR>&nbsp;&nbsp;&nbsp;&nbsp;&nbsp;U zatamnjenoj komandnoj kabini nije se čulo ni disanje. Svi behu zamrli u iščekivanju. Slika, ostavljena samoj sebi, nije se menjala, stenoviti greben je štrčao iznad mora crnila poput ostrva u okeanu mastila. Visoko na nebu dogorevali su paperjasti, zlatom zasićeni oblaci, sunčani disk je već doticao liniju vidokruga, za nekoliko minuta zavladaće pravi mrak.
<BR>
<BR>&nbsp;&nbsp;&nbsp;&nbsp;&nbsp;"TL 8 bazi", odazva se glas pilota, nekako kao izmenjen za ovih dvadesetak sekundi koliko je prošlo otkad je ućutao. "Radar pokazuje potpuni metalni odraz, prijem!"
<BR>&nbsp;&nbsp;&nbsp;&nbsp;&nbsp;"Baza k TL 8, prebaci radarsku sliku na ekran, prijem!"
<BR>&nbsp;&nbsp;&nbsp;&nbsp;&nbsp;Ekran potamne, ugasi se, za trenutak ostade prazan, zatim pređe u zeleno, podrhtavajući od milijardi iskara.
<BR>&nbsp;&nbsp;&nbsp;&nbsp;&nbsp;"Taj oblak je od željeza", neko reče, ili, u stvari, uzdahnu iza Rohanovih leđa.
<BR>&nbsp;&nbsp;&nbsp;&nbsp;&nbsp;"Jazone!" viknu astrogator. "Je li tu Jazon?"
<BR>&nbsp;&nbsp;&nbsp;&nbsp;&nbsp;"Tu sam", pristupi nukleoničar, izdvojivši se iz grupe.
<BR>&nbsp;&nbsp;&nbsp;&nbsp;&nbsp;"Može li ovo da se podgreje?..." upita mirno astrogator pokazujući na ekran, i svi ga shvatiše. Jazon malo oduži sa odgovorom.
<BR>&nbsp;&nbsp;&nbsp;&nbsp;&nbsp;"Trebalo bi opomenuti TL 4 da maksimalno proširi energetski omotač..."
<BR>&nbsp;&nbsp;&nbsp;&nbsp;&nbsp;"Bez gluposti, Jazone. Nemam kontakta s njim..."
<BR>&nbsp;&nbsp;&nbsp;&nbsp;&nbsp;"Do četiri hiljade stepeni... s nevelikim rizikom..."
<BR>&nbsp;&nbsp;&nbsp;&nbsp;&nbsp;"Hvala. Blare, mikrofon! Prvi k TL 8, upravi lasere na oblak, malom snagom, do bilierga u epicentar, vatra stalna duž azimuta!"
<BR>&nbsp;&nbsp;&nbsp;&nbsp;&nbsp;"TL 8, vatra stalna, do bilierga", odgovori odmah pilotov glas. Možda jedan sekund ništa se ne desi. Onda blesak - i centralni oblak, koji je ispunjavao donji deo ekrana, promeni boju. Najpre kao da poče da se razmazuje, a zatim pocrvene i uzavre; stvori se tamo neka vrsta točira s vatrenim zidovima, u koji su upadali, kao da behu usisavani, susedni delovi oblaka. Taj pokret naglo prestade, oblak se rastvori u ogromnom luku, pokazujući kroz otvoreno okno haotičnu nagomilanost stena, samo što se u vazduhu još dizala sitna, crna prašina, u obliku lelujavog gara.
<BR>&nbsp;&nbsp;&nbsp;&nbsp;&nbsp;"Prvi TL 8, siđi na distancu maksimalne efektivnosti vatre!"
<BR>&nbsp;&nbsp;&nbsp;&nbsp;&nbsp;Pilot ponovi naređenje. Oblak, okružavajući ustalasanim bedemom stvoreni prolom, pokušavaše da ga ispuni, ali posle svakoga puta, kad bi isturene rubove zahvatio blesak užarenosti uvlačio bi ih ponovo. Trajalo je to nekoliko minuta. Stanje se nije moglo produžavati. Astrogator nije smeo da udari na oblak svom snagom bacača, jer se negde unutra u oblaku nalazio drugi leteći tanjir. Rohan je shvatio na šta je Horpah računao: gajio je nadu da će se zarobljena mašina probiti u očišćeni prostor. Ali nje nikako nije bilo u vidnom polju. TL 8 je sada visio gotovo nepomično, razarajući zaslepljujućim udarima lasera uskomešane zidove crnoga kruga. Nebo nad njim je bilo još dosta svetlo, ali stene pod mašinom su polako počinjale da tonu u mrak. Sunce je zalazilo. Odjednom mrak, koji se u dolini zgušnjavao, zatrepta u strahovitom blesku. Crvenkast i prljav plamen, kao grlo vulkana viđenog kroz stub eksplozije, pokri uzdrhtalim pokrovom celo vidno polje. Sada se videla samo čvrsto zbijena tama, u čijoj je dubini ključala i šikljala vatra. To je supstanca oblaka, bez obzira od čega se sastojala, napadala prvu progutanu mašinu i rigala užasnu vatru na zaštitno energetsko polje oko nje.
<BR>&nbsp;&nbsp;&nbsp;&nbsp;&nbsp;Rohan pogleda na astrogatora, koji je stajao kao mrtav, s licem bez izraza, oblivenim lelujavim odbleskom požara. Crno kovitlanje i požar koji je goreo u njegovoj sredini, puštajući samo povremeno pojačane krake, zauzimao je sredinu ekrana. U daljini se video visok planinski vrh, obliven skerletnim rumenilom, sav u blesku tog poslednjeg svetla, u ovom času neverovatno zemaljskog izgleda. Tim je neverovatniji bio prizor koji se događao unutar oblaka. Rohan je čekao; na astrogatorovom licu nije se dalo pročitati ništa. Ali morao je da donese odluku: ili da naredi gornjoj mašini da pođe u pomoć zarobljenoj, ili da tu zarobljenu prepusti njenoj sudbini, naredivši gornjem izviđaču da nastavi dalji let na severo-istok.
<BR>&nbsp;&nbsp;&nbsp;&nbsp;&nbsp;Odjednom se dogodi nešto neočekivano. Da li je pilot donje, u oblaku zatvorene mašine izgubio glavu, ili se na njoj dogodila kakva havarija, uglavnom crni vrtlog prostreli blesak, čiji je centar postao zaslepljujuće usijan i dugi pramenovi oblaka razbijenog od eksplozije buknuše na sve strane, a udarni talas beše toliko jak da se cela slika uzljulja, zajedno sa skokovima u koje zapade TL 8, ponesen potresom odozdo. Potom se crnilo vrati, i sem njega nije se videlo ništa drugo.
<BR>&nbsp;&nbsp;&nbsp;&nbsp;&nbsp;Astrogator se naže i reče nešto telegrafisti pri mikrofonima tako tiho, da do Rohana ne dopreše njegove reči; ali ovaj ih odmah ponovi gotovo vičući:
<BR>&nbsp;&nbsp;&nbsp;&nbsp;&nbsp;"Spremaj antiprone! Punom snagom, na oblak, postojana vatra!"
<BR>&nbsp;&nbsp;&nbsp;&nbsp;&nbsp;Pilot ponovi naređenje. Uto jedan od tehničara što su sledili bočni ekran koji je pokazivao sve što se događalo iza mašine, povika:
<BR>&nbsp;&nbsp;&nbsp;&nbsp;&nbsp;"Pažnja! TL 8! Uvis! Uvis! Uvis!"
<BR>&nbsp;&nbsp;&nbsp;&nbsp;&nbsp;Sa do tada slobodne zapadne strane nailazio je brzinom orkana uskovitlan, crn oblak. Još samo za tren oka predstavljao je bočni deo osnovnog oblaka, a onda se otrgnuo od njega i ostavljajući iza sebe istegnute krakove, počeo se okomito dizati. Pilot koji je tu pojavu zapazio u jednom deliću sekunda pre no što je bio iz baze opomenut, poče se u okomitoj liniji strelovito dizati uvis, ali ga je oblak gonio, bijući crnim stubovima u nebo. Prenosio je oganj s jednih stubova na druge, a onda se, pogođeno u čelo, najbliže crno klupko razdvoji, smrači. Odjednom čitava slika poče da se trese.
<BR>&nbsp;&nbsp;&nbsp;&nbsp;&nbsp;U onom trenu kada je deo oblaka već ulazio u domet emitovanih radio-talasa, narušavajući vezu mašine sa bazom, pilot je verovatno prvi put upotrebio bacač antimaterije. Čitava atmosfera planete, pogođena, pretvori se u jedno more plamena; purpurno crvenilo sunčevog zalaska izgubi se kao oduvano, kroz izlomljene linije predajnih smetnji još se za trenutak nazirao oblak i zadimljeni stubovi iznad njega, koji počeše da se nadimaju i bele, a onda druga, još užasnija eksplozija rasu svoje usijane, užarene vatropade nad neprohodnim stenjem koje se gubilo u oblacima pare i gasova. Ali to je bilo poslednje što su još videli, jer se u sledećem sekundu cela slika razigra, raziskri od pražnjenja i izgubi se. U zamračenoj kabini bleštao je samo prazan ekran, osvetljavajući smrtno bleda lica ljudi u njega zagledanih.
<BR>&nbsp;&nbsp;&nbsp;&nbsp;&nbsp;Horpah naredi radiotelegrafistima da dozovu obe mašine, a sam pređe s Rohanom, Jazonom i ostalima u susednu navigacionu kabinu.
<BR>&nbsp;&nbsp;&nbsp;&nbsp;&nbsp;"Šta je, po vašem mišljenju, taj oblak?" upita bez ikakvog uvoda.
<BR>&nbsp;&nbsp;&nbsp;&nbsp;&nbsp;"Sastavljen je iz metalnih čestica. Neka vrsta suspenzije, upravljene iz daljine, s monolitnim centrom", reče Jazon.
<BR>&nbsp;&nbsp;&nbsp;&nbsp;&nbsp;"Garb?"
<BR>&nbsp;&nbsp;&nbsp;&nbsp;&nbsp;"Ja takođe tako mislim."
<BR>&nbsp;&nbsp;&nbsp;&nbsp;&nbsp;"Ima li kakvih predloga? Nema? Tim bolje. Glavni inženjeru, koji je suspektor u boljoj kondiciji, naš ili onaj što smo ga preuzeli s 'Kondora'?"
<BR>&nbsp;&nbsp;&nbsp;&nbsp;&nbsp;"Oba su ispravna, astrogatore. Ali ja lično bih se pre pouzdao u naš."
<BR>&nbsp;&nbsp;&nbsp;&nbsp;&nbsp;"Dobro. Rohane, želeli ste, ako se ne varam, da iziđete van energetskog kišobrana... Imaćete priliku. Dobićete osamnaest ljudi, dvostruki komplet automata, kružne lasere i antiprotone... imamo li još šta?..." (Niko ne odgovori.) "Dabogme, za sad ništa savršenije od antimaterije nije pronađeno... Krenućete u 4,31, to jest o sunčevom izlasku, i pokušaćete da pronađete taj krater NW o kojem je govorio Regnar u poslednjem izveštaju. Tamo ćete se spustiti u otvorenom polju sila. Uz put molim vas uništavajte sve iz maksimalne distance. Nikakvih iščekivanja, posmatranja, eksperimenata. Nikakve štednje udarne snage. Ako izgubite vezu sa mnom, radite svoje dalje. Kad pronađete taj krater, aterirajte, ali oprezno, da ne padnete na naše ljude... pretpostavljam da su negde u ovoj oblasti..."
<BR>&nbsp;&nbsp;&nbsp;&nbsp;&nbsp;Pokaza na mapi, koja je zauzimala ceo zid, jednu tačku. "U ovom crveno obeleženom prostoru. To je samo skica, ali ne raspolažem ničim boljim."
<BR>&nbsp;&nbsp;&nbsp;&nbsp;&nbsp;"Šta da radim nakon ateriranja, gospodine astrogatore? Da ih tražim?"
<BR>&nbsp;&nbsp;&nbsp;&nbsp;&nbsp;"Prepuštam to vašoj odluci. Upamtite, molim vas, samo jedno: nikakve veće ciljeve da ne uništavate na razdaljini od pedeset kilometara od toga mesta, jer dole mogu da budu naši ljudi."
<BR>&nbsp;&nbsp;&nbsp;&nbsp;&nbsp;"Nikakve nadzemne ciljeve?"
<BR>&nbsp;&nbsp;&nbsp;&nbsp;&nbsp;"Uopšte nikakve. Do ove granice", astrogator jednim pokretom podeli prostor pokazan na karti u dva dela, "možete upotrebljavati sva razorna sredstva. Od te linije smete se samo braniti poljem sila. Jazone! Koliko može da izdrži polje superkoptera?"
<BR>&nbsp;&nbsp;&nbsp;&nbsp;&nbsp;"Čak i milion atmosfera po kvadratnom centimetru."
<BR>&nbsp;&nbsp;&nbsp;&nbsp;&nbsp;"Šta znači to 'čak'? Šta hoćete da mi prodate? Pitam koliko? Pet miliona? Dvadeset?"
<BR>&nbsp;&nbsp;&nbsp;&nbsp;&nbsp;Horpah je sve to govorio savršeno mirno; upravo takvog komandantovog raspoloženja su se svi najviše plašili na brodu. Jazon se nakašlja.
<BR>&nbsp;&nbsp;&nbsp;&nbsp;&nbsp;"Polje je bilo isprobano na dva i po..."
<BR>&nbsp;&nbsp;&nbsp;&nbsp;&nbsp;"To je nešto drugo. Čuli ste, Rohane? Ako vas oblak pritisne do te granice, bežite. Najbolje uvis. Uostalom, ne mogu sve da vam predvidim..." Pogleda na sat.
<BR>&nbsp;&nbsp;&nbsp;&nbsp;&nbsp;"Osam časova nakon starta počeću da vas pozivam na svim talasnim dužinama. Ako ne dobijemo vezu, pokušaćemo da uspostavimo kontakt ili pomoću trojanskih satelita, ili optički. Laserovaćemo Morzeovim znacima. Nisam još čuo da to ostane bez rezultata. Ali pokušaćemo da predvidimo više od onoga što smo kadgod čuli. Ako ni laseri ne pomognu, nakon dalja tri časa startovaćete i vratićete se. Ako mene ne bude..."
<BR>&nbsp;&nbsp;&nbsp;&nbsp;&nbsp;"Nameravate da startujete?"
<BR>&nbsp;&nbsp;&nbsp;&nbsp;&nbsp;"Ne prekidajte me, Rohane. Ne. Ne nameravam da startujem, ali ne zavisi sve od nas. Ako mene ovde ne bude, molim vas da stupite na okoplanetarnu orbitu. Radili ste to već superkopterom?"
<BR>&nbsp;&nbsp;&nbsp;&nbsp;&nbsp;"Jesam, dva puta, na delti Lire."
<BR>&nbsp;&nbsp;&nbsp;&nbsp;&nbsp;"Dobro. Znate onda da je to malo komplikovano, ali sasvim moguće. Orbita mora da bude stacionarna; njene tačne podatke daće vam pre starta Strem. Na toj orbiti čekaćete me 36 časova. Ako za to vreme ne dam znaka o sebi, vratićete se na planetu. Poletećete do 'Kondora' i pokušaćete da ga pokrenete. Znam kako to izgleda. Pa ipak, ništa drugo nećete imati u izgledu. Ako vam to pođe za rukom, molim vas da se 'Kondorom' vratite u bazu i da podnesete izveštaj o događajima. Imate li još kakvih pitanja?"
<BR>&nbsp;&nbsp;&nbsp;&nbsp;&nbsp;"Da. Mogu li pokušati da uspostavim kontakt s ovima - ovim središtem koje upravlja oblakom, u slučaju da mi pođe za rukom da ga otkrijem?"
<BR>&nbsp;&nbsp;&nbsp;&nbsp;&nbsp;"I to prepuštam vašoj odluci. U svakom slučaju, rizik mora ostati u razumnim granicama. Ne znam, naravno, ništa, ali izgleda mi da se to komandno središte ne nalazi na površini planete. Sem toga, njegovo postojanje mi izgleda uopšte problematično..."
<BR>&nbsp;&nbsp;&nbsp;&nbsp;&nbsp;"Šta imate na umu?"
<BR>&nbsp;&nbsp;&nbsp;&nbsp;&nbsp;"Pa znate da održavamo stalnu kontrolu radio-talasa na celom elektromagnetnom spektru. Kada bi bilo ko kontrolisao taj oblak pomoću zraka, naši aparati bi registrovali te signale."
<BR>&nbsp;&nbsp;&nbsp;&nbsp;&nbsp;"To središte bi se moglo nalaziti u samom oblaku..."
<BR>&nbsp;&nbsp;&nbsp;&nbsp;&nbsp;"Moguće. Ne znam. Jazone, je li moguće da postoje neki načini telekomunikacije, nezavisni od elektromagnetnih?"
<BR>&nbsp;&nbsp;&nbsp;&nbsp;&nbsp;"Tražite moje mišljenje? Ne. Nema takvih načina."
<BR>&nbsp;&nbsp;&nbsp;&nbsp;&nbsp;"Vaše mišljenje? A šta bih drugo mogao da tražim?"
<BR>&nbsp;&nbsp;&nbsp;&nbsp;&nbsp;"Ono što znam nije istovetno s onim što postoji. Što može da postoji. Mi za takve načine ne znamo. To je sve."
<BR>&nbsp;&nbsp;&nbsp;&nbsp;&nbsp;"Telepatija..." primeti neko od pozadi.
<BR>&nbsp;&nbsp;&nbsp;&nbsp;&nbsp;"Na tu temu nemam šta da kažem", suho dobaci Jazon. "U svakom slučaju, u okviru Kosmosa koji poznajemo ništa slično nije otkriveno."
<BR>&nbsp;&nbsp;&nbsp;&nbsp;&nbsp;"Gospodo, ne možemo da gubimo vreme u jalovoj diskusiji. Uzmite svoje ljude, Rohane, i pripremite superkopter. Eliptičke podatke orbite uručiće vam Stroem za jedan čas. Kolega Stroem, molim vas izračunajte trajnu orbitu s apogejem od pet hiljada."
<BR>&nbsp;&nbsp;&nbsp;&nbsp;&nbsp;"Razumem, gospodine astrogatore." Astrogator odškrinu vrata komandne kabine. "Ternere, šta ima tamo? Ništa?"
<BR>&nbsp;&nbsp;&nbsp;&nbsp;&nbsp;"Ništa, gospodine astrogatore. Samo pucketanje. Mnogo statičnog, ali ništa više."
<BR>&nbsp;&nbsp;&nbsp;&nbsp;&nbsp;"Nikakvog traga emisionog spektra?"
<BR>&nbsp;&nbsp;&nbsp;&nbsp;&nbsp;"Nikakvog..."
<BR>
<BR>&nbsp;&nbsp;&nbsp;&nbsp;&nbsp;To znači da nijedna od letećih mašina više ne upotrebljava svoje oružje - da su prestali da se bore, pomisli Rohan. Kada bi vodili akciju vatrom lasera, ili makar samo indukcionim bacačima, satovi 'Nepobedivog' bi to otkrili na razdaljini od nekoliko stotina kilometara.
<BR>&nbsp;&nbsp;&nbsp;&nbsp;&nbsp;Rohan je bio previše fasciniran dramatičnom situacijom da bi stigao da se uznemirava zbog zadatka koji je primio od astrogatora. Uostalom, ne bi za to imao vremena. Te noći Rohan nije sklopio oka. Trebalo je proveriti sve instalacije koptera, opteretiti ga dodatnim tonama goriva, natovariti namirnice i oružje, tako da jedva stigoše da sve urade do određenog časa. Dvospratna mašina teška sedamdeset tona diže se u vazduh uzvitlavši čitave oblake peska i krenu pravo ka severo-istoku tačno u času kada se rub crvenog sunčevog diska pomolio iza horizonta. Odmah nakon starta Rohan se diže na petnaest kilometara; u stratosferi je mogao da razvije maksimalnu brzinu, sem toga, manje je bilo verovatnoće da će tamo naići na crni oblak. Bar je tako mislio. Možda je i u pravu, a možda je jednostavno imao sreće, uglavnom - nepun sat kasnije spustiše se pri svetlosti kosih sunčanih zraka u sredinu zasutog kratera, na čijem je dnu još vladao mrak.
<BR>&nbsp;&nbsp;&nbsp;&nbsp;&nbsp;Pre no što stubovi vrelih gasova koji su šibali iz mašine izbaciše u vazduh peščanu prašinu, operatori vizije dadoše alarmni signal navigacionoj kabini i javiše da u severnom delu kratera vide nešto sumnjivo. Teška leteća mašina se zaustavi, lako podrhtavajući, kao na nevidljivoj, nategnutoj opruzi, i s visine od pet stotina metara izvršiće podrobno osmatranje toga mesta.
<BR>&nbsp;&nbsp;&nbsp;&nbsp;&nbsp;Na pepeljasto riđem tlu na ekranu uvećivača pokazaše se sitni pravougaonici, raspoređeni s geometrijskom tačnošću oko većeg, čelično-sive boje. Zajedno sa Garbom i Balminom, koji su bili s njim na krmi, Rohan prepoznade vozila Regnarove ekspedicije.
<BR>&nbsp;&nbsp;&nbsp;&nbsp;&nbsp;Bez odlaganja prizemljiše ne mnogo daleko od toga mesta, držeći se svih propisa opreznosti. Teleskopske 'noge' koptera još ne prestaše da rade, povijajući se u odmerenim čučnjevima, kad izbaciše trap i poslaše dve izviđačke mašine, zaštićene pokretnim poljem sila. Unutrašnjost kratera podsećala je na plitku zdelu s nazubljenim rubovima. Središnu vulkansku kupu pokrivala je crnomrka kora lave.
<BR>&nbsp;&nbsp;&nbsp;&nbsp;&nbsp;Prevaljivanje puta od pola kilometra - toliko je manje-više iznosila razdaljina - odnelo je pokretnoj izvidnici nekoliko minuta. Radio-veza je bila odlična. Rohan je razgovarao s Garbom, koji se nalazio u čeonom transporteru.
<BR>&nbsp;&nbsp;&nbsp;&nbsp;&nbsp;"Uzvisina se završava - odmah ćemo ih ugledati", nekoliko puta je ponovio Garb. Ubrzo viknu:
<BR>&nbsp;&nbsp;&nbsp;&nbsp;&nbsp;"Eno ih! Vidim ih!"
<BR>&nbsp;&nbsp;&nbsp;&nbsp;&nbsp;I mirnije:
<BR>&nbsp;&nbsp;&nbsp;&nbsp;&nbsp;"Izgleda da je sve u redu. Jedan, dva, tri, četiri - sve su mašine na svojim mestima - ali zašto stoje na suncu?"
<BR>&nbsp;&nbsp;&nbsp;&nbsp;&nbsp;"A ljudi? Vidite li ih?" raspitivao se Rohan, stojeći nad mikrofonom zatvorenih očiju.
<BR>&nbsp;&nbsp;&nbsp;&nbsp;&nbsp;"Da, nešto se tamo miče... to su dvojica... aha, još jedan... i neko leži u hladu... vidim ih, Rohane."
<BR>&nbsp;&nbsp;&nbsp;&nbsp;&nbsp;Njegov glas se udalji. Rohan ga ču kako nešto govori svome šoferu. Razleže se tup udar, što je svedočilo da su ispalili dimnu fleru. Garbov glas se vrati:
<BR>&nbsp;&nbsp;&nbsp;&nbsp;&nbsp;"Pozdravljamo ih... dim malo leti na njihovu stranu... odmah će se razići... Jarg... šta je tamo? Šta! Kako to... hej! Vi, tamo!"
<BR>&nbsp;&nbsp;&nbsp;&nbsp;&nbsp;Njegova vika odmah ispuni celu kabinu, i prekide se. Rohan je razaznavao zvukove motora koji su se jedan za drugim gasili, zatim se ču kako neko trči, neki nejasni dozivi, koji su se gubili zbog razdaljine, jedan doziv, drugi, a onda zavlada tišina.
<BR>&nbsp;&nbsp;&nbsp;&nbsp;&nbsp;"Halo! Garb! Garb!" ponovi Rohan nabreklim usnama. Koraci na pesku se približiše, u zvučniku zaškripa.
<BR>&nbsp;&nbsp;&nbsp;&nbsp;&nbsp;"Rohane!" razleže se izmenjen, zadihan Garbov glas. "Rohane! To je isto kao s Kertelenom! Odsutni, ne prepoznaju nas, ništa ne govore... Rohane, čujete li me?!"
<BR>&nbsp;&nbsp;&nbsp;&nbsp;&nbsp;Čujem... svi isto?...
<BR>&nbsp;&nbsp;&nbsp;&nbsp;&nbsp;"Izgleda... još ne znam, Jarg i Terner idu od jednog do drugog..."
<BR>&nbsp;&nbsp;&nbsp;&nbsp;&nbsp;"Kako, a polje?..."
<BR>&nbsp;&nbsp;&nbsp;&nbsp;&nbsp;"Polje je isključeno. Nema ga. Ne znam. Očevidno su ga isključili."
<BR>&nbsp;&nbsp;&nbsp;&nbsp;&nbsp;"Ima li tragova borbe?"
<BR>&nbsp;&nbsp;&nbsp;&nbsp;&nbsp;"Ne, ništa. Mašine stoje - sve cele, neoštećene - a oni leže, sede, može čovek da ih trese - šta? Šta je tamo?!"
<BR>&nbsp;&nbsp;&nbsp;&nbsp;&nbsp;Do Rohana dopre nejasan glas, isprekidan otegnutim cviljenjem. On stisnu vilice, ali ne mogade da savlada mučninu, od koje mu se grčila utroba.
<BR>&nbsp;&nbsp;&nbsp;&nbsp;&nbsp;"Sto mu gromova, to je Gralev!" razleže se Garbov glas. "Graleve, čoveče. Ne poznaješ me?!"
<BR>&nbsp;&nbsp;&nbsp;&nbsp;&nbsp;Njegovo uzbuđeno disanje odjednom ispuni celu kabinu.
<BR>&nbsp;&nbsp;&nbsp;&nbsp;&nbsp;"I on..." prokrklja. Neko vreme je ćutao, kao da prikuplja snagu.
<BR>&nbsp;&nbsp;&nbsp;&nbsp;&nbsp;"Rohane, ne znam da li ćemo moći sami... Treba ih sve pokupiti odavde. Pošaljite još ljudi..."
<BR>&nbsp;&nbsp;&nbsp;&nbsp;&nbsp;"Odmah."
<BR>&nbsp;&nbsp;&nbsp;&nbsp;&nbsp;Jedan sat kasnije košmarna povorka se zaustavi pod metalnim podnožjem superkoptera. Od dvadeset i dvojice ljudi, koji su krenuli na put, ostalo je samo osamnaest; sudbina četvorice nije bila poznata. Većina je dopustila da bez otpora budu dovedeni; ali petoricu su morali da dovedu silom, jer nisu hteli da napuste mesto na kome su nađeni. Pet pari nosila krenulo je u improvizovanu ambulantu na donjoj palubi koptera. Ostalih trinaest ostavljali su užasan utisak izrazima lica koja su ličila na maske; njih su uveli u posebno odeljenje, gde su ih bez otpora smestili na ležajeve. Trebalo ih je svući, izuti im cipele, jer su bili bespomoćni, kao novorođenčad. Rohan, nemi svedok te scene, primetio je, stojeći između redova ležajeva, da je većina pronađenih pasivno mirovala, a oni malobrojni - oni koje su morali da dovedu silom - lelekala i plakala glasovima koji su izazivali užas.
<BR>&nbsp;&nbsp;&nbsp;&nbsp;&nbsp;Prepustio ih je brizi lekara, a sam je poslao u potragu za nestalima celu opremu kojom je raspolagao. Opreme je imao dovoljno, pošto je pokrenuo i postavio na napuštene mašine svoje ljude. Upravo je poslao poslednju patrolu, kada ga informator pozva u kabinu; uspostavili su vezu s 'Nepobedivim'.
<BR>&nbsp;&nbsp;&nbsp;&nbsp;&nbsp;Čak se nije ni začudio zbog toga. Izgledalo je kao da nije više sposoban da se bilo čemu čudi. Sažeto je podneo Horpahu izveštaj o svemu što se dogodilo.
<BR>&nbsp;&nbsp;&nbsp;&nbsp;&nbsp;"Kojih ljudi nema?" htede da zna astrogator.
<BR>&nbsp;&nbsp;&nbsp;&nbsp;&nbsp;"Samog Regnara, Benigsena, Korotke i Mida. Šta je s letelicama?" upita sa svoje strane Rohan.
<BR>&nbsp;&nbsp;&nbsp;&nbsp;&nbsp;"Nemam nikakvih vesti."
<BR>&nbsp;&nbsp;&nbsp;&nbsp;&nbsp;"A oblak?"
<BR>&nbsp;&nbsp;&nbsp;&nbsp;&nbsp;"Jutros sam poslao trojnu patrolu. Vratila se pre jedan sat. Nema tamo ni traga od oblaka."
<BR>&nbsp;&nbsp;&nbsp;&nbsp;&nbsp;"Ničeg? Uopšte ničeg?"
<BR>&nbsp;&nbsp;&nbsp;&nbsp;&nbsp;"Ničeg."
<BR>&nbsp;&nbsp;&nbsp;&nbsp;&nbsp;"Ni letelica?"
<BR>&nbsp;&nbsp;&nbsp;&nbsp;&nbsp;"Ničeg."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
