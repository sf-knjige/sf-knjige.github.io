<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. 'KONDOR'
<P>&nbsp;&nbsp;&nbsp;&nbsp;&nbsp;Izdaleka je raketa izgledala kao kriva kula. Taj utisak se povećavao zbog oblika peščanih naslaga oko nje: zapadni nanosi bili su znatno viši od nanosa sa istočne strane, zbog pravca stalnih vetrova. Nekoliko traktora u blizini bilo je zasuto gotovo potpuno, čak i nepokretni bacač energije nalazio se pod peščanim nanosima do polovine trupa. Ali samo podnožje je pokazivalo na izlaze mlažnjača, jer se nalazilo unutar udubljenja koje nije bilo zatrpano. Zahvaljujući tome bilo je dovoljno razgrnuti tanak sloj peska pa da se dođe do predmeta rasutih oko svoznice.
<BR>&nbsp;&nbsp;&nbsp;&nbsp;&nbsp;Ljudi 'Nepobedivog' zaustaviše se na ivici nanosa. Vozila kojima su stigli već su opkolila u velikom krugu ceo teren i pramenovi sila izbačeni iz emitora spojili su se u zaštitno polje. Transportere i inforobote ostavili su nekoliko desetina metara od mesta na kome je peščani krug opkoljavao temelj 'Kondora' i s vrha dine gledali su dole.
<BR>&nbsp;&nbsp;&nbsp;&nbsp;&nbsp;Svoznicu broda delio je od tla razmak od pet metara, kao da ju je nešto iznenada zaustavilo u pokretu, za vreme spuštanja. Skele osobne dizalice stajale su ipak čvrsto, a prazna kabina s otvorenim ulazom izgledala je kao da poziva da se uđe. Pored nje je virilo iz peska nekoliko boca s kiseonikom. Njihovi aluminijumski zidovi bleštali su kao da su boce napuštene tek pre nekoliko munuta. Nešto dalje štrčao je iz peska plavi delić nekog predmeta, za koji se pokazalo da je cisterna od plasitčne mase. Uostalom, haotično razbacanih predmeta bilo je mnoštvo oko podnožja broda: kutije od konzervi, pune i prazne, teodoliti, fotografski aparati, stative i manjerke - neke cele, neke s tragovima oštećenja.
<BR>&nbsp;&nbsp;&nbsp;&nbsp;&nbsp;"Kao da ih je neko u gomilama izbacivao iz rakete!" pomisli Rohan, zabacivši glavu na onu stranu gde se u vidu crnog otvora pokazivao osobni ulaz: njegov poklopac nije bio dobro zatvoren. Mali de Vrisov leteći izviđač sasvim je slučajno naišao na mrtvi brod. De Vris nije pokušao da se probije unutra, nego je odmah obavestio bazu. Tek je Rohanova grupa dobila zadataka da ispita tajnu dvojnika 'Nepobedivog'. Tehničari su već trčali, pravo od svojih mašina, noseći sanduke s alatom.
<BR>&nbsp;&nbsp;&nbsp;&nbsp;&nbsp;Primetivši nešto okruglo, pokriveno tankim slojem peska, Rohan ga gurnu vrškom cipele, misleći da je to kakav mali globus i još uvek ne uviđajući šta je, diže tu bledožutu kuglu sa zemlje. Gotovo viknu: svi se okrenuše prema njemu. Držao je ljudsku lobanju.
<BR>&nbsp;&nbsp;&nbsp;&nbsp;&nbsp;Zatim pronađoše ostale kosti i više ostataka, kao i jedan ceo kostur, obučen u kombinezon. Među otpalom donjom vilicom i zubima gornje, još je stajao usnik aparata s kiseonikom, a pokazatelj pritiska se zaustavio na 46 atmosfera. Klečeći, Jarg odvrnu zatvarač boce i gas pokulja uz otegnuto šištanje. U savršeno suhom pustinjskom vazduhu čak ni trag rđe nije oštetio nijedan od čeličnih delova reduktora i zavrtnji su se okretali sasvim lako.
<BR>&nbsp;&nbsp;&nbsp;&nbsp;&nbsp;Mehanizam svoznice mogao je da se pokrene s rešetkaste platforme, ali mreža je očevidno bila bez struje, jer pritiskanje dugmadi ostade bez rezultata. Penjanje uz konstrukciju lifta, visoku četrdeset metara, predstavljalo je ozbiljnu teškoću i Rohan se kolebao da li da možda pošalje gore nekoliko ljudi na letećem tanjiru, ali u međuvremenu dvojica tehničara, povezavši se konopcem, počeše da se penju uz unutrašnji stub nosač. Ostali su ćutke posmatrali njihovo penjanje.
<BR>&nbsp;&nbsp;&nbsp;&nbsp;&nbsp;'Kondor', brod potpuno iste klase kao i 'Nepobedivi', samo je nekoliko godina ranije napustio brodogradilište i njihov spoljni izgled bilo je nemoguće razlikovati. Ljudi su ćutali. Iako se, u stvari, nikada o tome nije govorilo, verovatno bi više voleli da su ugledali samo ostatke broda koji bi se raspao u kakvom nesrećnom slučaju - ma i usled eksplozije reaktora. Ovo što je stajalo tu, ukopano u pustinjski pesak, mrtvo nagnuto na jednu stranu, kao da se tle uleglo pod teretom stubova na kojima je stajalo, tako okruženo haosom predmeta i ljudskih kostiju, a istovremeno tako na izgled nedirnuto, ošamutilo ih je sve. Penjači stigoše do poklopca ulaza za ljude, bez napora ga pokrenuše i izgubiše se iz vida onih što su ih gledali. Nije ih bilo toliko dugo da se Rohan već uznemirio, ali neočekivano lift zadrhta, diže se metar uvis, a zatim se spusti natrag na pesak. Istovremeno se u otvoru pokaza silueta jednoga od tehničara; davao im je rukom znake da mogu da se popnu liftom.
<BR>&nbsp;&nbsp;&nbsp;&nbsp;&nbsp;Rohan, Balmin, biolog Hagerup i jedan od tehničara, Kraljik, uđoše u lift i povezoše se gore. Po staroj navici Rohan je gledao na snažnu oblinu trupa broda, duž kojeg su leteli uvis, i prvi, ali ne i poslednji put toga dana se zapanji. Titanskomolibdenske ploče oklopa bile su gusto nagrižene ili iskljucane nekim užasno tvrdim predmetom; tragovi nisu bili previše duboki, ali su bili tako gusti, da je ceo spoljni oklop broda bio kao osut. Rohan trže za ruku Balmina, ali on je takođe već bio zapazio tu neobičnu pojavu. Obojica su pokušavali da se bolje zagledaju u te neravnine na oklopu. Sve su bile sitne, kao ižljebljene vrškom dleta, ali Rohan je znao da nema takvog dleta koje bi oštetilo cementiranu površinu. Ovo je mogla da bude samo posledica kakvog hemijskog nagrizanja. Nije ipak mnogo doznao, jer lift stiže do kraja svoga kratkog puta i trebalo je ući u barokomoru.
<BR>&nbsp;&nbsp;&nbsp;&nbsp;&nbsp;Unutrašnjost broda bila je osvetljena: tehničari su pokrenuli generator za slučaj nužde koji je radio na komprimirani vazduh. Pesak, neobično mek i sitan, pokrivao je u dosta debelom sloju samo blizinu visokog praga. Vetar ga je tu naduvao kroz pukotinu odškrinutog poklopca. U hodnicima ga uopšte nije bilo. Prostorije trećeg sprata ređale su se pred pridošlicama sasvim čiste, uredne, jasno osvetljene, ovde-onde ležao je kakav napušteni predmet - kiseonička maska, tanjir od sintetike, knjiga, deo kombinezona - ali tako je bilo u stvari samo na trećem spratu. Niže, u kartografskim i zvezdanim kabinama, u trpezarijama i kabinama posade, u radarskim prostorijama, u glavnom odeljenju za distribuciju pogona, u palubnim hodnicima i hodnicima između spratova vladao je neobjašnjiv haos.
<BR>&nbsp;&nbsp;&nbsp;&nbsp;&nbsp;Još užasnija slika pokazala im se u komandnoj kabini. Nije bilo valjda nijednog preostalog ekrana ili stakla na satovima. Pri tom, kako su stakla svih aparata bila od mase koja nije stvarala okrnjke, neki začuđujući snažni udari pretvorili su ih u srebrnast prašak, koji je pokrivao pultove, fotelje, pa čak i vodove i kontakte. U susednoj biblioteci kao kaša prosuta iz vreće, ležali su mikrofilmovi, delimično razvijeni i spleteni u velika, skliska klupka, pocepane knjige, slomljeni šestari, logaritamski računari, spektralne i analitičke trake, zajedno sa četiri velika Kameronova zvezdana kataloga na kojima je neko posebno iskaljivao svoj bes, pomamno, ali i s neverovatnim strpljenjem kidajući redom po nekoliko njihovih čvrstih, debelih plastičnih listova. U klupskoj prostoriji i u susednoj sali za projekcije prolazi su bili zabarikadirani gomilama izgužvane odeće i komađem kože, strgnute sa fotelja. Rečju, izgledalo je kao da je, prema rečima bosmana Ternera, raketu napalo krdo besnih pavijana. Prosto izgubivši sposobnost govora, ljudi su, videći ovo pustošenje, prelazili s jedne palube na drugu. U maloj navigacionoj kutiji pored zida ležalo je mrtvo telo, obučeno u platnene pantalone i košulju pokrivenu mrljama. Bilo je sada pokriveno platnom, koje je preko njega prenabacio neko ko je prvi ušao u prostoriju. U stvari, bila je to mumija s kožom pocrnelom i prilepljenom uz kosti.
<BR>&nbsp;&nbsp;&nbsp;&nbsp;&nbsp;Rohan je napustio 'Kondora' kao jedan od poslednjih. Vrtelo mu se u glavi; osećao je kako ga goni na povraćanje i svom snagom volje uzdržavao je da ga ne savladaju ponavljani naleti mučnine. Činilo mu se kao da je preživeo neverovatan košmarni san. Lica ljudi koji su ga okružavali ubeđivala su ga ipak da je bilo istina sve ono što je video. Poslaše kratke radiograme 'Nepobedivom'. Deo posade ostade pored napuštenog 'Kondora' da na brodu uspostave kakav-takav red. Pre toga Rohan ipak naredi da se tačno fotografišu sve prostorije broda i da se tačno srede opisi stanja u kojima su prostorije zatečene.
<BR>&nbsp;&nbsp;&nbsp;&nbsp;&nbsp;Vraćao se s Balminim i Garbom, jednim od biloga; transporterom je upravljao Jarg. Njegovo široko, uvek osmehnuto lice, kao da se smanjilo i pocrnelo. Mašina teška nekoliko tona, trzana potresima, kojih obično nije bilo kad mašinom upravlja iskusni vozač, krivudala je između dina, razbacujući na bokove čitave vodoskoke peska. Ispred njih je išao energobot bez posade, obezbeđujući im zaštitnu zavesu. Sve vreme su ćutali; svako je mislio svoje. Rohan se gotovo plašio susreta s astrogatorom, jer nije znao šta, u stvari, da mu kaže. Jedno od najužasnijih otkrića, ludo, jer je bilo krajnje besmisleno, sačuvao je za sebe. U kupatilu osmog sprata našao je komade sapuna koji su nosili jasne tragove ljudskih zuba; međutim, na brodu nije mogla vladati glad; magacini su bili puni namirnica koje su ostale gotovo nedirnute; čak se i mleko u hladnjacima savršeno očuvalo. Na polovini puta primili su radio-signale s jednog malog samohodnog vozila koje im je jurilo u susret, ostavljajući za sobom zid prašine. Usporiše, te se i ova mašina zaustavi. U njoj su bila dva čoveka, već postariji tehničar Magdov i neurofiziolog Saks. Rohan isključi polje sila i tako da su mogli da razgovaraju. Neposredno posle njegovog odlaska otkrili su u hibernatoru 'Kondora' zamrznuto ljudsko telo. Čovek je, možda, mogao da bude oživljen; zato je Saks dovozio s 'Nepobedivog' svu potrebnu aparaturu. Rohan odluči da se vrati sa Saksom, obrazloživši odluku time što učenjakovo vozilo nije imalo zaštitu sila. U stvari, radovao se što će moći da odloži razgovor s Horpahom. Okrenuše u mestu i, rušeći pred sobom pesak, pojuriše natrag.
<BR>&nbsp;&nbsp;&nbsp;&nbsp;&nbsp;Oko 'Kondora' je ponovo zavladala užurbanost. Stalno su iz peska vađeni najrazličitiji predmeti. Posebno, pod plahtama, ležala su poređana tela, bilo ih je već preko dvadeset. Svoznica je radila, čak je i reaktor, namenjen za rad kada se ne leti, davao struju. Izdaleka su ih primetili po prašini koju su dizala njihova vozila i otvorili im prolaz kroz polje sila. Na mestu je već bio lekar, mali doktor Nigren, ali nije hteo bez pratnje čak ni da pregleda pažljivije čoveka nađenog u hibernatoru. Koristeći se svojom privilegijom - jer je tu zamenjivao samog komandanta - Rohan se s lekarima uputi na palubu; u međuvremenu su porazbijane stvari, zbog kojih se u vreme prvog njegovog boravka nije moglo ni prići vratima hibernatora, sve bile uklonjene. Kazaljke su stajale na sedamnaest stepeni ispod nule. Oba lekara se, videći to, sprazumeše pogledima, ali Rohan je o hibernaciji znao toliko da bi razumeo da je temperatura za punu povratnu smrt previše visoka, a opet za hipotermički san - previše niska. Nije izgledalo da je čovek u hibernatoru bio posebno pripremljen da preživi u odgovarajućim uslovima, nego pre da je tamo dospeo slučajno, na način isto onako neshvatljiv i besmislen, kao što je i sve ostalo izgledalo na 'Kondoru'. I zaista, kad već navukoše na sebe termostatičke skafandre, i kada, okrenuvši snažne točkove zatvarača, otvoriše teška vrata ugledaše na podu ispruženo telo čoveka, obučenog samo u rublje; ležao je na licu. Rohan pomože lekarima da ga prenesu na mali presvučeni sto pod trima lampama koje nisu bacale senke. To, u stvari, nije bio operacioni sto, nego ležaj za manje intervencije, kakve je ponekad trebalo obaviti u hibernatoru. Rohan se plašio lica toga čoveka, jer je dobar deo ljudi s 'Kondora' poznavao. Ali ovaj mu je bio nepoznat. Da nije ledene hladnoće i tvrdoće njegovih delova tela, moglo bi se pomisliti da pronađeni spava. Očni kapci behu mu zatvoreni, u suvoj i hermetički zatvorenoj prostoriji, koža čak nije izgubila prirodnu boju, samo što je bila bleda. Ali tkivo pod njom bilo je puno mikroskpskih ledenih kristala. Ne govoreći ništa, dvojica lekara se opet sporazumeše očima. Potom počeše pripremu svojih oruđa. Rohan je seo na jedan od praznih ležajeva. Dva duga reda ležaja stajala su uredno presvučena; u hibernatoru je vladao savršen, normalan red. Nekoliko puta zveknuli su instrumenti, lekari su se nešto šapatom sporazumeli, i najzad Saks reče, odlazeći od stola:
<BR>&nbsp;&nbsp;&nbsp;&nbsp;&nbsp;"Ništa se ne može učiniti."
<BR>&nbsp;&nbsp;&nbsp;&nbsp;&nbsp;"Mrtav je", više izvlačeći iz njegovih reči jedini moguć zaključak, nego pitajući dalje, dobaci Rohan. Nigren međutim priđe tablici aklimatizatora. Odmah zatim poče da nadire topli vazduh. Rohan ustade da iziđe, kad vide da se Saks vraća k stolu. Digao je s poda omanju crnu torbu, otvorio je, i izvadio onaj aparat o kojem je Rohan više puta slušao, ali koji nikad ranije pred njim nije bio upotrebljen. Neobično mirnim pokretima Saks je pedantno razmotavao klupka vodova koji su se završavali pljosnatim elektrodama. Prislonivši jedan njihov deo uz lobanju umrloga, pričvrstio ih je elastičnom trakom. Čučnuvši, izvadio je iz torbe tri para slušalica. Stavio je sebi slušalice na uši i, stalno sagnut, pokrenuo je dugmad aparata koji se nalazio u futroli. Njegovo lice zatvorenih očiju dobilo je izraz potpune usredsređenosti. Onda je odjednom skupio obrve, sagnuo se još niže, pridržao rukom dugme, i naglo skinuo slušalicu.
<BR>&nbsp;&nbsp;&nbsp;&nbsp;&nbsp;"Kolega Nigrene", rekao je nekako čudnim glasom. Mali doktor uze od njega slušalice.
<BR>&nbsp;&nbsp;&nbsp;&nbsp;&nbsp;"Šta?... "gotovo bez daha, uzdrhtalim usnama, prošapta Rohan. Aparat su zvali 'osluškivač grobova6, bar u letačkom žargonu. Mrtvacu; koga je smrt uzela nedavno, ili kad nije došlo do raspada tela, kao u ovom slučaju zbog niske temperature, mogao je da se stavi na glavu ovaj aparat i da se 'oslušne mozak', što znači, ono što je predstavljalo poslednji sadržaj njegove svesti.
<BR>&nbsp;&nbsp;&nbsp;&nbsp;&nbsp;Aparat je unosio električne impulse pod lobanju; oni su išli putem najmanjeg otpora - to jest onim nervnim vlaknima koji su tvorili funkcionalnu celinu u predagonalnom periodu. Rezultati nikad nisu bili pouzdani, ali se pričalo da je nekoliko puta na taj način postignut uspeh i da su primljena obaveštenja bila neobično važna. U prilikama kao što je upravo ova, kada je toliko mnogo zavisilo od dizanja makar i najmanjeg ruba tajne koja je sakrivala tragediju 'Kondora', primena 'osluškivača grobova' bila je neophodna. Rohan se dosetio da neurolog uopšte nije ni računao na oživljavanje umrlog čoveka i da je, u stvari, došao samo da bi čuo šta će mu preneti njegov mozak. Stajao je nepomično, osećajući kako su mu usta čudno suha i kako mu srce teško lupa, kada mu Saks dodade drugi par slušalica. Da nije bilo toliko prostote i prirodnosti u tome gestu, ne bi se usudio da ih stavi. Ali učinio je to pod spokojnim pogledom Saksovih crnih očiju; lekar je klečao na jednom kolenu pored aparata, pokrećući polako ručicu pojačivača.
<BR>&nbsp;&nbsp;&nbsp;&nbsp;&nbsp;U početku Rohan nije čuo ništa, sem šuma struje, i osetio je to, u stvari, kao olakšanje, pošto nije želeo ništa da čuje. Više bi voleo, čak ni sam nije znao zašto, kada bi mozak ovog nepoznatog čoveka bio nem kao kamen. Saks ustade i popravi mu slušalice na ušima. Tada Rohan kroz svetlost koja je oblivala beli zid kabine, ugleda sliku sivu, kao zasutu pepelom, zamagljenu i ubačenu na neodređenoj razdaljini. I nehotice je sklopio oči i ono što je maločas ugledao, postade gotovo sasvim jasno. Bio je to kao nekakav prolaz unutar broda, sa cevima koje su išle duž tavanice; celu širinu prolaza pregradila su ljudska tela. Na izgled su se kretala, ali to je drhtala i talasala se čitava slika. Ljudi su bili polugoli, ostaci odeće visili su na njima u krpama, a njihova, natprirodno bela koža bila je posuta nekom vrstom tamnih pega, ili nekom vrstom ospe. Možda je i ta pojava bila samo slučajan sporedan efekat, jer se od istih takvih crnih tačkica prosto rojilo po podu i zidovima. Cela ta slika, kao nejasna fotografija, načinjena kroz debeo sloj tekuće vode, kolebala se, protezala, grčila i talasala. Obuzet grozom, Rohan naglo otvori oči; slika posive i gotovo se izgubi, i samo još senkom kao da mu je zaklanjala jaku svetlost stvarnosti koja ga je okruživala. Ali Saks ponov pomeri dugme aparata i Rohan ču - kao unutra u glavi - slab šapat:... ala... ama... lala... ala ma... mama...
<BR>&nbsp;&nbsp;&nbsp;&nbsp;&nbsp;I ništa više. Struja pojačala naglo mjauknu, zahuča i ispuni slušalice ponovljenim pevanjem, nalik na otegnuto štucanje, neku vrstu divljeg smeha, podrugljivog i užasnog. Ali to je bila već samo struja, heterodin je naprosto već počeo da generiše samo previše jake drhtaje...
<BR>&nbsp;&nbsp;&nbsp;&nbsp;&nbsp;Saks je savijao žice, pakovao ih i gurao u torbu, a Nigren je digao kraj prostirke i pokrio njome telo i lice umrloga, čija su se usta, do tada zatvorena, možda pod uticajem toplote (u hibernatoru je bilo već gotovo toplo - barem se Rohanu znoj slivao niz leđa) lako otvorila, i njegovo lice je dobilo izraz neobičnog čuđenja. I tako je nestalo pod belim pokrovom.
<BR>&nbsp;&nbsp;&nbsp;&nbsp;&nbsp;"Recite nešto... Zašto ništa ne govorite?!" povika Rohan. Saks je zakopčao kaiševe na futroli, ustao i prišao na korak od njega.
<BR>&nbsp;&nbsp;&nbsp;&nbsp;&nbsp;"Molim vas, savladajte se, navigatore..."
<BR>&nbsp;&nbsp;&nbsp;&nbsp;&nbsp;Rohan čvrsto zatvori oči, stisnu pesnice, ali njegov napor je bio koliko ogroman, toliko i uzaludan. Kao obično u takvim trenucima u njemu se budio bes. Njega je najteže bilo obuzdati.
<BR>&nbsp;&nbsp;&nbsp;&nbsp;&nbsp;"Izvinjavam se..." promuca. "Pa dobro, šta sve to, u stvari, znači?"
<BR>&nbsp;&nbsp;&nbsp;&nbsp;&nbsp;Saks je raskopčavao prostrani skafandar koji mu je skliznuo na pod; kao da je odjednom izgubio prividnu veličinu, Saks je ponovo postao mršav, povijen čovek upalih grudi i tankih, nervoznih ruku.
<BR>&nbsp;&nbsp;&nbsp;&nbsp;&nbsp;"Ne znam ništa više nego vi" reče. "A možda i manje."
<BR>&nbsp;&nbsp;&nbsp;&nbsp;&nbsp;"Kako?... Zašto manje?"
<BR>&nbsp;&nbsp;&nbsp;&nbsp;&nbsp;"Zato što nisam bio tu - nisam video ništa, sem ovog mrtvaca. Vi ste tu bili od jutros. Zar vam ta slika ništa ne kazuje?"
<BR>&nbsp;&nbsp;&nbsp;&nbsp;&nbsp;"Ne. Oni - oni su se kretali. Da li su tada još bili živi? Šta su imali na sebi? One mrlje..."
<BR>&nbsp;&nbsp;&nbsp;&nbsp;&nbsp;"Nisu se kretali. To je varka. Engrami se ustaljuju kao fotografija. Ponekad je to spoj sastavljen od nekoliko slika; u ovom slučaju slika je bila jedna."
<BR>&nbsp;&nbsp;&nbsp;&nbsp;&nbsp;"A one mrlje? Je li i to varka?"
<BR>&nbsp;&nbsp;&nbsp;&nbsp;&nbsp;"Ne znam. Sve je moguće. Ali čini mi se da nije. Šta vi o tome mislite, Nigrene?"
<BR>&nbsp;&nbsp;&nbsp;&nbsp;&nbsp;Mali lekar se takođe već oslobodio skafandera.
<BR>&nbsp;&nbsp;&nbsp;&nbsp;&nbsp;"Ne znam", reče. "Možda to i nije bio artefakt. Na tavanici ih nije bilo, zar ne?"
<BR>&nbsp;&nbsp;&nbsp;&nbsp;&nbsp;"Onih mrlja? Ne. Samo na njima... i na podu. I nekoliko na zidovima..."
<BR>&nbsp;&nbsp;&nbsp;&nbsp;&nbsp;"Da je to bila druga projekcija, pre bi pokrivala celu sliku", reče Nigren. "Ali ni to nije pouzdano. U takvim zapisima ima previše slučajnosti..."
<BR>&nbsp;&nbsp;&nbsp;&nbsp;&nbsp;"A glas? Ono - mucanje?" očajnički se raspitivao Rohan.
<BR>&nbsp;&nbsp;&nbsp;&nbsp;&nbsp;"Jedna reč je bila razgovetna: 'mama'. Čuli ste?"
<BR>&nbsp;&nbsp;&nbsp;&nbsp;&nbsp;"Da. Ali tamo je bilo još nešto. 'Ala'... 'lala'... to se ponavljalo..."
<BR>&nbsp;&nbsp;&nbsp;&nbsp;&nbsp;"Ponavljalo se, jer sam pretražio celu površinu temena", promrmlja Saks. "To znači, celu okolinu slušnog sećanja. To je bilo najneobičnije..."
<BR>&nbsp;&nbsp;&nbsp;&nbsp;&nbsp;"Te reči?"
<BR>&nbsp;&nbsp;&nbsp;&nbsp;&nbsp;"Ne. Ne te reči. Samrtnik može da misli bilo o čemu; kada bi mislio o majci, bilo bi to čak potpuno normalno. Ali njegova slušna kora je prazna. Potpuno prazna, razumete?"
<BR>&nbsp;&nbsp;&nbsp;&nbsp;&nbsp;"Ne. Ništa ne razumem. Kako prazna?"
<BR>&nbsp;&nbsp;&nbsp;&nbsp;&nbsp;"Skeniranje temenskih režnjeva obično ne daje rezultata", objasni Nigren. "Tamo ima previše mnogo anagrama, previše mnogo zapisanih reči. To je kao kada biste pokušali da čitate sto knjiga odjednom. Iz toga proizlazi haos. A on", Nigren pogleda na izduženu priliku pod belim platnom, "nije tamo imao ništa. Nikakvih reči, sem onih nekoliko slogova."
<BR>&nbsp;&nbsp;&nbsp;&nbsp;&nbsp;"Da. Prelazio sam od senzorskog centra govora pa do Rolandijevog sulkusa", reče Saks. "Zato su se ti slogovi ponavljali, to su bile poslednje fonemske strukture koje su preostale."
<BR>&nbsp;&nbsp;&nbsp;&nbsp;&nbsp;"A ostale? A druge?"
<BR>&nbsp;&nbsp;&nbsp;&nbsp;&nbsp;"Nema ih", kao da je počinjao da gubi strpljenje, Saks diže teški aparat, da zaškripa koža drške. "Prosto ih nema, i kraj. Molim vas, ne pitajte me šta se s njim desilo. Taj čovek je izgubio celokupno slušno sećanje."
<BR>&nbsp;&nbsp;&nbsp;&nbsp;&nbsp;"A ona slika?"
<BR>&nbsp;&nbsp;&nbsp;&nbsp;&nbsp;"To je nešto drugo. Nju je video. Mogao je čak i da ne shvata šta vidi, ali fotoaparat takođe ništa ne razume, a ipak fiksira ono na šta ga upravimo. Uostalom, ne znam da li je shvatao ili nije."
<BR>&nbsp;&nbsp;&nbsp;&nbsp;&nbsp;"Pomoći ćete mi, kolega?"
<BR>&nbsp;&nbsp;&nbsp;&nbsp;&nbsp;Lekari uzeše aparate i iziđoše. Vrata se zatvoriše. Rohan je ostao sam. Tada ga obuze takvo očajanje, da pride k stolu, diže platno, odmače ga i, raskopčavši pokojnikovu košulju, koja se otkravila i postala već sasvim meka, pažljivo pregleda njegove grudi. Stresao se od dodira, jer je čak i koža postala elastična; postepeno, kako se tkivo kravilo, dolazilo je do opuštanja mišića, i glava, do tada neprirodno podignuta, pasivno se opustila, kao da je taj čovek odista spavao.
<BR>&nbsp;&nbsp;&nbsp;&nbsp;&nbsp;Rohan je na njegovom telu tražio nekakve tragove zagonetnog trovanja, ujeda, ali ne nađe ništa. Dva prsta leve šake se razmakoše, otkrivši ranicu. Njeni rubovi behu rašireni; ranica poče da krvari. Crvene kapi padale su na belu penastu presvlaku stola. To je bilo previše za uzbuđenog Rohana. Čak i ne pokrivši mrtvaca platnom, istrčao je iz kabine i, odgurnuvši od sebe ljude koji su bili okupljeni pred vratima, pohitao ka glavnom izlazu, kao da ga je nešto gonilo.
<BR>&nbsp;&nbsp;&nbsp;&nbsp;&nbsp;Zaustavi ga Jarg pred barokomorom, pomaže mu da stavi kiseonički aparat, čak mu i usnik tutnu među usne.
<BR>&nbsp;&nbsp;&nbsp;&nbsp;&nbsp;"Ništa se ne zna, navigatore?"
<BR>&nbsp;&nbsp;&nbsp;&nbsp;&nbsp;"Ne, Jarg. Ništa. Ništa!"
<BR>&nbsp;&nbsp;&nbsp;&nbsp;&nbsp;Nije znao ko je pored njega u liftu kojim je silazio dole. Motori mašina su zavijali na zaokretima. Vetar se pojačao i peščani talasi su se valjali, sekući površinu trupa broda, hrapavu i neravnu. Rohan je već bio zaboravio na tu pojavu. Prišao je podnožju broda i digavši se na prste dodirnuo je vršcima prstiju debeli metal. Oklop je bio kao stena, baš kao veoma stara, na površini ogrubela stena, na kojoj su se videle tvrde čvornovate neravnine. Među transporterima je opazio visoku pojavu inženjera Ganonga, ali nije čak ni pokušao da ga upita šta misli o ovom fenomenu. Inženjer je znao isto koliko i on. To znači ništa. Ništa.
<BR>&nbsp;&nbsp;&nbsp;&nbsp;&nbsp;Vraćao se s nekolicinom ljudi, sedeći u uglu kabine najvećeg transportera. Njihove glasove je čuo kao iz najveće daljine. Bocman Terner je govorio nešto o trovanju, ali ga oštro ućutkaše.
<BR>&nbsp;&nbsp;&nbsp;&nbsp;&nbsp;"Trovanje? Čime? Svi filteri su u savršenom stanju! Cisterne pune kiseonika. Zalihe vode nedirnute... hrane koliko hoćeš..."
<BR>&nbsp;&nbsp;&nbsp;&nbsp;&nbsp;"Videli ste kako je izgledao onaj koga smo našli u maloj navigacionoj kabini?" upita Blank. "Poznavao sam ga... Ne bih ga prepoznao, ali je na ruci imao prsten..."
<BR>&nbsp;&nbsp;&nbsp;&nbsp;&nbsp;Niko mu ne odgovori. Stigavši u bazu, Rohan se uputi pravo Horpahu. Zahvaljujući televizijskoj transmisiji i raportima grupe koja se ranije vratila i predala mu nekoliko stotina odličnih snimaka, Horpah je već nešto znao o situaciji. Rohan i nehotice oseti olakšanje što ne mora komandantu da podnosi izveštaj o onome što je video.
<BR>&nbsp;&nbsp;&nbsp;&nbsp;&nbsp;Astrogator se pažljivo zagleda u njega, ustavši od stola na kome su mape okoline bile pokrivene primljenim fotografijama. Bili su sami u velikoj navigacionoj kabini.
<BR>&nbsp;&nbsp;&nbsp;&nbsp;&nbsp;"Saberite se, Rohane", reče astrogator. "Shvatam šta osećate, ali potrebna nam je pre svega razboritost. I sabranost. Moramo razrešiti do kraja tu idiotsku zagonetku."
<BR>&nbsp;&nbsp;&nbsp;&nbsp;&nbsp;"Imali su sva sredstva obezbeđenja: energobote, lasere, bacače. Imali su isto što i mi", bezbojnim glasom reče Rohan. Naglo sede. "Izvinjavam se..." reče.
<BR>&nbsp;&nbsp;&nbsp;&nbsp;&nbsp;Astrogator izvadi iz zidnog ormana flašu s konjakom.
<BR>&nbsp;&nbsp;&nbsp;&nbsp;&nbsp;"Staro sredstvo ponekad pomaže. Popijte ovo, Rohane. Nekada se to upotrebljavalo na bojnom polju..."
<BR>&nbsp;&nbsp;&nbsp;&nbsp;&nbsp;Rohan ćutke ispi jako piće.
<BR>&nbsp;&nbsp;&nbsp;&nbsp;&nbsp;"Proverio sam zbirne satove svih agregata sila", reče tonom kao da se tuži. "Nije ih napalo ništa. Čak nisu ispalili nijedan hitac. Prosto - prosto..."
<BR>&nbsp;&nbsp;&nbsp;&nbsp;&nbsp;"Poludeli?" mirno dobaci astrogator.
<BR>&nbsp;&nbsp;&nbsp;&nbsp;&nbsp;"Hteo bih bar u to da budem ubeđen. Ali kako je to moguće?"
<BR>&nbsp;&nbsp;&nbsp;&nbsp;&nbsp;"Videli ste palubnu knjigu?"
<BR>&nbsp;&nbsp;&nbsp;&nbsp;&nbsp;"Nisam. Garb ju je poneo. Imate je?"
<BR>&nbsp;&nbsp;&nbsp;&nbsp;&nbsp;"Da. Nakon datuma ateriranja postoje samo četiri zapisa. Odnose se na one ruševine koje ste ispitivali i... na 'mušice'."
<BR>&nbsp;&nbsp;&nbsp;&nbsp;&nbsp;"Ne razumem. Kakve mušice?"
<BR>&nbsp;&nbsp;&nbsp;&nbsp;&nbsp;"To ne znam. Doslovno piše ovako..." Diže sa stola otvorenu knjigu.
<BR>&nbsp;&nbsp;&nbsp;&nbsp;&nbsp;"'Nikakvih oznaka života na kopnu. Sastav atmosfere'... to su podaci analize... evo, ovde... 'U 18,40 druga patrola koja se na guseničarima vraćala iz ruševina zapala je u lokalnu peščanu oluju s velikom aktivnošću atmosferskog pražnjenja. Uprkos smetnjama, uspostavljena radio-veza. Patrola javlja o otkriću velikog broja mušica koje naleću...'"
<BR>&nbsp;&nbsp;&nbsp;&nbsp;&nbsp;Astrogator prekide i vrati knjigu na sto.
<BR>&nbsp;&nbsp;&nbsp;&nbsp;&nbsp;"A dalje? Zašto ne završite?"
<BR>&nbsp;&nbsp;&nbsp;&nbsp;&nbsp;"To je kraj. Tu se prekida poslednji zapis."
<BR>&nbsp;&nbsp;&nbsp;&nbsp;&nbsp;"I nema ničeg više?"
<BR>&nbsp;&nbsp;&nbsp;&nbsp;&nbsp;"Ostalo možete da vidite."
<BR>&nbsp;&nbsp;&nbsp;&nbsp;&nbsp;Poturi mu otvorenu stranu. Bila je pokrivena nečitkim žvrljarijama. Rohan je razrogačenim očima gutao haos ispremeštanih linija.
<BR>&nbsp;&nbsp;&nbsp;&nbsp;&nbsp;"Ovde je kao slovo 'b'..." reče tiho.
<BR>&nbsp;&nbsp;&nbsp;&nbsp;&nbsp;"Da. A ovde 'G'. Veliko 'G'. Kao da je pisalo malo dete... Ne čini vam se?"
<BR>&nbsp;&nbsp;&nbsp;&nbsp;&nbsp;Rohan je ćutao s praznom čašom u rukama. Zaboravio je da je vrati na sto. Pomislio je na svoje nedavne ambicije: sanjao je da sam jednom povede 'Nepobedivog'. Sada je bio zahvalan sudbini što ne mora on da rešava o daljoj budućnosti ekspedicije.
<BR>&nbsp;&nbsp;&nbsp;&nbsp;&nbsp;"Molim vas, pozovite rukovodioce specijalističkih grupa. Rohane! Probudite se!"
<BR>&nbsp;&nbsp;&nbsp;&nbsp;&nbsp;"Izvinjavam se. Savetovanje, gospodine astrogatore?"
<BR>&nbsp;&nbsp;&nbsp;&nbsp;&nbsp;"Da. Neka svi dođu u biblioteku."
<BR>&nbsp;&nbsp;&nbsp;&nbsp;&nbsp;Nakon četvrt časa svi su već sedeli u velikoj, kvadratnoj dvorani, sa zidovima obloženim obojenim emajlom; zidovi su krili u sebi knjige i mikrofilmove. Najodvratnija je valjda bila neverovatna sličnost rasporeda i uređaja prostorija na 'Kondoru' i 'Nepobedivom'. Razumljivo - bili su to brodovi blizanci - ali dok je gledao u ugao, Rohan nije mogao da odagna od sebe slike ludila koje su mu se urezale u pamćenje.
<BR>&nbsp;&nbsp;&nbsp;&nbsp;&nbsp;Svaki čovek je tu imao svoje ustaljeno mesto. Biolog, lekar, planetolog, inženjeri elektronike i veza, kibernetičari i fizičari sedeli su u foteljama poređanim u polukrug. Tih devetnaest ljudi predstavljali su strateški mozak broda. Astrogator je stajao sam, pored do polovine spuštenog belog ekrana.
<BR>&nbsp;&nbsp;&nbsp;&nbsp;&nbsp;"Jesu li svi prisutni upoznati sa stanjem otkrivenim na 'Kondoru'?"
<BR>&nbsp;&nbsp;&nbsp;&nbsp;&nbsp;Odgovor je bilo mnogoglasno potvrdno mumlanje.
<BR>&nbsp;&nbsp;&nbsp;&nbsp;&nbsp;"Do ovog trenutka", reče Horpah, "ekipe koje rade u perimetru 'Kondora' pronašle su dvadeset i devet tela. Na samom brodu ih je nađeno trideset i četiri, među kojima jedno sačuvano savršeno, zahvaljujući zamrznutosti u hibernatoru. Doktor Nigren, koji se baš vratio odande, podneće nam opšti izveštaj..."
<BR>&nbsp;&nbsp;&nbsp;&nbsp;&nbsp;"Nemam mnogo da saopštim", reče ustajući mali lekar. Polako je prišao astrologu. Bio je za glavu niži od njega.
<BR>&nbsp;&nbsp;&nbsp;&nbsp;&nbsp;"Našli smo samo devet tela mumifikovanih. Sem onoga jednog koje je komandant spomenuo, a koje će biti ispitivano posebno. To su, u stvari, kosturi ili delovi kostura izvađeni iz peska. Mumifikacija se događala unutar broda, gde su bili uslovi pogodni za to: veoma mala vlažnost vazduha, praktični nedostatak bakterija koje izazivaju truljenje i ne mnogo visoka temperatura. Tela koja su se nalazila na slobodnom prostoru podlegala su raspadanju, koje se pojačavalo u kišnim periodima, jer pesak tu sadrži znatan procenat ferooksida i ferosulfida, koji reaguju u dodiru sa slabim kiselinama... Uostalom, mislim da su te pojedinosti nebitne. Ako bi bio poželjan prikaz reakcija koje su nastajale, stvar bi mogla da se prenese kolegama hemičarima. U svakom slučaju, u uslovima spoljnog prostora mumifikacija nije mogla da se dogodi tim pre, što je delovalo još i prisustvo vode i supstancija koje se u njoj rastapaju, kao i zbog delovanja peska, koje je trajalo nekoliko godina. Tim poslednjim objašnjava se još i uglačanost koštanih površina."
<BR>&nbsp;&nbsp;&nbsp;&nbsp;&nbsp;"Izvinjavam se", prekide ga astrogator. "U ovom trenutku je najvažniji uzrok smrti tih ljudi, doktore..."
<BR>&nbsp;&nbsp;&nbsp;&nbsp;&nbsp;"Nema nikakvih znaka nasilne smrti, barem na telima najbolje očuvanim", odmah objasni lekar. Nije gledao ni u koga, izgledalo je kao da posmatra nešto nevidljivo u ruci dignutoj ka licu. "Slika je takva kao da su umrli prirodno."
<BR>&nbsp;&nbsp;&nbsp;&nbsp;&nbsp;"To znači?"
<BR>&nbsp;&nbsp;&nbsp;&nbsp;&nbsp;"Bez spoljnog, nasilnog delovanja. Neke duge kosti, nađene odvojeno, jesu slomljene, ali takva oštećenja su mogla da nastupe i kasnije. Da bi se to ustanovilo, morala bi da se obave duža ispitivanja. Oni koji su na sebi imali odeću, imaju neoštećene kako kožne navlake, tako i kosti. Nikakvih rana, ako se ne računaju neznatne ogrebotine, koje sigurno ne bi mogle biti uzrok smrti."
<BR>&nbsp;&nbsp;&nbsp;&nbsp;&nbsp;"Pa onda, na koji su način umrli?"
<BR>&nbsp;&nbsp;&nbsp;&nbsp;&nbsp;"To ne znam. Može se pretpostaviti da su umrli od gladi ili žedi..."
<BR>&nbsp;&nbsp;&nbsp;&nbsp;&nbsp;"Ali zalihe vode i hrane su ostale neiskorišćene", primeti sa svoga mesta Garb.
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Neko vreme je vladalo ćutanje.
<BR>&nbsp;&nbsp;&nbsp;&nbsp;&nbsp;"Mumifikacija je pre svega lišavanje organizma vode", objasni Nigren. Uporno nije gledao u oči nikome od prisutnih. "Masna tkiva podležu promenama, ali njih je moguće otkriti. I eto, ti ljudi su praktično ostali bez njih. Baš kao posle dugotrajnog gladovanja."
<BR>&nbsp;&nbsp;&nbsp;&nbsp;&nbsp;"Ali onaj sačuvani u hibernatoru nije", dobaci Rohan, koji je stajao iza poslednjeg reda fotelja.
<BR>&nbsp;&nbsp;&nbsp;&nbsp;&nbsp;"To je istina. Ali on je verovatno umro od zamrzavanja. Mora da je na nepoznat način stigao u hibernator; možda je naprosto zaspao dok je temperatura opadala."
<BR>&nbsp;&nbsp;&nbsp;&nbsp;&nbsp;"Dopuštate li mogućnost skupnog trovanja?" upita Horpah.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ali, doktore... ne možete tako kategorički..."
<BR>&nbsp;&nbsp;&nbsp;&nbsp;&nbsp;"Mogu to da kažem", odgovori lekar. "Do trovanja u planetarnim uslovima može da dođe ili putem pluća, zbog udisanih gasova, ili putem probavnog sistema, ili kroz kožu. Neka od najbolje očuvanih tela imala su na sebi kiseoničke aparate. U bocama je bilo kiseonika. Bilo bi ga dovoljno za još dvadesetak časova..."
<BR>&nbsp;&nbsp;&nbsp;&nbsp;&nbsp;To je istina, pomisli Rohan. Setio se onog čoveka: zategnuta koža na lobanji s ostacima mrkih mrlja na jabučnim kostima, očne duplje iz kojih se prosipao pesak.
<BR>&nbsp;&nbsp;&nbsp;&nbsp;&nbsp;"Ti ljudi nisu mogli pojesti ništa zatrovano, jer ovde nema ničega što bi se moglo jesti. To znači, na kopnu. A nisu preduzimali nikakav lov u okeanu. Katastrofa je nastupila ubrzo nakon ateriranja. Jedva su jednu patrolu bili poslali da ispita ruševine. To je bilo sve. Uostalom, upravo vidim Mak Mina. Kolega Min, završili ste?"
<BR>&nbsp;&nbsp;&nbsp;&nbsp;&nbsp;"Da", reče s vrata biohemičar. Sve glave se sad okrenuše prema njemu. Prošao je sredinom između onih što su sedeli i stao pored Nigrena. Na sebi je još imao dugu laboratorijsku kecelju.
<BR>&nbsp;&nbsp;&nbsp;&nbsp;&nbsp;"Izvršili ste analizu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Doktor Mak Min je ispitivao telo čoveka koji je ostao zaleđen u Hibernatoru", objasni Nigren. "Možda ćete odmah kazati šta ste pronašli?"
<BR>&nbsp;&nbsp;&nbsp;&nbsp;&nbsp;"Ništa", reče Mak Min. Kosu je imao tako svetlu da nije bilo jasno nije li sasvim seda, i oči je imao iste boje. Čak su i njegovi očni kapci bili pokriveni krupnim pegama. Ali sada to izduženo konjsko lice nije budilo ničiji smeh.
<BR>&nbsp;&nbsp;&nbsp;&nbsp;&nbsp;"Nikakvih otrova organskih ni neorganskih. Svi enzimski skupovi tkiva u pravilnom stanju. Krv normalna. U želucu ostaci svarenog dvopeka i koncentrata."
<BR>&nbsp;&nbsp;&nbsp;&nbsp;&nbsp;"Pa od čega je umro?" upita Horpah. Bio je i dalje jednako miran.
<BR>&nbsp;&nbsp;&nbsp;&nbsp;&nbsp;"Prosto se smrznuo", odgovori Mak Min, i tek tada opazi da ima na sebi kecelju. Otkopča predice i baci kecelju pored sebe na fotelju. Kliska tkanina skliznu i pade na pod.
<BR>&nbsp;&nbsp;&nbsp;&nbsp;&nbsp;"I kakvo je vaše mišljenje, gospodo?" upita neumoljivi astrogator.
<BR>&nbsp;&nbsp;&nbsp;&nbsp;&nbsp;"Ja nemam nikakvo", reče Mak Min. "Mogu samo da potvrdim da ti ljudi nisu umrli od trovanja."
<BR>&nbsp;&nbsp;&nbsp;&nbsp;&nbsp;"A nekakva radioaktivna supstanca koja bi podlegala brzom raspadanju? Ili čvrsto zračenje?"
<BR>&nbsp;&nbsp;&nbsp;&nbsp;&nbsp;"Čvrsto zračenje u ubistvenim dozama ostavlja tragove: ozlede krvnih sudova, petehije, promene krvne slike. Nema takvih promena. Takođe nema radioaktivne supstance koja bi, progutana u smrtnoj dozi pre osam godina, nestala bez traga. Ovdašnji nivo radioaktivnosti je niži od zemaljskog. Ovi ljudi nisu naišli ni na kakav vid zračne aktivnosti. Za to mogu da jamčim."
<BR>&nbsp;&nbsp;&nbsp;&nbsp;&nbsp;"Ali nešto ih je ipak ubilo!" razdraženim glasom reče planetolog Balmin.
<BR>&nbsp;&nbsp;&nbsp;&nbsp;&nbsp;Mak Min je ćutao. Nigren mu nešto reče tiho. Biohemičar klimnu glavom i iziđe, prolazeći pored onih što su sedeli u redovima. Tada Nigren siđe s podijuma i sede na svoje mesto.
<BR>&nbsp;&nbsp;&nbsp;&nbsp;&nbsp;"Stvar ne izgleda dobro", reče astrogator. "U svakom slučaju, od biologa se ne možemo nadati pomoći. Ima li neko drugi od gospode šta da kaže?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Ustade Sarner, fizičar-atomista.
<BR>&nbsp;&nbsp;&nbsp;&nbsp;&nbsp;"Objašnjenje za 'Kondorov' kraj nalazi se na njemu samom", reče. Zadrža na svima redom pogled dalekovide ptice. Mada je kosu imao crnu, mrežnjače očiju bile su mu gotovo bele.
<BR>&nbsp;&nbsp;&nbsp;&nbsp;&nbsp;"To znači, ono je tamo, samo što mi za sad ne umemo da ga odgonetnemo. Haos koji smo zatekli u kabinama, položaj i razmeštaj mrtvih tela, oštećenja instalacija - sve to nešto govori."
<BR>&nbsp;&nbsp;&nbsp;&nbsp;&nbsp;"Ako nemate da kažete nešto više..." dobaci Garb.
<BR>&nbsp;&nbsp;&nbsp;&nbsp;&nbsp;"Polako. Nalazimo se u mraku. Moramo da tražimo nekakav put. Za sad znamo veoma malo. Imam utisak da nemamo hrabrosti čak ni da se prisetimo nekih stvari koje smo videli na 'Kondoru'. Zato se tako uporno vraćamo hipotezi o trovanju i skupnom ludilu koje je koje je iz toga proisteklo. U interesu nas samih - i iz obzira prema onima sa 'Kondora' - moramo ipak da budemo neumoljivi prema činjenicama. Molim ili čak ulažem kategorički zahtev da svako od nas kaže ovde, odmah, šta ga je najviše šokiralo na 'Kondoru'. Šta je to što, možda, nije poverio nikome. Za šta je pomislio da treba da bude zaboravljeno."
<BR>&nbsp;&nbsp;&nbsp;&nbsp;&nbsp;Sarner sede. Nakon kraće unutrašnje borbe Rohan saopšti o onim komadićima sapuna koje je zapazio u kupatilu.
<BR>&nbsp;&nbsp;&nbsp;&nbsp;&nbsp;Zatim ustade Gralev. Pod slojem pocepanih mapa i knjiga bilo je na palubama puno sasušenog izmeta.
<BR>&nbsp;&nbsp;&nbsp;&nbsp;&nbsp;Neko drugi ispriča o kutiji od konzerve, koja je nosila tragove zuba. Kao da je neko pokušavao da progrize lim. Garb je najviše bio uplašen žvrljarijama u brodskoj knjizi letenja i spominjanjem 'mušica'. Nije se zadržao na tome.
<BR>&nbsp;&nbsp;&nbsp;&nbsp;&nbsp;"Recimo da je iz one tektonske pukotine u 'gradu' naišao talas otrovnih gasova i da ga je vetar bacio na raketu. Ako zbog neopreznosti brod nije bio dobro zatvoren..."
<BR>&nbsp;&nbsp;&nbsp;&nbsp;&nbsp;"Nije bio čvrsto zatvoren samo spoljni zatvarač, kolega Garb. O tome svedoči pesak u barokomori. Unutrašnji je bio zatvoren..."
<BR>&nbsp;&nbsp;&nbsp;&nbsp;&nbsp;"Mogli su da ga zatvore posle, kada su već počeli da osećaju otrovno dejstvo gasa..."
<BR>&nbsp;&nbsp;&nbsp;&nbsp;&nbsp;"Ali to je nemoguće, unutrašnji zatvarač ne možete otvoriti ako je otvoren spoljni. Otvaraju se na smenu, to isključuje svaku neopreznost ili nemarnost..."
<BR>&nbsp;&nbsp;&nbsp;&nbsp;&nbsp;"Ali za mene ne podleže sumnji jedno, da se to dogodilo naglo. Skupno ludilo - više ne govorim o tome da se za vreme leta kroz prazan prostor dešavaju slučajevi skupne psihoze, ali nikada na planetama, i to još doslovno nekoliko dana nakon sletanja. Skupno ludilo koje zahvata celu posadu moglo bi da bude samo posledica trovanja..."
<BR>&nbsp;&nbsp;&nbsp;&nbsp;&nbsp;"Ili podetinjenja", primeti Sarner.
<BR>&nbsp;&nbsp;&nbsp;&nbsp;&nbsp;"Kako? Šta vi to govorite?" zapanji se Garb. "Treba li to da bude... šala?"
<BR>&nbsp;&nbsp;&nbsp;&nbsp;&nbsp;"Ne šalim se u ovakvim prilikama. Spomenuo sam podetinjenje, jer niko ovde to nije spomenuo. A ipak - one žvrljarije u knjizi letenja, oni pocepani zvezdani almanasi, ona s mukom ispisivana slova... videli ste, zar ne?"
<BR>&nbsp;&nbsp;&nbsp;&nbsp;&nbsp;"Ali šta to znači?" upita Nigren. "Treba li to da bude jedinica bolesti?"
<BR>&nbsp;&nbsp;&nbsp;&nbsp;&nbsp;"Ne. Valjda ne postoji takva, zar ne, doktore?"
<BR>&nbsp;&nbsp;&nbsp;&nbsp;&nbsp;"Sigurno ne."
<BR>&nbsp;&nbsp;&nbsp;&nbsp;&nbsp;Opet zavlada ćutanje. Astrogator se kolebao.
<BR>&nbsp;&nbsp;&nbsp;&nbsp;&nbsp;"To bi moglo da nas gurne u pogrešnom pravcu. Rezultati nekroptičkih osluškivanja su uvek nepouzdani. Ali sada ne znam šta bi nam još moglo naškoditi. Doktore Saks..."
<BR>&nbsp;&nbsp;&nbsp;&nbsp;&nbsp;Neurofiziolog saopšti o slici kakvu su dobili od mozga čoveka koji se smrzao u hibernatoru, i ne propusti da spomene slogove koji su ostali u slušnom sećanju pokojnikovom. To izazva pravu buru pitanja; njihova unakrsna vatra zakači i Rohana, jer je i on učestvovao u eksperimentu. Ali ne dođoše ni do kakvog zaključka.
<BR>&nbsp;&nbsp;&nbsp;&nbsp;&nbsp;"One mrlje mogle bi se dovesti u vezu s 'mušicama'", reče Garb. "Čekajte. A možda su uzroci smrti bili različiti? Recimo da su posadu napali nekakvi otrovni insekti - najzad, ne da se utvrditi trag sitnog uboda na mumifikovanoj koži. A onaj pronađen u hibernatoru prosto je pokušao da se sakrije od tih insekata da bi izbegao sudbinu drugova... i smrznuo se."
<BR>&nbsp;&nbsp;&nbsp;&nbsp;&nbsp;"Ali zašto je pre smrti zapao u amneziju?"
<BR>&nbsp;&nbsp;&nbsp;&nbsp;&nbsp;"To je gubljenje pamćenja, je li tako? Je li to utvrđeno potpuno sigurno?"
<BR>&nbsp;&nbsp;&nbsp;&nbsp;&nbsp;"Utoliko ukoliko su sigurni rezultati nekroptičkog ispitivanja."
<BR>&nbsp;&nbsp;&nbsp;&nbsp;&nbsp;"Ali šta kažete o hipotezi o onim insektima? Neka se o tom pitanju izjasni Lauda."
<BR>&nbsp;&nbsp;&nbsp;&nbsp;&nbsp;Bio je to glavni paleobiolog broda; ustao je i sačekao da se svi utišaju.
<BR>&nbsp;&nbsp;&nbsp;&nbsp;&nbsp;"Nije slučajno što nismo uopšte govorili o takozvanim 'mušicama'. Svako ko se makar malo razume u biologiju zna da nikakvi organizmi ne mogu da žive van određenog biotopa, to jest više jedinice u čiji sastav ulaze sredina i sve vrste koje u njoj žive. Tako je u celom poznatom Kosmosu. Život ili stvara ogromnu raznolikost oblika, ili ne nastaje uopšte. Insekti ne bi mogli da nastanu bez istovremenog razvoja nadzemnog bilja, drugih simetričnih ustrojstava, beskičmenjaka itd. Neću vam izlagati opštu teoriju evolucije, mislim da je dovoljno ako vam kažem da je to nemoguće. Nema ovde nikakvih otrovnih muha niti drugih člankonogih zglavkara, tvrdokrilaca ili paukova. Nema takođe nikakvih njima srodnih vrsta."
<BR>&nbsp;&nbsp;&nbsp;&nbsp;&nbsp;"Ne možete biti baš tako samouvereni!" povika Balmin.
<BR>&nbsp;&nbsp;&nbsp;&nbsp;&nbsp;"Da ste bili moj đak, Balmine, ne biste stigli na ovaj brod, jer ne biste položili kod mene ispit", reče paleobiolog nepokolebljivo, i prisutni se protiv volje osmehnuše. "Ne znam kako stojite s paleontologijom, ali iz evolucije biologije imate slabu!"
<BR>&nbsp;&nbsp;&nbsp;&nbsp;&nbsp;"Počinje da se rađa tipični spor stručnjaka... zar nije šteta vremena?..." šapnu neko Rohanu iza leđa. Rohan se osvrnu i ugleda široko, opaljeno lice Jarga, koji mu dade okom znak.
<BR>&nbsp;&nbsp;&nbsp;&nbsp;&nbsp;"Znači, to možda nisu insekti ovdašnjeg porekla", uporno je ostajao pri svome Balmin, "možda su odnekud preneseni..."
<BR>&nbsp;&nbsp;&nbsp;&nbsp;&nbsp;"Otkuda?"
<BR>&nbsp;&nbsp;&nbsp;&nbsp;&nbsp;"Sa planeta Nove..."
<BR>&nbsp;&nbsp;&nbsp;&nbsp;&nbsp;Sada svi počeše uglas da govore. Prošlo je dosta vremena dok ne umiriše okupljene.
<BR>&nbsp;&nbsp;&nbsp;&nbsp;&nbsp;"Gospodo", povika Sarner, "znam od koga je Balmin preuzeo svoju ideju. Od doktora Graleva..."
<BR>&nbsp;&nbsp;&nbsp;&nbsp;&nbsp;"Šta mogu - ne odričem se autorstva", reče fizičar.
<BR>&nbsp;&nbsp;&nbsp;&nbsp;&nbsp;"Odlično. Recimo da sebi više ne možemo da dopustimo luksuz verovatnih hipoteza. Da su nam nužne hipoteze lude. Neka bude i tako. Gospodo biolozi! Recimo da je nekakav brod s planete Nove doneo ovamo insekte... Da li su mogli da se prilagode mesnim uslovima?"
<BR>&nbsp;&nbsp;&nbsp;&nbsp;&nbsp;"Ako hipoteza treba da bude luda - mogli bi", složi se sa svoga mesta Lauda. "Ali čak i luda hipoteza mora da objašnjava sve."
<BR>&nbsp;&nbsp;&nbsp;&nbsp;&nbsp;"To znači?"
<BR>&nbsp;&nbsp;&nbsp;&nbsp;&nbsp;"To znači da mora objasniti šta je nagrizlo ceo 'Kondorov' spoljni oklop, i to do te mere da, kako mi kažu inženjeri, brod neće biti sposoban za let dok se na njemu ne obavi temeljan remont. Mislite li možda da bi se neki insekti prilagodili da se hrane molibdenovom legurom? To je jedna od najtvrđih supstanci u celom Kosmosu. Inženjeru Petersene, šta može da nagrize taj oklop?"
<BR>&nbsp;&nbsp;&nbsp;&nbsp;&nbsp;"Kada je dobro zacementiran, u stvari, ništa", reče zamenik glavnog inženjera. "Moguće ga je donekle prosvrdlati dijamantima, ali za to treba imati tone svrdala i hiljade časova vremena. Uspešnije bi moglo kiselinama. Ali to su kiseline neorganske, moraju da deluju na temperaturi od najmanje dve hiljade stepeni i uz odgovarajuće katalizatore."
<BR>&nbsp;&nbsp;&nbsp;&nbsp;&nbsp;"A šta je, po vašem mišljenju, nagrizlo oklop 'Kondora'?"
<BR>&nbsp;&nbsp;&nbsp;&nbsp;&nbsp;"Pojma nemam. Izgleda tako kao da je bio uronjen u kupku s kiselinom i to na odgovarajućoj temperaturi. Ali kako je to učinjeno - bez plazmatskih lukova i bez katalizatora - ne umem sebi da objasnim."
<BR>&nbsp;&nbsp;&nbsp;&nbsp;&nbsp;"Eto vam vaših 'mušica', kolega Balmine", reče Lauda i sede.
<BR>&nbsp;&nbsp;&nbsp;&nbsp;&nbsp;"Mislim da nema smisla nastavljati diskusiju", progovori astrogator, koji je dotle ćutao. "Možda je bilo prerano da je započnemo. Ne preostaje nam ništa drugo, nego da vršimo ispitivanja. Podelimo se u grupe. Jedna će se pozabaviti ruševinama. Druga 'Kondorom'. A treća će načiniti nekoliko ispada u dubinu zapadne pustinje. To je maksimum naših mogućnosti, jer čak i ako se pokrenu neke mašine na 'Kondoru', ne mogu s perimetra da skinem više od četrnaest energobota, a i nadalje će obavezivati treći stepen..."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
