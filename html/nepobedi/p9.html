<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. DUGA NOĆ
<P>&nbsp;&nbsp;&nbsp;&nbsp;&nbsp;Rohana je probudila hladnoća. Polupriseban, grčio se pod ćebetom, zarivajući lice u postelju. Pokušavao je da zakloni lice rukama, ali ga je zahvatala sve veća hladnoća. Znao je da mora da se probudi, ali još je odlagao taj trenutak ni sam ne znajući zašto. Odjednom je seo na ležaj, u potpunom mraku. Ledena struja udari mu pravo u lice. Skoči pipajući i tiho psujući poče da traži aklimatizator. Bilo je strašno zagušljivo kada je legao na spavanje, da je dugme okrenuo na maksimalno hlađenje.
<BR>&nbsp;&nbsp;&nbsp;&nbsp;&nbsp;Vazduh male kabine polako se zagrevao, ali on, u polusedećem položaju pod ćebetom, nije više mogao da zaspi. Pogledao je na svetleći brojčanik ručnog sata - bilo je tri časa pobrodskom vremenu. Opet samo tri časa spavanja, pomisli ljutito. Još mu je bilo hladno. Savetovanje je trajalo dugo, razišli su se oko ponoći. Toliko pričanja u vetar, pomislio je. Sada, u ovom mraku, dao bi ne znam šta samo da se ponovo nađe u Bazi, i da ništa ne zna o ovoj prokletoj Regis III, o njenom mrtvom i mrtvački promućurnom košmaru. Većina stratega savetovala je da se iziđe na orbitu, samo su glavni inženjer i glavni fizičar od početka stali na Horpahovo stanovište da treba ostati onoliko dugo koliko bude moguće. Izgled da se pronađu četiri nestala čoveka iz Regnarove grupe iznosila je možda jedan naspram sto hiljada, možda još i manje. Ako nisu poginuli ranije, onda ih je samo znatna udaljenost od mesta borbe mogla spasti od atomskog pakla. Rohan bi mnogo dao kada bi mogao da dozna da li astrogator nije hteo da startuje jedino zbog njih - ili su u tome možda igrali ulogu i drugi neki obziri. Drugačije je sve izgledalo ovde, a drugačije bi izgledalo izloženo suvoparnim rečima izveštaja, na mirnoj svetlosti Baze, gde bi trebalo kazati da je izgubljena polovina borbenih mašina, da je izgubljeno glavno oružje - 'Kiklop', snabdeven bacačem antimaterije, koji je od sada imao da predstavlja dopunsku opasnost za svaki brod koji se spusti na planetu, da je izgubio šestoricu ljudi, a da je polovina ostalih hospitalizovana, što znači da su nesposobni za let možda za više godina, a možda i zauvek. A pošto su izgubljeni ljudi i mašine i najbolja oprema, pobeglo se - jer šta bi drugo bio sad povratak, ako ne najobičnije bekstvo - ispred mikroskopskih kristalića, tvorevina male pustinjske planete, mrtvih ostataka liranske civilizacije, koja je davno prestigla zemaljsku civilizaciju! A da li je Horpah bio čovek koji bi imao takve obzire? Može biti da ni sam nije načisto zbog čega ne startuje? Možda je računao na nešto? Ali na šta?
<BR>&nbsp;&nbsp;&nbsp;&nbsp;&nbsp;Svakako - biolozi su smislili način da se mrtvi insekti pobede njihovim sopstvenim oružjem. Samim tim što je ta vrsta evoluirala, rasuđivali su, mogla bi da se uzme u ruke dalja njena evolucija. Treba najpre uneti u znatan broj uhvaćenih primeraka mutaciju, nasledne promene određenog tipa koje će tokom razmnožavanja biti prenete u naredna pokoljenja i učiniti neškodljivom celu tu kristalnu rasu. Morala bi to da bude promena sasvim naročita, od koje bi imali neposredne koristi i koja bi istovremeno prouzrokovala da ta nova vrsta, taj ogranak, stekne nekakvu Ahilovu petu, slabu tačku u koju bi se udarilo. Ali baš je to bilo tipično učenjačko nagvaždanje: nisu imali pojma kakva bi to trebalo da bude mutacija, kakva promena, kako je sprovesti, kako uhvatiti veliku količinu tih prokletih kristalića, ne upuštajući se u narednu bitku u kojoj bi, u stvari, mogli da dožive poraz još gori od jučerašnjeg. A kada bi sve to i uspeli, koliko bi dugo trebalo čekati na efekte te dalje evolucije? Svakako ne dan i ne nedelju dana. Prema tome, trebalo bi da se vrte oko Regisa kao na vrtešci godinu, dve, možda i punih deset godina?! Sve to zajedno nije imalo nikakvog smisla. Rohan je osećao da je preterao s aklimatizatorom: sada je ponovo bilo pretoplo. Ustao je, zbacio ćebe, umio se, brzo se obukao i izišao.
<BR>&nbsp;&nbsp;&nbsp;&nbsp;&nbsp;Lifta nije bilo. Pozvao ga je i dok je čekao u polumraku, osvetljenom skakutavim svetlašcima indikatora, osećajući u glavi ogroman teret od neprospavanih noći i dana punih napetosti, kroz šum krvi u slepoočnicama osluškivao je noćnu tišinu na brodu. Ponekad bi zabrujalo nešto u nevidljivim provodnicima, s nižih spratova prenosilo se prigušeno mumlanje transmisija koje su jalovo radile, jer su stalno bili u punoj spremnosti za start. Suv dah metalnog ukusa udarao je iz okomitih bunara s jedne i druge strane platforme na kojoj se nalazio. Vrata se pomakoše, on uđe u lift. Na osmom spratu iziđe. Tu je hodnik skretao, vodeći duž glavnog oklopa, obasjan linijom plavih lampica. Išao je tako ne znajući ni sam kuda, mahinalno je dizao noge na potrebnim mestima, prekoračujući visoke pragove hermetičkih pregrada, dok nije opazio senke ljudi iz posluge glavnog reaktora. Smeštaj je bio mračan, sijalo je samo nekoliko desetina satova na tablicama. Ljudi su sedeli ispod njih, na rasklopljenim foteljama.
<BR>&nbsp;&nbsp;&nbsp;&nbsp;&nbsp;"Nisu živi", reče neko. Rohan ne prepoznade ko govori. "Hoćeš li da se kladiš? U radijusu od pet milja bilo je hiljadu rendgena. Nema ih više. Možeš da budeš miran."
<BR>&nbsp;&nbsp;&nbsp;&nbsp;&nbsp;"Pa zašto onda ovde sedimo?" progunđa drugi čovek. Ne po glasu, nego po mestu koje je zauzimao - u gravimetričkoj kontroli - Rohan razabra da je to bocman Blank.
<BR>&nbsp;&nbsp;&nbsp;&nbsp;&nbsp;"Zato što stari neće da se vrati."
<BR>&nbsp;&nbsp;&nbsp;&nbsp;&nbsp;"A ti bi se vratio?"
<BR>&nbsp;&nbsp;&nbsp;&nbsp;&nbsp;"Šta drugo može da se učini?"
<BR>&nbsp;&nbsp;&nbsp;&nbsp;&nbsp;Bilo je tu toplo i u vazduhu se širio onaj naročiti zapah, veštački miris četinara, kojim su aklimatizatori pokušavali da priguše zadah što ga proizvode gomile plastičnog materijala i lima iz oklopnog omotača, koji se zagrevaju za vreme rada. Kao rezultat dobijala se iz toga smesa koja nije bila nalik ni na šta drugo sem na miris osmog sprata. Rohan zastade, nevidljiv za one što su sedeli, naslonivši se leđima na penastu presvlaku pregrade. Ne zato što je želeo da se krije: prosto nije želeo da se meša u taj razgovor.
<BR>&nbsp;&nbsp;&nbsp;&nbsp;&nbsp;"On bi sad mogao da priđe..." progovori neko posle kraćeg ćutanja. Lice ovoga što je govorio pojavi se za trenutak, kada se nagnuo napred; jedna polovina lica bila mu je rumena, druga žuta, od bleska kontrolnih svetala, kojima zid reaktora kao da je gledao na zgrčene ljude. Kao i svi ostali, Rohan je odmah shvatio o kome je reč.
<BR>&nbsp;&nbsp;&nbsp;&nbsp;&nbsp;"Imamo polje i radar", progunđa mrzovoljno bocman.
<BR>&nbsp;&nbsp;&nbsp;&nbsp;&nbsp;"Mnogo ćeš imati od polja kada ti se primakne na bilierg udara."
<BR>&nbsp;&nbsp;&nbsp;&nbsp;&nbsp;"Radar ga neće pustiti."
<BR>&nbsp;&nbsp;&nbsp;&nbsp;&nbsp;"Meni to pričaš? Valjda ga ja znam, kao svoj nož."
<BR>&nbsp;&nbsp;&nbsp;&nbsp;&nbsp;"I šta s tim?"
<BR>&nbsp;&nbsp;&nbsp;&nbsp;&nbsp;"To što on ima antiradar. Sistem za ometanje..."
<BR>&nbsp;&nbsp;&nbsp;&nbsp;&nbsp;"Ali on je rastrojen. Električni ludak..."
<BR>&nbsp;&nbsp;&nbsp;&nbsp;&nbsp;"Lep ludak. Bio si u komandnoj kabini?"
<BR>&nbsp;&nbsp;&nbsp;&nbsp;&nbsp;"Nisam. Ovde sam bio."
<BR>&nbsp;&nbsp;&nbsp;&nbsp;&nbsp;"No. A ja sam bio. Šteta što ga nisi video kako je obarao naše sonde."
<BR>&nbsp;&nbsp;&nbsp;&nbsp;&nbsp;"I šta to onda znači? Da su ga oni prestrojili? Da je već pod njihovom kontrolom?"
<BR>&nbsp;&nbsp;&nbsp;&nbsp;&nbsp;Svi govore 'oni', pomisli Rohan. Kao da su odista u pitanju živa, razumna bića...
<BR>&nbsp;&nbsp;&nbsp;&nbsp;&nbsp;"A proton ga znao. Kažu da se samo rastrojila veza."
<BR>&nbsp;&nbsp;&nbsp;&nbsp;&nbsp;"Pa zašto bi na nas udario?"
<BR>&nbsp;&nbsp;&nbsp;&nbsp;&nbsp;Opet zavlada tišina.
<BR>&nbsp;&nbsp;&nbsp;&nbsp;&nbsp;"Ne zna se gde je on sada?" upita onaj što nije bio u komandnoj kabini.
<BR>&nbsp;&nbsp;&nbsp;&nbsp;&nbsp;"Ne. Poslednji izveštaj bio je u jedanaest. Kraljik mi je rekao. Videli su ga kako tumara po pustinji."
<BR>&nbsp;&nbsp;&nbsp;&nbsp;&nbsp;"Daleko?"
<BR>&nbsp;&nbsp;&nbsp;&nbsp;&nbsp;"A šta, imaš vunu? Nekih devedeset kilometara odavde. Za njega je to nepun čas. Ili i manje."
<BR>&nbsp;&nbsp;&nbsp;&nbsp;&nbsp;"Možda je već dosta tog pretakanja iz šupljeg u prazno?" Ijutito se umeša bocman Blank, pokazujući svoj oštri profil ispred podloge na kojoj su šareno žmigala svetlašca.
<BR>&nbsp;&nbsp;&nbsp;&nbsp;&nbsp;Svi ućutaše. Rohan se polako okrete i udalji se isto onako tiho kao što je i došao. Uz put prođe pored dve laboratorije; u velikoj su svetla bila ugašena, u maloj su još bila upaljena. Video je svetlo kako pada na hodnik kroz iluminatore pod tavanicom. Pogledao je unutra. Za okruglim stolom su sedeli sami kibernetičari i fizičari - Jazon, Kronotos, Sarner, Livin, Saurahan i još neko, koji je, okrenut leđima prema ostalima, u senci iskošene pregrade, programirao veliki elektronski mozak...
<BR>&nbsp;&nbsp;&nbsp;&nbsp;&nbsp;"...postoje dva eskalaciona rešenja, jedno anihilirajuće, jedno s uništenjem, a ostali su pomirljivi", govorio je Saurahan. Rohan ne stupi u prostoriju. Opet je zastao i oslušnuo šta se govori.
<BR>&nbsp;&nbsp;&nbsp;&nbsp;&nbsp;"Eskalaciono prvo zasniva se na stavljanju u pokret lavinskog procesa. Potreban je bacač materije koji će ući u klanac i tamo ostati."
<BR>&nbsp;&nbsp;&nbsp;&nbsp;&nbsp;"Jedan je tamo već bio..." reče neko.
<BR>&nbsp;&nbsp;&nbsp;&nbsp;&nbsp;"Ako ne bude imao električni mozak, može da deluje čak i kada temperatura prekorači milion stepeni. Potreban je bacač plazme; plazma se ne boji zvezdane stene. Oblak će se ponašati kao i pre - trudiće se da ga uguši, da uđe u rezonancu s krmnim vodovima, ali neće biti nikakvih vodova, ničega sem nuklearne reakcije. Što više materije uđe u reakciju tim će ona postati silovitija. Na taj način može da se privuče na jedno mesto i anihilira cela nekrosfera planete..."
<BR>&nbsp;&nbsp;&nbsp;&nbsp;&nbsp;"Nekrosfera..." pomisli Rohan - aha, jer ti kristalići su mrtvi: što su ti učenjaci! Uvek izmisle neki lep, nov naziv...
<BR>&nbsp;&nbsp;&nbsp;&nbsp;&nbsp;"Najviše mi se dopada varijanta sa samouništenjem", reče Jazon. "Ali kako to zamišljate?"
<BR>&nbsp;&nbsp;&nbsp;&nbsp;&nbsp;"Pa eto, zasniva se na tome da se najpre dovedu do konsolidacije dva velika 'oblakomozga', a zatim da se oni navedu u međusobni sudar - postupak ima za cilj da jedan oblak shvati da mu je onaj drugi konkurent u borbi za opstanak..."
<BR>&nbsp;&nbsp;&nbsp;&nbsp;&nbsp;"Razumem, ali kako to mislite da učinite?"
<BR>&nbsp;&nbsp;&nbsp;&nbsp;&nbsp;"Nije lak zadatak, ali je izvodljiv ukoliko je oblak samo pseudomozak, što znači, ako ne poseduje sposobnost mišljenja..."
<BR>&nbsp;&nbsp;&nbsp;&nbsp;&nbsp;"Ali sigurnija je ipak pomirljiva varijanta, sa sniženjem proseka zračenja..." reče Sarner. "Potrebne su četiri hidrogenske granate od po pedeset do sto megatona na svaku polukuglu - zajedno nepunih osamsto... Okeanska voda će, isparavajući se, povećati sloj oblaka, povećaće se albedo i ostali simbijonti neće moći da im obezbede minimum energije neophodan za razmnožavanje..."
<BR>&nbsp;&nbsp;&nbsp;&nbsp;&nbsp;"Račun je zasnovan na nepouzdanim podacima", pobuni se Jazon. Videći da treba da se rasplamsa prepirka među učenjacima, Rohan se povuče od vrata i pođe svojim putem.
<BR>&nbsp;&nbsp;&nbsp;&nbsp;&nbsp;Umesto liftom, vraćao se u svoju kabinu zavojnim čeličnim stepenicama, koje normalno nikad nisu korišćene. Redom je prolazio kroz prolaze sve viših i viših spratova. Video je kako u remontnoj hali de Vrisove ekipe posluju upaljenim aparatima za zavarivanje oko nepokretno velikih arktana. Izdaleka je zapazio iluminatore prozora brodske bolnice, u kojima su sijala ljubičasta, zamračena svetla. Jedan lekar u beloj kecelji bešumno prođe kroz hodnik, za njim je priručni automat nosio komplet bleštavih instrumenata. Dalje je Rohan prošao kroz prazne i mračne kantine, klupske prostoriije, biblioteku, najzad se našao na svom spratu; prošao je pored astrogatorove kabine i zastao na pola koraka ispred vrata, kao da je poželeo da i njega oslušne, ali iza glatke površine vrata nije dopirao nikakav zvuk, nikakav pramen svetlosti, a okrugli iluminatori bili su čvrsto zatvoreni pričvršćenim zavrtnjima s bronzanim glavama.
<BR>&nbsp;&nbsp;&nbsp;&nbsp;&nbsp;Tek u kabini je ponovo osetio zamor. Ruke su mu se opustile, teško je seo na ležaj, zbacio cipele s nogu i naslonio vrat na prekrštene pregibe ruku. Sedeći tako gledao je u nisku tavanicu, slabo osvetljenu noćnom lampicom; na tavanici je postojala pukotina na plavom laku, koja je išla sredinom i delila tavanicu nadvoje.
<BR>&nbsp;&nbsp;&nbsp;&nbsp;&nbsp;Ovo njegovo lutanje po brodu nije preduzeo zbog nekakvog osećanja obaveze, nisu su ga zanimali razgovori ni život drugih ljudi. On se naprosto bojao takvih noćnih časova, jer su ga tada opsedale slike kojih nije želeo da se priseća. Od svih uspomena najgora je bila uspomena na čoveka koga je ubio pucajući izbliza da onaj ne bi ubio druge. Morao je da postupi tako, ali zbog toga se nije osećao lakše. Znao je, ako sada ugasi lampicu, da će opet ugledati onu istu scenu, ugledaće kako onaj sa slabim, nesvesnim osmehom stupa iza Vejrovog bacača, koji mu se ljulja u rukama, kako preskače preko tela bez ruke, koje je ležalo na kamenju...
<BR>&nbsp;&nbsp;&nbsp;&nbsp;&nbsp;Taj mrtvi je bio Jarg, koji se vratio da tako glupo pogine posle čudnovatog spasenja, a sekund kasnije i onaj što je njega pogodio trebalo je da se svali na Jargovo telo, s pocepanim kombinezonom, koji se pušio na grudima. Uzalud bi bilo Rohanovo nastojanje da odagna tu sliku koja mu se samovoljno stvarala pred očima, osećao je oštar zadah ozona, vreli trzaj drške, koju je tada stiskao oznojenim prstima, dok su oko njega cvileli ljudi koje je kasnije sav zadihan vukao da bi ih povezao kao snoplje, i svaki put bi ga blisko, poznato, kao iznenada oslepelo lice pokošenog čoveka iznenadilo svojim izrazom očajničke bespomoćnosti.
<BR>&nbsp;&nbsp;&nbsp;&nbsp;&nbsp;Nešto lupnu; pala je knjiga koju je počeo da čita još u bazi. Stavio je između strana beli list, ali nije pročitao ni retka, jer kad bi stigao. Smestio se udobnije na ležaju. Pomislio je na stratege koji su smišljali planove kako da se uništi oblak i lice mu se iskrivi u prezrivom osmehu. To sve zajedno nema smisla... razmišljao je. Hoće da unište... a u stvari i mi, svi mi hoćemo to da uništimo, ali nikoga time ne možemo da spasemo. Regis je nenastanjena, čovek nema na njoj šta da traži. Otkuda onda taj bes? Jer to je isto kao da je naše ljude pobila bura ili zemljotres. Ničija svesna namera, nikakva neprijateljska misao nije nam preprečila put. Mrtvi proces samoorganizacije... je li vredno upropašćivati sve snage i energiju zato da bismo oblak uništili samo zato što smo ga odmah primili kao pritajenog neprijatelja, koji je najpre iz zasede unštio 'Kondora', a zatim nas? Koliko takvih neverovatnih, ljudskom shvatanju stranih pojava možda krije u sebi Kosmos? Zar treba svuda da stižemo s razornom silom na brodovima, da bismo smrvili sve ono što je u suprotnosti s našim shvatanjem? Kako su je ono naučnici nazvali - nekrosfera, prema tome i nekroevolucija, evolucija mrtve materije, možda bi Lirani imali šta da nam kažu o tome, Regis III je bila u njihovom domenu, možda su hteli da je kolonizuju kada su njihovi astrofizičari predskazali promenu Sunca u Novu... to je možda za njih bila poslednja nada. Kada bismo mi bili u takvoj situaciji, očevidno bismo se borili, razarali bismo ovaj crni, kristalni nakot, ali ovako?... Ceo parsek daleko od baze, koja je sa svoje strane udaljena od Zemlje toliko svetlosnih godina, u ime čega, u stvari, mi ovde stojimo, gubeći ljude, zašto noćima stratezi istražuju najbolje anihilacione metode, jer o osveti ne može da bude ni govora...
<BR>&nbsp;&nbsp;&nbsp;&nbsp;&nbsp;Kada bi se Horpah pojavio pred njim, rekao bi mu u tom trenutku sve to. Kako je smešno i ludo istovremeno to 'osvajanje po svaku cenu', ta 'herojska istrajnost čoveka', ta želja da se osveti smrt drugova koji su poginuli zato što su poslati u tu smrt... Bili smo naprosto neoprezni, previše smo poverenja imali u naše bacače i satove, počinili smo greške i sada ispaštamo posledice. Mislio je tako, držeći zbog slabog svetla zatvorene oči, koje su ga pekle kao da je pod kapcima imao pesak. Čovek se, shvatio je to sada bez reči, još nije uzdigao na pravu visinu, još nije zaslužio tako lepo nazvanu galaktocentričnu visinu, koja se, odavno proslavljena, ne zasniva na tome da treba tražiti samo sebi slične i samo takve shvatiti, nego na tome da se čovek ne meša u neljudske, tuđe probleme. Osvajati pustinju, svakako, zašto da ne, ali ne napadati ono što postoji, što je tokom mnogih miliona godina stvorilo svoju sopstvenu ravnotežu trajanja, koja ne podleže nikome i ničemu, sem vazdušnim i materijalnim silama; a to aktivno trajanje nije ni bolje ni gore od trajanja belančevinastih spojeva, nazivanih životinjama ili ljudima.
<BR>&nbsp;&nbsp;&nbsp;&nbsp;&nbsp;Upravo takvog Rohana, punog te uzvišenosti galaktocentričnog sverazumevanja svake postojeće forme, trže ponavljano prodorno zavijanje alarmnih sirena, koje se zarivalo u nerve.
<BR>&nbsp;&nbsp;&nbsp;&nbsp;&nbsp;Sve to o čemu je pre jednog sekunda razmišljao, izgubi se, bi očišćeno napadnim zvukom, koji je ispunjavao sve spratove. U sledećem trenutku izjurio je na hodnik i trčao zajedno s ostalim ljudima u teškom ritmu umornih koraka, uz topao ljudski dah, i još pre no što stiže do lifta, oseti - ne nekim čulom, ne čak ni celim sobom, nego nekako kao da to beše osetio celim trupom broda, u čiju se molekulu pretvorio - udar, u stvari, na izgled neizmerno dalek i slab, ali koji je prožimao trup krstarice od krakova podnožja, pa do pramca, udar sile koja se ni s čim nije dala uporediti, udar koji je - i to je osetio - prihvatilo i elastično isparilo nešto još veće no što je 'Nepobedivi'.
<BR>&nbsp;&nbsp;&nbsp;&nbsp;&nbsp;"To je on! On je!" čuli su se povici ljudi što su trčali. Redom su nestajali u liftovima, vrata su se s treskom pomerala, ekipe su strmoglavo tutnjale niz zavojite stepenice, ne mogući da dočekaju da stignu na red u lift, ali kroz zbunjene glasove, dozive, zvižduk bocmana, ponavljani zvuk alarmnih sirena i štropot na gornjem spratu probio se drugi, bezglasni, ali tim nekako silniji potres od narednog udara. Svetla u hodnicima trepnuše i ponovo blesnuše. Rohan nikad nije pomislio da lift može da se spušta toliko dugo. Stajao je, čak i ne shvatajući da još svom snagom pritiska dugme, a pored njega se nalazio još samo jedan čovek, kibernetičar Livin. Lift stade i iskačući iz njega Rohan ču najtanji zvižduk koji se mogao zamisliti, zvižduk čiji viši registri, znao je to, nisu više bili razgovetni za ljudsko uho. Bilo je to nešto poput zajedničkog jauka svih titanskih spojeva krstarice. Upade kroz vrata komandne kabine, shvativši da je 'Nepobedivi' odgovorio vatrom na vatru.
<BR>&nbsp;&nbsp;&nbsp;&nbsp;&nbsp;Ali to je, u stvari, bio kraj sudara. Pred ekranom je, na njegovoj užarenoj podlozi, stajao crn i krupan astrogator; gornja svetla su bila ugašena, možda namerno - kroz pruge što su uzdužno presecale ekran, pomućujući celu površinu vidnoga polja, štrčala je, donjim delom prilepljena uz tle, a na vrhu gigantska, trbata, isturena klupčastim masivima na sve strane horizonta, prividno sasvim nepomična gljiva od eksplozije, koja je razbila u atome i uništila 'Kiklopa' na trojnom perimetru, a u vazduhu je još visilo stravično, staklasto treperenje od eksplozije koja se razilazila i kroz koju se čuo monotoni glas tehničara:
<BR>&nbsp;&nbsp;&nbsp;&nbsp;&nbsp;"Dvadeset i šeststo, u tački Nula... devet i osamsto u perimetru... jedan i četiri i dvadeset dva u polju..."
<BR>&nbsp;&nbsp;&nbsp;&nbsp;&nbsp;Imamo 1420 rendgena u polju, to znači da je zračenje probilo energetski zakon... shvati Rohan. Nije znao da je tako nešto moguće. Ali kad je bacio pogled na štit glavne dispozicije sile, shvatio je kakav je naboj upotrebio astrogator. Tom energijom bi se moglo skuvati unutarkontinentalno more srednje veličine. Šta ima - Horpah je više voleo da ne rizikuje ponovne hice. Možda je preterao, ali sada su bar ponovo imali samo jednoga protivnika.
<BR>&nbsp;&nbsp;&nbsp;&nbsp;&nbsp;Na ekranima se, međutim, razvijao neobičan prizor: kudrav i istovremeno karfiolast vrh gljive goreo je u svim prelivima duginih boja, od najsrebrnastije zelene, pa do dubokih, kajsijastih i karminskih skerletnih boja. Pustinja se - Rohan je to tek sad zapazio - uopšte nije videla, poput debele magle prekrio ju je nekoliko desetina metara visoko zaopšijan pesak, koji je stajao tako, talasajući se, sasvim kao da se pretvorila u pravo more. A tehničar je stalno ponavljao cifre koje je čitao sa skale:
<BR>&nbsp;&nbsp;&nbsp;&nbsp;&nbsp;"Devetnaest hiljada u tački Nula... osam i šezdeset u perimetru... jedan jedan i nula dva u polju..."
<BR>&nbsp;&nbsp;&nbsp;&nbsp;&nbsp;Pobeda nad 'Kiklopom' primljena je u gluhom ćutanju, jer, ruku na srce, trijumf u razbijanju svoje sopstvene, i uz to najjače borbene sprave nije bio naročito dostojan slavljenja. Ljudi su počeli da se razilaze, dok je gljiva od eksplozije nastavljala da raste u atmosferu i naglo se pri vrhu rasplamsala u dugu gamu boja, ovoga puta pogođena zracima sunca, koje je još stajalo pod horizontom. Probila je već najviše slojeve ledenih cirusa i visoko iznad njih poprimila je ljubičastozlatnu, ćilibarskožutu i platinastu boju; te bleštave boje u talasima su silazile sa ekrana i ispunjavale celu komandnu kabinu, koja se prelivala, kao da je na belo emajliranim pultovima neko mutio boje zemaljskog cveća.
<BR>&nbsp;&nbsp;&nbsp;&nbsp;&nbsp;Rohan se začudio još jednom, ugledavši Horpahovo odelo. Astrogator je bio u šinjelu - onom snežnobelom gala šinjelu koji je poslednji put video na njemu na oproštajnoj svečanosti u Bazi. Mora da je zgrabio prvi deo odeće koji mu se našao pod rukom. Stojeći s rukama u džepovima, s nakostrešenom sedom kosom na slepoočnicama, očima je prešao preko okupljenih.
<BR>&nbsp;&nbsp;&nbsp;&nbsp;&nbsp;"Kolega Rohane", reče neočekivano mekim glasom, "molim vas da izvolite k meni."
<BR>&nbsp;&nbsp;&nbsp;&nbsp;&nbsp;Rohan mu priđe i mahinalno se ispravi, a tada se astrogator okrenu i pođe prema vratima. Išli su tako jedan za drugim kroz hodnik, a kroz okna za ventilaciju čulo se, kroz šum kondenzovanog vazduha, potmulo i nekako nalik na gnevno gunđanje mase ljudi, koji su ispunjavali donji deo broda.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
