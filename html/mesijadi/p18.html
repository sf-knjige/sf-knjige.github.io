<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Porast proizvodnje i porast dohotka ne smeju doći u raskorak u mom Carstvu. To je suština mog naređenja. Ne bi trebalo da postoje debalansne poteškoće između različitih sfera uticaja. Razlog za to je jednostavan: ja to naređujem. Želim da istaknem svoj autoritet u toj oblasti. Ja sam glavni potrošač energije u ovoj zemlji i to ću i ostati, živ ili mrtav. Moja vladavina ogleda se kroz ekonomiju.
<BR>
<BR>&nbsp;&nbsp;&nbsp;&nbsp;&nbsp;Naređenje u Veću, Car Pol Muad'Dib
<BR>
<BR>&nbsp;&nbsp;&nbsp;&nbsp;&nbsp;"Ostaviću vas ovde", reče starac, pustivši Polov rukav. "To je s desne strane, druga vrata s onog kraja. Neka vas Šai-Hulud prati, Muad'Dibe... i setite se vremena kada ste bili Usul."
<BR>&nbsp;&nbsp;&nbsp;&nbsp;&nbsp;Polov vodič nestade u tami.
<BR>&nbsp;&nbsp;&nbsp;&nbsp;&nbsp;Pol je znao da se tu napolju nalaze ljudi iz Bezbednosti koji čekaju da ščepaju starca i da ga odvedu na ispitivanje. Pa ipak, nadao se da će stari Slobodnjak uspeti da im umakne.
<BR>&nbsp;&nbsp;&nbsp;&nbsp;&nbsp;Iznad glave su mu sijale zvezde, a negde s one strane Zaštitnog Zida nazirala se udaljena svetlost Prvog Meseca. Ali ovo nije bila otvorena pustinja u kojoj bi čovek prema položaju zvezde mogao da pronađe svoj put. Koliko je Pol mogao da razabere, starac ga je doveo u jedno od novih predgrađa.
<BR>&nbsp;&nbsp;&nbsp;&nbsp;&nbsp;Ulica je bila pokrivena debelim slojem peska koji je vetar naduvao sa dina. Po slabašnoj svetlosti udaljene suspenzorske kugle, koja je predstavljala jedinu javnu rasvetu u ovom kraju, uspeo je da razabere da je ulica zapravo ćorsokak.
<BR>&nbsp;&nbsp;&nbsp;&nbsp;&nbsp;Okružavao ga je smrdljivi miris iz nekog destilacionog kazana. Mora da je bio slabo pokriven, jer je ispuštao veliku količinu zadaha i vlage u noćni vazduh. Kako su nebrižljivi postali moji ljudi, pomisli Pol. Sada su bili milionari u pogledu vode, zaboravivši na dane kada je čovek na Arakisu mogao biti ubijen samo zbog osmine vode koju je posedovalo njegovo telo.
<BR>&nbsp;&nbsp;&nbsp;&nbsp;&nbsp;Zašto oklevam? upita se Pol. Druga vrata sa donjeg kraja. Znao sam to i bez njegovog obaveštenja. Ali sve mora biti tačno izvedeno. Dakle... oklevam.
<BR>&nbsp;&nbsp;&nbsp;&nbsp;&nbsp;Iz kuće na uglu, s Polove leve strane, iznenada se oglasi neka prepirka. Jedna žena je nekog grdila: žalila se kako novo krilo njihove kuće propušta prašinu. Misli li on da voda pada s neba? Ako prašina uđe, vlaga će izići.
<BR>&nbsp;&nbsp;&nbsp;&nbsp;&nbsp;Poneki se sećaju, pomisli Pol.
<BR>&nbsp;&nbsp;&nbsp;&nbsp;&nbsp;Neki Slobodnjaci imali su priliku da vide to čudo na drugim svetovima. Video ga je i on i doneo ga je na Arakis, ali kada se sada prisetio toga, učinilo mu se kao da se sve zbilo nekom drugom. Ta pojava se zvala kiša. Iznenada, prisetio se provale oblaka sa matičnog sveta, provale gustih i sivih oblaka na nebu Kaladana, punih električnih pražnjenja i vlažnog vazduha, iz koga su krupne kapi padale, dobujući po svetlarnicima. Sa streha se kiša slivala u mlazevima. Slivnici su odvodili vodu u reku koja je tekla blatnjava i nabujala, pored Porodičnih voćnjaka... punih stabala čije su se jalove grane vlažno presijavale.
<BR>&nbsp;&nbsp;&nbsp;&nbsp;&nbsp;Polovo stopalo utonu u plitko udubljenje u pesku dok je prelazio ulicu. Za trenutak je osetio kako se blato lepi za cipele njegovog detinjstva. Samo čas kasnije opet je stajao u pesku, u prašinom optočenoj, vetrovitoj tami i sa podrugljivom Budućnošću koja se nadvila nad njim. Jalovost života koja ga je okružavala sa svih strana osećao je kao optužbu. Ti si ovo učinio! Postali su civilizacija suvookih posmatrača i pripovedača predanja, ljudi koji sve probleme rešavaju snagom... snagom koja postaje sve veća... i veća - mrzeći pri tom svaki njen erg.
<BR>&nbsp;&nbsp;&nbsp;&nbsp;&nbsp;Sada je gazio po neravnom kamenju. Prisećao ga se iz vizije. Sa desne strane mu se pojavio tamni pravougaonik vlažnih vrata - crno u crnom: Oteimova kuća, kuća Sudbine, mesto koje se od ostalih unaokolo razlikovalo jedino po tome što mu je Vreme dodelilo drugačiju ulogu. Čudno mesto, koje će postati beočug u istoriji.
<BR>&nbsp;&nbsp;&nbsp;&nbsp;&nbsp;Na njegovo kucanje vrata se otvoriše. Prorez je iz atrijuma propustio mutnozelenu svetlost. Pomolio se kepec, sa staračkim licem na dečjem telu, prikaza koju nikada nije video u predskazanjima.
<BR>&nbsp;&nbsp;&nbsp;&nbsp;&nbsp;"Znači, došli ste", reče prikaza. Kepec se sklonio u stranu, bez ikakvog znaka poštovanja. Na licu mu je samo zatitrao zluradi smešak. "Uđite! Uđite!"
<BR>&nbsp;&nbsp;&nbsp;&nbsp;&nbsp;Pol je oklevao. U njegovoj viziji nije se pojavljivao nikakav kepec, ali se zato sve ostalo savršeno uklapalo. U vizijama može da dođe do ovakvih nepodudarnosti, a da one ipak budu u saglasnosti sa prvobitnim uranjanjem u beskonačnost. Ali ovo odstupanje je u njemu probudilo nadu. Još jednom je pogledao prema gornjem kraju ulice u meko i biserno svetlucanje meseca koji je izranjao iza iskrzanih senki. Mesec ga je proganjao. Kako li je samo pao?
<BR>&nbsp;&nbsp;&nbsp;&nbsp;&nbsp;"Uđite!" bio je uporan kepec.
<BR>&nbsp;&nbsp;&nbsp;&nbsp;&nbsp;Pol uđe i začu kako su vrata za njim čvrsto prionula u hermetička ležišta koja su sprečavala odliv vlage. Kepec mu je pokazivao put, tapkajući ispred njega ogromnim stopalama po popločanom podu. Otvorio je vitku rešetkastu kapiju koja je vodila u natkriveno glavno dvorište i pokazao rukom: "Čekaju vas, Gospodine."
<BR>&nbsp;&nbsp;&nbsp;&nbsp;&nbsp;Gospodine, pomisli Pol. Znači, poznaje me.
<BR>&nbsp;&nbsp;&nbsp;&nbsp;&nbsp;Pre nego što je stigao da o ovome podrobnije razmisli kepec se izgubio kroz jedan od bočnih prolaza. U Polu je zaigrala nada poput mahnitog, uskovitlanog vetra. Uputio se preko dvorišta. Bilo je to mračno i tmasto mesto koje je odisalo boleštinom i porazom. Osetio je kako ga savladava ta atmosfera. Da li predstavlja poraz to što je izabrao manje zlo? upita se. Koliki li je već komad puta prevalio?
<BR>&nbsp;&nbsp;&nbsp;&nbsp;&nbsp;Na suprotnom kraju zida, kroz odškrinuta vrata pomolila se tanka pruga svetlosti. Odagnavši od sebe osećanje da ga neko posmatra i zle mirise koji su ga zapahnuli, ušao je u malu sobu. Prema slobodnjačkim merilima bila je to prilično prazna i gola prostorija čija su samo dva zida bila prekrivena hiereg draperijama. Nasuprot vrata sedeo je jedan čovek na jarkocrvenim jastucima ispod najlepše draperije. Senka neke ženske prilike, koja se nalazila iza jednih drugih vrata, lelujala je na golom zidu sa leve strane.
<BR>&nbsp;&nbsp;&nbsp;&nbsp;&nbsp;Pol oseti kako ga vizija sve jače steže. Sve je u potpunosti bilo u skladu s njom. Gde je kepec? Gde se dela razlika?
<BR>&nbsp;&nbsp;&nbsp;&nbsp;&nbsp;Svim svojim čulima upio je sobu jednim brzim opažajnim preletom. Prostorija je bila brižljivo održavana bez obzira na skroman nameštaj kojim je raspolagala. Kuke i šipke zaostale na praznim zidovima ukazivale su na mesta odakle su bile uklonjene draperije. Hodočasnici su plaćali ogromne svote za autentične slobodnjačke rukotvorine, podseti se Pol. Bogati hodočasnici držali su pustinjske tapiserije za veliko blago, za istinite znake hadžiluka.
<BR>&nbsp;&nbsp;&nbsp;&nbsp;&nbsp;Pol je osećao da ga prazni zidovi optužuju svojim svežim gipsanim premazom. Otrcano stanje dve preostale draperije samo je još više pojačavalo taj osećaj krivice.
<BR>&nbsp;&nbsp;&nbsp;&nbsp;&nbsp;Uska polica popunjavala je zid s njegove desne strane. Na njoj se nalazio niz portreta - uglavnom bradatih Slobodnjaka, od kojih su neki bili obučeni u pustinjska odela sa klimavim dovodnim cevima, a neki opet u carske uniforme; u pozadini se najčešće nazirao egzotični pejzaž sa nekog drugog sveta.
<BR>&nbsp;&nbsp;&nbsp;&nbsp;&nbsp;Slobodnjak na jastuku pročisti grlo, primoravši na taj način Pola da ga pogleda. Bio je to Oteim, upravo onakav kakvog mu ga je vizija otkrila: usukanog, ptičjeg vrata koji je izgledao odveć slab da bi nosio tako veliku glavu. Lice mu je predstavljalo naherenu ruševinu - izbrazdanu ožiljcima na levom obrazu ispod spuštenog, vlažnog oka, ali s glatkom kožom na drugoj strani i prodornim slobodnjačkim pogledom potpuno plavih očiju. Dugačak, kukasti nos raspolućivao je lice.
<BR>&nbsp;&nbsp;&nbsp;&nbsp;&nbsp;Oteimovi jastuci bili su postavljeni posred iskrzane prostirke smeđe boje prošarane kestenjastomrkim i zlatnim nitima. Tkanina jastuka obilovala je pohabanim i zakrpljenim mestima, ali je zato svaki metalni deo oko prilike koja je sedela bio sjajno uglačan: ramovi portreta, rubovi podupirača polica, postolje niskog stola s desne strane.
<BR>&nbsp;&nbsp;&nbsp;&nbsp;&nbsp;Pol se nakloni čistoj strani Oteimovog lica, rekavši: "Dobra sreća tebi i tvom prebivalištu." Bio je to pozdrav starog prijatelja i druga iz sieča.
<BR>&nbsp;&nbsp;&nbsp;&nbsp;&nbsp;"Eto, vidim te još jednom, Usule."
<BR>&nbsp;&nbsp;&nbsp;&nbsp;&nbsp;Glas čoveka koji je izgovorio njegovo plemensko ime zazvučao je starački drhtavo. Prazno, vlažno oko na unakaženoj strani lica pomerilo se iznad pergamentne kože obraza pune ožiljaka. Sive čekinje proređene na toj strani kao i cela vilica stajale su mlohavo opuštene. Oteimova su se usta grčila kada je govorio, a u usnoj duplji su se videli srebrnastometalni zubi.
<BR>&nbsp;&nbsp;&nbsp;&nbsp;&nbsp;"Muad'Dib uvek odgovara na pozive Fedajkina", odgovori Pol.
<BR>&nbsp;&nbsp;&nbsp;&nbsp;&nbsp;Žena koja je stajala u senci vrata pomeri se i reče: "Time se Stilgar uvek diči."
<BR>&nbsp;&nbsp;&nbsp;&nbsp;&nbsp;Na svetlo je izišla starija verzija Liuhne koju je Lice-Igrač podražavao. Pol se tada priseti da se Oteim oženio dvema sestrama. Kosa joj je bila seda, a nos oštar kao u veštice. Na svim prstima videli su joj se žuljevi od tkanja. U siečkim danima žena Slobodnjaka s ponosom bi pokazivala ovakve znake, ali ona sakri ruke ispod nabora bledoplave haljine čim je primetila da ih on posmatra.
<BR>&nbsp;&nbsp;&nbsp;&nbsp;&nbsp;Pol se seti njenog imena - Duri. Potreslo ga je to što je se setio kao deteta, a ne onakve kakva je bila u njegovoj viziji ovih trenutaka. Glas joj je bio pomalo jecav, reče on u sebi. Stekla je tu osobinu još kao sasvim mala.
<BR>&nbsp;&nbsp;&nbsp;&nbsp;&nbsp;"Vidiš da sam ovde", reče Pol. "Da li bih došao da se Stilgar nije složio?" On se okrenu prema Oteimu. "Ja nosim tvoj teret vode, Oteime. Naredi mi."
<BR>&nbsp;&nbsp;&nbsp;&nbsp;&nbsp;Bio je to neuvijen slobodnjački način razgovora među siečkom braćom.
<BR>&nbsp;&nbsp;&nbsp;&nbsp;&nbsp;Oteim se drhtavo pokloni, što je bilo gotovo previše za tako tanak vrat, a zatim podiže požutelu levu ruku i pokaza na ostatke svoga lica. "Zahvatila me je žestoka zaraza na Tarahelu, Usule", zabrekta on. "Upravo nakon pobede, kada smo svi..." Prekinuo ga je kašalj.
<BR>&nbsp;&nbsp;&nbsp;&nbsp;&nbsp;"Pleme će uskoro sakupiti njegovu vodu", reče Duri. Prišla je Oteimu, popravila jastuke iza njegovih leđa i uhvatila ga za ramena da bi mu umirila napad kašlja. U stvari, i nije bila stara, primetio je Pol, ali joj je nešto oko usta govorilo da je prestala da se nada, dok su joj oči zračile ogorčenošću.
<BR>&nbsp;&nbsp;&nbsp;&nbsp;&nbsp;"Pozvaću lekare", reče Pol.
<BR>&nbsp;&nbsp;&nbsp;&nbsp;&nbsp;Duri se okrenu, ruke položene na kuk. "Dolazili su lekari isto tako dobri kao i oni koje bi vi mogli pozvati." Žena uputi nehotičan pogled na goli zid sa svoje leve strane.
<BR>&nbsp;&nbsp;&nbsp;&nbsp;&nbsp;A lekari su bili skupi, pomisli Pol.
<BR>&nbsp;&nbsp;&nbsp;&nbsp;&nbsp;Osećao se nelagodno, priteran uza zid vizijom, ali i svestan da su se potkrale manje nepodudarnosti. Kako je mogao da iskoristi ove razlike? Vreme je izišlo iz svoje kanure sa tananim promenama, ali je tkanje osnovnog fona događaja zadržalo surove istovetnosti. Sa užasnom izvesnošću znao je da će, ako na ovom mestu bude pokušao da raščini ustrojstvo koje ga je obujmilo, ono postati vraški nasilno. Pritiskala ga je moć ovog varljivo blagog protoka Vremena.
<BR>&nbsp;&nbsp;&nbsp;&nbsp;&nbsp;"Da čujem šta želiš od mene?" zareža on.
<BR>&nbsp;&nbsp;&nbsp;&nbsp;&nbsp;"Znači da se Oteim ne može nadati da će u poslednjem času imati pokraj sebe nekog prijatelja?" upita Duri. "Treba li jedan Fedajkin da preda svoje telo strancima?"
<BR>&nbsp;&nbsp;&nbsp;&nbsp;&nbsp;Delili smo Sieč Tabr, podseti se Pol. U pravu je što me tako žestoko kritikuje zbog prividne neosetljivosti.
<BR>&nbsp;&nbsp;&nbsp;&nbsp;&nbsp;"Ono što mogu da učinim to ću i učiniti", odvrati Pol.
<BR>&nbsp;&nbsp;&nbsp;&nbsp;&nbsp;Još jedan napad kašlja potrese Oteima. Kada ga je prošao, on zadahta: "Postoji izdaja, Usule. Slobodnjaci kuju zaveru protiv tebe." Usne mu nastaviše da se kreću, ali više nisu stvarale zvuke. Pljuvačka mu poteče iz usta. Duri mu ih obrisa krajem svoje odore, a Pol primeti po njenom izrazu lica da se ljuti zbog tog traćenja vlage.
<BR>&nbsp;&nbsp;&nbsp;&nbsp;&nbsp;Bes izazvan osujećenošću umalo što nije ovladao Polom. Zar da Oteim ovako skonča! Jedan Fedajkin zaslužuje bolje. Ali izbora nije bilo - ni za Komandanta Smrti ni za njegovog Cara. Oni su hodali Okamovom oštricom u ovoj sobi. I najmanji pogrešan korak značio bi umnožavanje strahota - ne samo za njih same, već i za ceo ljudski rod, čak i za one koji će njih uništiti.
<BR>&nbsp;&nbsp;&nbsp;&nbsp;&nbsp;Primoravajući sebe da ostane miran, Pol pogleda Duri. Izraz strašne žudnje kojom je posmatrala Oteima osnaži Pola. Čani ne sme nikada da dođe u priliku da me na ovaj način posmatra, reče on sam sebi.
<BR>&nbsp;&nbsp;&nbsp;&nbsp;&nbsp;"Lihna je pomenula poruku", reče Pol.
<BR>&nbsp;&nbsp;&nbsp;&nbsp;&nbsp;"Moj kepec", zakrklja Oteim. "Kupio sam ga na... na... na svetu... zaboravio sam kom. On je ljudski distrans, igračka koju su Tleilaksi škartirali. U njemu su zabeležena imena svih... izdajnika..."
<BR>&nbsp;&nbsp;&nbsp;&nbsp;&nbsp;Oteim zamuknu, tresući se.
<BR>&nbsp;&nbsp;&nbsp;&nbsp;&nbsp;"Govorite o Lihni", prozbori Duri. "Kada ste se pojavili znali smo da je bezbedno stigla. Ako razmišljate o novom teretu koji vam je Oteim natovario, Lihna je cena za njega. Pravična razmena Usule: uzmite kepeca i idite."
<BR>&nbsp;&nbsp;&nbsp;&nbsp;&nbsp;Pol obuzda drhtaj i zatvori oči. Lihna! Prava kćerka je stradala u pustinji, semutom unesrećeno telo prepušteno pesku i vetru.
<BR>&nbsp;&nbsp;&nbsp;&nbsp;&nbsp;Otvarajući oči, Pol reče: "U svako doba ste mogli da dođete meni po..."
<BR>&nbsp;&nbsp;&nbsp;&nbsp;&nbsp;"Oteim se držao po strani da bi i njega ubrojali među one koji vas mrze, Usule", reče Duri. "Kuća koja se nalazi južno od naše na kraju ulice mesto je na kome se okupljaju vaši neprijatelji. Zato smo uzeli ovu straćaru."
<BR>&nbsp;&nbsp;&nbsp;&nbsp;&nbsp;"Ako je tako, pozovi kepeca i mi ćemo otići", reče Pol.
<BR>&nbsp;&nbsp;&nbsp;&nbsp;&nbsp;"Niste me dobro slušali", reče Duri.
<BR>&nbsp;&nbsp;&nbsp;&nbsp;&nbsp;"Kepeca moraš odvesti na neko sigurno mesto", prozbori Oteim, začuđujuće snažnim glasom. "On u sebi nosi jedini zapis o izdajnicima. Niko ne naslućuje njegov talent. Svi misle da ga držim radi zabave."
<BR>&nbsp;&nbsp;&nbsp;&nbsp;&nbsp;"Mi ne možemo otići", reče Duri. "Samo vi i kepec. Poznato je... da smo siromašni. Obznanili smo da prodajemo kepeca. Misliće od vas da ste kupac. To vam je jedina šansa."
<BR>&nbsp;&nbsp;&nbsp;&nbsp;&nbsp;Pol poče da prebira po sećanju na viziju: u njoj je odavde otišao sa imenima izdajnika, premda ništa nije znao o tome kako su ona pribavljena. Kepec se očigledno kretao pod zaštitom nekog drugog proroštva. Polu tada pade na um da sva bića moraju nositi u sebi neku vrstu sudbine koju su odredile svrhe različitih snaga, datosti vaspitanja i urođenih sklonosti. Od trenutka kada je Džihad izabrao njega, osećao se okružen snagama mnoštva. Njihovi čvrsto određeni ciljevi uslovljavali su i kontrolisali njegov put. Bilo kakav privid Slobodne Volje koju je sada gajio nalikovao je zatvoreniku koji dreči iza rešetki. Njegovo prokletstvo ogledalo se u činjenici da je video te rešetke. Da li ih je stvarno video?
<BR>&nbsp;&nbsp;&nbsp;&nbsp;&nbsp;Osluškivao je prazninu ove kuće: bilo ih je samo četvoro u njoj - Duri, Oteim, kepec i on. Udisao je strah i napetost svojih sudruga i osećao prisustvo posmatrača - vlastitih ljudi koji su lebdeli u topteru visoko gore... i onih drugih... u susedstvu.
<BR>&nbsp;&nbsp;&nbsp;&nbsp;&nbsp;Nije trebalo da se nadam, pomisli Pol. Ali razmišljanje o nadi donelo mu je uvrnuti osećaj nade, potajnu veru da još može da ščepa svoj trenutak.
<BR>&nbsp;&nbsp;&nbsp;&nbsp;&nbsp;"Pozovi kepeca", reče on.
<BR>&nbsp;&nbsp;&nbsp;&nbsp;&nbsp;"Bijaze!" viknu Duri.
<BR>&nbsp;&nbsp;&nbsp;&nbsp;&nbsp;"Zvali ste me?" kepec stupi u sobu iz dvorišta, sa opreznim izrazom zabrinutosti na licu.
<BR>&nbsp;&nbsp;&nbsp;&nbsp;&nbsp;"Dobio si novog gospodara, Bijaze", reče Duri. Gledala je u Pola. "Možeš ga zvati... Usul."
<BR>&nbsp;&nbsp;&nbsp;&nbsp;&nbsp;"Usul, to je reč koja označava podnožje stuba", reče Bijaz, prevevši. "Kako Usul može da bude osnova kada sam ja najosnovnije živo biće?"
<BR>&nbsp;&nbsp;&nbsp;&nbsp;&nbsp;"On uvek ovako govori", izvini se Oteim.
<BR>&nbsp;&nbsp;&nbsp;&nbsp;&nbsp;"Ja ne govorim", odvrati Bijaz. "Baratam uređajem koji se naziva jezik. On škripi i stenje, ali je zato moj."
<BR>&nbsp;&nbsp;&nbsp;&nbsp;&nbsp;Igračka Tleilaksa, podučena i oprezna, pomisli Pol. Bene Tleilaksi nikada ne odbacuju stvar takve vrednosti. On se okrenu i stade da proučava kepeca. Oči okrugle od melanža uzvratiše mu pogled.
<BR>&nbsp;&nbsp;&nbsp;&nbsp;&nbsp;"Kakve još sposobnosti poseduješ, Bijaze?" upita Pol.
<BR>&nbsp;&nbsp;&nbsp;&nbsp;&nbsp;"Znam kada bi trebalo da krenemo", odgovori Bijaz. "Tu sposobnost poseduje samo nekolicina ljudi. Postoji vreme da se okončaju stvari - a to je dobar početak. Hajde da krenemo, Usule."
<BR>&nbsp;&nbsp;&nbsp;&nbsp;&nbsp;Pol još jednom proveri sećanje na viziju: nije bilo nikakvog kepeca, ali su reči malog čoveka odgovarale prilici.
<BR>&nbsp;&nbsp;&nbsp;&nbsp;&nbsp;"Na vratima si me nazvao 'Gospodinom'", reče Pol. "Znači da me poznaješ?"
<BR>&nbsp;&nbsp;&nbsp;&nbsp;&nbsp;"Vi ste rođeni gospodin, Gospodine", reče Bijaz, cereći se. "Vi ste mnogo više od osnove Usula. Vi ste atreidski Car, Pol Muad'Dib. I vi ste moj prst." On podiže kažiprst desne ruke.
<BR>&nbsp;&nbsp;&nbsp;&nbsp;&nbsp;"Bijaze!" zasikta Duri. "Iskušavaš sudbinu."
<BR>&nbsp;&nbsp;&nbsp;&nbsp;&nbsp;"Iskušavam svoj prst", pobuni se Bijaz pištavim glasom. Uperio je prst na Usula. "Pokazujem na Usula. Zar moj prst nije sam Usul? Ili je on odsjaj nečeg još osnovnijeg?" Primakao je prst sasvim blizu očiju i stao da ga proučava uz podrugljivo keženje, najpre s jedne pa s druge strane. "Ahh, to je ipak samo običan prst."
<BR>&nbsp;&nbsp;&nbsp;&nbsp;&nbsp;"On često ovako lupeta", reče Duri zabrinutim glasom. "Mislim da je to razlog zbog koga su ga Tleilaksi odbacili."
<BR>&nbsp;&nbsp;&nbsp;&nbsp;&nbsp;"Ne želim pokroviteljstvo", reče Bijaz. "A ipak imam novog pokrovitelja. Kako su neobična dela jednog prsta." Zagledao se u Duri i Oteima čudno svetlim očima. "Slabi lepak nas povezuje, Oteime. Nekoliko suza i rastaćemo se." Kepečevo veliko stopalo oporo zastruga po podu kada se okrenuo za ceo krug i zaustavio naspram Pola. "Ahhh, pokrovitelju! Prešao sam dugi put dok te nisam našao."
<BR>&nbsp;&nbsp;&nbsp;&nbsp;&nbsp;Pol klimnu glavom.
<BR>&nbsp;&nbsp;&nbsp;&nbsp;&nbsp;"Bićeš dobar prema meni, Usule?" upita Bijaz. "Ja sam ličnost, znaš. Ličnosti se pojavljuju u mnogim oblicima i veličinama. Ovo je samo jedna od njih. Mišići su mi slabi, ali imam oštar jezik; nisam probirač, ali sam nezasit. Ma koliko se uzelo iz mene još uvek će ostati više nego što su ljudi tamo pohranili."
<BR>&nbsp;&nbsp;&nbsp;&nbsp;&nbsp;"Nemamo vremena za tvoje glupe zagonetke", promrmlja Duri. "Trebalo je da si već otišao."
<BR>&nbsp;&nbsp;&nbsp;&nbsp;&nbsp;"Prepun sam zagonetaka", reče Bijaz, "ali nisu sve glupe. Otići, Usule, znači minuti. Da? Neka nas minuli minu svojih oproštaja i zaborava. Duri govori istinu, a ja posedujem sposobnost i da to čujem."
<BR>&nbsp;&nbsp;&nbsp;&nbsp;&nbsp;"Poseduješ čulo za istinu?" upita Pol, odlučivši prethodno da sačeka na mig iz svoje vizije. Sve je bilo bolje nego da se poremete ovi trenuci i izazovu nove posledice. Još su preostale neke stvari koje je Oteim trebalo da kaže, inače bi Vreme skrenulo u još strašnije kanale.
<BR>&nbsp;&nbsp;&nbsp;&nbsp;&nbsp;"Posedujem čulo za sada", reče Bijaz.
<BR>&nbsp;&nbsp;&nbsp;&nbsp;&nbsp;Pol primeti da je kepec postao nervozniji. Da li je mali čovek bio svestan stvari koje će se dogoditi? Da li bi Bijaz mogao da bude svoje vlastito proroštvo?
<BR>&nbsp;&nbsp;&nbsp;&nbsp;&nbsp;"Jesi li pitala za Lihnu?" iznenada reče Oteim, buljeći u Duri svojim preostalim zdravim okom.
<BR>&nbsp;&nbsp;&nbsp;&nbsp;&nbsp;"Lihna je bezbedna", odgovori Duri.
<BR>&nbsp;&nbsp;&nbsp;&nbsp;&nbsp;Pol sagnu glavu da izraz njegovog lica ne bi otkrio laž. Bezbedna! Od Lihne je ostao samo pepeo u tajnom grobu.
<BR>&nbsp;&nbsp;&nbsp;&nbsp;&nbsp;"Vrlo dobro", reče Oteim, misleći da Polova povijena glava znači odobravanje. "Jedna dobra stvar među mnogo loših, Usule. Ne dopada mi se svet koji stvaramo, znaš li to? Bilo je bolje kada smo bili sami u pustinji i kada su nam jedino Harkoneni bili neprijatelji."
<BR>&nbsp;&nbsp;&nbsp;&nbsp;&nbsp;"Mnoštvo prijatelja i mnoštvo neprijatelja deli samo tanka linija", reče Bijaz. "Tamo gde ona prestaje, ne postoji ni početak ni kraj. Hajde da je okončamo, prijatelji." Pomeri se do Pola i poče da se premešta s noge na nogu.
<BR>&nbsp;&nbsp;&nbsp;&nbsp;&nbsp;"Šta je to čulo za sada?" upita Pol, dobijajući na vremenu i podbadajući kepeca.
<BR>&nbsp;&nbsp;&nbsp;&nbsp;&nbsp;"Sada", reče kepec zadrhtavši. "Sada! Sada!" On stade da vuče Pola za odoru. "Hajte da sada krenemo!"
<BR>&nbsp;&nbsp;&nbsp;&nbsp;&nbsp;"On mnogo brblja, ali ne misli zlo", reče Oteim, glasom u kome se osećala naklonost, posmatrajući Bijaza preostalim zdravim okom.
<BR>&nbsp;&nbsp;&nbsp;&nbsp;&nbsp;"Čak i brbljanje može da najavi polazak", reče Bijaz. "Baš kao i suze. Krenimo dok još ima vremena da počnemo."
<BR>&nbsp;&nbsp;&nbsp;&nbsp;&nbsp;"Bijaze, čega se bojiš?" upita Pol.
<BR>&nbsp;&nbsp;&nbsp;&nbsp;&nbsp;"Bojim se duha koji me sada traži", promrmlja Bijaz. Graške znoja orosiše mu čelo, a obrazi mu se zgrčiše. "Bojim se onog ko ne misli i ko neće imati drugog tela do moga - a taj neko se vratio u sebe! Plašim se stvari koje vidim i onih koje ne vidim."
<BR>&nbsp;&nbsp;&nbsp;&nbsp;&nbsp;Ovaj kepec zaista poseduje moć predviđanja, pomisli Pol. Bijaz je s njim delio zastrašujuće proroštvo. Da li takođe deli sudbinu proroštva? Koliko je moćna bila kepecova snaga? Da li sasvim sitna kao kod onih koji prorokuju iz dinskog taroka. Ili možda veća? Koliko li je video?
<BR>&nbsp;&nbsp;&nbsp;&nbsp;&nbsp;"Najbolje je da odete", reče Duri. "Bijaz je u pravu."
<BR>&nbsp;&nbsp;&nbsp;&nbsp;&nbsp;"Svaki minut koji oklevamo", nastavi Bijaz, "produžuje... produžuje sadašnjost!"
<BR>&nbsp;&nbsp;&nbsp;&nbsp;&nbsp;Svaki minut mog oklevanja odlaže moju krivicu, pomisli Pol. Otrovni dah crva, njegovi zubi sa kojih se cedi prašina, nadneli su se nad njim. Desilo se to davno, ali sada je udahnuo sećanje na to - na začin i gorčinu. Mogao je da oseti vlastitog crva kako čeka - 'urnu pustinje'.
<BR>&nbsp;&nbsp;&nbsp;&nbsp;&nbsp;"Ovo su teška vremena", reče nadovezujući se na Oteimov sud o njihovom svetu.
<BR>&nbsp;&nbsp;&nbsp;&nbsp;&nbsp;"Slobodnjaci znaju šta treba činiti u teškim vremenima", reče Duri.
<BR>&nbsp;&nbsp;&nbsp;&nbsp;&nbsp;Oteim se složio drhtavim klimanjem glave.
<BR>&nbsp;&nbsp;&nbsp;&nbsp;&nbsp;Pol pogleda Duri. Nije očekivao zahvalnost; bio bi opterećen njome više nego što bi mogao da podnese, ali su Oteimova gorčina i vatrena ozlojeđenost koju je video u Durinim očima uzdrmali njegovu odlučnost. Da li je išta bilo vredno te cene?
<BR>&nbsp;&nbsp;&nbsp;&nbsp;&nbsp;"Oklevanje ničemu ne služi", reče Duri.
<BR>&nbsp;&nbsp;&nbsp;&nbsp;&nbsp;"Učini ono što moraš, Usule", zavapi Oteim.
<BR>&nbsp;&nbsp;&nbsp;&nbsp;&nbsp;Pol uzdahnu. Reči vizije bile su izgovorene. "Doći će do polaganja računa", reče on, okončavši razgovor. Zatim se okrenu i krupnim koracima iziđe iz prostorije, dok je iza njega odjekivao bat Bijazovih širokih stopala.
<BR>&nbsp;&nbsp;&nbsp;&nbsp;&nbsp;"Minuli, minuli", promrmlja Bijaz kada su izašli. "Nek minuli padnu kao cvetak ran. Ovo beše jedan vrlo prljav dan."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
