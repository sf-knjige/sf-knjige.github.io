<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>65. PRAVO VREME ZA DOLAZAK NA SAN LORENCO
<P>&nbsp;&nbsp;&nbsp;&nbsp;&nbsp;'Papa' je bio samouk, bio je domoupravitelj kod desetara Mek Kejba. Nikad nije napuštao ostrvo. Govorio je podnošljiv američki engleski.
<BR>&nbsp;&nbsp;&nbsp;&nbsp;&nbsp;Sve što bi rekao neko od nas na tribini bilo je odrikano gomili kroz trube kao sa sudnjeg dana.
<BR>&nbsp;&nbsp;&nbsp;&nbsp;&nbsp;Sve što bi prošlo kroz trube odtorokalo je niz široki, kratki bulevar do iza leđa gomile, odbilo se o tri nove zgrade sa staklenim fasadama na završetku bulevara i kokodakavo se vraćalo.
<BR>&nbsp;&nbsp;&nbsp;&nbsp;&nbsp;"Dobrodošli", reče 'Papa'. "Dolazite najboljem prijatelju kog je Amerika ikad imala. Na mnogo mesta Ameriku pogrešno razumeju, ali ovde ne, gospodine ambasadore." Poklonio se H. Lou Krozbiju, proizvodaču bicikala, pogrešno smatrajući da je on novi ambasador.
<BR>&nbsp;&nbsp;&nbsp;&nbsp;&nbsp;"Znam da je ova vaša zemlja dobra, gospođine predsedniče", reče Krozbi. "Sve što sam o njoj čuo zvuči moćno. Samo, postoji jedna stvar..."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Ja nisam ambasador", reče Krozbi. "Voleo bih da jesam, ali ja sam samo običan, jednostavni poslovan čovek." Zabolelo ga je što mora da kaže ko je pravi ambasador. "Velika zverka je ovaj čovek ovde."
<BR>&nbsp;&nbsp;&nbsp;&nbsp;&nbsp;"Ah!" Nasmešio se 'Papa' zbog svoje greške. Osmeh je iznenada nestao. Neki bol u njegovoj unutrašnjosti prisilio ga je da se trgne, onda ga je prisilio da se zguri, da zatvori oči - prisilio ga je da se usredsredi na preživljavanje bola.
<BR>&nbsp;&nbsp;&nbsp;&nbsp;&nbsp;Frenk Heniker je prišao da ga pridrži, mlitavo, nevešto. "Jeste li dobro?"
<BR>&nbsp;&nbsp;&nbsp;&nbsp;&nbsp;"Izvinite", najzad prošaputa 'Papa', donekle se ispravivši. Oči su mu bile suzne. Obrisao ih je uspravivši se potpuno. "Molim da mi oprostite."
<BR>&nbsp;&nbsp;&nbsp;&nbsp;&nbsp;Na trenutak je izgledao kao da se pita gde se nalazi, šta se to od njega očekuje. A onda se prisetio. Stegao je ruku Horliku Mintonu. "Ovde ste među prijateljima."
<BR>&nbsp;&nbsp;&nbsp;&nbsp;&nbsp;"Uveren sam u to", blago reče Minton.
<BR>&nbsp;&nbsp;&nbsp;&nbsp;&nbsp;"Među hrišćanima", reče 'Papa'.
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Među antikomunistima", reče 'Papa'.
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Ovde nema komunista", reče 'Papa'. "Suviše se boje kuke."
<BR>&nbsp;&nbsp;&nbsp;&nbsp;&nbsp;"Ne čudi me što se boje", reče Minton.
<BR>&nbsp;&nbsp;&nbsp;&nbsp;&nbsp;"Odabrali ste pravo vreme za dolazak kod nas", reče 'Papa'. "Sutra je jedan od najsrećnijih dana u istoriji naše zemlje. Sutra je naš najveći nacionalni praznik, Dan stotine mučenika za demokratiju. To će takođe biti dan veridbe general-majora Henikera s Monom Amons Moncano, najdragocenijom osobom u mom životu i u životu San Lorenca."
<BR>&nbsp;&nbsp;&nbsp;&nbsp;&nbsp;"Želim vam mnogo sreće, gospođice Moncano", reče toplo Minton. "A vama, generale Heniker, čestitam."
<BR>&nbsp;&nbsp;&nbsp;&nbsp;&nbsp;Dvoje mladih klimnuše glavama u znak zahvalnosti.
<BR>&nbsp;&nbsp;&nbsp;&nbsp;&nbsp;Sada je Minton govorio o takozvanih Stotinu mučenika za demokratiju i rekao golemu laž. "Nema američkog đaka koji ne poznaje priču o plemenitoj žrtvi San Lorenca u drugom svetskom ratu. Stotina hrabrih Sanlorenšana, kojima pripada sutrašnji dan, dali su najviše što mogu dati ljudi koji vole slobodu. Predsednik Sjedinjenih Država zamolio me je da budem njegov lični predstavnik na sutrašnjoj svečnosti, da u more bacim venac - dar američkog naroda narodu San Lorenca."
<BR>&nbsp;&nbsp;&nbsp;&nbsp;&nbsp;"Narod San Lorenca zahvaljuje vama i vašem predsedniku i velikodušnom narodu Sjedinjenih Američkih Država na pažnji", reče 'Papa'. "Bićemo počastvovani ako sutra za vreme proslave veridbe venac bacite u more."
<BR>&nbsp;&nbsp;&nbsp;&nbsp;&nbsp;"Počastvovan sam ja."
<BR>&nbsp;&nbsp;&nbsp;&nbsp;&nbsp;'Papa' nam je svima zapovedio da ga sledećeg dana počastvujemo svojim prisustvom na svečanosti bacanja venca i proslavljanja veridbe. U podne treba da se pojavimo u njegovoj palati.
<BR>&nbsp;&nbsp;&nbsp;&nbsp;&nbsp;"Kakvu će decu imati ovo dvoje!" reče 'Papa', pozivajući nas da buljimo u Frenka i Monu. "Kakva krv! Kakva lepota!"
<BR>&nbsp;&nbsp;&nbsp;&nbsp;&nbsp;Bol ga je ponovo obuzeo.
<BR>&nbsp;&nbsp;&nbsp;&nbsp;&nbsp;Ponovo je zatvorio oči da bi se sklupčao oko bola. Čekao je da prestane, ali nije prestajao.
<BR>&nbsp;&nbsp;&nbsp;&nbsp;&nbsp;Još u agoniji, okrenuo se od nas ka gomili i mikrofonu. Pokušao je da napravi pokret ka gomili, nije uspeo. Pokušao je da gomili nešto kaže, nije uspeo.
<BR>&nbsp;&nbsp;&nbsp;&nbsp;&nbsp;A onda su reči izletele. "Idite kući", uzviknu, gušeći se.
<BR>&nbsp;&nbsp;&nbsp;&nbsp;&nbsp;Gomila se razletela kao lišće.
<BR>&nbsp;&nbsp;&nbsp;&nbsp;&nbsp;'Papa' se opet okrenuo prema nama još iskrivljen od bola...
<BR>&nbsp;&nbsp;&nbsp;&nbsp;&nbsp;I onda se srušio.
</P></TD></TR></TABLE>
<P class="next">
<A HREF=p66.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
