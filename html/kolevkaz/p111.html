<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>111. PREKID
<P>&nbsp;&nbsp;&nbsp;&nbsp;&nbsp;Frenk se vrationoseći metle i đubrovnike, lampu za lemljenje i rešo na gas, i dobru staru kofu i gumene rukavice.
<BR>&nbsp;&nbsp;&nbsp;&nbsp;&nbsp;Navukli smo rukavice kako ne bi zagadili ruke ledom-devet. Frenk je postavio rešo na ksilofon božanstvene Mone a na sve to je stavio čestitu staru kofu.
<BR>&nbsp;&nbsp;&nbsp;&nbsp;&nbsp;I sakupljali smo veće komade leda-devet s poda; i bacali smo ih u tu skromnu kofu; i oni su se topili. Postali su dobra stara, mila stara, čestita stara voda.
<BR>&nbsp;&nbsp;&nbsp;&nbsp;&nbsp;Anđela i ja meli smo pod, a mali Njutn je ispod nameštaja tražio komadiće leda-devet koji su nam možda promakli. A Frenk je naše metenje pratio pročišćujućim plamenom lampe.
<BR>&nbsp;&nbsp;&nbsp;&nbsp;&nbsp;Obuzelo nas je nedotupavno spokojstvo čistačica i nastojnika kad rade do kasno u noć. U zbrljanom svetu bar smo mi dovodili u red svoj mali kutak.
<BR>&nbsp;&nbsp;&nbsp;&nbsp;&nbsp;I začuh sebe kako razgovornim tonom molim Njutna i Anđelu i Frenka da mi ispričaju o Badnjoj večeri kad je stari umro, da mi ispričaju o psu.
<BR>&nbsp;&nbsp;&nbsp;&nbsp;&nbsp;I s detinjastim uverenjem da će kad pospreme sve dovesti u red, Henikerovi mi ispričaše priču.
<BR>&nbsp;&nbsp;&nbsp;&nbsp;&nbsp;Priča je glasila ovako:
<BR>&nbsp;&nbsp;&nbsp;&nbsp;&nbsp;na to sudbonosno Badnje veče, Anđela je otišla u selo po svetiljke za jelku, a Njutn i Frenk su otišli u šetnju po usamljenoj zimskoj plaži, gde su naišli na velikog crnog labradorca. Pas je bio druželjubiv, kao svi labradori; i sledio je Frenka i Njutna do kuće. Feliks Heniker je bio mrtav - umro je u beloj stolici od trske okrenutoj moru - dok su njegova deca bila odsutna. Celog dana stari je zadirkivao decu nagoveštajima o ledu-devet, pokazivao im ga u bočici na čijoj je nalepnici bio nacrtao lobanju i ukrštene kosti, i na čijoj je nalepnici bio napisao: "Opasno! Led-devet! Držati izvan domašaja vlage!"
<BR>&nbsp;&nbsp;&nbsp;&nbsp;&nbsp;Celog dana stari je dosađivao deci ovakvim rečima, veselo izgovorenim: "Hajde, napregnite malo svoje mozgove. Rekao sam vam da mu je tačka topljenja 45,7 stepeni celzijusa, i rekao sam vam da se sastoji samo od vodonika i kiseonika. Šta to može biti? Razmislite malo! Ne plašite se da ćete iščašiti mozgove. Neće se oni polomiti."
<BR>&nbsp;&nbsp;&nbsp;&nbsp;&nbsp;"Uvek nam je govorio da napregnemo mozgove", reče Frenk, prisećajući se davnih vremena.
<BR>&nbsp;&nbsp;&nbsp;&nbsp;&nbsp;"Digla sam ruke od naprezanja mozga već-se-više-ni-ne-sećam-koliko-mi-je-tad-bilo-godina", priznade Anđela, naslonivši se na metlu. "Nisam mogla čak ni da slušam kad bi govorio o nauci. Samo bih klimala glavom i pretvarala se da naprežem mozak, ali je taj jadni mozak, kad je reč o nauci, mogao da se napregne taman koliko i stari pojas za čarape."
<BR>&nbsp;&nbsp;&nbsp;&nbsp;&nbsp;Očigledno je da se, pre nego što je seo u svoju pletenu stolicu i umro, stari u kuhinji igrao lokvastih igara s vodom i loncima i šerpama i ledom-devet. Mora da je vodu pretvarao u led-devet pa ponovo u vodu, jer su se svi lonci i šerpe nalazili na kuhinjskom stolu. Tu je bio i kuhinjski termometar, znači mora biti da je stari merio temperaturu svega toga.
<BR>&nbsp;&nbsp;&nbsp;&nbsp;&nbsp;Stari je nameravao samo malo da predahne u svojoj stolici, jer je u kuhinji ostavio priličan nered. Sastavni deo nereda bio je tiganj pun tvrdog leda-devet. Nesumnjivo je nameravao da ga istopi, da svetske zalihe plavičasto bele materije ponovo svede na iver u boci - posle kratkog predaha.
<BR>&nbsp;&nbsp;&nbsp;&nbsp;&nbsp;Ali, kao što nam kaže Bokonon: "Svaki čovek može da predahne, ali nijedan čovek ne zna koliko će trajati taj predah."
</P></TD></TR></TABLE>
<P class="next">
<A HREF=p112.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
