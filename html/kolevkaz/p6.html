<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. BORBE BUBA
<P>&nbsp;&nbsp;&nbsp;&nbsp;&nbsp;Sledećeg jutra Njutn je nastavio pismo. Nastavio ga je ovako:
<BR>&nbsp;&nbsp;&nbsp;&nbsp;&nbsp;Sledeće jutro. Evo me opet, svežeg kao ruža posle osam sati spavanja. Studentski dom je sad vrlo miran. Svi osim mene su na predavanjima. Ja sam vrlo povlašćena ličnost. Više ne moram da idem na predavanja. Izbacili su me prošle nedelje. Bio sam brucoš na medicini. U pravu su što su me izbacili. Bio bih bedan doktor.
<BR>&nbsp;&nbsp;&nbsp;&nbsp;&nbsp;Kad završim ovo pismo mislim da ću otići u bioskop. A možda ću, ako se promoli sunce, otići u šetnju u jednu od klisura. Zar nisu klisure predivne? Ove godine su dve devojke držeći se za ruke skočile u klisuru. Nisu bile primljene u ono studentsko udruženje koje su želele. Želele su u Tri-Delta.
<BR>&nbsp;&nbsp;&nbsp;&nbsp;&nbsp;No, vratimo se šestom avgustu 1945. Mnogo puta mi je moja sestra Anđela govorila da sam tog dana, kad nisam hteo da se divim kolevci za macu, zaista povredio oca jer nisam hteo da tamo na tepihu ostanem s ocem i slušam kako peva. Možda ga i jesam povredio, ali ne verujem da sam ga mogao mnogo povrediti. Bio je jedno od najzaštićenijih ljudskih bića koje je ikad postojalo. Ljudi nisu mogli da dopru do njega jer on jednostavno nije bio zainteresovan za ljude. Sećam se kako sam jedanput, otprilike godinu dana pre njegove smrti, pokušao da ga nateram da mi ispriča nešto o mojoj majci. Nije mogao da se seti bilo čega o njoj.
<BR>&nbsp;&nbsp;&nbsp;&nbsp;&nbsp;Da li ste čuli onu slavnu priču o doručku na dan kad su otac i majka polazili u Švedsku da prime Nobelovu nagradu? Jednom je objavljena u nedeljnom listu The Saturday Evening Post. Majka je napravila obilan doručak. A onda je, raspremajući sto, našla sitniš pored očeve šolje za kafu. Dao joj je napojnicu.
<BR>&nbsp;&nbsp;&nbsp;&nbsp;&nbsp;Nakon što sam tako užasno pozledio oca, ukoliko je ono što sam učinio bilo to, istrčao sam u dvorište. Nisam znao kuda idem dok ispod velikog žbuna medunike nisam pronašao svog brata Frenka. Frenku je tada bilo dvanaest godina i nisam se iznenadio što ga zatičem pod njim. Za toplih dana provodio je pod njim mnogo vremena. Napravio bi rupu svuda oko korenova u hladnoj zemlji, baš kao pas. I nikad niste mogli da znate šta će Frenk imati uza se ispod žbuna. Jednom je to bila bezobrazna knjiga. Drugi put je imao bocu šerija za kuvanje. Na dan kad su bacili bombu Frenk je imao supenu kašiku i teglu za turšiju. A bavio se time da kašikom stavlja razne vrste buba u teglu terujući ih da se bore.
<BR>&nbsp;&nbsp;&nbsp;&nbsp;&nbsp;Borba buba bila je toliko zanimljiva da sam smesta prestao da plačem - potpuno sam zaboravio na starog. Ne sećam se šta je sve Frenk tog dana imao za borbe u tegli, ali se sećam drugih borbi buba koje smo kasnije priređivali: jedan jelenak protiv sto crvenih mrava, jedna stonoga protiv tri pauka, crveni mravi protiv crnih mrava. Nisu hteli da se bore ukoliko ne drmusate teglu. I eto šta je radio Frenk - drmusao je i drmusao teglu.
<BR>&nbsp;&nbsp;&nbsp;&nbsp;&nbsp;Posle nekog vremena naišla je Anđela, tražeći me. Podigla je jednu stranu žbuna i rekla: 'Znači, tu ste!' Upitala je Frenka šta li to zamišlja da radi, a on je rekao: 'Eksperimentišem.' Frenk je uvek tako odgovorao kad bi ga ljudi upitali šta li to radi. Uvek bi rekao: 'Eksperimentišem.'
<BR>&nbsp;&nbsp;&nbsp;&nbsp;&nbsp;Anđeli su tada bile dvadeset i dve. Od šesnaeste je bila prava glava porodice, otkad je majka umrla, otkad sam se ja rodio. Govorila je da ima troje dece - mene, Frenka i oca. I nije preuveličavala. Pamtim hladna jutra kad bismo se Frenk, otac i ja postrojili u predsoblju, a Anđela bi nas ututkavala postupajući sa svakim na isti način. Samo, ja bih odlazio u zabavište; Frenk bi odlazio u osnovnu školu; a otac bi odlazio da radi na atomskoj bombi. Sećam se jednog takvog jutra kad je bila crkla peć na mazut, cevi su se zaledile, a kola nisu htela da upale. Tako smo svi sedeli u kolima a Anđela je pritiskivala kontakt sve dok se akumulator nije ispraznio. I onda otac progovori. Znate li šta je rekao? Rekao je: 'Zanima me to s kornjačama'. Anđela ga upita: 'Šta te to zanima o kornjačama?' 'Kad uvuku glave', reče on, 'da li im se kičma krivi ili sabija?'
<BR>&nbsp;&nbsp;&nbsp;&nbsp;&nbsp;Uzgred rečeno, Anđela je jedna od neopevanih junakinja atomske bombe, i mislim da ta priča nije nikad bila ispričana. Možda možete da je upotrebite. Otac se posle tog incidenta s kornjačom toliko zainteresovao za kornjače da je prekinuo rad na atomskoj bombi. Na koncu su neki ljudi iz Projekta Menhetn došli kući da pitaju Anđelu šta da rade. Rekla im je da uklone očeve kornjače. I tako su jedne noći ušli u njegovu laboratoriju i ukrali kornjače i akvarijum. Otac nikad nije rekao ni reč o nestanku kornjača. Jednostavno je sledećeg dana došao na posao i potražio stvari kojima bi se igrao i o kojima bi razmišljao, a sve što se tamo nalazilo za igranje i razmišljanje imalo je neke veze sa bombom.
<BR>&nbsp;&nbsp;&nbsp;&nbsp;&nbsp;Kad me Anđela izvukla ispod žbuna upitala me je šta se to dogodilo između oca i mene. Ja sam samo ponavljao i ponavljao koliko je on ružan i koliko ga mrzim. Pa mi je opalila šamar. 'Kako smeš tako da govoriš o svome ocu?' rekla je. 'On je jedan od najvećih ljudi koji su ikad postojali! On je danas dobio rat! Shvataš li ti to? On je dobio rat!' Ponovo me je ošamarila.
<BR>&nbsp;&nbsp;&nbsp;&nbsp;&nbsp;Ne zameram Anđeli što me je ošamarila. Otac joj je bio sve. Nije imala momka. Uopšte nije imala prijatelja. Imala je samo jednu zabavu. Svirala je klarinet.
<BR>&nbsp;&nbsp;&nbsp;&nbsp;&nbsp;Ponovio sam joj koliko mrzim oca; ponovo me je ošamarila; a onda se Frenk izvukao ispod žbuna i tresnuo je pesnicom u stomak. To ju je strašno zabolelo. Pala je i otkotrljala se. Kad je došla do daha, rasplakala se i vičući pozvala oca.
<BR>&nbsp;&nbsp;&nbsp;&nbsp;&nbsp;'Neće taj doći', rekao je Frenk i nasmejao joj se. Frenk je bio u pravu. Otac je promolio glavu kroz prozor i pogledao kako se Anđela i ja dernjajući valjamo po zemlji, i Frenka kako smejući se stoji nad nama. Stari je opet uvukao glavu unutra i nikad kasnije čak nije ni upitao oko čega je nastala sva ta gužva. Ljudi nisu bili njegova struka.
<BR>&nbsp;&nbsp;&nbsp;&nbsp;&nbsp;Da li je ovo dobro? Da li to makar malo pripomaže vašoj knjizi? Zatraživši od mene da se držim bombinog dana u stvari ste mi, naravno, vezali ruke. Ima mnogo drugih dobrih pričica o bombi i ocu, iz drugih dana. Da li, na primer, znate priču o ocu na dan kad su prvi put isprobali bombu u Alamogordu? Pošto je stvar eksplodirala, pošto je osigurano da Amerika može zbrisati ceo grad pomoću samo jedne bombe, neki naučnik se okrenuo ocu i rekao: 'Nauka je sada upoznala greh.' A znate li šta je rekao otac? Upitao je: 'Šta je greh?'
<BR>
<BR>&nbsp;&nbsp;&nbsp;&nbsp;&nbsp;Sve najbolje,
<BR>&nbsp;&nbsp;&nbsp;&nbsp;&nbsp;Njutn Heniker
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
