<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. LED-DEVET
<P>&nbsp;&nbsp;&nbsp;&nbsp;&nbsp;"Postoji nekoliko načina", rekao mi je dr Brid, "na koje izvesne tečnosti mogu da se kristalizuju - da se zamrznu - nekoliko načina na koje njihovi atomi mogu da se rasporede i spoje na uredan, nepromenljiv način."
<BR>&nbsp;&nbsp;&nbsp;&nbsp;&nbsp;Taj starac s pegavim rukama zatraži od mene da razmišljam o raznim načinima na koje se topovska đulad mogu poređati na travnjak pred sudnicom, o raznim načinima na koje se pomorandže mogu slagati u sanduk.
<BR>&nbsp;&nbsp;&nbsp;&nbsp;&nbsp;"Tako je i s atomima kristala; a dva različita kristala iste materije mogu imati sasvim različita fizička svojstva."
<BR>&nbsp;&nbsp;&nbsp;&nbsp;&nbsp;Ispričao mi je o fabrici koja je odgajala velike kristale etilen dijamin tartarata. Rekao je da su kristali upotrebljavani u izvesnim proizvodnim operacijama. Ali jednog dana fabrika je otkrila da kristali koje odgaja više nemaju željena svojstva. Atomi su počeli da se ređaju i spajaju da se zamrzavaju - na drugačiji način. Nije bila promenjena tečnost koja se kristalizovala, ali su kristali koje je stvarala bili, kad je reč o njihovoj industrijskoj primeni, čisto đubre.
<BR>&nbsp;&nbsp;&nbsp;&nbsp;&nbsp;Misterija je kako je do toga došlo. Međutim, teorijski je zlikovac bilo ono što je dr Brid nazvao 'semenom'. Pod tim je podrazumevao malecku česticu nepoželjne kristalne strukture. Seme, koje je došlo bog-bi-ga-znao-odakle naučilo je atome novom načinu na koji mogu da se poređaju i spoje, kristalizuju, zamrznu.
<BR>&nbsp;&nbsp;&nbsp;&nbsp;&nbsp;"Sad ponovo mislite o topovskoj đuladi na travnjaku pred sudnicom ili o pomorandžama u sanduku", predložio je. I pomogao mi je da vidim kako raspored najnižeg sloja đuladi ili pomorandži određuje kakav će biti raspored i spoj svih narednih slojeva. "Najniži sloj je seme načina na koji će se ponašati svako sledeće đule ili pomorandža, čak beskonačan broj đuladi ili pomorandži.
<BR>&nbsp;&nbsp;&nbsp;&nbsp;&nbsp;Sada pretpostavite", s uživanjem je likovao dr Brid, "da ima mnogo mogućih načina na koje se voda kristalizuje, zamrzava. Pretpostavite da je ona vrsta leda po kojem se klizamo i koji stavljamo u viski - možemo ga nazvati led-jedan - samo jedan od nekoliko tipova leda. Pretpostavite da se voda na Zemlji uvek zamrzavala kao led-jedan jer nikad nije bilo semena koje bi je naučilo kako da formira led-dva, led-tri, led-četiri... ? I pret postavimo", ponovo je staračkom rukom lupnuo po stolu, "da postoji jedan oblik koji ćemo nazvati led-devet - kristal tvrd kao ovaj sto - s tačkom topljenja na, recimo, trideset sedam zarez sedam stepeni celzijusa ili još bolje s tačkom topljenja na pedeset četiri zarez ćetiri stepena."
<BR>&nbsp;&nbsp;&nbsp;&nbsp;&nbsp;Dr Brida prekinu šaputanje iz njegove prijemne kancelarije, glasno i zlokobno šaputanje. Bili su to glasovi devojaka iz daktilografskog.
<BR>&nbsp;&nbsp;&nbsp;&nbsp;&nbsp;Devojke su se pripremale da pevaju u prijemnoj kancelariji.
<BR>&nbsp;&nbsp;&nbsp;&nbsp;&nbsp;I zapevale su čim smo se dr Brid i ja pojavili na vratima. Svaka od stotinak devojaka pretvorila se u horistkinju stavljanjem kragne od belog bankposta učvršćene spajalicom. Pevale su prekrasno.
<BR>&nbsp;&nbsp;&nbsp;&nbsp;&nbsp;Bio sam iznenađen i sladunjavo potresen. Uvek me dirne to retko korišćeno bogatstvo, umilnost s kojom peva većina devojaka.
<BR>&nbsp;&nbsp;&nbsp;&nbsp;&nbsp;Devojke su pevale 'Oh, mali grade Vitlejeme'. Teško da ću uskoro zaboraviti njihovu interpretaciju stiha:
<BR>&nbsp;&nbsp;&nbsp;&nbsp;&nbsp;"Nade i strepnje minulih godina i večeras su sa nama."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
