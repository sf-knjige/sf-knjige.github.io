<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. NEZAHVALAN ČOVEK
<P>&nbsp;&nbsp;&nbsp;&nbsp;&nbsp;Upitao sam Marvina Brida da li je poznavao Emili Heniker, Feliksovu ženu; majku Anđele, Frenka i Njutna; ženu pod onim monstruoznim stubom.
<BR>&nbsp;&nbsp;&nbsp;&nbsp;&nbsp;"Poznavao?" Glas mu postade tragičan. "Da li sam je poznavao, gospodine? Naravno da sam je poznavao. Poznavao sam Emili. Išli smo zajedno u ilijumsku srednju školu. Bili smo tad predsednici Komiteta za razredne boje. Njen otac je imao prodavnicu muzičkih instrumenata u Ilijumu. Umela je da svira na svakom instrumentu koji postoji. Toliko sam se zacopao u nju da sam napustio fudbal i pokušao da sviram violinu. A onda je moj veliki brat Asa došao s Masačusetskog instituta za tehnologiju kući, na prolećni raspust, i ja sam napravio grešku što sam ga upoznao sa svojom najmilijom devojkom." Marvin Brid pucnu prstima. "Oteo mi ju je dok si trepnuo. Rascopao sam svoju violinu od sedamdeset pet dolara o veliku mesinganu kuglu podno kreveta i otišao sam u cvećarsku radnju i uzeo sam kutiju u kakvu pakuju tuce ruža i stavio sam polomljeno ćemane u kutiju i to sam joj poslao po raznosaču telegrama."
<BR>&nbsp;&nbsp;&nbsp;&nbsp;&nbsp;"Bila je zgodna?"
<BR>&nbsp;&nbsp;&nbsp;&nbsp;&nbsp;"Zgodna?" odvratio je. "Gospodine, kad budem video prvu damu-anđela, ako Bog ikad nađe za shodno da mi je pokaže, zinuću od čuda zbog njenih krila a ne zbog njenog lica. Već sam video najlepše lice koje može postojati. Nije bilo čoveka u ilijumskom okrugu koji nije bio zaljubljen u nju, potajno ili na neki drugi način. Mogla je da ima koga kod je htela." Pljunuo je na pod. "A ona je morala da se uda za onog malog holandskog kurvinog sina! Bila je verena za mog brata i onda je to podmuklaćko kopile došlo u grad." Marvin Brid opet pucnu prstima. "Oteo ju je mom velikom bratu dok si trepnuo.
<BR>&nbsp;&nbsp;&nbsp;&nbsp;&nbsp;Pretpostavljam da je izdaja zemlje i nezahvalno i neznalački i zatucano i anti-intelektualno nazvati kurvinim sinom mrtvog čoveka, tako slavnog kao Feliks Heniker. Znam ja sve o tome kako je on navodno bio nezlobiv i blag i sanjalica, kako nije ni mrava zgazio, kako ga je bilo baš briga za novac i moć i lepa odela i automobile i materijalne stvari, kako je bio bolji od svih drugih, kako je bio toliko nevin da je bio gotovo Isus..."
<BR>&nbsp;&nbsp;&nbsp;&nbsp;&nbsp;Marvin Brid je smatrao nepotrebnim da dovrši misao. Morao sam za to da ga zamolim.
<BR>&nbsp;&nbsp;&nbsp;&nbsp;&nbsp;"Ali šta?" reče. "Ali šta?" Otišao je do prozora koji je gledao na grobljansku kapiju. "Ali šta", promrmljao je kapiji i susnežici i Henikerovom stubu koji se nazirao.
<BR>&nbsp;&nbsp;&nbsp;&nbsp;&nbsp;"Ali Boga mu", reče, "da li je nevin čovek koji pomaže da se napravi stvar kao atomska bomba? I kako možete reći da je taj čovek pametan kad on neće ni prstom da mrdne oko toga što najbolja, najlepša žena na svetu, njegova rođena žena, umire od nedostatka ljubavi i razumevanja..."
<BR>&nbsp;&nbsp;&nbsp;&nbsp;&nbsp;Stresao se: "Ponekad se pitam nije li se on rodio mrtav. Nisam sreo čoveka koji je bio manje zainteresovan za život. Ponekad mislim da je to nevolja ovog sveta: suviše je ljudi na visokim položajima koji su hladni i mrtvi kao kamen."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
