<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. MOST
<P>&nbsp;&nbsp;&nbsp;&nbsp;&nbsp;Pazeći da tačno izračuna trideset odsto za bakšiš, Jamazaki plati vožnju i iskobelja se sa propalog zadnjeg sedišta taksija. Vozač, kome je bilo poznato da su svi Japanci bogati, mrgodno izbroja pocepane, prljave novčanice, pa ubaci tri petodolarska novčića u napuklu šolju od termosa sa logoom Nisanovog Sreza, prilepljenu trakom na izbledelu komandnu tablu. Jamazaki, koji nije bio bogat, prebaci kaiš torbe na rame, okrenu se i pođe prema mostu. Kao i uvek, srce mu je zalupalo kada bi ga video, u jutarnjoj svetlosti koja je koso padala kroz složenost njegovog sekundarnog sklopa.
<BR>&nbsp;&nbsp;&nbsp;&nbsp;&nbsp;Celovitost njegovog raspona bila je stroga kao i sam savremeni program, ali je oko ovoga ipak iznikla nova stvarnost, okrenuta svojim obzirima. Ovo se dogodilo postupno, bez ikakvog plana, uz upotrebu svih postojećih tehnika i materijala. Ishod je bio nešto amorfno, iznenađujuće organsko. Uveče, osvetljeno božićnim sijalicama, recikliranim neonom, bakljama, mesto je posedovalo neku nestvarnu, srednjevekovnu energiju. Po danu, gledano iz daljine, podsećalo ga je na ruševine engleske Brajtonske luke, kao viđeno kroz neki napukli kaleidoskop lokalne izrade.
<BR>&nbsp;&nbsp;&nbsp;&nbsp;&nbsp;Čelične kosti mosta, njegove napregnute tetive, bile su zatrpane talogom snova: saloni za tetoviranje, sale sa automatima za igru, mutno osvetljene šatre sa naslaganim časopisima u raspadanju, prodavnice raketa za vatromet, ribolovačkih mamaca, kladionice, suši-kuhinje, ilegalne zalagaonice, travarnice, berbernice, barovi. Snovi o trgovini, njihova obitavališta obično u nivou nekadašnjih platformi za drumski saobraćaj, a iznad njih, sve do vrhova kula-nosača kablova, dizao se zamršeno privezani geto, sa nikad prebrojanom populacijom i zonama ličnijih fantazija.
<BR>&nbsp;&nbsp;&nbsp;&nbsp;&nbsp;Tri nedelje ranije, kada ga je prvi put video, bila je noć. Stajao je u magli, među prodavcima voća i povrća, sa robom rasprostrtom na ćebadima. Zurio je u grotlo pećine za sobom, a srce mu je lupalo. Ispod nepravilnog luka od napabirčenog neona dizala se para iz kotlića uličnih prodavaca supe. Sve se to mešalo, tvorilo zastore, topilo u magli. Teleprisustvo je moglo samo da nagovesti magiju i jedinstvenost mesta, i on je polako išao dalje, u neonsko ždrelo i prosjački karneval otpadnih materijala, u potpunoj opčinjenosti. Vilinska zemlja. Kišom posrebrena iverica, lomljeni mermer sa zidova zaboravljenih banaka, talasasta plastika, uglačani mesing, šljokice, oslikano platno, ogledala, hrom, koji je izgubio sjaj i počeo da se ljušti na slanom vazduhu. Toliko stvari, previše za njegove omamljene oči; znao je da nije putovao uzalud.
<BR>&nbsp;&nbsp;&nbsp;&nbsp;&nbsp;Na ovome svetu, zacelo, nije bilo veličanstvenijeg Tomasona.
<BR>&nbsp;&nbsp;&nbsp;&nbsp;&nbsp;Sada, u utorak ujutro, ponovo je zakoračio tamo, u već poznato komešanje - kolica sa ledom i ribom, čangrljanje mašine koja je pravila tortilje - i nekako pogodio put do kafeterije čija je unutrašnjost imala teksturu drevnog feribota, mrki, izubijani lak povrh teškog sirovog drveta, koje kao da je neko isekao, u komadu, sa nekog umornog javnog plovila. Što je sasvim moguće, pomislio je, sedajući za dugačak šank; prema Ouklendu, iza avetinjskog ostrva, u trupu 747 bez krila bile su smeštene kuhinje sedam Tai restorana.
<BR>&nbsp;&nbsp;&nbsp;&nbsp;&nbsp;Mlada žena za šankom imala je tetovirane narukvice u obliku stilizovanih indigo-guštera. Zatražio je kafu. Stigla je u debeloj i teškoj porcelanskoj posudi. Izvadio je beležnicu iz torbe, uključio je i nažvrljao kratak opis šolje, tanane šare pukotina u glaziranoj površini, nalik na mozaik od belih pločica u minijaturi. Srkućući kafu, listao je beleške od prethodnog dana. Um onog Skinera bio je u mnogome sličan mostu. Tu su se taložile stvari, oko nekog neznanog prvobitnog ustrojstva, sve dok nije došlo do kritične tačke i nastanka novog programa. Ali šta je bio taj program?
<BR>&nbsp;&nbsp;&nbsp;&nbsp;&nbsp;Zatražio je od Skinera da objasnio kako se odvijalo taloženje iz koga je nastalo sadašnje stanje sekundarnog sklopa. Kakve su bile pobude svih tih samostalnih graditelja? Njegova beležnica je snimila čovekov nepovezani, nejasni odgovor, protumačila ga i prevela.
<BR>
<BR>&nbsp;&nbsp;&nbsp;&nbsp;&nbsp;Bio je taj tip, pecao je. Nešto se zakačilo. Izvukao bicikl. Sav prekriven školjkama. Svi su se smejali. Uz'o je taj bicikl i napravio mesto gde se jede. Čorba od školjki, hladne kuvane dagnje, meksičko pivo. Bicikl okčio iznad šanka. Unutra samo tri stolice, a cela kutija obešena da štrči nekih osam stopa izvan, pričvršćena Super-Lepkom i okovima. Zidovi unutra oblepljeni razglednicama. Kao šindrom. Noću bi se zavukao da prespava iza šanka. Jednog jutra, nema ničeg. Iskidani okovi, nešto cepki još zalepljenih za zid berbernice. Kad pogledaš dole, mog'o si da vidiš vodu između stopala. Razumeš, suviše ga je isturio napolje.
<BR>
<BR>&nbsp;&nbsp;&nbsp;&nbsp;&nbsp;Jamazaki je posmatrao paru koja se dizala iz šolje, zamišljajući bicikl obrastao u školjke, još jedan moćan Tomason. Skiner je izgledao zainteresovan za pojam, i beležnica je snimila Jamazakijev pokušaj da objasni poreklo i značenje njegove trenutne upotrebe.
<BR>
<BR>&nbsp;&nbsp;&nbsp;&nbsp;&nbsp;Tomason je bio američki igrač bezbola, naočita i snažna pojava. Prešao je u Jomijuri Džajantse 1982, za velike pare. Onda je otkriveno da ne može da pogodi loptu. Pisac i umetnički zanatlija Gempei Akazegava upotrebio je njegovo ime da opiše određene beskorisne i neobjašnjive spomenike, besmislena, a opet na neki način umetnička mesta u urbanom pejsažu. Ako želite, mogu da pozovem i prevedem današnje definicije iz našeg Gendai Jogo Kisočišiki, to jest Osnovnog značenja savremenih pojmova.
<BR>
<BR>&nbsp;&nbsp;&nbsp;&nbsp;&nbsp;Ali je Skiner - sed, neobrijan, beonjača požutelih i išaranih popucalim venama - samo slegnuo ramenima. Troje žitelja koji su prethodno pristali da odgovaraju na pitanja proglasili su ga starosedeocem, jednim od prvih koji su ostali na mostu. I sam položaj njegove sobe govorio je o određenoj počasti, iako se Jamazaki pitao da li bi iko pozdravio mogućnost da gradi na vrhu jedne od nosećih kula. Pre ugradnje električnog lifta, uspon mora da je bio prava pustolovina. A danas, sa bolesnim kukom, starac je, zapravo, bio invalid, zavisan od suseda i devojke. Donosili su mu hranu, vodu, održavali hemijski toalet. Devojka je zauzvrat, pretpostavljao je Jamazaki, imala krov nad glavom, iako mu se njihov odnos činio nekako dublji, složeniji.
<BR>&nbsp;&nbsp;&nbsp;&nbsp;&nbsp;Ali ako je Skinera bio teško razumeti zbog godina, karaktera, ili oba, devojka koja je stanovala s njim bila je nejasna na onaj prosečan, sumoran način koji je Jamazaki povezivao sa mladim Amerikancima. Iako je to moglo biti naprosto zato što je on, Jamazaki, bio stranac, Japanac, koji postavlja previše pitanja.
<BR>&nbsp;&nbsp;&nbsp;&nbsp;&nbsp;Pogledao je niz šank, da osmotri jutarnje profile ostalih gostiju. Amerikanci. Činjenica da je stvarno tu sa njima, da pije kafu, i dalje je imala žicu nestvarnog u sebi. Kako neobična situacija. Počeo je da zapisuje u beležnicu, olovka je kuckala po ekranu.
<BR>
<BR>&nbsp;&nbsp;&nbsp;&nbsp;&nbsp;Stan se nalazi u visokoj kući iz viktorijanskog doba, sagrađenoj od drveta, veoma umešno obojenog, u četvrti gde imena ulica odaju počast američkim političarima iz devetnaestog veka: Klej, Skot, Pirs, Džekson. Jutros, kada sam izlazio iz stana, primetio sam, na najvišem stubu, tragove nestale šarke. Pretpostavljam da je na njoj nekada bila sigurnosna kapija za decu. Idući ulicom Skot u potrazi za taksijem, naišao sam na raskvašenu razglednicu, licem na pločniku. Uske crte lica mučenika Šejplija, sveca AIDS-a, izobličene od kiše. Veoma setno.
<BR>
<BR>&nbsp;&nbsp;&nbsp;&nbsp;&nbsp;"Nisu smeli to da kažu. Za Godzilu, mislim."
<BR>&nbsp;&nbsp;&nbsp;&nbsp;&nbsp;Jamazaki uhvati sebe kako trepće u otvoreno lice devojke za šankom.
<BR>&nbsp;&nbsp;&nbsp;&nbsp;&nbsp;"Kako, molim?"
<BR>&nbsp;&nbsp;&nbsp;&nbsp;&nbsp;"Nisu smeli to da kažu. Za Godzilu. Nije u redu da se sprdaju. I mi smo ovde imali zemljotrese, ali nam se vi niste smejali zbog toga."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
