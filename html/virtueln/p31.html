<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. VRATA SA VOZAČEVE STRANE
<P>&nbsp;&nbsp;&nbsp;&nbsp;&nbsp;Nije videla taj prvi metak, ali mora da je pogodio žicu ili tako nešto dok je prolazio, jer se uključilo svetlo. Drugi je već videla, ili bar rupu koju je načinio na plastici sa teksturom kože. Nešto u njoj se zaustavi, na ovo saznanje o mecima: u jednom trenutku nema rupe, a već u sledećem je tu. Između, ništa. Vidiš da se dogodilo, ali ne i kako se dogodilo.
<BR>&nbsp;&nbsp;&nbsp;&nbsp;&nbsp;Onda se prućila potrbuške i počela da puzi. Zato što nije bila luda da čeka da je pogodi sledeći. Stigavši do vrata između kabina, ugledala je svoje crne pantalone, zgužvane na podu, pored svežnja ključeva na sivom, plastičnom privesku sa teksturom kože. Osećao se miris od zrna koje je probilo pod. Možda je progorelo podnu oblogu, jer je videla da su ivice rupe nagorele i nekako istopljene.
<BR>&nbsp;&nbsp;&nbsp;&nbsp;&nbsp;Sada ga je čula kako viče, negde napolju, promuklo, šuplje i propraćeno jekom. Zadržala je dah. Vikao je kako su (ko?) imali najbolju propagandu na svetu, kako su prodali Junis Milbank, a potom i Suncokret. Ako je dobro čula.
<BR>&nbsp;&nbsp;&nbsp;&nbsp;&nbsp;"Ovde sam, kod vrata. Sa vozačeve strane."
<BR>&nbsp;&nbsp;&nbsp;&nbsp;&nbsp;Bio je to Rajdel, a vrata sa te strane bila su otvorena.
<BR>&nbsp;&nbsp;&nbsp;&nbsp;&nbsp;"Ostavio je ključeve unutra", reče ona.
<BR>&nbsp;&nbsp;&nbsp;&nbsp;&nbsp;"Mislim da je otiš'o tamo dole, gde su bili Zidovi Snova."
<BR>&nbsp;&nbsp;&nbsp;&nbsp;&nbsp;"Šta ako se vrati?"
<BR>&nbsp;&nbsp;&nbsp;&nbsp;&nbsp;"Ako ostanemo ovde, svakako će se vratiti. Je l' bi mogla da uđeš i dobaciš mi ključeve?"
<BR>&nbsp;&nbsp;&nbsp;&nbsp;&nbsp;Upuzala je u kabinu i između sedišta. Kroz otvorena vrata videla je Rajdelovu glavu. Dohvatila je ključeve i bacila ih u stranu, ne gledajući. Onda je dograbila pantalone i povukla se nazad, pitajući se da li bi stala u frižider, ako bi se skupila.
<BR>&nbsp;&nbsp;&nbsp;&nbsp;&nbsp;"Trebalo bi da legneš na pod, što niže..." Njegov glas sa vozačevog sedišta.
<BR>&nbsp;&nbsp;&nbsp;&nbsp;&nbsp;"Da legnem?"
<BR>&nbsp;&nbsp;&nbsp;&nbsp;&nbsp;"Najmanji obris."
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Počeće da puca. Kad uradim ovo..." Zvuk paljenja motora. Nove rupe na vetrobranu prosuše staklo u kabinu i ona se baci na pod. RV trzavo pođe unazad i zaokrenu na malom prostoru; čula ga je kako pljeska po konzoli, tražeći neku funkciju koja mu je bila potrebna, dok su meci uletali u kabinu, svaki kao novi udarac, kao da neko razmahuje nevidljivim čekićem, trudeći se da održi ritam.
<BR>&nbsp;&nbsp;&nbsp;&nbsp;&nbsp;Rajdel mora da je usmerio kombi kako je želeo, jer je tada uradio onaj trik što su ga izvodili momci gore u Oregonu, sa kočnicama i prenosom.
<BR>&nbsp;&nbsp;&nbsp;&nbsp;&nbsp;Uhvatila je sebe kako vrišti. Nije bilo reči niti ičeg smislenog, samo vrištanje.
<BR>&nbsp;&nbsp;&nbsp;&nbsp;&nbsp;Vozilo onda napravi zaokret koji ih je zamalo prevrnuo, i ona pomisli da ovi kombiji verovatno nisu napravljeni za veće brzine. Sada su se kretali još brže, činilo se, uzbrdo.
<BR>&nbsp;&nbsp;&nbsp;&nbsp;&nbsp;"E, jebi ga", čula je Rajdela, onaj njegov uvrnuto spokojan glas, i oni udariše u vrata, ili kapiju, ili šta je to već bilo, a ona oseti nešto kao kada je izvela onaj radikalni skok tamo u Lafajet Parku, posle koga su morali više puta da joj objašnjavaju kako se zakucala na glavu, jer bi svaki put zaboravila.
<BR>
<BR>&nbsp;&nbsp;&nbsp;&nbsp;&nbsp;Bila je ponovo u Skinerovoj sobi, i čitala National Geographic, o tome kako se Kanada raspala na pet država. Pila je hladno mleko iz tetrapaka i jela slani keks. Skiner je bio u krevetu, sa televizorom na grudima, i gledao jednu od onih emisija o istoriji koje je voleo. Pričao je o tome kako su čitav njegov život istorijski filmovi izgledali sve bolje i bolje. Kako su u početku bili trzavi i crno-beli, kako su vojnici u njima trčali okolo kao da imaju mrave u gaćama, i kako je slika imala neko grozno krupno zrno, a nebo bilo puno ogrebotina. Kako se kretanje postepeno usporilo na pravu meru, kako je došla boja, zrno postalo finije sve dok nije nestalo, kao i ogrebotine. A sve je to bilo sranje, rekao je, jer je posredi bilo puko nagađanje, nečija zamisao o tome kako je to moglo da izgleda, ishod određene odluke i pritiska na određeno dugme. Ali je ipak bilo pun pogodak, kao prvi put kada ste mogli da čujete Bilija Holideja bez pucketanja i šuštanja.
<BR>&nbsp;&nbsp;&nbsp;&nbsp;&nbsp;Bili Holidej je verovatno bio neki tip poput Elvisa, pomislila je Čueta, sa šljokicama na odelu, ali pre nego što je omatorio i ugojio se.
<BR>&nbsp;&nbsp;&nbsp;&nbsp;&nbsp;Skiner je imao to svoje mišljenje o istoriji. Kao, da se pretvara u plastiku. Ali ona je volela da mu pokaže da ga sluša kada bi joj nešto pričao, jer bi inače mogao da vergla danima, a da ništa ne kaže. Zato je sada podigla pogled, sa časopisa i slika devojaka koje mašu belo-plavim zastavama u Kvebečkoj Republici, i videla svoju majku kako sedi na ivici Skinerovog kreveta, nekako lepa, tužna i umorna, onako kako je umela da izgleda kada bi se vratila sa posla, pre nego što bi skinula šminku.
<BR>&nbsp;&nbsp;&nbsp;&nbsp;&nbsp;"U pravu je", reče Čuetina majka.
<BR>&nbsp;&nbsp;&nbsp;&nbsp;&nbsp;"Mama?"
<BR>&nbsp;&nbsp;&nbsp;&nbsp;&nbsp;"To o istoriji, da su je izmenili."
<BR>&nbsp;&nbsp;&nbsp;&nbsp;&nbsp;"Mama, ti..."
<BR>&nbsp;&nbsp;&nbsp;&nbsp;&nbsp;"Ali to ionako svi rade, dušo. Ništa novo. Filmovi su se samo poklopili sa sećanjem."
<BR>&nbsp;&nbsp;&nbsp;&nbsp;&nbsp;Čueta zaplaka.
<BR>&nbsp;&nbsp;&nbsp;&nbsp;&nbsp;"Čueta-Marija", reče njena majka, u nekoj zvonjavi iz daljine, "opet si udarila glavu."
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
