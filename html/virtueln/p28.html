<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. RV
<P>&nbsp;&nbsp;&nbsp;&nbsp;&nbsp;<EM>RV: skraćenica za 'recreational vehicle', to jest za vrstu kombija čiji je teretni deo preuređen u 'kamp-prikolicu' koja je sastavni deo vozila - prim. prev.</EM>
<BR>
<BR>&nbsp;&nbsp;&nbsp;&nbsp;&nbsp;Bilo je pola jedanaest kada su konačno morali da napuste salon, i to samo zato što je Lori, koju je Čueta upoznala prilikom prve posete, rekla da će Beni Sing, gazda, uskoro da se pojavi i da zato ne mogu više da ostanu, pogotovo jer njen prijatelj spava kao da je obeznanjen ili tako nešto. Čueta je odgovorila da razume i zahvalila joj se.
<BR>&nbsp;&nbsp;&nbsp;&nbsp;&nbsp;"Ako vidiš Semija Sala", reče Lori, "pozdravi ga u moje ime."
<BR>&nbsp;&nbsp;&nbsp;&nbsp;&nbsp;Čueta klimnu glavom i poče da drma tipa za rame. Ovaj zabrunda i pokuša da joj skloni ruku. "Probudi se. Moramo da idemo."
<BR>&nbsp;&nbsp;&nbsp;&nbsp;&nbsp;Nije mogla da veruje da mu je ispričala sve te stvari, ali je morala nekome da se ispovedi, jer bi inače šiznula. Time ništa od toga nije počelo da izgleda razumnije, a sada, pošto se nadovezala Rajdelova priča, činilo se još manje. Vest da je neko ubio onog govnara izgledala joj je neverovatna, ali ako je bila tačna, pretpostavljala je da ju je uvalila u veća govna nego ranije.
<BR>&nbsp;&nbsp;&nbsp;&nbsp;&nbsp;"Probudi se!"
<BR>&nbsp;&nbsp;&nbsp;&nbsp;&nbsp;"Isuse..." Uspravio se, trljajući nadlanicama oči.
<BR>&nbsp;&nbsp;&nbsp;&nbsp;&nbsp;"Moramo da idemo. Uskoro će doći gazda. Moja prijateljica pustila te je da odspavaš."
<BR>&nbsp;&nbsp;&nbsp;&nbsp;&nbsp;"Kuda da idemo?"
<BR>&nbsp;&nbsp;&nbsp;&nbsp;&nbsp;Čueta je već razmišljala o tome. "Preko u Koulu, pored Prevlake, izdaju sobe na sat."
<BR>&nbsp;&nbsp;&nbsp;&nbsp;&nbsp;"Hoteli?"
<BR>&nbsp;&nbsp;&nbsp;&nbsp;&nbsp;"Pa, ne baš", reče ona. "Za ljude kojima treba krevet na kratko."
<BR>&nbsp;&nbsp;&nbsp;&nbsp;&nbsp;On posegnu iza sofe za jaknom. "Vidi ovo", reče, gurnuvši prste u poderotinu na ramenu. "Još juče je bila nova."
<BR>
<BR>&nbsp;&nbsp;&nbsp;&nbsp;&nbsp;Četvrti koje su živele noću imale su osobinu da ujutru izgledaju mnogo gore. U ovo doba dana čak su i prosjaci izgledali lošije, kao taj tip sa ranama, što je pokušavao da proda pola konzerve sosa za špagete. Široko ga je zaobišla. Dva ugla dalje naišli su na prve izletnike na putu prema Skajvokerovom Parku; u gomili će biti manje upadljivi, ali tu je takođe bilo više pajkana. Pokušala je da se seti da li čuvari u Skajvokeru pripadaju IntenStraži, kompaniji o kojoj je govorio Rajdel.
<BR>&nbsp;&nbsp;&nbsp;&nbsp;&nbsp;Pitala se da li je Fontejn svratio do Skinera kao što je obećao. Čuvala se da kaže previše toga preko telefona, pa je isprva samo rekla da odlazi na neko vreme, i zamolila Fontejna da pođe i vidi kako je Skiner, a možda i onaj japanski student koji je u poslednje vreme visio tamo. Ali je Fontejn sigurno primetio da je zabrinuta, pa ju je malo pritisnuo po tom pitanju, tako da je morala da mu kaže da je zabrinuta za Skinera, jer bi neki ljudi mogli da se popnu gore i da ga povrede.
<BR>&nbsp;&nbsp;&nbsp;&nbsp;&nbsp;"Misliš neko ko nije sa mosta", rekao joj je, i ona je odgovorila: da, mislim, ali je to bilo sve što je mogla da kaže. Na liniji je nekoliko sekundi bila tišina, i u pozadini je čula jednog od Fontejnovih klinaca kako peva, jednu od onih afričkih pesama sa uvrnutim coktanjem iz grla. "U redu", konačno je začula Fontejna, "proveriću ti to." Čueta mu se žurno zahvalila i prekinula vezu. Fontejn je činio dosta toga za Skinera. Nikada nije razgovarao sa Čuetom o tome, ali se činilo da Skinera zna čitav život, ili bar otkako živi na mostu. Bilo je puno takvih ljudi, i Čueta je znala da Skiner može da sredi da neko motri na toranj i na lift. Da motri na tuđince. Ljudi sa mosta su to radili jedni za druge, a Fontejnu su mnogi dugovali uslugu, jer je bio jedan od glavnih majstora za elektriku.
<BR>&nbsp;&nbsp;&nbsp;&nbsp;&nbsp;Prolazili su pored pekare koja je spolja imala neku vrstu gvozdenog kaveza, zavarenog od starog gvožđa, gde se moglo sedeti za stočićima i jesti pecivo. Miris svežeg peciva izazivao joj je nesvesticu od gladi. Upravo je razmišljala kako bi možda bilo bolje da uđu i kupe jedno deset pogačica u kesi i možda malo krem-sira i da sve to ponesu sa sobom, kada joj Rajdel spusti ruku na rame.
<BR>&nbsp;&nbsp;&nbsp;&nbsp;&nbsp;Okrenula je glavu i ugledala taj veliki, sjajni, beli RV kako skreće u Hajt ispred njih i nastavlja prema njima. Kao oni bogati starci u Oregonu, u čitavim konvojima ovakvih vozila koja su na prikolicama vukla čamce, male džipove, ili imala motorcikle na boku kao čamce za spasavanje. Noću su se zaustavljali u onim naročitim logorima sa ogradom od žilet-žice i natpisima ZABRANJEN ULAZ, koji nisu bili šala.
<BR>&nbsp;&nbsp;&nbsp;&nbsp;&nbsp;Rajdel je zurio u RV kao da ne veruje očima, i kombi je tada usporio pored njih, a neka stara gospođa spustila je prozor, isturila glavu i pozvala: "Mladiću! Izvinite ako smetam, ali zovem se Danika Eliot i mislim da smo se upoznali juče, u avionu iz Barbenka."
<BR>&nbsp;&nbsp;&nbsp;&nbsp;&nbsp;Danika Eliot bila je penzionerka iz Altadene, mesta koje se nalazilo dole u JuKalu, i doletela je u San Francisko, kako je rekla istim avionom kao Rajdel, da sredi da joj muža premeste u drugi centar za kriogenizaciju. Pa, ne baš muža nego njegov mozak, koji su zaledili kada je umro.
<BR>&nbsp;&nbsp;&nbsp;&nbsp;&nbsp;Čueta je čula da ljudi rade takve stvari, ali nikada nije razumela zašto, a to očigledno nije razumela ni Danika Eliot. Ali je ipak zapucala čak ovamo da protraći valjan novac i da organizuje da mozak njenog muža Dejvida presele na još skuplje mesto gde će ga čuvati na ledu u posebnom, ličnom tanku, umesto da pluta u velikom tanku zajedno sa još nekoliko zaleđenih mozgova kao što je bilo dotle. Čueti se stara dama prilično dopadala, ali je nadugačko pričala o jednoj te istoj stvari, pa je Rajdel posle nekog vremena samo vozio i klimao glavom kao da sluša, a Čueta, koja je bila navigator, uglavnom pazila na ekran mape na tabli RV-a i na policijska vozila.
<BR>&nbsp;&nbsp;&nbsp;&nbsp;&nbsp;Gospođa Eliot obavila je prethodne večeri sve što treba za premeštaj muževljevog mozga, i rekla je da ju je to malo rastužilo, pa je odlučila da iznajmi taj RV i da se njim odveze do Altadene, natenane i uživajući u putovanju. Na žalost, nije poznavala San Francisko, pa se izgubila tražeći izlaz na autoput, pošto je tog jutra u šest sati preuzela vozilo. Na kraju je završila vozeći u krug po Hajtu, za koji je rekla da joj ne izgleda kao bezbedan kraj, ali je svakako veoma zanimljiv.
<BR>&nbsp;&nbsp;&nbsp;&nbsp;&nbsp;Slobodni kraj lisica stalno je ispadao iz rukava Skinerove jakne, ali je gospođa Eliot bila suviše zauzeta pričom da bi to primetila. Rajdel je vozio, Čueta je sedela u sredini, a gospođa Eliot sa strane. RV je bio japanske proizvodnje i imao je elektronski kontrolisana modularna prednja sedišta, sa zvučnicima ugrađenim u naslone za glavu.
<BR>&nbsp;&nbsp;&nbsp;&nbsp;&nbsp;Gospođa Eliot je rekla Rajdelu da se izgubila i pitala ga da li poznaje grad i da li mogao da je odveze do izlaza na autoput za Los Anđeles. Rajdel je pun minut blenuo u nju, a onda se sabrao i rekao da će to rado učiniti, da je ovo ovde njegova prijateljica Čueta i da se on zove Beri Rajdel.
<BR>&nbsp;&nbsp;&nbsp;&nbsp;&nbsp;Gospođa Eliot je rekla da je Čueta lepo ime.
<BR>&nbsp;&nbsp;&nbsp;&nbsp;&nbsp;I tako su se našli na putu iz San Franciska, pošto je Čueta imala dosta dobru ideju da Rajdel pokuša da nagovori gospođu Eliot da im dozvoli da pođu s njom. Bilo je to sve što je uspela da smisli sa svoje strane, način da umaknu sa ulice i od tipa koji je ubio Semija i onog Vorbejbija i ruskih pajkana, i činilo joj se da to nije loša zamisao, i odmah je počela da se oseća malo bolje, ako se ne računa osećaj da će joj želudac uskoro početi da glođe sam sebe.
<BR>&nbsp;&nbsp;&nbsp;&nbsp;&nbsp;Rajdel je prošao pored jednog In-and-Out Burger restorana, i Čueta se setila kako je taj momak koga je poznavala gore u Oregonu, neki Frenklin, poneo vazdušni pištolj i oborio slova B i R, tako da je ostalo IN-AND-OUT URGE. <EM>In-and-Out Urge u doslovnom prevodu znači 'nagon za unutra-napolje', to jest, želja za 'onim stvarima' - prim. prev.</EM> Ispričala je to Lauelu, ali njemu nije bilo smešno. Sada joj je palo na pamet da je Rajdelu ispričala stvari zbog kojih bi Lauel eksplodirao da je saznao za njih, a Rajdel je maltene bio neka vrsta pajkana. Lauel je, onako mrtav-hladan i pun sebe zbog veza koje je imao i svega, pošto mu je rekla da je u nevolji i da je neko upravo upucao Semija Sala i da će sto-posto doći po nju, počeo da se pogledava sa Koudsom kao da im se njena priča sve manje sviđa, a onda je upala ona grdosija od jebenog pandura u mantilu, na šta se ovoj dvojici bukvalno smrz'lo govno.
<BR>&nbsp;&nbsp;&nbsp;&nbsp;&nbsp;Ali tako joj i treba. Nijedan njen prijatelj nije bogzna kako gotivio Lauela, a Skiner ga je omrznuo iz prve. Rekao je da je Lauelu glava toliko duboko u sopstvenom dupetu da bi lako mogao da uklizi do kraja i nestane. Ali pre njega nije imala pravog dečka, a on je u početku bio tako fin prema njoj. Samo da nije počeo da uzima igrača, koji je pomogao da govnar u njemu iziđe na površinu, i da ga Kouds, koji je nikada nije mirisao, nije ubedio da je ona samo jedna od onih seljančura. Jebi ga.
<BR>&nbsp;&nbsp;&nbsp;&nbsp;&nbsp;"Znate", reče ona, "ako uskoro nešto ne pojedem, mislim da ću da umrem."
<BR>&nbsp;&nbsp;&nbsp;&nbsp;&nbsp;Gospođa Eliot na to napravi frku Rajdelu da odmah stane, nađe joj neku klopu i poče silno da se izvinjava što ih nije pitala jesu li doručkovali.
<BR>&nbsp;&nbsp;&nbsp;&nbsp;&nbsp;"Pa", reče Rajdel, mršteći se u retrovizor, "stvarno bih voleo da izbegnemo podnevnu gužvu..."
<BR>&nbsp;&nbsp;&nbsp;&nbsp;&nbsp;"Oh", reče gospođa Rajdel. Onda se razvedri. "Čueta, dušo, pozadi imamo frižider, ako te ne mrzi da skokneš do tamo. Ubeđena sam da su oni iz agencije ostavili nešto hrane za put. Obično ostave."
<BR>&nbsp;&nbsp;&nbsp;&nbsp;&nbsp;Čueti je to zvučalo savršeno. Otkopčala je pojas i provukla se između sedišta. Iza su bila mala vrata, i kada je prošla kroz njih, unutra se uključilo svetlo. "Hej", reče ona, "ovde imate celu kuću..."
<BR>&nbsp;&nbsp;&nbsp;&nbsp;&nbsp;"Samo uživaj!" reče gospođa Eliot.
<BR>&nbsp;&nbsp;&nbsp;&nbsp;&nbsp;Svetlo je ostalo uključeno kada je zatvorila vrata za sobom. Nikada nije bila u nekom od tih vozila, i prvo što je pomislila bilo je da je prostrano kao u Skinerovoj sobi, ali deset puta udobnije. Sve je bilo sivo, sivi tepih, siva plastika i siva veštačka koža. A friz je bio slatka mala stvar ugrađena u pult, i u njemu se nalazila korpa, umotana u najlon i vezana trakom. Skinula je najlon i unutra pronašla vino, paketiće sira, jabuku, krekere i par čokolada. U frižideru je bilo i kole i vode u bocama. Sela je na krevet i pojela paketić sira, šaku krekera, štanglu francuske čokolade, i popila bocu vode. Onda je isprobala TV koji je imao dvadeset tri satelitska programa.
<BR>&nbsp;&nbsp;&nbsp;&nbsp;&nbsp;Kada je završila, odložila je papirne omote, praznu bocu i ostalo u malu kantu za otpatke ugrađenu u zid, isključila TV, izula cipele i ispružila se na ležaj.
<BR>&nbsp;&nbsp;&nbsp;&nbsp;&nbsp;Bilo je neobično ležati na krevetu u sobici koja se kretala neznano kuda. Pitala se gde će se nalaziti sutra.
<BR>&nbsp;&nbsp;&nbsp;&nbsp;&nbsp;Pre nego što ju je savladao san, setila se da joj je Koudsova kesica sa igračem još sakrivena u vešu. Bolje da je se ratosilja. Količina je verovatno bila dovoljna da završi u ćorki.
<BR>&nbsp;&nbsp;&nbsp;&nbsp;&nbsp;Razmišljala je o dejstvu te stvari i pitala se kako ljudi mogu da potroše poslednju paru da bi se tako osećali.
<BR>&nbsp;&nbsp;&nbsp;&nbsp;&nbsp;Mogla je samo da žali što se Lauelu svideo taj osećaj.
<BR>
<BR>&nbsp;&nbsp;&nbsp;&nbsp;&nbsp;Probudila se kada se ispružio pred nje. RV je bio u pokretu, ali bila je sigurna da se prethodno zaustavljao. U kabini je bio mrak.
<BR>&nbsp;&nbsp;&nbsp;&nbsp;&nbsp;"Ko vozi?" reče ona.
<BR>&nbsp;&nbsp;&nbsp;&nbsp;&nbsp;"Gospođa Armbruster."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Gospođa Eliot. Gospođa Armbruster bila je moja učiteljica koja liči na nju."
<BR>&nbsp;&nbsp;&nbsp;&nbsp;&nbsp;"'De idemo?"
<BR>&nbsp;&nbsp;&nbsp;&nbsp;&nbsp;"U Los Anđeles. Rekao sam joj da ću je zameniti kad se umori. I kazao sam joj da ne mora da nas budi na granici. Ako im bude rekla da ne nosi nikakve poljoprivredne proizvode, verovatno će je pustiti bez provere."
<BR>&nbsp;&nbsp;&nbsp;&nbsp;&nbsp;"A ako budu proveravali?"
<BR>&nbsp;&nbsp;&nbsp;&nbsp;&nbsp;Bio joj je dovoljno blizu na uskom ležaju da oseti kako je slegnuo ramenima.
<BR>&nbsp;&nbsp;&nbsp;&nbsp;&nbsp;"Rajdele?"
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Otkud Rusi među pajkanima?"
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Pa, ako gledaš televiziju, emisije o pajkanima, polovina onih najkrupnijih su Rusi. I ona dvojica na mostu. Zašto baš Rusi?"
<BR>&nbsp;&nbsp;&nbsp;&nbsp;&nbsp;"Pa", reče on, "na televiziji malo preteruju, ali to je zbog Organizacije, zato što ljudi vole to da gledaju. Ali, pravo da ti kažem, u situaciji kad Rusi caruju kriminalom, logično je imati ruske pajkane..." Začula ga je kako zeva. Osetila kako se proteže.
<BR>&nbsp;&nbsp;&nbsp;&nbsp;&nbsp;"Jesu li svi kao ona dvojica u Disidentima?"
<BR>&nbsp;&nbsp;&nbsp;&nbsp;&nbsp;"Nisu", reče on. "Ima pokvarenih pajkana, ali to ti je svuda tako..."
<BR>&nbsp;&nbsp;&nbsp;&nbsp;&nbsp;"Šta ćemo da radimo, kada stignemo u Los Anđeles?"
<BR>&nbsp;&nbsp;&nbsp;&nbsp;&nbsp;Ali on nije odgovorio i ubrzo je počeo da hrče.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
