<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. BELEŽNICA
<P>&nbsp;&nbsp;&nbsp;&nbsp;&nbsp;pirinač
<BR>&nbsp;&nbsp;&nbsp;&nbsp;&nbsp;kuhinjski sunđeri
<BR>&nbsp;&nbsp;&nbsp;&nbsp;&nbsp;metla
<BR>&nbsp;&nbsp;&nbsp;&nbsp;&nbsp;tečni deterdžent
<BR>&nbsp;&nbsp;&nbsp;&nbsp;&nbsp;vreća za spavanje
<BR>&nbsp;&nbsp;&nbsp;&nbsp;&nbsp;gorivo za rešo
<BR>&nbsp;&nbsp;&nbsp;&nbsp;&nbsp;ulje/zaptivka
<BR>
<BR>&nbsp;&nbsp;&nbsp;&nbsp;&nbsp;On sada spava. Pirinač sa karijem iz Taijeve prikolice. Pita gde je otišla devojka. Rekao sam mu da se javila, ali da ne znam gde je ni zašto. Pištolj na polici. Mrsko mi je da ga diram (hladan, težak, zaudara na ulje, tamnoplava politura izlizana do srebrnosive sa strane, na izbočenim delovima cilindra. 'SMITH & WESSON'. Tomason). Večeras je ponovo pričao o Šejpliju.
<BR>
<BR>&nbsp;&nbsp;&nbsp;&nbsp;&nbsp;To što su mu uradili, Skuteru, jebena gre'ota. Uvek isto sranje. Uvek neko od nji', da se čovek zapita kako je bilo koja od ti' prokletih religija uspela toliko da potraje i kako je uopšte nastala. Može biti da će jednog dana i sam postati jedna od nji', da će ljudi ubijati u njegovo ime, ili se bar zaklanjati iza njegovog imena. Nekad je bio taj kult Raspetog Hrista, oni što su govorili samo ponedeonikom, a tog dana su odlazili da iskopaju po lopatu zemlje za sopstveni grob, Skuteru. Malo-malo, pa bi nekom od njih dunulo u glavu da je duh ušao u njega, i onda bi to uradio, sa tim specijalnim hromiranim klinovima što su ih svi imali sa sobom, u vrećici oko vrata, znaš, obavezno od kože nerođenog jagnjeta. Ma, ti su izgledali luđe od ovih što su ga udesili, Skuteru. Na kraju su i' sve pozatvarali u ludnicu. Negde oko 1998. nije preost'o nijedan.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
