<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. KOGNITIVNI DISIDENTI
<P>&nbsp;&nbsp;&nbsp;&nbsp;&nbsp;Rajdel nije bio sasvim načisto oko te stvari sa mostom, a još manje oko onoga što je Fredi imao da kaže o tome, na Vašaru Hrane i na povratku sa Severne Obale. Neprestano se prisećao dokumentarca koji je gledao u Noksvilu, i bio je prilično siguran da je ono o ljudožderima i kultovima prazna priča. Imao je utisak da Fredi želi da ga ubedi u to, zato što je on, Rajdel, taj koji treba da ode tamo po tu ribu, Čuetu Vašington.
<BR>&nbsp;&nbsp;&nbsp;&nbsp;&nbsp;A sada, kad se našao tamo, posmatrajući ljude kako žure da sklone robu od nevremena, Fredijeva priča izgledala mu je još manje verovatna. Nekako ga je sve podsećalo na karneval. Ili vašar sa onim ludim građevinama, zapravo kutijama, i čitavim kućama-prikolicama podignutim i pričvršćenim na konstrukciju velikim gužvama lepljive trake, nalik na skakavce u paukovoj mreži. Moglo se ići gore-dole između dve platforme, kroz otvore prosečene u gornjoj platformi, svakojakim stepenicama skrpljenim tamo ispod, od šperploče i zavarenog čelika, a na jednom mestu video je i avionske stepenice, polegle na izduvane gume točkova.
<BR>&nbsp;&nbsp;&nbsp;&nbsp;&nbsp;Na donjoj platformi, kad se prođe niz prikolica sa hranom, nalazili su se uglavnom barovi, najmanji koje je Rajdel ikada video: neki su imali samo četiri stolice, i ništa više, čak ni vrata, već samo rešetku koja se spuštala i zaključavala.
<BR>&nbsp;&nbsp;&nbsp;&nbsp;&nbsp;Ali ništa od toga nije bilo napravljeno po nekom planu, ili on nije mogao da zapazi tako nešto. To nije bio tržni centar, gde je trebalo samo utaknuti delatnost u predviđeno ležište i videti da li dejstvuje ili ne. Ovo mesto jednostavno je izraslo, činilo se, tako što je jedna stvar krpljena na drugu, sve dok čitav raspon nije obrastao tom bezobličnom tvari, gde nije bilo dve jednake ćelije. Svuda gde bi se pogledalo video se različit materijal, uglavnom upotrebljen u svrhu koja se razlikovala od one prirodne. Prošao je pored lokala obloženih tirkiznom Formikom, lažnom ciglom, krhotinama keramičkih pločicama poređanim u spirale, sunca i cveće. Jedno mesto, već zatvoreno, bilo je obloženo zelenim i bakarnim štampanim pločama.
<BR>&nbsp;&nbsp;&nbsp;&nbsp;&nbsp;Uhvatio je sebe kako se smeši svemu tome, a žitelji uopšte nisu obraćali pažnju na njega, u ljudožderskom ili bilo kom drugom smislu. Bili su, činilo se, pojednako raznorodna mešavina kao njihovi građevinski materijali: tu je bilo svih životnih doba, svi rasa i boja kože, i svi su bili u žurbi zbog oluje koja je sad ozbiljno pretila da će izbiti, jer je vetar bio sve jači dok se probijao između kolica i starih dama sa trščanim koferima. Jedan mališan, koji se teturao pod težinom velikog, crvenog protivpožarnog aparata u naručju, uplete mu se u noge. Rajdel je prvi put u životu video dete sa takvom tetovažom. Dečak reče nešto na nekom jeziku i ode dalje.
<BR>&nbsp;&nbsp;&nbsp;&nbsp;&nbsp;Rajdel zastade i izvadi Vorbejbijevu mapu iz džepa jakne. Pokazivala je mesto gde živi devojka i način da se popne do njega. Nalazilo se na samom krovu proklete stvari, u kolibici prikačenoj za vrh jedne od kula sa kojih su visili kablovi. Vorbejbi je imao divan rukopis, pravi krasnopis, a mapu je nacrtao na zadnjem sedištu patriota, i ispisao je za Rajdela. Ovde su stepenice, zatim pođeš ovim pešačkim mostom i popneš se nekom vrstom lifta.
<BR>&nbsp;&nbsp;&nbsp;&nbsp;&nbsp;Zaključio je da neće biti lako naći te stepenice, jer je, pogledavši okolo, video mnoštvo uskih, malih stepeništa kako vijugaju između šatri i zatarabljenih mikro-barova, bez ikakve pravilnosti. Pretpostavio je da sva vode do iste pacovske rupe, ali nije bilo jemstva da su i povezana.
<BR>&nbsp;&nbsp;&nbsp;&nbsp;&nbsp;Tada ga sustiže iscrpljenost, i on se zapita kada će mu konačno biti dozvoljeno da se ispava, i koja je uopšte svrha lakrdije u koju su ga upleli. U šta je to dopustio da ga Hernandez uvali?
<BR>&nbsp;&nbsp;&nbsp;&nbsp;&nbsp;Poče i kiša, vetar se još pojača i ljudi žurno potražiše zaklon, ostavivši Rajdela šćućurenog između dva staromodna japanska automata za hranu. Celokupan sklop, ako se mogao tako nazvati, bio je dovoljno porozan da propusti priličnu količinu kiše, ali dovoljno veliki i nezgrapan da se ozbiljno suprotstavi vetru. Sve je odjednom počelo da pucketa, krcka i nekako ječi. Sijalice stadoše da se gase.
<BR>&nbsp;&nbsp;&nbsp;&nbsp;&nbsp;Opazi mlaz varnica i kabl kako pada, iz onog haotičnog svežnja. Neko nešto povika, ali reči odnese vetar pre nego što je uspeo da ih razabere. Pogleda dole i vide kako mu se oko SWAT cipela podiže voda. Ne valja, pomisli: bare, pokvašene cipele, struja.
<BR>&nbsp;&nbsp;&nbsp;&nbsp;&nbsp;Nedaleko od jednog automata nalazila se tezga sa voćem, sklepana od napabirčenog drveta poput dečje tvrđave. Međutim, ispod tezge bila je neka vrsta police, uzdignuta desetak centimetara od tla i naizgled suva. Uvukao se tamo, da podigne noge iz vode. Ispod tezge mirisalo je na prezrele mandarine, ali je bilo devedeset odsto suvo, a automat ga je zaklanjao od vetra.
<BR>&nbsp;&nbsp;&nbsp;&nbsp;&nbsp;Povukao je zatvarač jakne do kraja, gurnuo ruke u džepove i pokušao da misli o kadi punoj vrele vode i suvoj postelji. Mislio je na futon iz Futon Mauta, dole u Mar Visti, i začudio se kada je osetio nostalgiju. Isuse, pomisli, sad će početi da mi nedostaju i oni samolepljivi cvetovi.
<BR>&nbsp;&nbsp;&nbsp;&nbsp;&nbsp;U blizini se sruši platnena nadstrešnica, nosači popucaše kao čačkalice i izliše bar dvadeset galona vode. Istog trenutka ugleda Čuetu Vašington, tu pred sobom, na otvorenom. Kao u snu. Ni dvadeset koraka daleko. Naprosto je stajala tamo.
<BR>
<BR>&nbsp;&nbsp;&nbsp;&nbsp;&nbsp;Rajdel je na Floridi imao devojku sa kojom se kao zabavljao, pošto se njegov otac preselio tamo i razboleo. Zvala se Klaudija Marsalis, bila je iz Bostona i majka joj je imala prikolicu u istom kampu gde i Rajdelov otac, odmah izvan Tampa Beja. Rajdel je bio na prvoj godini akademije, ali je imao nekoliko praznika, a otac je umeo da sredi za jeftinije avionske karte.
<BR>&nbsp;&nbsp;&nbsp;&nbsp;&nbsp;Tako je Rajdel odlazio za praznike kod oca, a uveče je ponekad izlazio da se provoza sa Klaudijom Marsalis u modelu linkolna iz 1994. njene majke, za koji je Klaudija rekla da je boje višnje kada su ga dovezli na obalu, ali je posle počela da ga nagriza so. Bilo je očigledno da ga je u Bostonu izvozila iz garaže samo leti, da bi ga zaštitila od hemikalija. Imao je one plavobele MASS. HERITAGE tablice, zato što je bio kolekcionarski model. Model je bio zaista starinski, od štampanog metala, i nije imao osvetlenje u kabini.
<BR>&nbsp;&nbsp;&nbsp;&nbsp;&nbsp;Taj kraj Tampe bio je prava selendra; saobraćajni znaci na ulicama bili su izbušeni jer su lokalnom življu služili kao streljačke mete za sačmarice i drugo oružje. A sačmarica je bilo napretek; moglo se videti po nekoliko iza zadnjeg vetrobrana svakog pikapa ili 4x4, a obično i par velikih matorih kerova. Klaudija je slatko zavitlavala Rajdela zbog toga, zbog muškarčina sa šeširima koji su se vozikali okolo sa puškama i psima. Rajdel joj je rekao da to nema nikakve veze sa njim, da je došao iz Noksvila, gde niko ne nosi pušku u vožnju. I niko ne puca u saobraćajne znakove, jer tamošnja policija ne dozvoljava takve stvari. Ali je Klaudija bila od onih koji veruju da je sve što leži južno od prestonice ista pruga, ili se pravila da bi ga nervirala.
<BR>&nbsp;&nbsp;&nbsp;&nbsp;&nbsp;Ali noći su mirisale na so, magnolije i močvare, i njih dvoje su se vozili okolo u Linkolnu, slušajući radio. Kada bi se potpuno smračilo, mogla su se videti svetla sa brodova i velikih teretnih letelica koje su milele nebom kao najsporiji NLO-i na svetu. Povremeno bi se malo zezali na zadnjem sedištu, ali je Klaudija tvrdila da je to na Floridi previše znojav posao, a on se uglavnom slagao s njom. Bilo im je dovoljno što su zajedno, i sami.
<BR>&nbsp;&nbsp;&nbsp;&nbsp;&nbsp;Jedne večeri slušali su neku kantri-stanicu iz Džordžije, i disk-džokej je pustio 'Isus i ja ima da vam isprašimo bezbožna dupeta', tvrdokorni pentekostalni hard-metal o abortusu i ajatolasima i ostalom u tom stilu. Klaudija je prvi put čula tu pesmu i upišala se od smeha. Nije mogla da veruje da je neko snimio tako nešto. Kada se malo povratila od smeha, upitala je Rajdela zašto želi da postane policajac. Osetio se nekako nelagodno zbog toga, jer je izgledalo da joj je to što je na akademiji takođe bilo smešno, podjednako kao što joj je pesma bila idiotska. Ali i zato što to nije bila stvar o kojoj je previše razmišljao.
<BR>&nbsp;&nbsp;&nbsp;&nbsp;&nbsp;U stvari, razlog je verovatno bio taj što je sa ocem redovno gledao Policajce u nevolji, zato što je emisija učila ljude da ih poštuju. Tu se videlo sa kakvim se sve nevoljama susreće policija. Ne samo sa naoružanim i ufikasnim ološem, već i sa njihovim advokatima, sudovima i sa trista drugih pizdarija. Ali je znao da bi mu se smejala da joj je rekao da je to zbog televizijske emisije. Zato je malo razmislio o tome i rekao joj da je to zato što mu se dopala zamisao da će biti u stanju da pomogne ljudima koji su stvarno u nevolji. Kada joj je to rekao, samo ga je posmatrala.
<BR>&nbsp;&nbsp;&nbsp;&nbsp;&nbsp;"Beri", konačno je rekla, "ti zaista tako misliš, zar ne?"
<BR>&nbsp;&nbsp;&nbsp;&nbsp;&nbsp;"Pa, da", rekao je, "izgleda da mislim."
<BR>&nbsp;&nbsp;&nbsp;&nbsp;&nbsp;"Ali, Beri, kada si policajac, svi te lažu. Gledaju te kao neprijatelja. Obraćaju ti se samo kada su u nevolji."
<BR>&nbsp;&nbsp;&nbsp;&nbsp;&nbsp;Okrenuo je glavu i pogledao je, vozeći: "Kako ti znaš sve te stvari?"
<BR>&nbsp;&nbsp;&nbsp;&nbsp;&nbsp;"Zato što i moj otac to radi", reče ona, kraj razgovora, i nikada to više nije pomenula.
<BR>&nbsp;&nbsp;&nbsp;&nbsp;&nbsp;Ali je posle razmišljao o tome, vozeći Topoglavca za IntenStražu, jer je taj posao bio kao da si policajac, iako nisi. Ljudi kojima je pomagao nisu ga čak ni lagali, jer su plaćali za pomoć.
<BR>&nbsp;&nbsp;&nbsp;&nbsp;&nbsp;A sad je bio tu, na mostu. Izvukao se ispod tezge da pođe za devojkom za koju su Vorbejbi i Fredi - Rajdel je zaključio da mu ne veruje ni slovca - tvrdili da je iskasapila onog Nemca, ili šta je već bio, gore u onom hotelu. I da je ukrala naočare koje je Rajdel trebalo da im vrati, iste kao one Vorbejbijeve. Ali ako ih je prethodno ukrala, zašto bi se vraćala da ubije vlasnika? Pravo pitanje bilo je kakve on veze ima sa svim tim i zašto je uopšte tako često gledao Policajce u nevolji sa ocem. A odgovor je bio, pretpostavljao je, da se i on, kao i svi drugi u njegovoj situaciji, samo trudio da zaradi za život.
<BR>&nbsp;&nbsp;&nbsp;&nbsp;&nbsp;Sa više mesta u onoj zamršenoj slami gore sada su se slivali pravi potoci kiše, pljušteći po platformi. Negde dalje na mostu blesnu ružičasta svetlost, nalik na munju. Učinilo mu se da ju je video kako odbacuje nešto u stranu, ali nije zastao da vidi šta je to, jer je mogao da je izgubi iz vida. Bila je pošla nekud, izbegavajući vodopade.
<BR>&nbsp;&nbsp;&nbsp;&nbsp;&nbsp;Na akademiji se malo radilo na tehnici uličnog praćenja, naročito ako im nisi izgledao kao bogomdani materijal za inspektora da bi te uzeli na šlifovanje na Naprednim kursevima. Ali Rajdel je svejedno kupio priručnik. Problem je bio u tome, znao je, što je za to potrebno imati bar još jednog partnera, i to pod pretpostavkom da imaš radio-vezu i određen broj prolaznika na ulici da te zaklone. Ovako je bio prinuđen da se u najboljem slučaju šunja za njom.
<BR>&nbsp;&nbsp;&nbsp;&nbsp;&nbsp;Znao je da je to ona po onoj blesavoj frizuri, onom konjskom repu na potiljku kao kod onih debelih japanskih rvača. Mada ona nije bila debela. Njene noge, ispod nekakve velike, stare, motorciklističke jakne koja kao da je nekoliko godina visila u ambaru, delovale su tako kao da često i naporno vežba. Bile su utegnute u nekakav svetlucavi, crni materijal, sličan Kevinovim mikroporoznim kompletima iz Samo Mi Duvaj, uvučen u neku vrstu tamnih čizama ili dubokih cipela.
<BR>&nbsp;&nbsp;&nbsp;&nbsp;&nbsp;Motreći tako na nju i nastojeći da bude van vidokruga ako se okrene, uspeo je da zakorači u jedan od vodopada. Slio mu se pravo za vrat. Istog trenutka začuo je nekoga kako je doziva: "Ču, ti si?" i spustio se na koleno u lokvu, iza gomile sakupljenog drvenog materijala za koji su još bile prilepljene letve i nakvašeni ostaci gipsa. Identifikacija pozitivna.
<BR>&nbsp;&nbsp;&nbsp;&nbsp;&nbsp;Vodopad iza njega pravio je previše buke da bi čuo šta je potom bilo rečeno, ali ih je video: mladić u crnoj, kožnoj jakni, mnogo novijoj od njene, i još neko u nečem crnom, sa podignutom kapuljačom. Sedeli su na nekom hladnjaku, ili nečem sličnom, a tip u kožnjaku cuclao je cigaretu. Kosa mu je bila začešljana u neku vrstu kreste; baš korisno, po tom pljusku. Cigareta načini vatren luk i ugasi se u vodi, a tip siđe i činilo se da nešto govori devojci. Siđe i onaj sa kapuljačom, pokretima kao u pauka. Rajdel vide da nosi majicu, sa rukavima koji su visili petnaestak centimetara preko šaka. Izgledao je kao rasklimatana senka iz nekog starog filma koji je Rajdel gledao, gde su se senke odvojile od ljudi pa su morali da ih hvataju i prišivaju na mesto. Sablet bi verovatno znao da mu kaže naslov filma.
<BR>&nbsp;&nbsp;&nbsp;&nbsp;&nbsp;Naprezao je sve sile da se ne pokrene, klečeći usred lokve, a onda oni pođoše, uzevši je u sredinu, a senka se osvrnu da proveri jesu li sami. Rajdel je uspeo da opazi deo belog lica i tvrde, oprezne oči.
<BR>&nbsp;&nbsp;&nbsp;&nbsp;&nbsp;Izbroja: jedan, dva, tri, pa ustade i pođe za njima.
<BR>&nbsp;&nbsp;&nbsp;&nbsp;&nbsp;Nije mogao da odredi koliko su prešli pre nego što su, činilo se, jednostavno propali u zemlju. Obrisao je kišu sa očiju i pokušao da razreši zagonetku, ali onda vide da su sišli niz stepenice koje su se tamo nalazile, ovaj put urezane u donju platformu, prve koje je video na tom mestu. Prilazeći im, začu muziku i vide plavičastu svetlost. Koja je, pokazalo se, dolazila sa malog, tankog neonskog natpisa, ispisanog velikim plavim slovima: KOGNITIVNI DISIDENTI.
<BR>&nbsp;&nbsp;&nbsp;&nbsp;&nbsp;Na sekund je stajao tamo, slušajući kako voda šišti na transformatoru znaka, a onda siđe.
<BR>&nbsp;&nbsp;&nbsp;&nbsp;&nbsp;Stepenice su bile od iverice, obložene onim hrapavim materijalom koji se ne kliza, ali on zamalo da se oklizne. Kada je zastao na polovini stepeništa, znao je da je posredi bar, jer je osetio miris piva i nekoliko različitih vrsta dima.
<BR>&nbsp;&nbsp;&nbsp;&nbsp;&nbsp;Dole je bilo toplo. Kao kad ulaziš u saunu. I krcato. Neko ga pogodi peškirom. Bio je potpuno mokar i pljesnuo mu je posred grudi, ali on ga dograbi, obrisa kosu i lice, pa ga baci u pravcu iz koga je doleteo. Neko se nasmeja, ženskim glasom. Prišao je šanku i pronašao slobodno mesto u dnu. Začeprkao je po mokrom džepu, upecao par petaka, i bacio na šank. "Pivo", reče. Nije podigao glavu kada je neko spustio jedno ispred njega i pomeo novčiće sa šanka. Bila je to jedna od onih japanskih vrsta, proizvedenih u Americi, koje ljudi u mestima kao što je Tampa nisu mnogo trošili. Sklopio je oči i ispio gotovo pola boce u cugu. Kada je otvorio oči i spustio pivo, neko pored njega reče: "Spoj?"
<BR>&nbsp;&nbsp;&nbsp;&nbsp;&nbsp;On krenu glavu i ugleda nekog tipa zakržljale vilice sa malim, ružičastim cvikerima i malim, ružičastim ustima, proređenom prosedom kosom začešljanom unazad, sjajnom još od nečega osim vlage u prostoriji.
<BR>&nbsp;&nbsp;&nbsp;&nbsp;&nbsp;"Šta?" reče Rajdel.
<BR>&nbsp;&nbsp;&nbsp;&nbsp;&nbsp;"Rekao sam 'spoj'."
<BR>&nbsp;&nbsp;&nbsp;&nbsp;&nbsp;"Čuo sam te", reče Rajdel.
<BR>&nbsp;&nbsp;&nbsp;&nbsp;&nbsp;"Pa? Treba ti usluga ili ne?"
<BR>&nbsp;&nbsp;&nbsp;&nbsp;&nbsp;"Ovaj, čuj", reče Rajdel, "u ovom trenutku treba mi samo ovo pivo, u redu?"
<BR>&nbsp;&nbsp;&nbsp;&nbsp;&nbsp;"Tvoj telefon", reče čovek ružičastih usta. "Ili faks. Zajemčen spoj, mesec dana. Trideset dana u nizu ili trisdeset dana koje odrediš, besplatno. Neograničena dužina, domaće linije. 'Oćeš prekookeanski, može prekookeanski. Ali trista za osnovni spoj." Sve ovo izišlo je u zujanju koje je Rajdela podsetilo na vokalne čipove koje su stavljali u najjeftinije igračke.
<BR>&nbsp;&nbsp;&nbsp;&nbsp;&nbsp;"Ček' malo", reče Rajdel.
<BR>&nbsp;&nbsp;&nbsp;&nbsp;&nbsp;Čovek trepnu par puta iza ružičastih stakala.
<BR>&nbsp;&nbsp;&nbsp;&nbsp;&nbsp;"Ti to misliš na prevezivanje džepnog telefona, je li? Bez plaćanja kompaniji?"
<BR>&nbsp;&nbsp;&nbsp;&nbsp;&nbsp;Čovek ga je samo posmatrao.
<BR>&nbsp;&nbsp;&nbsp;&nbsp;&nbsp;"Pa, hvala", reče Rajdel brzo. "Cenim ponudu, ali nemam telefon kod sebe. Da ga imam, odma' bi' prihvatio."
<BR>&nbsp;&nbsp;&nbsp;&nbsp;&nbsp;Ovaj ga je i dalje posmatrao. "Kao da sam te negde video." Nesigurnost.
<BR>&nbsp;&nbsp;&nbsp;&nbsp;&nbsp;"Ma ne", reče Rajdel. "Ja sam iz Noksvila. Samo sam se sklonio sa kiše." Zaključio je da je vreme da rizikuje da se okrene i osmtri mesto, jer su ogledala iza šanka bila zamagljena i orošena kapljicama. Pomerio je rame i ugledao Japanku, onu koju ju je video u brdima iznad Holivuda, onomad kad je patrolirao sa Sabletom. Stajala je na maloj bini, naga, sa kovrdžavom kosom koja je padala svuda po njoj do struka. Začu sebe kako stenje.
<BR>&nbsp;&nbsp;&nbsp;&nbsp;&nbsp;"'Ej", reče čovek, "'ej."
<BR>&nbsp;&nbsp;&nbsp;&nbsp;&nbsp;Rajdel se strese, čudnim automatskim pokretom, kao mokar pas, ali je ona još bila tamo.
<BR>&nbsp;&nbsp;&nbsp;&nbsp;&nbsp;"'Ej. Kredit." Ponovo verglanje. "Imaš problema? Možda bi 'teo samo da vidiš šta imaju o tebi? Bilo ko, samo ako znaš tačan broj."
<BR>&nbsp;&nbsp;&nbsp;&nbsp;&nbsp;"Hej", reče Rajdel, "čekaj malo. Ona žena tamo gore?"
<BR>&nbsp;&nbsp;&nbsp;&nbsp;&nbsp;Ružičasti cvikeri se nagnuše.
<BR>&nbsp;&nbsp;&nbsp;&nbsp;&nbsp;"Ko je ona?" upita Rajdel.
<BR>&nbsp;&nbsp;&nbsp;&nbsp;&nbsp;"To je hologram", reče čovek, potpuno izmenjenim glasom, i udalji se.
<BR>&nbsp;&nbsp;&nbsp;&nbsp;&nbsp;"Neka sam proklet", reče barmen, iza njega. "Upravo si postavio rekord u otkačivanju Edija Govanceta. Zaradio si pivo, čoveče."
<BR>&nbsp;&nbsp;&nbsp;&nbsp;&nbsp;Barmen je bio crnac sa bakarnim perlama u kosi. Kezio se Rajdelu. "Zovu ga Edi Govance zato što ne vredi ni toliko. Poveže ti telefon sa nekom kutijom bez baterija, pritisne par dugmadi, nešto provrača, i uzme ti pare. To ti je Edi." Otvorio je pivo i spustio ga pred prvog.
<BR>&nbsp;&nbsp;&nbsp;&nbsp;&nbsp;Rajdel je gledao preko ramena prema Japanki. Nepomično je stajala. "Samo sam se sklonio od kiše", reče, jer mu ništa drugo nije padalo na pamet.
<BR>&nbsp;&nbsp;&nbsp;&nbsp;&nbsp;"Pravo veče za to", reče barmen.
<BR>&nbsp;&nbsp;&nbsp;&nbsp;&nbsp;"Nego, reci mi", reče Rajdel, "ona žena tamo."
<BR>&nbsp;&nbsp;&nbsp;&nbsp;&nbsp;"To je Džouzina igračica", reče barmen. "Samo gledaj. Uskoro će je pokrenuti da igra, čim počne pesma koja joj se sviđa."
<BR>&nbsp;&nbsp;&nbsp;&nbsp;&nbsp;"Džouzi?"
<BR>&nbsp;&nbsp;&nbsp;&nbsp;&nbsp;Barmen pokaza prstom. Rajdel pogleda u tom pravcu. Ugleda veoma debelu ženu u invalidskim kolicima, kose boje i teksture grube čelične vune. Bila je odevena u novi kombinezon od teksasa i belu majicu veličine XXL, a obe ruke bile su joj skrivene u nečemu što joj je ležalo u krilu i podsećalo na glatki, sivi plastični muf. Oči su joj bile sklopljene, lice bez izraza. Nije mogao da odredi da li je budna.
<BR>&nbsp;&nbsp;&nbsp;&nbsp;&nbsp;"Hologram?" Japanka je stajala potpuno nepomično. Rajdel se prisećao šta je video one noći. Rogata kruna, sva od srebra. Stidne malje, izbrijane u obliku znaka uzvika. Ova nije imala ni jedno od to dvoje, ali je bila ona. Bila je.
<BR>&nbsp;&nbsp;&nbsp;&nbsp;&nbsp;"Džouzi uvek projektuje", reče barmen, kao da se tu ništa ne može.
<BR>&nbsp;&nbsp;&nbsp;&nbsp;&nbsp;"Iz te stvari u krilu?"
<BR>&nbsp;&nbsp;&nbsp;&nbsp;&nbsp;"To je interfejs", reče barmen. "Projektor je, beše, tamo." Pokaza. "Na vrhu onog NEC-ovog znaka."
<BR>&nbsp;&nbsp;&nbsp;&nbsp;&nbsp;Rajdel ugleda malu, crnu spravu prikačenu za vrh starog svetlećeg znaka. Ličila je na jednu od onih starih kamera, optičkih. Nije znao da li je NEC pivo ili nešto drugo. Ceo zid bio je pokriven takvim znacima, različitim, i on najzad prepozna par imena po kojima je zaključio da je reč o reklamama za proizvođače elektronike.
<BR>&nbsp;&nbsp;&nbsp;&nbsp;&nbsp;Pogleda spravicu, pa debelu ženu u kolicima, i oseti tugu. I bes. Kao da je nešto izgubio. "Nije baš ono što sam mislio da jeste", reče, za sebe.
<BR>&nbsp;&nbsp;&nbsp;&nbsp;&nbsp;"Svako bi se prevario", reče barmen.
<BR>&nbsp;&nbsp;&nbsp;&nbsp;&nbsp;Rajdel pokuša da zamisli nekoga kako sedi tamo gore pored puta i čeka vozila. Kao što je sam ležao u žbunju sa drugarima dole u Džefersonovoj ulici i bacao konzerve pod točkove automobila. Zvučalo je kao kad otpadne radkapna. Ljudi bi stali i izišli da pogledaju, tresući glavom. Ono što je video bila je, dakle, verzija iste igre, samo sa skupom igračkom.
<BR>&nbsp;&nbsp;&nbsp;&nbsp;&nbsp;"Sranje", reče on i okrenu se da osmotri Čuetu Vašington u onoj gužvi. Više nije osećao miris piva, niti dima, već mokre kose, odeće i tela. Bili su tamo, ona i njena dva prijatelja, nalakćeni na mali, okrugli sto u uglu. Onaj treći bio je smaknuo kapuljaču, otkrivši Rajdelu belu, strnjikom obraslu glavu sa nekom pticom ili slepim mišem tetoviranim sa strane, tamo gde bi bila sakrivena pod kosom da mu je bila duža. Bila je to rukom rađena tetovaža, a ne ona koju ti urade na kompjuterizovanom stolu. Ošišani je imao malo, tvrdo lice u profilu, i ćutao je. Čueta Vašington je nešto govorila onom drugom i pri tom nije izgledala srećno.
<BR>&nbsp;&nbsp;&nbsp;&nbsp;&nbsp;Tada se muzika promeni, upadoše bubnjevi, kojih kao da je bilo milion, poređanih iza zidova, i povrh toga, otkačeni talasi statičkog šuma koji se udaljavao i vraćao, i ženski glasovi, poput glasanja ptica. Ništa od toga nije bilo prirodno, glasovi su imali odjek kao sirene vozila u prolazu na autoputu, a bubnjevi, kada bi se malo oslušnulo, bili sastavljeni od sitnih čestica zvuka koje nisu imale nikakve sličnosti sa bubnjevima.
<BR>&nbsp;&nbsp;&nbsp;&nbsp;&nbsp;Japanka - hologram, podseti se Rajdel - podiže ruke i zaigra, neku vrstu uvijanja u mestu, umesto u ritmu sa bubnjevima, sa talasima statike koji su se provlačili kroz melodiju, i kada se setio da pogleda, Rajdel vide da je debela žena otvorila oči i da joj se ruke pokreću u onom plastičnom mufu.
<BR>&nbsp;&nbsp;&nbsp;&nbsp;&nbsp;Niko u baru nije obraćao pažnju na to, samo Rajdel i žena u kolicima. Rajdel je stajao naslonjen na šank, posmatrajući ples holograma i pitajući se šta dalje da radi.
<BR>&nbsp;&nbsp;&nbsp;&nbsp;&nbsp;Vorbejbijeva lista interesovanja bila je sledeća: najbolje pokupiti naočare i devojku, zatim naočare, a tek na kraju samo devojku, ali je to obavezno ako se ne bude moglo bolje.
<BR>&nbsp;&nbsp;&nbsp;&nbsp;&nbsp;Džouzina muzika najzad se i konačno udalji, i ples holograma se okonča. Sa par stolova začu se pijano tapšanje, i Džouzi kratko klimnu glavom kao da im zahvaljuje.
<BR>&nbsp;&nbsp;&nbsp;&nbsp;&nbsp;Problem je u tome, pomisli Rajdel, što ova tu Džouzi, prikovana za kolica, i nije baš najveštija u pokretanju te stvari. Podsetila ga je na onog slepca u parku u Noksvilu, koji je po ceo dan sedeo i svirao staru Nejšnel gitaru. Sedeo je, slep, sa starom gitarom, i nije bilo šeme da ubode dobar akord. I nije baš nimalo napredovao. To mu se činilo nekako nepravedno.
<BR>&nbsp;&nbsp;&nbsp;&nbsp;&nbsp;Ljudi za jednim od stolova u blizini onog za kojim je sedela Čueta Vašington ustadoše da pođu. Rajdel požuri da ga zauzme, ponevši pivo koje je zaradio otkačivši Edija Govanceta. Ni sada se nije dovoljno približio da bi čuo šta govore, ali je bar mogao da proba. Pokušao je da smisli načine da zapodene razgovor, ali mu je to izgledalo prilično beznadežno. Ne zato što je izgledao naročito tuđinski, pošto je imao utisak da većina gostiju nisu redovni, već slučajni uzorci, begunci od kiše. Ali isto tako nije imao pojma o kakvom je mestu reč. Nije mu bilo jasno na šta se odnosi naziv 'Kognitivni disidenti'; to bi mu pomoglo da pogodi temu, svrhu, ili tako nešto. Osim toga, bez obzira na to o čemu su Čueta Vašington i njen momak raspravljali, činilo se da rasprava postaje pregrejana.
<BR>&nbsp;&nbsp;&nbsp;&nbsp;&nbsp;Njen momak, pomisli on. U držanju njenog tela bilo je nečeg što je odavalo Uvređenu Ljubavnicu, trud koji je tip ulagao da pokaže koliko ga se to malo tiče, da je možda posredi Njegova Bivša.
<BR>&nbsp;&nbsp;&nbsp;&nbsp;&nbsp;Sve ovo naprečac ispari, jer je razgovor u baru naglo utihnuo, pa Rajdel podiže pogled sa piva i ugleda poručnika Orlovskog, onog vampirskog pajkana iz odelenja za krvne delikte SFPD-a, kako silazi u bar u svojoj Londonskoj Magli, sa nekom vrstom šešira koji je izgledao kao da je izliven od plastike boje kože, i onim jezivim poluuokvirenim naočarama. Orlovski je stajao u podnožju stepenica i jednom rukom otkopčavao potamneli kaput, sa koga se slivala voda i skupljala u lokvu oko šiljatih cipela. Ispod kaputa i dalje je nosio crni prsluk, i ruka mu se zaustavi na glatkoj, teškoj, mutnomaslinastoj dršci njegovog H&K-a sa kliznim zatvaračem. Rajdel potraži pogledom najlonsku kesu za značku na vrpci, ali nije mogao da je vidi.
<BR>&nbsp;&nbsp;&nbsp;&nbsp;&nbsp;Čitav bar je zurio u Orlovskog.
<BR>&nbsp;&nbsp;&nbsp;&nbsp;&nbsp;Orlovski osmotri prostoriju preko okvira naočara, natenane, počastivši skup dobrom dozom Pogleda. Muzika, neki uvrnut, šupalj tehno koji je zvučao kao detonacije bombi u odajama odjeka, dobi neki novi smisao.
<BR>&nbsp;&nbsp;&nbsp;&nbsp;&nbsp;Rajdel opazi da Džouzi, žena u kolicima, posmatra Rusa pogledom koji nije umeo da odredi.
<BR>&nbsp;&nbsp;&nbsp;&nbsp;&nbsp;Primetivši Čuetu Vašington u uglu, Orlovski pođe prema njenom stolu, bez hitnje, da prisutni osete njegovu neužurbanost. Šaka mu je i dalje počivala na oružju.
<BR>&nbsp;&nbsp;&nbsp;&nbsp;&nbsp;Rajdelu pade na pamet da Rus možda namerava da je izvuče napolje i ustreli. Tako je izgledalo, ali koji bi pajkan uradio takvu stvar?
<BR>&nbsp;&nbsp;&nbsp;&nbsp;&nbsp;Orlovski se zaustavi ispred njihivog stola, na idealnoj razdaljini, izvan dohvata i sa dovoljno prostora da izvuče onu veliku pucu ako zatreba.
<BR>&nbsp;&nbsp;&nbsp;&nbsp;&nbsp;Momak je imao izraz lica, Rajdelu je zbog nečega bilo drago zbog toga, kao da je spreman da se usere. Ošišani je izgledao kao da je izliven od plastike, ili smrznut, sa rukama na stolu. Rajdel ugleda džepni telefon na stolu između njegovih šaka.
<BR>&nbsp;&nbsp;&nbsp;&nbsp;&nbsp;Orlovski zakova devojku punom dozom Pogleda, lice mu je bilo izborano, sivo u onoj svetlosti, nesmiljeno. Trgnu rubom plastičnog šešira, odmerenim malim pokretom, i reče: "Diži se."
<BR>&nbsp;&nbsp;&nbsp;&nbsp;&nbsp;Rajdel je pogleda i opazi da drhti. Nije bilo nikakve sumnje da Rus misli na nju, a ne na njene drugare - Momak je izgledao kao da će se svakog časa onesvestiti, a Ošišani je glumio kip.
<BR>&nbsp;&nbsp;&nbsp;&nbsp;&nbsp;Čueta Vašington ustade, drhtavo, a klimava drvena stolica prevrnu se iza nje.
<BR>&nbsp;&nbsp;&nbsp;&nbsp;&nbsp;"Napolje." Rub šešira pokaza prema stepenicama. Maljava nadlanica šake Orlovskog pokrivala je rukohvat H&K-a.
<BR>&nbsp;&nbsp;&nbsp;&nbsp;&nbsp;Rajdel začu sopstvena kolena kako krckaju od napetosti. Bio je povijen napred, grčevito stežući ivice stola. Osećao je stare, osušene žvake sa donje strane.
<BR>&nbsp;&nbsp;&nbsp;&nbsp;&nbsp;Svetlost se ugasi.
<BR>
<BR>&nbsp;&nbsp;&nbsp;&nbsp;&nbsp;Mnogo kasnije, kada je pokušao da objasni Sabletu kako je to bilo kada je Džouzi bacila hologram na Orlovskog, Rajdel je rekao da je to podsećalo na specijalni efekt na kraju Kradljivaca izgubljenog kovčega, u sceni gde oni anđeli, ili šta su već, izlaze iz kovčega i obleću oko nacista.
<BR>&nbsp;&nbsp;&nbsp;&nbsp;&nbsp;Ali sve se dogodilo istovremeno, za njega. Kada je nestalo svetla, sve se pogasilo, svi oni znaci na zidu i ostalo, Rajdel je samo odbacio sto u stranu, ne razmišljajući o tome, i skočio prema njoj. Onda je ta lopta svetlosti sunula odozgo, šireći se, sa mesta na zidu gde je trebalo da se nalazi ona reklama za NEC. Imala je boju kože holograma, između meda i slonovače, prošaranu crninom njene kose i očiju, nalik na ubrzan satelitski snimak orkanskog sistema. Lopta prečnika tri stope progutala je glavu i ramena Orlovskog, i dok se okretala, načas se ukazaše njene oči i usta, otvorena kao u nemom vrisku, uvećana. Svako oko u trenutku je bilo veličine same lopte, a njeni beli zubi bili su dugački kao ljudska ruka.
<BR>&nbsp;&nbsp;&nbsp;&nbsp;&nbsp;Orlovski zamaha rukama na to, ali stvar je uspela da ga spreči, bar na tren, da potegne oružje.
<BR>&nbsp;&nbsp;&nbsp;&nbsp;&nbsp;Takođe je Rajdelu pružila dovoljno svetlosti da utvrdi da je zgrabio devojku, a ne Momka. Samo ju je pokupio, zaboravivši sve što je naučio o pravilima i propisima, i pojurio, iz sve snage, prema stepenicama.
<BR>&nbsp;&nbsp;&nbsp;&nbsp;&nbsp;Orlovski nešto dreknu, ali mora da je bilo na ruskom.
<BR>&nbsp;&nbsp;&nbsp;&nbsp;&nbsp;Njegov stric, onaj što je služio vojsku u Africi, imao je običaj da kaže, kada bi mu se svidelo neko žensko dupe u hodu, da liči na mačiće u džaku. Isti izraz je pao Rajdelu na pamet dok je trčao uz stepenice, držeći Čuetu Vašington ispred sebe kao veliku kesu sa namirnicama. Ali to imalo nikakve veze sa erotikom.
<BR>&nbsp;&nbsp;&nbsp;&nbsp;&nbsp;Imao je sreće što ga nije pogodila u oko ili mu slomila neko rebro.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
