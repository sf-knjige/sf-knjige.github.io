<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. JUTRO POSLE
<P>&nbsp;&nbsp;&nbsp;&nbsp;&nbsp;Čueta je sanjala da vozi Folsomom, da jak bočni vetar preti da je gurne u suprotnu traku. Skrenula je levo u Šestu, uhvatila taj vetar u leđa, prošla kroz crveno na uglu Hauarda i Misije, ocvalo zeleno u Marketu, pipnula kočnice i preskočila obe trake šina.
<BR>&nbsp;&nbsp;&nbsp;&nbsp;&nbsp;Posle tvrdog, napred nagnutog doskoka, produžila je Nobom prema Tejloru.
<BR>&nbsp;&nbsp;&nbsp;&nbsp;&nbsp;"Ovaj put je uspelo", reče ona.
<BR>&nbsp;&nbsp;&nbsp;&nbsp;&nbsp;Pumpajući nogama, sa vetrom kao snažnom rukom na krstima, pod nebom vedrim i primamljujućim na vrhu brega, prebacila je lanac na neki jebeno veliki zamajac, preveliki za njenu stražnjicu, preveliki za bilo koji okvir, i osetila kako blistavi zubi hvataju, kako njeno okretanje usporava u lagani ritam - a onda poče da gubi zamah.
<BR>&nbsp;&nbsp;&nbsp;&nbsp;&nbsp;Podigla se i počela ponovo da radi, vrišteći, u navali mlečne kiseline u venama. Bila je na samom vrhu, spremna da uzleti -
<BR>&nbsp;&nbsp;&nbsp;&nbsp;&nbsp;Kroz šarene odsečke okruglog prozora u Skinerovu sobu koso je padala obojena svetlost. Utorak ujutru.
<BR>&nbsp;&nbsp;&nbsp;&nbsp;&nbsp;Dva manja odsečka stakla su ispala; otvori su bili zapušeni krpama, koje su bacale senku na ofucani, žuti zid od korica National Geographic-a. Skiner je sedeo na krevetu, u staroj pletenoj majici, sa ćebadima i vrećom za spavanje podignutim visoko na grudi. Njegov krevet bila su vrata od osam ploča hrastovine na četiri zarđale folksvagenove osovine, sa tablom sunđera. Čueta je spavala na manjoj strunjači od sunđera koju bi svako jutro smotala i gurnula iza dugačkog drvenog sanduka punog zamašćenog alata. Miris mašinskog ulja ponekad joj se uvlačio u san, ali njoj to nije smetalo.
<BR>&nbsp;&nbsp;&nbsp;&nbsp;&nbsp;Ispružila je ruku u novembarsku studen i dohvatila džemper sa drvenog tronošca umrljanog farbom. Uvukla je džemper u vreću i uvukla se u njega, navukavši ga sve do kolena. Kada je ustala, pao joj je do kolena, a okovratnik je bio tako proširen da je morala da ga vraća na rame. Skiner ništa nije rekao; uopšte je retko progovarao.
<BR>&nbsp;&nbsp;&nbsp;&nbsp;&nbsp;Protrljala je oči, otišla do lestvica pričvršćenih na zid, uspela se uz pet prečaga i otkačila kuku na krovnom zasunu, ni ne pogledavši šta radi. Prešlo joj je u naviku da se ujutru popne na krov i umije pre grada. Osim ako je padala kišila ili ako je bilo maglovito, kada je bio red na nju da pumpa prastari Kolmen, čiji je crveno ofarbani rezervoar podsećao na podmornicu-igračku. Kada je bilo lepo vreme to je radio Skiner, ali je u kišnim danima uglavnom ostajao u krevetu. Govorio je da mu vreme utiče na kuk.
<BR>&nbsp;&nbsp;&nbsp;&nbsp;&nbsp;Provukla se kroz četvrtasti otvor i sela na ivicu, mašući golim nogama ispod tavanice sobe. Sunce je nastojalo da sagori srebrnasto sivilo. Kada bi došle vrućine, zagrejalo bi katran na ravnom pravougaoniku krova tako da se osećao miris.
<BR>&nbsp;&nbsp;&nbsp;&nbsp;&nbsp;Skiner joj je pokazao fotografije jama u La Breji u National Geographics-u, gde su sahranjene one velike, tužne životinje, u neko davno doba u L.A. Tako je nastao katran, i asfalt, koji nije bio nešto što se pravi u nekoj fabrici. Skiner je voleo da zna odakle stvari potiču.
<BR>&nbsp;&nbsp;&nbsp;&nbsp;&nbsp;Njegova jakna, ona koju je stalno nosila, poticala je od Di Luisa, u ulici Grejt Portlend. Koja se nalazila u Londonu. Skiner je voleo mape. Neki brojevi National Geographics-a imali su u sebi savijene mape, i na njima su sve zemlje bile velike, jedinstvene mrlje boje od ivice do ivice. I više ih nije bilo tako mnogo. Nekada je bilo zaista velikih zemalja: Kanada, SSSR, Brazil. Sada je na njihovom mestu bilo mnogo malih. Skiner je rekao da je Amerika takođe pošla tim putem, iako to nije priznala. Nekada je čak i Kalifornija bila jedna velika država.
<BR>&nbsp;&nbsp;&nbsp;&nbsp;&nbsp;Skinerov krov imao je dimenzije osamnaest sa dvanaest stopa. Zbog nečega je izgledao manji nego soba ispod njega, iako su zidovi sobe bili natrpani Skinerovim stvarima. Na krovu nije bilo ničeg osim zarđalih metalnih volovskih kola, dečje igračke, sa nekoliko rolni izbledele katranisane hartije.
<BR>&nbsp;&nbsp;&nbsp;&nbsp;&nbsp;Pogledala je preko tri kablovske kule prema Ostrvu S Blagom. Tamo se dizao dim neke vatre na obali, gde se niski noseći most, obložen maglom, pružao prema Ouklendu. Na najdaljoj nosećoj kuli nalazila se stvar nalik na kupolu, ali je Skiner rekao da je to samo Milar, rastegnut preko montažnih elemenata. U njemu su držali antenu, nešto što je govorilo sa satelitima. Planirala je da jednog dana ode da to pogleda.
<BR>&nbsp;&nbsp;&nbsp;&nbsp;&nbsp;Kraj nje, u visini očiju, kliznu sivi galeb.
<BR>&nbsp;&nbsp;&nbsp;&nbsp;&nbsp;Grad je izgledao kao uvek, sa brdima nalik na usnule životinje iza poslovnih kula koje je znala po brojevima. Među njima je trebalo da se vidi i hotel.
<BR>&nbsp;&nbsp;&nbsp;&nbsp;&nbsp;Prethodno veče je bez upozorenja ščepa za potiljak.
<BR>&nbsp;&nbsp;&nbsp;&nbsp;&nbsp;Nije mogla da veruje da je to zaista uradila, da je mogla da bude tako glupa. Kutija koju je izvukla iz govnarovog džepa bila je u džepu Skinerove jakne, okačene na gvozdenoj kuki u obliku slonove glave. U kutiji ništa osim naočara za sunce, naizgled skupih, ali tako tamnih da prošle večeri nije mogla ništa da vidi kroz njih. Kerovi iz obezbeđenja na recepciji očitali su njene značke kada je ulazila; što se njih ticalo, ona uopšte nije izišla iz hotela. Kompjuter će kad-tad početi da je traži. Aku budu pitali Ujedinjene, reći će da je zaboravila i da je zaobišla proveru na izlazu jer se spustila liftom za osoblje pošto je isporučila u 808. Nema izgleda da je bila na nekakvoj žurki, osim toga, ko ju je tamo video? Jedino govnar. Ko zna, možda je ukopčao da ga je ona uradila za naočare. Možda je osetio. Možda se setio, pošto se otreznio.
<BR>&nbsp;&nbsp;&nbsp;&nbsp;&nbsp;Skiner doviknu da ima kafe, ali da su ostali bez jaja. Čueta se odgurnu od ivice otvora, uhvati najvišu prečagu i spusti se unutra.
<BR>&nbsp;&nbsp;&nbsp;&nbsp;&nbsp;"Ako 'oćeš jaja, moraćeš da siđeš po nji'", reče Skiner, podigavši pogled sa Kolmena.
<BR>&nbsp;&nbsp;&nbsp;&nbsp;&nbsp;"Ostavi mi kafe." Navukla je crne pamučne helanke i nazula patike, ostavivši ih razvezane. Otvorila je poklopac na podu i spustila se napolje, i dalje u brizi zbog govnara, njegovih naočara, svog posla. Niz deset prečaga lestvica na boku starog krana. Korpa za branje voća čekala je tamo gde ju je ostavila kada se vratila. Njen bajs, vezan za nosač, sa nekoliko vriskavaca iz Radio Šupe za svaki slučaj. Ušla je žutu korpu sa ogradom do struka i pritisnula dugme.
<BR>&nbsp;&nbsp;&nbsp;&nbsp;&nbsp;Motor zaječa i zubati zupčanik na dnu spusti je niz nagib. Skiner je korpu nazivao svojom žičarom. Ali on nije bio taj koji ju je napravio; napravio mu je onaj crni momak Fontejn, kada je Skineru postalo teško da silazi i da se penje. Fontejn je živeo na ouklendskoj strani, sa dve žene i mnogo dece. Uglavnom je sam vodio brigu o elektrici na mostu. Pojavio bi se povremeno, u dugačkom kaputu od tvida, sa kutijama za alat u rukama, da podmaže stvar i pregleda je. A Čueta je imala broj na koji je mogla da ga nazove ako se korpa ikad potpuno pokvari, ali se to još nije bilo dogodilo.
<BR>&nbsp;&nbsp;&nbsp;&nbsp;&nbsp;Korpa se zatrese, dodirnuvši dno. Ona se prebaci na drveni mostić i pođe duž zida od zategnute mlečne plastike, sa halogenim senkama biljaka iza njega i grgotanjem hidroponika. Zašla je za ugao i pošla niz stepenice, prema žamoru i jutarnjoj vrevi mosta. Prema njoj je išao Najdžel, sa jednim kolicima, ovaj put novim. Išao je da isporuči po narudžbi.
<BR>&nbsp;&nbsp;&nbsp;&nbsp;&nbsp;"'Veta", reče, sa onim velikim, glupavim kezom. Tako ju je zvao.
<BR>&nbsp;&nbsp;&nbsp;&nbsp;&nbsp;"'Si video ženu s jajima?"
<BR>&nbsp;&nbsp;&nbsp;&nbsp;&nbsp;"Na gradskoj strani", reče on, misleći na S.F., dok je Ouklend uvek bio samo Lend. "Dobra, a?" pokaza sa ponosom graditelja na kolica. Čueta opazi aluminijumski okvir sa pečenim lakom, tajvanske glavčine i naplatke ojačane debelim novim paocima. Najdžel je radio za neke druge vozače iz Udruženih, one koji su još jahali metalne. Nije mu se dopalo kada je Čueta prešla na papirni okvir. Ona se sagnu i povuče palcem preko glatke površine laka. "Dobra", složi se.
<BR>&nbsp;&nbsp;&nbsp;&nbsp;&nbsp;"Ono japansko govno još nije delaminiralo pod tobom?"
<BR>&nbsp;&nbsp;&nbsp;&nbsp;&nbsp;"Nema izgleda."
<BR>&nbsp;&nbsp;&nbsp;&nbsp;&nbsp;"'Oće. 'Doskočiš prejako, prsnuće k'o staklo."
<BR>&nbsp;&nbsp;&nbsp;&nbsp;&nbsp;"Kad bude, eto me kod tebe."
<BR>&nbsp;&nbsp;&nbsp;&nbsp;&nbsp;Najdžel zatrese kosom prema njoj. Izbledeli, drveni, pecaroški plovak koji mu je visio sa levog uha začangrlja i zavrte se. "Tad će biti kasno." I gurnu kolica prema Ouklendu.
<BR>&nbsp;&nbsp;&nbsp;&nbsp;&nbsp;Čueta je pronašla ženu s jajima i kupila tri komada, povezana na onaj naročiti način sa dve velike suve vlati trave. Magija. Bilo je to tako savršeno da ti je bilo žao da ih razvezuješ, jer ih je posle bilo nemoguće ponovo povezati na isti način, ili otkriti kako je žena to uradila. Žena uze petaka i spusti ga u vrećicu oko mršavog, gušterskog vrata. Nije imala nijedan zub u glavi, a lice joj je bilo gnezdo bora oko vlažnog proreza usta.
<BR>&nbsp;&nbsp;&nbsp;&nbsp;&nbsp;Kada se vratila, Skiner je sedeo za stolom. Bila je to više polica nego sto. Pio je kafu iz ulubljenog čeličnog poklopca termosa. Kad biste ušli i zatekli ga tako, ne bi vam odmah zapalo za oko koliko je star, već njegova krupnoća, velike šake, velika ramena, sve kosti, velike. Siva kosa zabačena unazad sa životne zbirke ožiljaka na čelu, sitnih ulubina, nekoliko crnih tačaka nalik na tetovažu, gde se neka prljavština uvukla u posekotine.
<BR>&nbsp;&nbsp;&nbsp;&nbsp;&nbsp;Raspakovala je jaja, staričinu magiju, i odložila ih u plastičnu činiju. Skiner se podiže sa svoje škripave stolice, mršteći se kada se oslonio na bolesni kuk. Ona mu dodade činiju i on se obrnu prema Kolmenu. Pravio je kajganu na neki svoj način, bez ulja, sa samo malo vode. Rekao je da je to naučio od nekog kuvara na brodu. Jaja su tako bila ukusna, ali je bilo teško oprati tiganj, a to je bio Čuetin zadatak. Dok je on razbijao jaja, Čueta ode do jakne i izvadi kutiju.
<BR>&nbsp;&nbsp;&nbsp;&nbsp;&nbsp;Bilo je nemoguće prepoznati od čega je napravljena, i to je bio znak da je skupa. Nešto tamnosivo, kao srce olovke, tanko kao ljuska onih jaja, ali verovatno dovoljno jako da preko njega prevezeš kamion. Kao njen bajs. Prethodno veče je otkrila kako se otvara; ovde prst, tamo palac, i otvoreno. Nigde kopče, ili opruge. Niti oznake proizvođača, patentnog broja. Unutrašnjost je bila nalik na crni antilop, ali meka kao sunđer pod prstima.
<BR>&nbsp;&nbsp;&nbsp;&nbsp;&nbsp;A unutra su ležale te naočare. Velike i crne. Kao kod onog tipa Orbisona na crno-belom posteru na Skinerovom zidu. Skiner je rekao da je kondenzovano mleko umesto lepka najbolji način da zauvek zalepiš poster. Ono što se prodaje u konzervi. Više se gotovo ništa nije prodavalo u konzervi, ali je Čueta znala na šta je mislio, i taj uvrnuti momak velikog lica sa crnim naočarima bio je nepovratno zalepljen na belo ofarbanu plutu Skinerovog zida.
<BR>&nbsp;&nbsp;&nbsp;&nbsp;&nbsp;Izvadila je naočare iz crnog antilopa, koji smesta popuni udubljenje u kome su ležale.
<BR>&nbsp;&nbsp;&nbsp;&nbsp;&nbsp;Brinule su je. Ne zato što ih je ukrala, već zbog toga što su bile tako teške. Preteške za ono što jesu, čak i sa tim velikim drškama. Okvir je izgledao kao da je izvajan iz grafitnog bloka. Možda i jeste, pomisli ona; oko papirnog jezgra u okviru njenog bajsa takođe je bio grafit, i to iz Asahi Indžinjiringa.
<BR>&nbsp;&nbsp;&nbsp;&nbsp;&nbsp;Zveckanje viljuške kojom je Skiner mutio jaja.
<BR>&nbsp;&nbsp;&nbsp;&nbsp;&nbsp;Stavila je naočare. Crne. Neprozirno crne.
<BR>&nbsp;&nbsp;&nbsp;&nbsp;&nbsp;"Kertin Hepbern", reče Skiner.
<BR>&nbsp;&nbsp;&nbsp;&nbsp;&nbsp;Ona smaknu naočari. "A?"
<BR>&nbsp;&nbsp;&nbsp;&nbsp;&nbsp;"Nosila takve naočare. Velike."
<BR>&nbsp;&nbsp;&nbsp;&nbsp;&nbsp;Uzela je upaljač koji je držao pored Kolmena, upalila ga, postavila plamen ispred jednog stakla. Uopšte se nije video.
<BR>&nbsp;&nbsp;&nbsp;&nbsp;&nbsp;"Da nisu varilačke?" Prebacio je njen deo kajgane u aluminijumsku vojničku porciju, sa odštampanom oznakom 1952. Spustio je porciju pored viljuške i njene šolje sa crnom kafom.
<BR>&nbsp;&nbsp;&nbsp;&nbsp;&nbsp;Ona odloži naočare na sto. "Ništa ne vidim kroz njih. Sve je crno." Privukla je stolicu od javorovog drveta bez naslona, sela i uzela viljušku. Počela je da jede jaja. Skiner je sedeo i jeo, posmatrajući je. "Sovjetske", reče, pošto je otpio kafu iz poklopca.
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Tako su pravili naočare za sunce u bivšem Savezu. Imali su dve fabrike naočara za sunce, i jedna je uvek pravila takve. Posle ih izlagali u prodavnicama, i niko nije kupovao njihove, već one iz druge fabrike. Tako je to bilo organizovano."
<BR>&nbsp;&nbsp;&nbsp;&nbsp;&nbsp;"Fabrika je pravila crne naočare?"
<BR>&nbsp;&nbsp;&nbsp;&nbsp;&nbsp;"U Sovjetskom Savezu."
<BR>&nbsp;&nbsp;&nbsp;&nbsp;&nbsp;"Jesu ili glupi, ili šta?"
<BR>&nbsp;&nbsp;&nbsp;&nbsp;&nbsp;"Nije to tako jednostavno. Odakle ti ove?"
<BR>&nbsp;&nbsp;&nbsp;&nbsp;&nbsp;Ona se zagleda u kafu. "Našla ih." Podiže šolju i otpi.
<BR>&nbsp;&nbsp;&nbsp;&nbsp;&nbsp;"Radiš danas?" Podigao se, gurnuo prednji deo majice u pantalone, sa kajišem čija je zarđala kopča bila pričvršena iskrivljenim spajalicama za papir.
<BR>&nbsp;&nbsp;&nbsp;&nbsp;&nbsp;"Od podne do pet." Uzela je naočare, počela da ih obrće. Bile su suviše teške za svoju veličinu.
<BR>&nbsp;&nbsp;&nbsp;&nbsp;&nbsp;"Moramo da dovedemo nekog ovamo, da pogleda energetsku ćeliju."
<BR>&nbsp;&nbsp;&nbsp;&nbsp;&nbsp;"Fontejna?"
<BR>&nbsp;&nbsp;&nbsp;&nbsp;&nbsp;Nije odgovorio. Položila je naočare u crni antilop, zatvorila kutiju, ustala, pokupila sudove i odnela ih do umivaonika. Osvrnula se na kutiju na stolu.
<BR>&nbsp;&nbsp;&nbsp;&nbsp;&nbsp;Najbolje da ih bacim, pomislila je.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
