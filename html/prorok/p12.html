<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DODACI
<P>&nbsp;&nbsp;&nbsp;&nbsp;&nbsp;Dodatak I: EKOLOGIJA DINE
<BR>
<BR>&nbsp;&nbsp;&nbsp;&nbsp;&nbsp;Iznad neke kritične tačke u okviru konačnog prostora sloboda se smanjuje sa povećanjem brojnosti. To važi kako za ljude u konačnom prostoru nekog planetnog ekosistema, tako i za molekule gasa u zatvorenom sudu. Kada su ljudi u pitanju, nije važno koliko njih može da opstane u sklopu sistema, već koja vrsta postojanja čeka preživele.
<BR>
<BR>&nbsp;&nbsp;&nbsp;&nbsp;&nbsp;Pardot Kines, prvi planetolog Arakisa
<BR>
<BR>&nbsp;&nbsp;&nbsp;&nbsp;&nbsp;Prvi utisak koji stranac ima o Arakisu jeste da je to svet nepregledne, jalove pustoši. Pridošlica će sigurno pomisliti da na otvorenom ovde ništa ne može da živi niti raste, da je ovo prava pustara koja nikada nije bila, niti će ikada biti plodna.
<BR>&nbsp;&nbsp;&nbsp;&nbsp;&nbsp;Za Pardota Kinesa, međutim, planeta je predstavljala naprosto izraz energije, mašinu kojom upravlja vlastito sunce. Bilo je, dakle, potrebno samo je tako preoblikovati da pogoduje ljudskim potrebama. Stoga mu je na um najpre pala populacija Slobodnjaka, koja se nalazila u stalnom pokretu. Kakvog li izazova! Kakvo su oruđe oni mogli da budu! Slobodnjaci, ekološka i geološka sila gotovo neograničene moći.
<BR>&nbsp;&nbsp;&nbsp;&nbsp;&nbsp;Pardot Kines bio je neposredan i jednostavan čovek u mnogo pogleda. Potrebno je izvrdati ograničenjima koja su postavili Harkoneni? Izvrsno: onda se valja oženiti jednom ženom Slobodnjaka. Kada ti ona rodi slobodnjačkog sina, počećeš sa njim, sa Lietom-Kinesom, kao i drugom decom; učićeš ih ekološkoj pismenosti, stvorićeš nov jezik sa simbolima koji omogućuju umu da manipuliše celokupnom prirodnom sredinom, njenom klimom, granicama godišnjih doba i konačno da nadraste nivo grube sile i uspostavi čudesno carstvo poretka.
<BR>&nbsp;&nbsp;&nbsp;&nbsp;&nbsp;"Postoji unutrašnji sklad lepote kretanja i ravnoteže na svakoj planeti pogodnoj za čoveka", reče Kines. "U toj lepoti se vidi dinamično, stabilizujuće dejstvo, od suštinske važnosti za svekoliki život. Njen cilj je jednostavan: da stvara i izdržava koordinirana ustrojstva sve veće raznovrsnosti. Sam život povećava sposobnost zatvorenog sistema da održava postojanje života. Život - svekoliki život - nalazi se u službi života. Neophodnu hranu za život stvara život, u sve većim količinama kako mu se raznovrsnost povećava. Čitava životna sredina oživljava, ispunjava se odnosima i odnosima unutar odnosa."
<BR>&nbsp;&nbsp;&nbsp;&nbsp;&nbsp;Bilo je to predavanje Pardota Kinesa u jednom siečkom razredu.
<BR>&nbsp;&nbsp;&nbsp;&nbsp;&nbsp;No, pre no što je otpočeo predavanja, morao je da ubedi Slobodnjake. Da biste shvatili kako je do toga došlo, morate prethodno steći predstavu o ogromnoj prilježnosti i prostodušnosti sa kojom je pristupao rešavanju svakog problema. On nije bio naivan, već je naprosto stremio pravo ka cilju.
<BR>&nbsp;&nbsp;&nbsp;&nbsp;&nbsp;Jednog vrelog popodneva istraživao je predele Arakisa, vozeći se u površinskom vozilu za jednog čoveka, kada je naišao na jedan čest, žalostan prizor. Šest Harkonenovih plaćenika, opremljenih štitnicima i naoruažnih do zuba, uhvatili su tri slobodnjačka mladića na otvorenom, iza Zaštitnog Zida, nedaleko od sela Vindsaka. U prvi mah Kinesu se učinilo da je posredi neka igrarija, šala, a ne zbilja, sve dok nije postao svestan činjenice da Harkonenovi ljudi nameravaju da pobiju Slobodnjake. U tom trenutku jedan od mladića već je ležao na zemlji sa presečenom arterijom, ali su zato na nogama stajala još četiri do zuba naoružana čoveka protiv dva golobrada momka.
<BR>&nbsp;&nbsp;&nbsp;&nbsp;&nbsp;Kines nije bio posebno hrabar: štaviše, bio je oprezan. Ali, uvek je stremio određenom cilju. Harkonenovi plaćenici masakrirali su Slobodnjake. Uništavali su oruđa kojima je nameravao da preobrazi planetu! Aktivirao je štitnik, uleteo u gužvu i probo kliz-bocom dvojicu Harkonenovih ljudi pre nego što su postali svesni da ih neko napada s leđa. Izbegao je nasrtaj mačem jednog od dvojice preostalih i prerezao mu grlo. Prepustio je poslednjeg nasilnika dvojici slobodnjačkih mladića i obratio svu pažnju dečaku koji je ležao na tlu, pokušavajući da mu spase život. U tome je uspeo... upravo kada je bio likvidiran i šesti Harkonenov čovek.
<BR>&nbsp;&nbsp;&nbsp;&nbsp;&nbsp;I sada je usledila prava zbrka! Slobodnjaci nisu znali šta da misle o Kinesu. Naravno, znali su ko je on: nijedan čovek ne može da stigne na Arakis, a da kompletna dokumentacija o njemu ne dospe u ruke Slobodnjaka. Poznavali su ga: bio je carski službenik.
<BR>&nbsp;&nbsp;&nbsp;&nbsp;&nbsp;A ipak, ubio je trojicu Harkonenovih ljudi.
<BR>&nbsp;&nbsp;&nbsp;&nbsp;&nbsp;Da je bila reč o odraslima, oni bi slegli ramenima i, makar i uz izvesnu gorčinu, poslali bi njegovu senku da pravi društvo senima ostale šestorice mrtvaca na tlu. Ali ovi Slobodnjaci bili su neiskusni mladići i na umu im je bilo jedino da su ovom carskom službeniku dugovali živote.
<BR>&nbsp;&nbsp;&nbsp;&nbsp;&nbsp;Kines se pojavio posle dva dana u jednom sieču koji je gledao prema Prolazu Vetrova. Za njega je sve to bilo sasvim normalno. Govorio je Slobodnjacima o vodi, o dinama usidrenim travom, o palmama krcatim urmama, o otvorenim kanalima koji su se pružali prostranstvima pustinje. Govorio je, govorio i govorio.
<BR>&nbsp;&nbsp;&nbsp;&nbsp;&nbsp;U međuvremenu, oko njega se zapodela veoma žestoka prepirka kakvu još nikad nije video. Šta da se čini sa ovim ludakom? On je poznavao položaj jednog od velikih sieča. Šta da se radi? I kako tumačiti njegove reči koje su govorile o pravom raju na Arakisu? Prazno naklapanje. On zna previše. Ali, ubio je trojicu Harkonenovih ljudi. Šta je sa bremenom vode? Kada nas je to Carstvo nečim zadužilo? Svako može da ubija Harkonene. I ja sam ih ubijao.
<BR>&nbsp;&nbsp;&nbsp;&nbsp;&nbsp;Ali, ta priča o procvatu Arakisa?
<BR>&nbsp;&nbsp;&nbsp;&nbsp;&nbsp;Prosto: otkud voda da bi se to izvelo?
<BR>&nbsp;&nbsp;&nbsp;&nbsp;&nbsp;On kaže da je ima ovde! A spasao je trojicu naših.
<BR>&nbsp;&nbsp;&nbsp;&nbsp;&nbsp;Spasao je trojicu ludaka koji su hteli da iskušaju snagu Harkonenovih ljudi. Video je i kris-noževe!
<BR>&nbsp;&nbsp;&nbsp;&nbsp;&nbsp;Neizbežna odluka bila je poznata mnogo časova pre no što je izrečena. Tau sieča uvek kaže svojim članovima šta treba da se radi, čak i kada je reč o najbrutalnijim potrebama. Upućen je jedan vičan borac, naoružan posvećenim nožem, da izvrši presudu. Dva vodna čoveka su ga sledila da bi uzeli vodu iz tela. Brutalna potreba.
<BR>&nbsp;&nbsp;&nbsp;&nbsp;&nbsp;Pitanje je da li je Kines uopšte obratio pažnju na svog nesuđenog dželata. Govorio je grupi ljudi koji su se rasporedili oko njega na bezbednom rastojanju. Dok je govorio, hodao je tamo-amo, okretao se, gestikulirajući. Otvorena voda, govorio je Kines. Kretati se otvorenim prostorom bez pustinjskog odela. Zahvatati vodu iz bunara! Pomorandže!
<BR>&nbsp;&nbsp;&nbsp;&nbsp;&nbsp;Dželat mu je preprečio put.
<BR>&nbsp;&nbsp;&nbsp;&nbsp;&nbsp;"Skloni se", rekao je Kines i nastavio da govori o tajnim sabirnicama vetra. Prošao je pored dželata, očešavši se o njega. Kinesova leđa su se tako našla nezaštićena, postavljena za obredni udarac.
<BR>&nbsp;&nbsp;&nbsp;&nbsp;&nbsp;Danas se ne može utvrditi šta je prošlo kroz glavu nesuđenog dželata. Možda je i on konačno počeo da sluša Kinesove reči i poverovao mu? Ko to zna? Ali svi znaju šta je učinio, jer je to ostalo zapisano. Zvao se Uliet, Stariji Liet. Uliet je krenuo tri koraka napred i namerno pao na svoj nož, 'eliminišući' tako sebe samog. Samoubistvo? Neki kažu da ga je Šai-Hulud podstakao na to.
<BR>&nbsp;&nbsp;&nbsp;&nbsp;&nbsp;A još se govori o predskazanjima!
<BR>&nbsp;&nbsp;&nbsp;&nbsp;&nbsp;Od tog trenutka Kinesu je bilo dovoljno samo da pokaže prstom i kaže 'Idite tamo.' Čitava plemena Slobodnjaka su polazila. Mnogi muškarci, žene i deca su umirali, ali su hitali.
<BR>&nbsp;&nbsp;&nbsp;&nbsp;&nbsp;Kines se vratio svojim službenim zaduženjima, vezanim za rukovođenje Oglednim Biološkim Stanicama. A Slobodnjaci su počeli da se pojavljuju među osobljem tih stanica. Uvodili su jedni druge u posao. Ulazili su u 'sistem' što im ranije nije bilo ni na kraj pameti. Iz stanica su počeli da nestaju uređaji i da dospevaju u sieče: posebno sekači koji su korišćeni za kopanje podzemnih sabirnih bazena i skrivenih sabirnica vetra.
<BR>&nbsp;&nbsp;&nbsp;&nbsp;&nbsp;Voda je počela da se skuplja u bazenima.
<BR>&nbsp;&nbsp;&nbsp;&nbsp;&nbsp;Slobodnjacima je postalo jasno da Kines nije potpuno lud, ali je svakako dovoljno lud da bi ga mogli smatrati svecem. Postao je jedan od ume, član bratstva proroka. Ulietova senka podignuta je na sadus, među mnoštvo nebeskih sudija.
<BR>&nbsp;&nbsp;&nbsp;&nbsp;&nbsp;Kines - neposredan, strasno predan Kines - znao je da visok stepen organizacije istraživanja ne bi dao nikakvog rezultata. Stoga je obrazovao male istraživačke grupe, koje su međusobno redovno razmenjivale podatke radi postizanja brzog Tanslijevog efekta; svakoj je ostavio slobodu da pronađe svoj put. One su morale da prikupe milione sitnih podataka, dok je on organizovao samo povremene i letimične štih-probe da bi procenio prave razmere problema sa kojima su se grupe suočavale.
<BR>&nbsp;&nbsp;&nbsp;&nbsp;&nbsp;Uzorci jezgra planete bili su uzeti sa čitavog bleda. Napravljene su detaljne mape dugoročnih promena vremena, nazvanih klima. Otkrio je da u ogromnom pojasu između 70. severnog i 70. južnog uporednika temperatura hiljadama godina nije nikada izlazila izvan raspona od 254 do 322 apsolutna stepena, kao i to da se ovaj pojas odlikovao dugotrajnim sezonama rasta sa temperaturom koja se kretala od 284 do 302 apsolutna stepena: pravi raj za zemaljski život... kada bude rešen problem vode.
<BR>&nbsp;&nbsp;&nbsp;&nbsp;&nbsp;Kada će on biti rešen? pitali su Slobodnjaci. Kada ćemo videti Arakis preobražen u raj?
<BR>&nbsp;&nbsp;&nbsp;&nbsp;&nbsp;Kao učitelj koji pokazuje detetu koliko su dva i dva, Kines je objašnjavao: "Između tri stotine i pet stotina godina od sada."
<BR>&nbsp;&nbsp;&nbsp;&nbsp;&nbsp;Neki primitivniji narod zavapio bi na to do beznađa. Međutim, Slobodnjaci su bičevima bili naučeni strpljenju. Bilo je to nešto duže razdoblje nego što su predvideli, ali su već svi bili ubeđeni da će blagosloveni dan jednom doći. Zategli su svoje opasače i vratili se na posao. Na neki način, ovo trenutno razočarenje učinilo je da im raj izgleda još stvarniji.
<BR>&nbsp;&nbsp;&nbsp;&nbsp;&nbsp;Problem Arakisa nije bio voda, već vlaga. Kućne životinje bile su gotovo nepoznate, a stoka veoma retka. Neki krijumčari koristili su kulona, pripitomljenog pustinjskog magarca, ali on je trošio previše vode, čak i kad je bio opremljen jednom modifikovanom verzijom pustinjskog odela.
<BR>&nbsp;&nbsp;&nbsp;&nbsp;&nbsp;Kines se nosio mišlju da postavi redukciona postrojenja radi dobijanja vode iz vodonika i kiseonika vezanih u stenama, ali je cena potrebne energije za ovaj projekat bila previsoka. Polarne kape (bez obzira na lažni osećaj koji su kao izvori vode, pružale pionima) sadržavale su i suviše malu količinu za ovaj poduhvat... no on je već počeo da podozreva gde bi se voda stvarno mogla nalaziti. Posredi je bilo postojano povećanje vlažnosti na srednjim visinama, kao i u nekim vetrovima. Rešenje je ležalo u vazdušnoj ravnoteži - kiseonika 23%, azota 75,4%, ugljen-dioksida 0,023% i nešto primesa drugih gasova.
<BR>&nbsp;&nbsp;&nbsp;&nbsp;&nbsp;Postojala je jedna retka biljka koja je rasla na visinama iznad 2.500 metara, u temperaturnom području severne hemisfere. Bila je to neka vrsta gomolja, dugačkog dva metra, koji je sadržavao pola litra vode. A postojale su i biljke svojstvene zemaljskim pustinjama: najotpornije su pokazivale da mogu da napreduju ako se posade u udubljenjima obloženim hvatačima rose.
<BR>&nbsp;&nbsp;&nbsp;&nbsp;&nbsp;Onda je Kines otkrio slani pan.
<BR>&nbsp;&nbsp;&nbsp;&nbsp;&nbsp;Dok je leteo između dve stanice, duboko u bledu, oluja mu je skrenula ornitopter sa kursa. Kada je uragan prošao, on je ugledao pan: bila je to ogromna, ovalna udolina, čija je duža osa dostizala oko 300 kilometara: pravo blistavobelo iznenađenje u otvorenoj pustinji. Kines je aterirao i probao ukus površinskog sloja pana koji je oluja očistila.
<BR>&nbsp;&nbsp;&nbsp;&nbsp;&nbsp;So.
<BR>&nbsp;&nbsp;&nbsp;&nbsp;&nbsp;Sada je bio siguran.
<BR>&nbsp;&nbsp;&nbsp;&nbsp;&nbsp;Nekada je bilo vode na površini Arakisa. Ponovo se dao na ispitivanje podataka o isušenim bunarima, gde su se svojevremeno pojavile male količine vode, da bi potom zauvek iščezle.
<BR>&nbsp;&nbsp;&nbsp;&nbsp;&nbsp;Kines je odmah poslao na posao Slobodnjake koje je upravo obučio kao limnologe: najvažniji trag predstavljali su zgureni komadi materije nađeni ponekad u začinskoj masi posle eksplozije začinskog mehura. Ovi ostaci su se pripisivali izvesnoj imaginarnoj 'peščanoj pastrmci' iz slobodnjačkih predanja. Malo po malo, činjenice su se sakupljale i postajale dokazi; ispostavilo se da stvarno postoji neko živo biće čiji su ostaci bili zgureni komadi materije. Bila je to neka životinja koja se kretala kroz pesak i koja je blokirala vodu po plodnim džepovima u nižim poroznim slojevima, ispod 280. (apsolutnog) podeoka.
<BR>&nbsp;&nbsp;&nbsp;&nbsp;&nbsp;Ovi 'kradljivci vode' umirali su na milione pri svakoj eksploziji začina. Za njih je bila pogubna promena temperature od samo 5 stepeni. Oni malobrojni što bi preživeli začaurili bi se u svojevrsnom polusmrznutom stanju, da bi se, posle šest godina, pojavili kao mali, oko tri metra dugački, peščani crvi. Samo poneki od njih uspevali su da izbegnu sopstvenu veću braću i vodne džepove iz prezačinske faze i da dospeju do pune zrelosti, postajući ogromni Šai-Huludi. (Voda je otrovna za Šai-Huluda: Slobodnjaci su to odavno otkrili na taj način što su utapali retke 'zakržljale crve' iz Malog Erga da bi proizveli narkotik spektra svesnosti koji su zvali Voda Života. 'Zakržljali crv' je primitivan oblik Šai-Huluda, koji dostiže dužinu od najviše devet metara.)
<BR>&nbsp;&nbsp;&nbsp;&nbsp;&nbsp;Sada im se jasno ukazao na kružni odnos: od malog tvorca do prezačinske mase; od malog tvorca do Šai-Huluda; od Šai-Huluda do razastiranja začina kojim se hrane majušna bića prozvana peščani plankton; peščani plankton, hrana za Šai-Hulude, raste, gnezdi se i vremenom razvija u male tvorce.
<BR>&nbsp;&nbsp;&nbsp;&nbsp;&nbsp;Kines i njegovi ljudi svratili su tada pažnju sa ovih velikih, vidljivih odnosa i usredsredili se na mikroekologiju. Pre svega, klima: temperatura peščane površine često se pela između 344 i 350 apsolutnih stepeni. Na dubini od 30 centimetara temperatura je mogla da bude niža za 55 stepeni, a na 30 centimetara iznad tla takođe niža za 25 stepeni. Lišće ili kakav drugi zaklon mogli su da snize temperaturu za dodatnih 18 stepeni. Zatim hranljive materije: pesak na Arakisu prevashodno je proizvod probave crva; prašinu (sveprisutni problem) proizvodi neprekidno trenje na površini, 'skakutavo' kretanje peska. Najhrapavija zrna nađena su na padinama dina koje ne bije vetar. Ona strana koja je izložena vetru glatka je i kompaktna. Stare dine su žute (oksidisane), dok one mlađe imaju boju stene, ponajčešće sivu.
<BR>&nbsp;&nbsp;&nbsp;&nbsp;&nbsp;Prvo su bile zasađene strane starih dina zaklonjene od vetra. Slobodnjaci su započeli jednom vrstom trave, pogodnom za sušne, ispošćene predele koja je puštala gusto isprepletana vlakna slična tresetu i koja su prožimala i 'učvršćivala' dine, lišavajući vetar njegovog glavnog oružja: zrnaca koje je mogao lako da oduva.
<BR>&nbsp;&nbsp;&nbsp;&nbsp;&nbsp;Ove zone prilagođavanja klimi bile su razvijene duboko u pustinji prema jugu, daleko od očiju Harkonenovih izvidnika. Hibridna trava je u početku sejana po zaklonjenim padinama dina koje su se nalazile na pravcu udara zapadnih vetrova. Pošto je strana koja je stajala u zavetrini bila učvršćena, strana koja se nalazila na udaru vetra je rasla sve više, a trava se, shodno tome, širila na novoj površini. Tako su nastali džinovski sifovi (dugačke dine sa vijugavom krestom) visoki i preko 1.500 metara.
<BR>&nbsp;&nbsp;&nbsp;&nbsp;&nbsp;Kada su dine koje su gradile prepreku dostigle dovoljnu visinu, strane izložene vetru zasejavane su travom široke vlati koja je bila mnogo otpornija. Svaka struktura sa osnovom šest puta širom od visine postala je tako učvršćena - 'fiksirana'.
<BR>&nbsp;&nbsp;&nbsp;&nbsp;&nbsp;Zatim se prešlo na biljke sa dužim korenjem - efemere (cenopode, svinjska trava, čorčica), potom na 'metlice', vučju travu, eukaliptus (vrsta koja je uspevala u severnim oblastima Kaladana), patuljasti tamaris, primorski bor - a onda i na prave pustinjske biljke: kandelabre, saguare i kaktuse. Tamo gde su postojali uslovi iz Gobija, divlja alfalfa, zečja šikara, peščana verbena, primula, tamjanov žbun, kreozoto.
<BR>&nbsp;&nbsp;&nbsp;&nbsp;&nbsp;Zatim su poklonili pažnju neophodnom životinjskom svetu - stvorenjima koja će riti tlo čineći ga poroznim i mekim: patuljasta lisica, miš-kengur, pustinjski zec, peščana kornjača... i grabljivice da bi se kontrolisao priraštaj: soko, patuljasta sova, pustinjski orao; onda insekti, da bi popunili one ekološke niše koje ovi prvi nisu mogli da dosegnu: škorpije, stonoge, pauci, osice... i slepi miševi koji su ih sa svoje strane nadzirali.
<BR>&nbsp;&nbsp;&nbsp;&nbsp;&nbsp;Sada je došao na red ključni ogled: urmina palma, pamuk, dinje, kafa, lekovite biljke - preko 200 vrsta odabranih hranljivih biljaka koje je valjalo ispitati i prilagoditi.
<BR>&nbsp;&nbsp;&nbsp;&nbsp;&nbsp;"Ono što ne razume onaj ko ne poznaje ekologiju", reče Kines, "jeste da je reč o sistemu. Sistem! Jedan sistem održava određenu fluidnu stabilnost koja može biti uništena i najmanjim pogrešnim korakom u jednom jedinom delu. Sistem podrazumeva poredak koji se uspostavlja od tačke do tačke sistema. Ako nešto zapreči tok tog poretka, on se ruši. Nevična osoba može i da ne bude svesna jednog takvog raspadanja sve dok ne bude previše kasno. Baš zato je najvažnija funkcija ekologije naučiti se razumevanju posledica."
<BR>&nbsp;&nbsp;&nbsp;&nbsp;&nbsp;Da li su oni uspeli da izgrade sistem?
<BR>&nbsp;&nbsp;&nbsp;&nbsp;&nbsp;Kines i njegovi ljudi su čekali i posmatrali. Slobodnjaci su sada shvatali zašto je Kines bio predvideo 500 godina strpljenja.
<BR>&nbsp;&nbsp;&nbsp;&nbsp;&nbsp;Prvi izveštaj je došao od malih palmi:
<BR>&nbsp;&nbsp;&nbsp;&nbsp;&nbsp;Na granici zasada i pustinje, peščani plankton bivao je zatrovan kroz međudejstvo sa novim oblicima života. Razlog: neprihvatanje belančevina. Nastajala je otrovna voda koju život na Arakisu ne može da podnese. Pusta oblast okružuje zasade, tako da čak ni Šai-Huludi tamo ne zalaze.
<BR>&nbsp;&nbsp;&nbsp;&nbsp;&nbsp;Kines je lično otišao da obiđe zasade - put dug dvadeset udarača (u pokrivenoj nosiljci, poput ranjenika ili Časne Majke, jer nikada nije postao peščani jahač). Proučio je pustu oblast (smrdela je do neba) i ustanovio dodatno preimućstvo, Arakisov dar.
<BR>&nbsp;&nbsp;&nbsp;&nbsp;&nbsp;Dodavanje sumpora i fiksiranog azota pretvaralo je neplodnu zonu u plodno zemljište za zemaljske oblike biljnog života. Sađenje je sada slobodno moglo da uzme maha!
<BR>&nbsp;&nbsp;&nbsp;&nbsp;&nbsp;"Da li će to skratiti čekanje?" upitaše Slobodnjaci.
<BR>&nbsp;&nbsp;&nbsp;&nbsp;&nbsp;Kines se tada vratio planetnim formulama. Brojke vezane za sabirnice vetra postale su u međuvremenu prilično pouzdane. On je prethodno dao prilično komotan rok, znajući da je nemoguće davati precizne prognoze kada su u pitanju ekološki problemi. Izvesna količina biljnog pokrova morala je da bude odvojena na stranu za potrebe fiksiranja dina; zatim, izvesna količina za hranu (kako ljudsku, tako i životinjsku); pa izvesna količina neophodna za vezivanje vlage u sistemima korenja, kao i za napajanje vodom okolnih sušnih područja. U to vreme već su bile izrađene mape pokretnih hladnih tačaka na otvorenom bledu. One su se morale uneti u formule. Čak je i Šai-Hulud imao mesto na mapama. Nikada se ne sme dopustiti njegovo uništenje, pošto tada više ne bi bilo začina. Osim toga, njegova unutrašnja probavna 'fabrika' sa svojim ogromnim koncentracijama aldehida i kiselina, predstavljala je džinovski izvor kiseonika. Crv srednje veličine (dugačak oko dve stotine metara) oslobađao je u atmosferu istu količinu kiseonika kao što bi to oslobađalo deset kvadratnih kilometara zelene biljne fotosintetičke površine.
<BR>&nbsp;&nbsp;&nbsp;&nbsp;&nbsp;Morao je da uzme u obzir i Esnaf. Mito u začinu, koji se davao Esnafu da ne dopusti uvođenje meteoroloških satelita i drugih posmatrača na nebu Arakisa, već je dostiglo ogromne razmere.
<BR>&nbsp;&nbsp;&nbsp;&nbsp;&nbsp;Nisu se mogli prenebreći ni Slobodnjaci. Čak možda ponajpre Slobodnjaci - sa njihovim sabirnicama vetra i povremenim bivacima oko nalazišta vode; Slobodnjaci, sa njihovom novom ekološkom pismenošću i snom o cikličnim promenama ogromnih prostranstava Arakisa iz prerija u šume.
<BR>&nbsp;&nbsp;&nbsp;&nbsp;&nbsp;Grafikoni su najzad dali rezultate. Kines ih je saopštio. Tri procenta. Ako budu uspeli da obezbede da tri procenta zelenog biljnog elementa na Arakisu počne da obrazuje ugljenikova jedinjenja, uspostaviće samodovoljan ciklus.
<BR>&nbsp;&nbsp;&nbsp;&nbsp;&nbsp;"Ali, koliko će to trajati?" pitali su Slobodnjaci.
<BR>&nbsp;&nbsp;&nbsp;&nbsp;&nbsp;"Ah, to: oko tri stotine pedeset godina."
<BR>&nbsp;&nbsp;&nbsp;&nbsp;&nbsp;Dakle, bilo je tačno ono što je uma kazao na početku: stvar se neće zbiti za života nijednog od sada živih ljudi, niti za života osmog pokolenja od sada - ali jednom će se sigurno dogoditi.
<BR>&nbsp;&nbsp;&nbsp;&nbsp;&nbsp;Rad se nastavio: građenje, sađenje, kopanje, obuka dece.
<BR>&nbsp;&nbsp;&nbsp;&nbsp;&nbsp;A onda je Kines-Uma poginuo prilikom odronjavanja kod Plaster Bazena.
<BR>&nbsp;&nbsp;&nbsp;&nbsp;&nbsp;U to vreme, njegov sin Liet-Kines imao je devetnaest godina; bio je to već pravi slobodnjački peščani jahač koji je ubio više od stotinu Harkonena. Carska služba koju je stariji Kines već zatražio u ime svog sina bila je ovome bez problema dodeljena.
<BR>&nbsp;&nbsp;&nbsp;&nbsp;&nbsp;Kruto klasno ustrojstvo faufreluhesa bilo je ovde dosledno sprovedeno. Sin je bio obučen da nasledi oca.
<BR>&nbsp;&nbsp;&nbsp;&nbsp;&nbsp;Put je, u to vreme, već bio utrt i njime su dobrano odmakli Ekolozi-Slobodnjaci. Liet-Kinesu palo je u deo samo da nadgleda, podstiče i uhodi Harkonene... sve do onoga dana kada je planetu zarazio jedan veliki Junak.
<BR>
<BR>&nbsp;&nbsp;&nbsp;&nbsp;&nbsp;Dodatak II: RELIGIJA DINE
<BR>
<BR>&nbsp;&nbsp;&nbsp;&nbsp;&nbsp;Pre dolaska Muad'Diba Slobodnjaci sa Arakisa upražnjavali su jednu religiju, čiji koreni, kao što svaki istraživač može lako da uoči, potiču iz Maometovog Saarija. Mnogi su, međitim, uočili veći broj elemenata pozajmljenih iz drugih religija. Najpoznatiji primer je Himna Vodi, preuzeta neposredno iz Oranjskog Katoličkog Religijskog Priručnika: prizivanje kišnih oblaka, koje Arakis nikada nije video. Osim toga, ima puno značajnih dodirnih tačaka između slobodnjačkog Kitab al-Ibara i učenja Biblije Ilma i Fika.
<BR>&nbsp;&nbsp;&nbsp;&nbsp;&nbsp;Svako poređenje preovlađujućih religijskih verovanja u carstvu do vremena Muad'Diba mora započeti razmatranjem glavnih sila koje su oblikovale ta verovanja.
<BR>&nbsp;&nbsp;&nbsp;&nbsp;&nbsp;1. Sledbenici Četrnaestorice Mudraca, čija je sveta knjiga bila Oranjska Katolička Biblija, a čiji su nazori izraženi u Komentarima i drugim delima koje je sačinila Komisija ekumenskih prevodilaca (KEP).
<BR>&nbsp;&nbsp;&nbsp;&nbsp;&nbsp;2. Bene Geserit, koje su privatno poricale da predstavljaju religijski red, ali su delovale iza gotovo neprobojnog zastora obrednog misticizma; njihova obuka, simbolika, organizacija i interni metodi učenja bili su gotovo u potpunosti religijskog karaktera.
<BR>&nbsp;&nbsp;&nbsp;&nbsp;&nbsp;3. Agnostička vladajuća klasa (uključujući Esnaf) za koju je religija predstavljala samo svojevrstan spektakl, kojim se narod zabavljao i držao u pokornosti; ona je verovala da se sve pojave u osnovi mogu svesti - čak i u slučaju religije - na mehanicistička objašnjenja.
<BR>&nbsp;&nbsp;&nbsp;&nbsp;&nbsp;4. Takozvana Drevna Učenja - uključujući tu i ona koja su Zensuni Lutalice sačuvali iz prvog, drugog i trećeg islamskog pokreta; Navahrišćanstvo Čusuka, budislamske varijante koje su dominirale na Lankiveilu i Sikunu, Mešovite Knjige Mahajana Lankavatara, Zen Hekiganušu III Delte Pavonis, Tavrak i Talmudik Zabur, koji su opstali na Salusi Sekundus, opsesivni Obeah Obred, Muad Koran, sa čistim Ilmom i Fikom, očuvanim među uzgajivačima pundi pirinča sa Kaladana, Hindu izdanci raštrkani širom vaseljene po izolovanim pionirskim ćelijama i, najzad, Batlerski Džihad.
<BR>&nbsp;&nbsp;&nbsp;&nbsp;&nbsp;Postoji i peta sila koja je oblikovala religijsko verovanje, ali njen uticaj je tako univerzalan i dubok da zaslužuje posebno izdvajanje.
<BR>&nbsp;&nbsp;&nbsp;&nbsp;&nbsp;Reč je, naravno, o svemirskom putovanju - i u svakoj religijskoj raspravi ono zavređuje da bude napisano ovako:
<BR>
<BR>&nbsp;&nbsp;&nbsp;&nbsp;&nbsp;SVEMIRSKO PUTOVANJE!
<BR>
<BR>&nbsp;&nbsp;&nbsp;&nbsp;&nbsp;Migracije ljudi kroz svemirska prostranstva ostavile su osobenog traga na religiju tokom sto deset stoleća koja su prethodila Batlerskom Džihadu. Rana svemirska putovanja, premda prilično rasprostranjena, bila su, uglavnom, neregulisana, spora i nesigurna, a pre no što je Esnaf uzeo monopol na njih, odvijala su se krajnje šarolikim metodima. Prvobitna svemirska iskustva, o kojima je bilo malo podataka, i to krajnje nepovezanih, pothranjivala su najneobuzdanije mistične špekulacije.
<BR>&nbsp;&nbsp;&nbsp;&nbsp;&nbsp;Od samog početka, svemir je dao jedan drugačiji ukus i smisao ideji o Stvaranju. Ova razlika mogla se uočiti i u slučaju najviših religijskih domašaja tog razdoblja. Kroz celu religiju, osećaj svetlosti bio je ugrožen predstavom o rasulu koja je poticala iz spoljne tmine.
<BR>&nbsp;&nbsp;&nbsp;&nbsp;&nbsp;Izgledalo je da su se Jupiter i svi njegovi izvedeni oblici povukli u majčinsku tamu, dok je na njihovo mesto došla jedna ženska imanencija, prožeta dvojnošću i sa licem punim užasa.
<BR>&nbsp;&nbsp;&nbsp;&nbsp;&nbsp;Drevne formule su se izmešale, međusobno prožele, saobražavane potrebama novih osvajanja i novim heraldičkim simbolima. Bilo je to vreme borbe između zveri-demona, na jednoj strani, i starih molitvi i prizivanja, na drugoj.
<BR>&nbsp;&nbsp;&nbsp;&nbsp;&nbsp;Među njima nikada nije bilo jasnog razgraničenja.
<BR>&nbsp;&nbsp;&nbsp;&nbsp;&nbsp;Tokom ovog razdoblja kažu da je došlo do preinačenja Postanja, tako da je u novoj verziji Bog kazao:
<BR>&nbsp;&nbsp;&nbsp;&nbsp;&nbsp;'Rastite, množite se, ispunjavajte Vaseljenu, potčinjavajte je i vladajte nad silnim mnoštvom stranog zverinja i živih stvorova po bezbrojnim zemljama i ispod njih.'
<BR>&nbsp;&nbsp;&nbsp;&nbsp;&nbsp;Bilo je to vreme vračara, čije su moći bile stvarne. Njihove prave razmere očituju se u činjenici da se nikada nisu hvalile time kako mogu rukama da uhvate ugarak.
<BR>&nbsp;&nbsp;&nbsp;&nbsp;&nbsp;Zatim je usledio Batlerski Džihad - dva pokolenja rasula. Bog mašinske logike bio je zbačen sa prestola i prognan među rulju, a pojavilo se novo ustrojstvo:
<BR>&nbsp;&nbsp;&nbsp;&nbsp;&nbsp;'Čovek ne može biti zamenjen.'
<BR>&nbsp;&nbsp;&nbsp;&nbsp;&nbsp;Ta dva pokolenja nasilja predstavljala su talamusnu pauzu za svekoliko čovečanstvo. Ljudi su dizali poglede prema svojim bogovima i obredima i uviđali da su i jedni i drugi ispunjeni najužasnijim od svih algebarskih zbirova: strah plus ambicija.
<BR>&nbsp;&nbsp;&nbsp;&nbsp;&nbsp;Uz oklevanje, vođe religija, čiji su sledbenici prosuli krv milijardama ljudi, počele su da se sastaju da bi razmenjivale gledišta. Ovaj potez podsticao je Svemirski Esnaf, koji je polako sticao monopol na međuzvezdana putovanja, i Bene Geserit, koji je stao da okuplja i udružuje vračare.
<BR>&nbsp;&nbsp;&nbsp;&nbsp;&nbsp;Ovi prvi ekumenski skupovi omogućili su važan razvoj u dva pravca:
<BR>&nbsp;&nbsp;&nbsp;&nbsp;&nbsp;1. Shvatanje da sve religije imaju bar jednu zajedničku zapovest: 'Nemoj unakaraditi dušu.'
<BR>&nbsp;&nbsp;&nbsp;&nbsp;&nbsp;2. Komisija ekumenskih prevodilaca (KEP) se sastala na jednom neutralnom ostrvu Stare Zemlje, odakle su potekle sve drevne religije. Povod za okupljanje bilo je 'zajedničko uverenje da u vaseljeni postoji Božanska Suštastvenost'. Svaka vera, koja je imala više od milion sledbenika, bila je tamo zastupljena i, za divno čudo, odmah je postignuta saglasnost oko zajedničke deklaracije o ciljevima:
<BR>&nbsp;&nbsp;&nbsp;&nbsp;&nbsp;'Ovde smo da bismo raspravljački nastrojenim religijama oduzeli glavno oružje. Oružje, naime, koje je opatvoreno u tvrdnji da se poseduje jedino pravo otkrovenje.'
<BR>&nbsp;&nbsp;&nbsp;&nbsp;&nbsp;Likovanje zbog ovog 'znaka najdublje saglasnosti' pokazalo se preranim. Tokom više od jedne standardne godine ova obznana bila je jedina izjava koja je potekla od KEP-a. Kašnjenje je počelo da izaziva neprijatne reakcije. Trubaduri su komponovali šaljive, zajedljive pesme o sto dvadeset jednom 'Matorom Čudaku', kako su u međuvremenu prozvani poslanici KEP-a. Jedna od tih pesama, 'Braun se odmara', povremeno je oživljavana, tako da je popularna još i danas:
<BR>
<BR>&nbsp;&nbsp;&nbsp;&nbsp;&nbsp;Gle Brauna,
<BR>&nbsp;&nbsp;&nbsp;&nbsp;&nbsp;ala se odmara!
<BR>&nbsp;&nbsp;&nbsp;&nbsp;&nbsp;Gle tragedije svih onih
<BR>&nbsp;&nbsp;&nbsp;&nbsp;&nbsp;Čudaka! Svih onih Čudaka!
<BR>&nbsp;&nbsp;&nbsp;&nbsp;&nbsp;Tako lenjih, tako lenjih
<BR>&nbsp;&nbsp;&nbsp;&nbsp;&nbsp;tokom svih minulih dana.
<BR>&nbsp;&nbsp;&nbsp;&nbsp;&nbsp;Samo još da kucne čas
<BR>&nbsp;&nbsp;&nbsp;&nbsp;&nbsp;za svevišnji sendvič naš!
<BR>
<BR>&nbsp;&nbsp;&nbsp;&nbsp;&nbsp;Povremeno su se pronosile glasine vezane za zasedanja KEP-a. Pričalo se da se tamo porede tekstovi, koji su gotovo uvek dobijali neodgovorne laičke nazive. Ovakve glasine naizbežno su izazivale antiekumenske ispade, i, naravno, davale povoda za nove šaljive komentare.
<BR>&nbsp;&nbsp;&nbsp;&nbsp;&nbsp;Prošle su dve... tri godine.
<BR>&nbsp;&nbsp;&nbsp;&nbsp;&nbsp;Članovi Komisije (devetoro je u međuvremenu umrlo i bilo zamenjeno) prekinuli su rad da bi nadgledali formalno postavljanje zamenika, objavivši pri tom da rade na pripremanju knjige, koja treba da iskoreni 'sve patološke simptome' religijske prošlosti.
<BR>&nbsp;&nbsp;&nbsp;&nbsp;&nbsp;'Stvaramo instrument Ljubavi na kome se može svirati na sve moguće načine', kazali su oni.
<BR>&nbsp;&nbsp;&nbsp;&nbsp;&nbsp;Mnogi su našli da je čudno što je upravo ova izjava izazvala najžešće nasilne ispade protiv ekumenizma. Dvadeset poslanika opozvale su njihove kongregacije. Jedan je izvršio samoubistvo na taj način što je ukrao svemirsku fregatu i zaronio sa njom u Sunce.
<BR>&nbsp;&nbsp;&nbsp;&nbsp;&nbsp;Istoričari procenjuju da je u tim neredima život izgubilo osamdeset miliona ljudi. To u proseku iznosi po šest hiljada sa svakog sveta Landsradove Lige. S obzirom na nestabilna vremena koja su tada vladala, ovo verovatno nije prekomerna procena, premda svaki pokušaj da se odredi tačna brojka mora da ostane to što jeste: samo pokušaj. Komuniciranje između svetova nalazilo se tada na najnižem nivou.
<BR>&nbsp;&nbsp;&nbsp;&nbsp;&nbsp;Za trubadure je, naravno, sve to bio pravi raj. U jednoj popularnoj muzičkoj komediji iz tog razdoblja postojala je scena sa jednim od poslanika KEP-a, koji je sedeo na belom pesku ispod neke palme i pevao:
<BR>
<BR>&nbsp;&nbsp;&nbsp;&nbsp;&nbsp;Rad' Boga, žena i ljubavnog sjaja,
<BR>&nbsp;&nbsp;&nbsp;&nbsp;&nbsp;dokoličimo ovde bez zebnje i straha.
<BR>&nbsp;&nbsp;&nbsp;&nbsp;&nbsp;O, trubadure! Trubadure, daj još jedan napev,
<BR>&nbsp;&nbsp;&nbsp;&nbsp;&nbsp;Rad' Boga, žena i ljubavnog sjaja!
<BR>
<BR>&nbsp;&nbsp;&nbsp;&nbsp;&nbsp;Pobune i komedije bile su samo simptomi tih vremena, premda veoma ilustrativni. Oni ukazuju na psihološka previranja, duboku nesigurnost... kao i na žudnju za nečim boljim, odnosno na strah da iz cele te stvari ništa neće proizaći.
<BR>&nbsp;&nbsp;&nbsp;&nbsp;&nbsp;Glavna uporišta protiv anarhije u to doba bili su zametak Esnafa, Bene Geserit i Landsrad, koji već dve hiljade godina ne prestaju da se sastaju, uprkos krajnje ozbiljnim preprekama. Uloga Esnafa je jasna: on obezbeđuje besplatan prevoz za sve Landsradove i KEP poslove. Uloga Bene Geserita nešto je mračnija. Razume se, u to vreme su oni učvrstili svoju vlast nad vračarama, podvrgli istraživanjima tanane narkotike, razvili prana-bindu obuku i udarili temelje Misionarije Protektive, te crne ruke sujeverja. Ali, to je takođe razdoblje u kome je sačinjena litanija protiv straha i Azhar Knjiga, to bibliografsko čudo koje čuva velike tajne najstarijih vera.
<BR>&nbsp;&nbsp;&nbsp;&nbsp;&nbsp;Inglsijev komentar verovatno je jedini mogućan:
<BR>&nbsp;&nbsp;&nbsp;&nbsp;&nbsp;'Bila su to vremena dubokih paradoksa.'
<BR>&nbsp;&nbsp;&nbsp;&nbsp;&nbsp;KEP je radio gotovo sedam godina. A kada im se približio sedmi rođendan, oni su pripremili svet za istorijsko saopštenje. Pred samu sedmu godišnjicu rada objavili su Oranjsku Katoličku Bibliju.
<BR>&nbsp;&nbsp;&nbsp;&nbsp;&nbsp;'Evo dela punog dostojanstva i bogatog značenjem', kazali su oni. 'Evo načina da čovečanstvo postane svesno sebe kao sveukupne Božje tvorevine.'
<BR>&nbsp;&nbsp;&nbsp;&nbsp;&nbsp;Ljudi iz KEP-a upoređeni su sa arheolozima ideja, nadahnuti Božjom promišlju i veličajnošću ponovnog otkrovenja. Za njih se govorilo da su ponovo doneli na svetlo dana 'životnost velikih ideala zapretanih naslagama stoleća', da su 'izoštrili moralne imperative, proistekle iz religijske svesti'.
<BR>&nbsp;&nbsp;&nbsp;&nbsp;&nbsp;Uz O.K. Bibliju KEP je izdao Liturgijski Priručnik i Komentare - u mnogo pogleda značajnije delo, ne samo zbog svoje sažetosti (više je nego dvostruko manje od O.K. Biblije) već i zbog iskrenosti i mešavine samosažaljenja i samopravednosti.
<BR>&nbsp;&nbsp;&nbsp;&nbsp;&nbsp;Početak predstavlja očigledan apel agnostičkim vladarima.
<BR>&nbsp;&nbsp;&nbsp;&nbsp;&nbsp;'Ljudi koji nisu našli odgovore na sunah (deset hiljada religijskih pitanja iz Šari-aha) sada se oslanjaju na vlastiti razum. Svi ljudi žele da budu posvećeni. Religija je najdrevniji i najčasniji način na koji su ljudi pokušali da dokuče smisao Božje vaseljene. Naučnici tragaju za zakonitošću događaja. Zadatak je Religije da čoveka uklopi u te zakone.'
<BR>&nbsp;&nbsp;&nbsp;&nbsp;&nbsp;U zaključku, međutim, osnovni ton Komentara postaje opor, što verovatno predskazuje njihovu sudbinu.
<BR>&nbsp;&nbsp;&nbsp;&nbsp;&nbsp;'Pretežan deo onoga što je nazivano religija sadržao je nesvestan, odbojan stav prema životu. Prava religija mora da uči da je život pun radosti ugodnih Božjem oku, da je znanje bez delanja isprazno. Svi ljudi moraju uvideti da propovedanje religije putem pravila ili učenja napamet predstavlja gotovo uvek obmanu. Pravo propovedanje lako se prepoznaje. Nepogrešivo ćeš ga razabrati zato što ono budi u tebi ono osećanje koje ti govori da je to nešto što si oduvek znao.'
<BR>&nbsp;&nbsp;&nbsp;&nbsp;&nbsp;Vladala je čudna atmosfera spokoja dok su štamparske mašine i utiskivači za siga žice radili punom parom i dok se O.K. Biblija širila sa sveta na svet. Neki su to tumačili kao Božje znamenje, predznak jedinstva.
<BR>&nbsp;&nbsp;&nbsp;&nbsp;&nbsp;Ali sami poslanici KEP-a raspršili su privid o tom spokoju kada su se vratili svojim kongregacijama. Tokom prva dva meseca linčovano ih je osamnaestoro, dok je za godinu dana njih pedeset troje odbacilo učenje O.K. Biblije.
<BR>&nbsp;&nbsp;&nbsp;&nbsp;&nbsp;O.K. Biblija bila je iznesena na rđav glas kao delo 'obesnog razuma'. Govorilo se da su njene stranice pune zavodljivog interesovanja za logiku. Počele su da se pojavljuju revizije prilagođene pučkom bigotizmu. Ove revizije oslanjale su se na prihvaćenu simboliku (krst, srp, pero, praporac, dvanaest svetaca, tanki Buda i slično) i ubrzo se ispostavilo da novi ekumenizam nije apsorbovao stara sujeverja i verovanja.
<BR>&nbsp;&nbsp;&nbsp;&nbsp;&nbsp;Etiketa koju je Helovej pripisao sedmogodišnjim naporima KEP-a - Pangalaktički Determinizam - brzo se raširila među nestrpljivim milijardama, koje su inicijale P.D. protumačili kao 'Prokleti Demon'.
<BR>&nbsp;&nbsp;&nbsp;&nbsp;&nbsp;Izgleda da su se predsednik KEP-a Toure Bomoko, ulema Zensunija i jedan od četrnaest poslanika koji se nikada nisu odrekli učenja O.K. Biblije ('Četrnaest Mudraca' iz popularne istorije) konačno saglasili sa tim da je KEP pogrešio.
<BR>&nbsp;&nbsp;&nbsp;&nbsp;&nbsp;'Trebalo je da pokušamo stvaranje novih simbola', kazao je predsednik. 'Morali smo da shvatimo da nismo smeli da unosimo neizvesnosti u prihvaćeno verovanje, da podstičemo radoznalost o Bogu. Iz dana u dan susretali smo se sa užasnom nestalnošću svih ljudskih stvari, ali smo ipak dopustili da nam religije postanu krute i sputane, prilagođene i ugnjetačke. Koja je to senka što stoji na putu Božanske Zapovesti? To je upozorenje da institucije traju, da simboli i dalje postoje, iako im je značenje izgubljeno, da ne postoji zbir dostižnog znanja.'
<BR>&nbsp;&nbsp;&nbsp;&nbsp;&nbsp;Gorak dvostruki smisao ovog 'priznanja' nije izmakao Bomokovim kritičarima i on je ubrzo posle toga bio prinuđen da ode u izgnanstvo, a život mu je postao zavisan od toga da li će Esnaf održati obećanje o tajnosti. Navodno je umro na Tupilu, uvažavan i voljen, a poslednje reči su mu bile: 'Religija mora biti odušak za ljude koji kažu sami sebi: Ja nisam onakav kakav želim da budem. Ne sme se dopustiti da ona potone među one koji su zadovoljni sami sobom.'
<BR>&nbsp;&nbsp;&nbsp;&nbsp;&nbsp;Prijatno je pomisliti da je Bomoko shvatio proročanstvo koje je sam izrekao: 'Institucije traju.' Devedeset pokolenja kasnije, O.K. Biblija i Komentari proželi su svekoliku religijsku vaseljenu.
<BR>&nbsp;&nbsp;&nbsp;&nbsp;&nbsp;Kada je Pol Muad'Dib stajao sa desnom rukom na kamenom oltaru, u kome mu se nalazila očeva lobanja (desna ruka - za blažene, a ne leva - za proklete), izrekao je od reči do reči navod iz Bomokovog zaveštanja:
<BR>&nbsp;&nbsp;&nbsp;&nbsp;&nbsp;'Ti koji si nas porazio reci samome sebi da je Vavilon pao i da su njegova dela uništena. Ali, ja ti ipak kažem da ispitivanje čoveka još nije okončano, da se svako nalazi još na optuženičkoj klupi... Svaki čovek je mali rat.'
<BR>&nbsp;&nbsp;&nbsp;&nbsp;&nbsp;Slobodnjaci pričaju za Muad'Diba da je bio sličan Abu Zidi, čija je fregata porazila Esnaf i za jedan dan odletela tamo i natrag. Tamo upotrebljeno u ovom smislu predstavlja jedan izraz iz slobodnjačke mitologije koji se može prevesti kao zemlja ruh-duha, alam almital, gde su uklonjena sva ograničenja.
<BR>&nbsp;&nbsp;&nbsp;&nbsp;&nbsp;Lako je uočiti paralelu između ovoga i Kvizac Haderaha. Kvizac Haderah, za kojim Sestrinstvo traga pomoću svog programa uzgajanja, tumači se kao 'skraćenje puta' ili 'onaj ko može biti na dva mesta istovremeno'.
<BR>&nbsp;&nbsp;&nbsp;&nbsp;&nbsp;Ali, za oba ova tumačenja može se dokazati da neposredno proističu iz Komentara: 'Kada su zakon i religijska dužnost jedno, onda tvoje biće obujmljuje vaseljenu.'
<BR>&nbsp;&nbsp;&nbsp;&nbsp;&nbsp;O sebi je Muad'Dib rekao: 'Ja sam mreža u moru vremena, koja slobodno može da zahvata po prošlosti i budućnosti. Ja sam pokretna membrana kojoj nijedna mogućnost ne može da izmakne.'
<BR>&nbsp;&nbsp;&nbsp;&nbsp;&nbsp;Ove misli predstavljaju jedno te isto i stoje u saglasju sa 22. Kalimom iz O.K. Biblije, gde stoji: 'Bez obzira na to da li je neka misao izgovorena ili ne, ona je stvarna i raspolaže moćima stvarnosti.'
<BR>&nbsp;&nbsp;&nbsp;&nbsp;&nbsp;Upravo čitajući komentare Muad'Diba u 'Stubovima Vaseljene', onako kako ih tumače njegovi sveti ljudi, Kvizara Tafvidi, dolazimo do uviđanja njegovog pravog duga KEB-u i Slobodnjacima-Zensuniju.
<BR>&nbsp;&nbsp;&nbsp;&nbsp;&nbsp;Muad'Dib: Zakon i dužnost su jedno: neka bude tako. Ali, upamti ova ograničenja: nikada nisi potpuno svestan samoga sebe. Uvek si uronjen u zajednički tau. Stoga si uvek manje od pojedinca.
<BR>&nbsp;&nbsp;&nbsp;&nbsp;&nbsp;O.K. Biblija: Istovetne reči (61. Otkrovenje).
<BR>&nbsp;&nbsp;&nbsp;&nbsp;&nbsp;Muad'Dib: Religija često ima udela u mitu napretka koji nas štiti od užasa neizvesne budućnosti.
<BR>&nbsp;&nbsp;&nbsp;&nbsp;&nbsp;KEP Komentari: Istovetne reči. (Azhar Knjiga navodi kroz parafraze ranije oblike ove misli, sežući sve do religijskog pisca prvog stoleća Nešoua.)
<BR>&nbsp;&nbsp;&nbsp;&nbsp;&nbsp;Muad'Dib: Ako neko dete, neka nevična osoba, neka neupućena osoba ili neka duhovno obolela osoba izazove neku nepriliku, onda je to greška vlasti što nije predvidela i sprečila tu nepriliku.
<BR>&nbsp;&nbsp;&nbsp;&nbsp;&nbsp;O.K. Biblija: 'Svaki greh može se pripisati, bar delimično, prirodnoj rđavoj sklonosti, koju pod izvesnim okolnostima može da prihvati Bog.' (Azhar Knjiga ukazuje na poreklo ove misli još kod drevnih semitskih Tavra.)
<BR>&nbsp;&nbsp;&nbsp;&nbsp;&nbsp;Muad'Dib: Ispruži ruku i pojedi ono što ti je Gospod udelio; a kada ispuniš utroblje svoje, odaj hvalu Gospodu.
<BR>&nbsp;&nbsp;&nbsp;&nbsp;&nbsp;O.K. Biblija: parafraza sa istovetnim značenjem. (Azhar Knjiga nalazi tragove ove misli u nešto drugačijem obliku, u Prvom Islamu.)
<BR>&nbsp;&nbsp;&nbsp;&nbsp;&nbsp;Muad'Dib: Blagost je početak okrutnosti.
<BR>&nbsp;&nbsp;&nbsp;&nbsp;&nbsp;Slobodnjački Kitab al-Ibar: 'Težina blagog Boga zastrašujuća je stvar. Zar nam Bog ne daje plamteće sunce (Al-Lat)? Zar nam Bog ne daje Majke Vlage (Časne Majke)? Zar nam Bog ne daje Šejtana (Iblis, Sotona)? Zar od Šejtana ne dobijamo štetnost brzine?'
<BR>&nbsp;&nbsp;&nbsp;&nbsp;&nbsp;(Ovo je izvor slobodnjačke izreke: 'Brzina potiče od Šejtana.' Obratite pažnju: na svakih sto kalorija toplote, koja se stvara vežbanjem (brzinom), telo ispusti oko šest unci znoja. Slobodnjačka reč za znojenje glasi baka ili suze i može se prevesti kao: 'Suština života koju Šejtan istiskuje iz tvoje duše.')
<BR>&nbsp;&nbsp;&nbsp;&nbsp;&nbsp;Muad'Dibov dolazak Konivel je nazvao 'religijski blagovremen', ali teško da blagovremenost ima neke veze sa tim. Kao što je sam Muad'Dib kazao: 'Ovde sam; dakle...'
<BR>&nbsp;&nbsp;&nbsp;&nbsp;&nbsp;Međutim, od vitalne je važnosti za razumevanje Muad'Dibovog religijskog uticaja da se nikada ne izgubi iz vida jedna činjenica: Slobodnjaci su bili pustinjski narod, čiji su svi preci bili priviknuti na nepogodnu životnu sredinu. Mistika lako hvata korena kada se nalaziš u situaciji da svake sekunde savlađuješ neprijateljske uslove. 'Ovde si; dakle...'
<BR>&nbsp;&nbsp;&nbsp;&nbsp;&nbsp;Uz takvu tradiciju patnja se prihvata - možda kao nesvesna kazna, ali ipak prihvata. Takođe valja primetiti da slobodnjački obred gotovo potpuno oslobađa od krivih osećanja. To nije neophodno zato što su njihov zakon i religija istovetni, u smislu da je neposlušnost ravna grehu. Verovatno je bliže istini reći da se oni lako oslobađaju krivice zato što im svakodnevni život nalaže brutalne sudove (često pogubne), koji bi na pitomijoj zemlji opteretili ljude nesnosnim bremenom krivice.
<BR>&nbsp;&nbsp;&nbsp;&nbsp;&nbsp;Ovo je verovatno jedan od korena slobodnjačkog isticanja sujeverja (bez obzira na uticaj Misionarije Protektive). Zašto je zviždukavi pesak predznak? Zbog čega se mora napraviti znak pesnice kada se prvi put vidi Prvi Mesec? Čovekovo telo je samo njegovo, dok njegova voda pripada plemenu - a tajna života nije problem koji treba rešiti, već stvarnost koju valja iskusiti. Znamenja ti pomažu da se toga setiš. I upravo stoga što si ovde, zato što imaš ovu religiju, pobeda te ne može mimoići na kraju.
<BR>&nbsp;&nbsp;&nbsp;&nbsp;&nbsp;Kao što su Bene Geserit stolećima učile, davno pre no što su došle u sukob sa Slobodnjacima:
<BR>&nbsp;&nbsp;&nbsp;&nbsp;&nbsp;'Kada su religija i politika u istim kolima, kada ta kola vozi neki živi sveti čovek (baraka), ništa im se ne može isprečiti na putu.'
<BR>
<BR>&nbsp;&nbsp;&nbsp;&nbsp;&nbsp;Dodatak III: IZVEŠTAJ O POBUDAMA I CILJEVIMA BENE GESERITA
<BR>
<BR>&nbsp;&nbsp;&nbsp;&nbsp;&nbsp;Ovde sledi odlomak iz Sume, koji su priredili njeni zastupnici na zahtev gospe Džesike neposredno posle arakiske afere. Iskrenost ovog izveštaja čini ga dokumentom od izuzetne važnosti.
<BR>
<BR>&nbsp;&nbsp;&nbsp;&nbsp;&nbsp;Usled toga što je Bene Geserit stolećima delao iza zastora polumistične škole, sprovodeći svoj selektivni program uzgajanja ljudskih bića, skloni smo da im pripišemo viši status nego što izgleda da stvarno zaslužuju. Analiza njihovog 'činjeničkog ogleda' u okviru arakiske afere ukazuje da škola uopšte nije bila svesna svoje uloge.
<BR>&nbsp;&nbsp;&nbsp;&nbsp;&nbsp;Moglo bi se tvrditi da je Bene Geserit bio u prilici da ispituje samo one činjenice koje su mu bile dostupne i da nije imao neposrednog pristupa ličnosti Proroka Muad'Diba. Ali, škola je uspevala da prebrodi i veće prepreke, a njena greška ovde znatno je dublja.
<BR>&nbsp;&nbsp;&nbsp;&nbsp;&nbsp;Svrha programa Bene Geserita jeste uzgajanje jedne osobe koju su oni nazvali 'Kvizac Haderah' - što znači 'onaj ko može biti na mnogo mesta odjednom'. Jednostavnije rečeno, oni su tragali za čovekom sa takvim mentalnim moćima koje bi mu omogućile da shvati dimenzije višeg reda i da se koristi njima.
<BR>&nbsp;&nbsp;&nbsp;&nbsp;&nbsp;Nastojali su da proizvedu super-Mentata, ljudski kompjuter sa određenim proročkim sposobnostima, osobenim za esnafske navigatore. A sada pažljivo razmotrite ove činjenice:
<BR>&nbsp;&nbsp;&nbsp;&nbsp;&nbsp;Muad'Dib, rođen kao Pol Atreid, bio je sin Vojvode Letoa, čoveka čija je loza pažljivo nadzirana tokom više od hiljadu godina. Prorokova majka, gospa Džesika, bila je rođena kćer Barona Vladimira Harkonena i nosilac genetskih karakteristika čija je izuzetna važnost za program uzgajanja bila poznata gotovo dve hiljade godina. Ona je predstavljala izdanak i plod obuke Bene Geserita - i trebalo je da predstavlja dobrovoljno oruđe projekta.
<BR>&nbsp;&nbsp;&nbsp;&nbsp;&nbsp;Gospi Džesiki je bilo naređeno da lozi Atreida rodi ženskog naslednika. Plan je bio da se ta kćer spari sa Fejd-Rautom Harkonenom, nećakom Barona Vladimira, odakle je, uz visok stepen verovatnoće, trebalo da nastane Kvizac Haderah. Umesto toga, iz razloga za koje je naložnica gospa Džesika priznala da ni njoj samoj nikada nisu bili potpuno jasni, ona je odbila da posluša naređenja i rodila sina.
<BR>&nbsp;&nbsp;&nbsp;&nbsp;&nbsp;Već je i ovo trebalo da alarmira Bene Geserit da se jedna nekontrolisana varijabla pojavila u njihovim shemama. Postojali su, međutim, i drugi, znatno važniji pokazatelji, koje su oni naprosto prenebregli:
<BR>&nbsp;&nbsp;&nbsp;&nbsp;&nbsp;1. Još odmalena Pol Atreid ispoljavao je sposobnost da predviđa budućnost. Znalo se da ima proročke vizije, koje su bile precizne, pronicljive i neobjašnjive iz četvorodimenzionalne perspektive.
<BR>&nbsp;&nbsp;&nbsp;&nbsp;&nbsp;2. Časna Majka Gaius Helen Mohijam, Proktor Bene Geserita, koja je proverila Polov ljudski status kada mu je bilo petnaest godina, posvedočila je da je on izdržao veći bol od bilo kog drugog čoveka u istoriji. Pa ipak, ona taj momenat uopšte nije istakla u svom izveštaju!
<BR>&nbsp;&nbsp;&nbsp;&nbsp;&nbsp;3. Kada se porodica Atreida preselila na planetu Arakis, tamošnja populacija Slobodnjaka pozdravila je mladog Pola kao proroka i kao 'glas sa spoljnjeg sveta'. Bene Geserit bio je potpuno svestan činjenice da jedna tako negostoljubiva planeta kao što je Arakis, gotovo u potpunosti prekrivena pustinjom, bez i malo otvorene vode i sa naglaskom na najprimitivnije neophodnosti za opstanak, nužno stvara visok stepen senzitivnosti. Pa ipak, pomenuta reakcija Slobodnjaka i očigledan element arakenske ishrane, koja je obilovala začinom, naprosto su promakli benegeseritskim posmatračima.
<BR>&nbsp;&nbsp;&nbsp;&nbsp;&nbsp;4. Kada su Harkoneni i fanatični vojnici Cara Padišaha okupirali Arakis, ubivši Polovog oca i veliki broj atreidskih vojnika, Pol i njegova majka su nestali. Ali, gotovo istovremeno, počeli su da pristižu izveštaji o novom religijskom vođi među Slobodnjacima, čoveku po imenu Muad'Dib, koji je takođe bio pozdravljen kao 'glas sa spoljnjeg sveta'. U izveštajima je jasno stajalo da ga je pratila nova Časna Majka Sajadina Obreda, 'koja je bila žena što ga je rodila'. Dokumenti dostupni Bene Geseritu nesumnjivo su ukazivali da se u slobodnjačkim predanjima o proroku nalaze i sledeće reči: 'Rodiće ga čarobnica Bene Geserita.'
<BR>&nbsp;&nbsp;&nbsp;&nbsp;&nbsp;(Ovde se može primetiti da je Bene Geserit poslao svoju Misionariju Protektivu na Arakis mnogo vekova ranije da implantira slična predanja kao svojevrsnu odstupnicu, ukoliko ikada neki član ove škole upadne tamo u neprilike, te mu bude bilo potrebno utočište; s obzirom na to, predanje o 'glasu sa spoljnjeg sveta' moglo je eventualno da bude prenebregnuto, budući da je predstavljalo standardno benegeseristko lukavstvo. To bi, međutim, bilo tačno samo uz pretpostavku da je Bene Geserit bio u pravu što je prenebregao druge indikatore o Muad'Dibu.)
<BR>&nbsp;&nbsp;&nbsp;&nbsp;&nbsp;5. Kada je izbila afera na Arakisu, Svemirski Esnaf stupio je u vezu sa Bene Geseritom. Esnaf je ukazao da su njegovi navigatori, koji koriste začinsku drogu sa Arakisa da steknu ograničenu moć predviđanja neophodnu za upravljanje svemirskim letelicama, 'zabrinuti zbog budućnosti' ili da 'vide probleme na obzorju'. To je jedino moglo da znači da su ugledali secište, sabirnicu nebrojenih delikatnih odluka, iza čega je dalja trasa budućnosti bila skrivena proročkom oku. Bio je to jasan pokazatelj da je neki činilac počeo da se upliće u dimenzije višeg reda!
<BR>&nbsp;&nbsp;&nbsp;&nbsp;&nbsp;(Izvestan broj članova Bene Geserita već je duže vremena bio svestan da Esnaf nije mogao neposredno da utiče na životni izvor začina zato što su njegovi navigatori već operisali dimenzijama višeg reda, bar u toj meri da mogu da uoče koji bi sićušni pogrešni koraci na Arakisu imali katastrofalne posledice. Bila je poznata činjenica da esnafski navigatori nisu kadri da predvide način na koji bi se preuzela kontrola nad začinom, a da pri tom ne izazovu nastajanje takvog secišta. Očigledan zaključak je bio da neko sa moćima višeg reda preuzima kontrolu nad izvorom začina - ali je i ovaj momenat potpuno promakao Bene Geseritu!)
<BR>&nbsp;&nbsp;&nbsp;&nbsp;&nbsp;S obzirom na ove činjenice, sledi neizbežan zaključak da je neefikasnost Bene Geserita u ovoj situaciji predstavljala proizvod uticaja sa jednog višeg nivoa, čega ova škola uopšte nije bila svesna!
<BR>
<BR>&nbsp;&nbsp;&nbsp;&nbsp;&nbsp;Dodatak IV
<BR>
<BR>&nbsp;&nbsp;&nbsp;&nbsp;&nbsp;Almanah en-Ašraf
<BR>&nbsp;&nbsp;&nbsp;&nbsp;&nbsp;(izabrani odlomci o plemićkim kućama)
<BR>
<BR>&nbsp;&nbsp;&nbsp;&nbsp;&nbsp;ŠADAM IV (10.134-10.202)
<BR>&nbsp;&nbsp;&nbsp;&nbsp;&nbsp;Padišah Car, 81. u njegovoj lozi (Kuća Korino) koji je ustoličen na Prestolu Zlatnog Lava, vladao je od 10.156 (kada mu je otac, Elrod IX, umro od čaumurkija) do 10.196, kada je postavljeno Namesništvo u ime njegove najstarije kćeri Irulan. Razdoblje njegovog carovanja uglavnom je poznato po Arakiskoj buni, za koju su mnogi istoričari okrivljavali Šadamovo dangubljenje oko dvorskih funkcija i zvanične pompe. Činovi Bursega bili su udvostručeni tokom prvih šesnaest godina njegove vladavine. Fondovi za obuku Sardaukara stalno su smanjivani tokom poslednjih trinaest godina pre Arakiske bune. Imao je pet kćeri (Irulan, Kalice, Vensicia, Josifa i Rugi), ali nijednog zakonitog sina. Četiri kćeri su ga otpratile kada se povukao. Njegova žena, Anirul, Bene Geserit tajnog čina, umrla je 10.176.
<BR>
<BR>&nbsp;&nbsp;&nbsp;&nbsp;&nbsp;LETO ATREID (10.140-10.191)
<BR>&nbsp;&nbsp;&nbsp;&nbsp;&nbsp;Rođak Korina po ženskoj liniji, često se pominje kao Crveni Vojvoda. Kuća Atreida vladala je Kaladanom kao siridar-feudom tokom dvadeset pokolenja, sve dok nije bila prinuđena da se preseli na Arakis. Uglavnom je poznat kao otac Vojvode Pola Muad'Diba, Uma Namesnika. Posmrtni ostaci Vojvode Letoa nalaze se u 'Grobu Lobanje' na Arakisu. Njegova smrt pripisuje se izdajstvu jednog Suk doktora, koga je zavedeo sirdar-baron Vladimir Harkonen.
<BR>
<BR>&nbsp;&nbsp;&nbsp;&nbsp;&nbsp;GOSPA DŽESIKA (poč. Atreid) (10.154-10.256)
<BR>&nbsp;&nbsp;&nbsp;&nbsp;&nbsp;Rođena ćerka (prema informaciji Bene Geserita) siridar-barona Vladimira Harkonena. Majka Vojvode Pola Muad'Diba. Diplomirala je u B. G. školi na Valahu IX.
<BR>
<BR>&nbsp;&nbsp;&nbsp;&nbsp;&nbsp;GOSPA ALIJA ATREID (10.191-10.250)
<BR>&nbsp;&nbsp;&nbsp;&nbsp;&nbsp;Zakonita kćer Vojvode Letoa Atreida i njegove zvanične naložnice gospe Džesike. Gospa Alija rođena je na Arakisu oko osam meseci posle smrti Vojvode Letoa. Prenatalno izlaganje dejstvu jednog narkotika spektra svesnosti predstavlja razlog što je Bene Geserit označava kao 'Mrska'. U popularnoj istoriji je poznata kao sv. Alija ili sv. Alija od Noža. (Za podrobnija obaveštenja videti knjigu Pandera Oulsona Sv. Alija, lovac milijardu svetova.)
<BR>
<BR>&nbsp;&nbsp;&nbsp;&nbsp;&nbsp;VLADIMIR HARKONEN (10.110-10.193)
<BR>&nbsp;&nbsp;&nbsp;&nbsp;&nbsp;Obično se označava kao Baron Harkonen, dok mu je zvanična titula siridar (upravnik planete) baron. Vladimir Harkonen je direktan muški potomak Bašara Abularda Harkonena, koji je oteran u progonstvo zbog kukavičluka posle Korinske bitke. Ponovno sticanje moći Kuće Harkonen pripisuje se veštim manipulacijama na tržištu kitovog krzna i potonjoj konsolidaciji putem melanža sa Arakisa. Siridar-baron umro je na Arakisu za vreme Bune. Titula je za kratko prešla na na-Barona Fejda-Rautu Harkonena.
<BR>
<BR>&nbsp;&nbsp;&nbsp;&nbsp;&nbsp;GROF HASIMIR FENRING (10.133-10.225)
<BR>&nbsp;&nbsp;&nbsp;&nbsp;&nbsp;Rođak po ženskoj liniji kuće Korino, bio je u detinjstvu drug svoga vršnjaka Šadama IV. (Diskreditovana Piratska istorija Korina navodi zanimljiv podatak da je Fenring bio odgovoran za čaumurki koji je došao glave Elrodu IX). Svi podaci idu u prilog tvrdnji da je Fenring bio najprisniji prijatelj Šadama IV. Carski poslovi koje je Fenring obavljao uključivali su i carskog agenta na Arakisu za vreme Harkonenovog režima, odnosno, kasnije, siridar-apsentie na Kaladanu. Kada se Šadam IV povukao, on mu se pridružio na Salusi Sekundus.
<BR>
<BR>&nbsp;&nbsp;&nbsp;&nbsp;&nbsp;GROF GLOSU RABAN (10.132-10.193)
<BR>&nbsp;&nbsp;&nbsp;&nbsp;&nbsp;Glosu Raban, grof od Lankiveila, bio je stariji nećak Vladimira Harkonena. Glosu Raban i Fejd-Rauta Raban (koji je uzeo ime Harkonen kada je izabran za naslednika siridar-barona) bili su zakoniti sinovi siridar-baronovog mlađeg polubrata Abulurda. Abulurd se odrekao imena Harkonena i svih prava na titulu kada mu je data uprava nad dobrima Raban-Lankiveila. Raban je ime koje je uzeto iz majčine linije.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
