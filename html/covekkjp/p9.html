<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Gospode, baš je uvrnut. Visok i mršav, a oči mu velike kao u tice; ali može da se kreće kao mačka, čak i sa slomljenom nogom. Stalno uzima pilule i nikad se ne brije. Izgleda da ni ne spava; ponekad bi noću ustala, probudivši se suvog grla i sa vrtoglavicom koje bi dobijala od džina ako nije dovoljno pazila, a on bi bio u dnevnoj sobi, poduprte noge, čitao bi ili slušao mali zlatni gramofon koji mu je debeli čovek doneo iz Njujorka, ili bi samo sedeo u fotelji, s bradom na rukama, stisnutih usana zurio u zid, a sam bog zna gde bi mu mogle biti misli. Tada je pokušavala da se kreće tiho, kako ga ne bi uznemirila, ali ma koliko bila tiha uvek bi je čuo i videla je da ga je iznenadila. Ali uvek bi joj se osmehnuo a pokatkad bi rekao reč-dve. Jednom, tokom druge nedelje, činio joj se tako izgubljen i usamljen dok sedi i bulji u zid kao da tu pokušava da nađe nešto s čim bi porazgovarao; sa svojom iskrivljenom nogom izgledao je kao ranjeno ptiče koje je ispalo iz gnezda. Bio je tako kukavan da je poželela da mu obgrli glavu i majčinski ga pomazi. No to nije uradila; već je znala da on ne voli da ga dodiruju. A tako je lagašan, mogla bi da ga povredi. Nikad neće zaboraviti koliko je bio lak kad ga je iznela iz onog lifta prvi put, na košulji mu krv i noga mu iskrivljena kao savijena žica.
<BR>&nbsp;&nbsp;&nbsp;&nbsp;&nbsp;Dovršila je četkanje kose i onda počela da maže usne. Po prvi put je upotrebljavala onaj srebrnasti ruž i senku za oči kakve nose mlade devojke; kad je završila pogledala se u ogledalo s izvesnim zadovoljstvom. Nije loše izgledala za četrdeset, ukoliko sakrije male ljubičaste mrlje oko očiju koje nastaju od džina i šećera. Večeras ih je prikrivala šminkom kupljenom baš za to.
<BR>&nbsp;&nbsp;&nbsp;&nbsp;&nbsp;Pošto je neko vreme posmatrala svoje lice počela je da se oblači, navukla je tanušne zlatne gaćice i prsluče kupljene tog popodneva, a onda grimizne pantalone i odgovarajuću bluzu u istom tonu. Drečave minduše, i, najposle, srebrnasti prah po kosi. Sada je izgledala kao neko drugi, i, stojeći pred ogledalom, isprva se oseti nelagodno. Kakve joj to budalaštine padaju na pamet pa se tako obukla? Ali negde u dnu njenog uma, u toj nebuloznoj, retko pregledavanoj kartoteci u kojoj su nemilosrdno bile pobrojane sve boce džina i neprijatne uspomene na blagodarno mrtvog supruga, savršeno dobro je znala zašto to čini. Ali nije to izvukla na videlo svog duha radi ispitivanja. Bila je stručnjak za taj metod. Trenutak potom već je bila priviknutija na taj novi sredovečni seksi izgled, pa je, uzevši čašu džina sa stočića jednom rukom i poravnavši uske crvene pantalone drugom, gurnula vrata i ušla u sobu u kojoj je sedeo Tomi.
<BR>&nbsp;&nbsp;&nbsp;&nbsp;&nbsp;Razgovarao je telefonom i mogla je da vidi na malom ekranu lice onog advokata, Farnsvorta. Obično su razgovarali tri-četiri puta na dan, a jednom je Farnsvort došao sa četom mladih ljudi ozbiljnog izgleda i proveli su dan raspravljajući se i svađajući u njenoj dnevnoj sobi, ne primećujući je kao da je deo nameštaja. To jest, svi osim Tomija, jer on je bio uljudan i fin i milo joj se zahvalio kad je ljudima donela kafu i ponudila ih džinom.
<BR>&nbsp;&nbsp;&nbsp;&nbsp;&nbsp;Dok je on razgovarao sa Farnsvortom sela je na kauč i uzela neki stari strip, pa je lenjo listala sočnije stranice dovršavajući svoje piće. Ali joj je to bilo dosadno, a Tomi je još pričao o nekakvom istraživačkom projektu koji izvode u južnom delu države i o prodaji akcija ovoga i onoga. Spustila je strip, dovršila piće, uzela jednu od njegovih knjiga koja se nalazila na stočiću. Dobijao je na kuću stotine knjiga, i počele su da zakrčuju sobu. Pokazalo se da je knjiga nekakva poezija pa je hitro ostavi, uzevši drugu. Ta se zvala Termonaklearni motori i bila je puna linija i brojeva. Opet poče da se oseća smešna, obučena u ovu odeću. Ustala je i odlučno smešala dva džina, jedan ostavila na televizoru a drugi ponela natrag do kauča. Ma koliko se osećala smešnom, ipak je zatekla sebe kako na kauču automatski zauzima zavodljivu pozu filmske zvezde i kako lenjo opruža punačke noge. Posmatrala ga je preko ruba čaše, gledala odsjaj svetlosti lampe na njegovoj beloj kosi i na njegovoj delikatnoj, smeđkastoj, gotovo prozirnoj koži, a onda njegovu gracioznu, ženskastu ruku, nemarno lako položenu na pisaći sto. Toga časa počela je svesno da razmatra svoj naum, i pri blagoj svetlosti, dok joj je džin grejao stomak, poče u sebi da oseća tračak nevaljalog uzbuđenja od poigravanja na ivici zamišljanja tog čudnovatog, krhkog tela pokraj njenog. Posmatrajući ga i dozvolivši svojoj mašti da se zabavlja tom mišlju, znala je da je posebno uzbuđuje njegova neobičnost - njegova čudna, nemuževna, neseksualna priroda. Možda je kao one žene koje vole da vode ljubav s nakazama i bogaljima. Pa, on je oboje - i sada je nije bilo briga; s uskim pantalonama i puna džina, nije se stidela. Ako uspe da ga uzbudi - ako ga je moguće uzbuditi - ponosiće se sobom. A ako ne - svejedno, on je mio čovek i neće se uvrediti. Onda oseti kako joj srce stremi ka njemu, žustrim, toplim osećanjima; dok je dovršavala piće osećala je, prvi put posle toliko godina, emociju koja liči na ljubav, zajedno sa žudnjom za koju se spremala celog dana - od jutra kad je izašla u svojoj staroj cicanoj haljini i kupila gaćice i minđuše, šminku i pantalone, ne priznajući samoj sebi krajnje značenje neodređenog plana koji je uvrtela u glavu.
<BR>&nbsp;&nbsp;&nbsp;&nbsp;&nbsp;Uzela je još jedno piće, govoreći sebi da se treba umeriti. Ali je čekajući postala nervoznija. Sada je pričao o nekom ko se zove Brajs i Farnsvort je rekao kako taj Brajs pokušava da ga vidi, kako hoće da dođe da radi za njih, ali prvo želi da vidi Tomija, i Tomi je rekao da je to nemoguće i Farnsvort je rekao da su im potrebni svi ljudi Brajsove spreme koje mogu da dobiju. Počela je da biva nestrpljiva. Koga briga za tog Brajsa? A onda je Tomi naglo završio razgovor, spustio slušalicu i pošto je trenutak ćutao pogledao je prema njoj, obzirno se smešeći. "Moja nova kuća je spremna; dole u južnom delu države. Hoćete li da idete tamo sa mnom? Kao moja domaćica?"
<BR>&nbsp;&nbsp;&nbsp;&nbsp;&nbsp;Pa, to je bio šok. Zažmirkala je u njega. "Kao domaćica?"
<BR>&nbsp;&nbsp;&nbsp;&nbsp;&nbsp;"Da. Kuća će biti spremna u subotu, ali treba da se razmesti nameštaj, da se urede slične stvari. Biće mi potrebna nečija pomoć za sve to. I", nasmeši se ustavši uz pomoć štapa i hramljući ka njoj, "znate koliko mrzim susrete s nepoznatim. Možete umesto mene da razgovarate s ljudima." Stajao je nad njom.
<BR>&nbsp;&nbsp;&nbsp;&nbsp;&nbsp;Treptala je na njega. "Napravila sam vam piće. Na televizoru je." Bilo je teško poverovati u njegovu ponudu. Za kuću je znala od kad su druge nedelje dolazili ljudi iz firme za prodaju nekretnina - ogromna stara kuća koju je kupio, i devet stotina jutara zemlje, dole na istoku, u planinama.
<BR>&nbsp;&nbsp;&nbsp;&nbsp;&nbsp;Podigao je čašu, omirisao je i rekao: "Džin?"
<BR>&nbsp;&nbsp;&nbsp;&nbsp;&nbsp;"Mislila sam da bi trebalo da probate", rekla je. "Prilično je dobro. Slatko."
<BR>&nbsp;&nbsp;&nbsp;&nbsp;&nbsp;"Ne", rekao je. "Neću. Ali ću rado popiti malo vina s vama."
<BR>&nbsp;&nbsp;&nbsp;&nbsp;&nbsp;"Naravno, Tomi." Ustala je, malo se zateturala i otišla u kuhinju po njegovu bocu Soterna i njegovu kristalnu čašu. "Nisam ja vama potrebna", doviknula je iz kuhinje.
<BR>&nbsp;&nbsp;&nbsp;&nbsp;&nbsp;Glas mu je bio ozbiljan. "Ali jeste, Beti Džo." Vratila se, stajala je uz njega, pružajući mu čašu. On je tako fini čovek. Gotovo ju je bilo sramota što je poželela da ga zavede, kao da je on beba. Nije mogla a da joj ne bude pijano smešno. Verovatno uopšte nije znao o čemu se radi. Bio je verovatno od onih koji su piškili u srebrnu nošu kad su bili mali i bežali kad bi devojčica pokušala da ih dodirne. Ili je možda peder - svako ko sve vreme sedi i čita a izgleda kao on... Ali ne govori kao pederi. Volela je da ga sluša kad govori. Sada izgleda umorno. Ali on sve vreme izgleda umorno.
<BR>&nbsp;&nbsp;&nbsp;&nbsp;&nbsp;Mučno je seo u fotelju a štap stavio na pod pokraj sebe. Sela je na kauč a onda legla postrance, licem prema njemu. Gledao je ka njoj ali kao da ju je jedva video. Kad bi tako gledao naježila bi se. "Obukla sam nove stvari", reče.
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Dabome. Jesam." Nelagodno se zasmejala. "Pantalone su bile šezdeset pet a bluza pedeset, a kupila sam i zlatan veš i minduše." Podigla je nogu da prikaže jarko crvene pantalone, a onda je kroz tkaninu počešala koleno. "Od novca koji mi dajete mogla bi' kad bi' htela da se oblačim kao filmska zvezda. Mogla bi' da doteram lice, znate, i da smršam i sve." Za trenutak je zamišljeno opipala minduše, cimnula ih i noktom palca prevukla po mekom, zlatastom metalu, uživajući u malim nagoveštajima bola u ušnim resicama. "Ali ne znam. Dugo sam bila aljkava. Još otkad smo ja i Barni prešli na socijalnu i zdravstvenu pomoć i ostali, zapustila sam se, i, boga mu, čovek postane takav pa to onda zavoli."
<BR>&nbsp;&nbsp;&nbsp;&nbsp;&nbsp;Neko vreme je ćutao pa su sedeli u tišini dok nije dovršila svoje piće. Najzad on reče: "Hoćete li da pođete sa mnom u novu kuću?"
<BR>&nbsp;&nbsp;&nbsp;&nbsp;&nbsp;Protegla se i zevnula, počinjući da oseća umor. "Sigurni ste da sam vam zaista potrebna?"
<BR>&nbsp;&nbsp;&nbsp;&nbsp;&nbsp;Trenutak je žmirkao u nju, a na licu mu je bio izraz koji nikad ranije nije videla, kao da je preklinje. "Da, potrebni ste mi", reče. "Poznajem vrlo malo ljudi..."
<BR>&nbsp;&nbsp;&nbsp;&nbsp;&nbsp;"Sigurno", reče ona. "Doći ću." Napravila je umoran gest. "I onako bih bila prokleta budala kad ne bih, jer mislim da ćete mi plaćati duplo od onoga što vredim."
<BR>&nbsp;&nbsp;&nbsp;&nbsp;&nbsp;"Dobro." Lice mu se malo opustilo; smestio se u fotelju i uzeo knjigu.
<BR>&nbsp;&nbsp;&nbsp;&nbsp;&nbsp;Pre no što se zadubio, prisetila se svojih sada već bajatih planova i posle kratke ustežuće nedoumice napravila je poslednji pokušaj. Ali je bila pospana i nije joj bilo do toga. "Tomi, jeste li ženjeni?" upitala je. To bi trebalo da bude sasvim providno pitanje.
<BR>&nbsp;&nbsp;&nbsp;&nbsp;&nbsp;Ukoliko je uopšte imao pojma na šta ona to cilja, nije ga pokazao. "Da, oženjen sam", rekao je, uljudno spustivši knjigu na krilo i pogledavši u nju.
<BR>&nbsp;&nbsp;&nbsp;&nbsp;&nbsp;Nelagodno je rekla: "Samo sam htela da znam." A potom: "Kako izgleda? Vaša žena?"
<BR>&nbsp;&nbsp;&nbsp;&nbsp;&nbsp;"Oh, pretpostavljam da liči na mene. Visoka i mršava."
<BR>&nbsp;&nbsp;&nbsp;&nbsp;&nbsp;Njena nelagodnost se odnekud pretvorila u ljutnju. Ispila je svoje piće i gotovo začikujući rekla: "Bila sam i ja mršava." Onda je, umorna od svega, ustala i otišla do vrata svoje spavaće sobe. Cela stvar je i onako bila smešna. A možda je peder - to što je ženjen ne dokazuje ništa. Svejedno je uvrnut. Mio čovek, bogat, ali naopak kao zeleno mleko. I dalje ljuta, reče: "Laku noć", i ode u svoju sobu i poče da skida svoje skupe stvari. Potom je za trenutak u spavaćici sela na ivicu kreveta, razmišljajući. Bilo joj je mnogo udobnije bez pripijene odeće, i kad je najzad legla, sada ispražnjene glave, nije imala teškoća da duboko zaspi prijatno ispunjena neuznemiravajućim snovima.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
