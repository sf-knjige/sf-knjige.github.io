<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Pet minuta pošto je napustio aerodrom shvatio je da je napravio veliku grešku. Nije smeo da preduzima dolazak na tako daleki jug u vreme leta, ma koliko to bilo neophodno. Mogao je da pošalje Farnsvorta, da pošalje nekog ko bi kupio zemljište, uglavio poslove. Temperatura je bila preko četrdeset, a budući nesposoban da se znoji jer mu je telo bilo stvoreno za temperature oko deset stepeni, bilo mu je rđavo gotovo do nesvestice na zadnjem sedištu aerodromske limuzine koja ga je vozila u centar Luisvila, mrveći o svoj tvrdi naslon njegovo na gravitaciju još osetljivo telo.
<BR>&nbsp;&nbsp;&nbsp;&nbsp;&nbsp;Ali se, za više od dve godine koje je proveo na Zemlji i tokom deset godina telesnog prilagođavanja kojem je bio podvrgnut pre no što je napustio Anteu, osposobio da podnosi bol i da snagom volje, jarosno, mada ošamućeno, ostane pri svesti. Uspeo je da iz limuzine pređe u hotelsko predvorje, i iz predvorja do lifta - laknulo mu je što se lift kreće ujednačeno, sporo - pa u svoju sobu na trećem spratu, gde se sručio na krevet čim ga je liftboj ostavio samog. Malo posle uspeo je da se dovuče do rashladnog uređaja i podesi ga na vrlo hladno. Zatim se opet skljokao na krevet. To je bio dobar rashladni uređaj; zasnivao se na grupi patenata koje je iznajmio kompaniji koja ga je proizvela. Soba ubrzo postade dovoljno ugodna, ali je uređaj ostavio uključen, pun zahvalnosti što je njegov doprinos nauci rashlađivanja omogućio da njemu toliko potrebne ružne male kutije budu bešumne.
<BR>&nbsp;&nbsp;&nbsp;&nbsp;&nbsp;Bilo je podne; nešto kasnije naručio je telefonom da mu se donesu boca 'šablija' i malo sira. Počeo je tek odskora da pije vino, sa zadovoljstvom utvrdivši da na njega, očigledno, deluje kao i na ljude sa Zemlje. Vino je bilo dobro ali je sir bio pomalo gumast. Uključio je televizor, koji je takođe radio na osnovu patenata S. I. Korporacije, i zavalio se u fotelju odlučivši da uživa, kad već ovog vrelog popodneva ne može da radi ništa drugo.
<BR>&nbsp;&nbsp;&nbsp;&nbsp;&nbsp;Prošlo je više od godinu dana otkako je duže gledao televiziju, i izgledalo mu je vrlo neobično što je ponovo gleda u ovom luksuznom i vulgarno modernom hotelskom apartmanu - toliko sličnom apartmanima u kojima žive televizijski privatni detektivi, sa foteljama ležaljkama, policama s nikad korišćenim knjigama, apstraktnim slikama i sobnim barom s gornjom površinom od plastike - ovde u Luisvilu, država Kentaki. Gledati male muškarce i žene ljudskog roda kako se kreću na ekranu onako kako ih je gledao toliko godina kod kuće, na Antei. Sad je mislio na te dane, pijuckajući hladno vino, grickajući sir - tuđu, neobičnu hranu - dok je propratna muzika ljubavne priče ispunjavala prohladnu sobu a jedva čujni glasovi iz malog zvučnika su njegovom osetljivom sluhu iz drugog sveta zvučali kao tuđinsko grgotanje i trtljanje, što su, u osnovi, i bili. Nimalo nalik mrmorenju njegovog jezika, iako se nekad u davnini jedan razvio iz drugog. Dozvolio je sebi da prvi put posle mnogo meseci misli na tihi razgovor starih antejskih prijatelja, na blagu i krtu hranu kakvu je u domovini jeo celog života; na svoju ženu i decu. Možda zbog sobne svežine koja ga je tako smirila posle neizdržljivog letnjeg putovanja, možda zbog alkohola koji je još bio novost za njegove vene, zapao je u duševno stanje tako slično ljudskoj nostalgiji - sentimentalno, samoposmatračko i gorko. Iznenada zažele da čuje zvuk svog glasno izgovorenog jezika, da vidi svetle boje antejskog tla, da miriše opori miris pustinje, da čuje pune zvuke antejske muzike, i da ugleda tanke, gazi slične zidove zgrada, prašinu gradova Anteje. I požele svoju ženu, potmulom, antejskom, telesnom seksualnošću - pritajen, uporan bol. I, odjednom, ponovo pogledavši svoju sobu, njene diskretne sive zidove i prostački nameštaj, oseti gađenje, zamor od ovog jevtinog i tuđinskog mesta, od njegove bučne, grlate i senzualne kulture bez korena, od te rulje oštroumnih, svrabljivih, sobom obuzetih majmuna - vulgarnih, bezobzirnih, dok se njihova civilizacija ruši li ruši, kao londonski i svi ostali mostovi.
<BR>&nbsp;&nbsp;&nbsp;&nbsp;&nbsp;Počeo je da oseća ono što je i ranije pokatkad osetio: tešku posustalost, umor od sveta, duboku premorenost od ovog toliko užurbanog, razornog sveta i od sve te njegove neskladne galame. Osećao je da bi mogao da digne ruke od svega, da je bilo glupo, neverovatno glupavo što se još pre više od dvadeset godina otpočinjalo s ovim. Ponovo umorno pogleda oko sebe. Šta on radi ovde - ovde na tom svetu, trećem od Sunca, sto miliona milja daleko od svog doma. Ustao je i isključio televizor, a onda se opet duboko zavalio u stolicu i dalje pijući vino; sada je osećao alkohol i bilo mu je svejedno.
<BR>&nbsp;&nbsp;&nbsp;&nbsp;&nbsp;Petnaest godina je gledao američku, englesku i rusku televiziju. Njegove kolege prikupile su ogromnu filmoteku presnimljenih televizijskih emisija, i u vreme kad je pre četrdeset godina Amerika počela sa stalnim televizijskim programom već su, na osnovu kratkotalasnih radio emisija, bili odgonetnuli većinu jezičkih tananosti. Svakog dana je radio, učio jezik, običaje, istoriju i geografiju, sve raspoloživo, dok nije zapamtio, pomoću iscrpnog unakrsnog katalogiziranja, značenje nejasnih reči kao što su 'žuto', 'Vaterlo', 'Demokratska republika' - za ovo poslednje nije postojala nikakva protivuvrednost na Antei. I dok je radio i učio i obavljao beskrajne fizičke pripreme, dok se godinama mučio iščekujući, oni su se premišljali da li da se uopšte krene na put. Osim sunčanih baterija, bilo je tako malo energije u pustinji. Biće potrebno toliko mnogo goriva da bi se samo jedan Antejac poslao preko praznog bezdana, možda u smrt, možda u jedan već mrtav svet, svet koji do tada može biti, kao toliko mnogo same Anteje, zagađen atomskim krhotinama, sagorelim ostacima majmunolikog gneva. Ali su mu, najzad, rekli da će preduzeti putovanje u jednom starom, starom brodu koji se još nalazi u podzemlju. Godinu dana pre puta obavestili su ga da su planovi najzad utvrđeni; da će, kad planete zauzmu povoljan položaj, brod biti spreman za prelazak. Nije mogao da vlada drhtavim rukama kad je svojoj ženi saopštavao odluku...
<BR>
<BR>&nbsp;&nbsp;&nbsp;&nbsp;&nbsp;Ne pomerajući se sa stolice čekao je do pet sati u hotelskoj sobi. Onda je ustao, telefonirao kancelariji za trgovinu nekretnina i rekao im da ga mogu očekivati u pola šest. Izašao je iz sobe, ostavivši polupraznu bocu vina na baru. Nadao se da će vreme sad biti mnogo svežije, ali nije bilo.
<BR>&nbsp;&nbsp;&nbsp;&nbsp;&nbsp;Odabrao je taj hotel zato što se nalazio samo tri bloka od kancelarije koju se spremao da poseti, kancelarije u kojoj će da otpočne već isplanirane ogromne transakcije zemljištem. Mogao je pešice da pređe tu razdaljinu, ali je od potmulog, teškog i mučiteljski vrelog vazduha koji je poput jastuka poklopio ulice dobio vrtoglavicu, ošamutio se i malaksao. Nekoliko trenutaka mislio je kako bi trebalo da se vrati u hotel, pa neka ljudi od nekretnina dođu k njemu, ali nastavi da hoda.
<BR>&nbsp;&nbsp;&nbsp;&nbsp;&nbsp;A onda, kad je našao zgradu, otkri stvar koja ga je uplašila: kancelarija koju je tražio nalazila se na devetnaestom spratu. U Kentakiju nije očekivao visoke zgrade; ovo nije predvideo. Peti se stepenicama nije dolazilo u obzir. A ništa nije znao o liftovima. Ukoliko se bude vozio nekim koji se suviše brzo penje, ili trza, to može biti kobno za njegovo od gravitacije već prenapregnuto telo. Ali liftovi su izgledali novi i dobro napravljeni, a zgrada je bar imala rashladne uređaje. Ušao je u jedan u kome nije bilo nikog osim liftboja, starog čoveka smirenog izgleda, u duvanom umrljanoj uniformi. Primili su još jednog putnika, punačku, zgodnu ženu koja je zadihano dotrčala u poslednjem trenutku. Onda je liftboj zatvorio mesingana vrata, Njutn je rekao: "Devetnaesti, molim", žena je promrmljala "dvanaesti", i starac je lenjo, pomalo s prezirom, stavio ruku na polugu za ručno upravljanje. Njutn je u magnovenju užasnuto shvatio da to nije moderni lift u kome se pritiskuju dugmeta, već nekakav stari, ponovo doteran. Ali je to shvatio trenutak prekasno, jer pre nego što je mogao da se pobuni, oseti kako mu se želudac uvrće a mišići grče od bola dok se lift cimnuo, zastao, opet cimnuo i potom sunuo uvis u trenutku udvostručivši Njutnovu već utrostručenu težinu. A zatim mu se učinilo da se sve istovremeno odigralo. Video je da žena bulji u njega i znao da mu nos sigurno krvari, da krv lije po prednjem delu košulje, i pogledavši nadole utvrdi da je tako. Istog trena čuo je - ili osetio unutar svog uzdrhtalog tela - krtu lomljavu i noge ga izdadoše i on pade na pod lifta, čudovišno iskrivljen, ugleda kako se jedna noga stravično preklapa pod njim, dok nije izgubio svest, a duh mu pao u tminu duboku kao bezdan koji ga je razdvajao od kuće...
<BR>
<BR>&nbsp;&nbsp;&nbsp;&nbsp;&nbsp;Pre toga je dvaput u životu bio bez svesti: jednom kod kuće, za vreme obuke u centrifugi, i jednom za vreme najvećeg ubrzanja pri poletanju broda. Oba puta se brzo povratio, došavši k sebi sa zbunjenošću i bolom. I ovog puta se osvestio u bolovima zlostavljenog tela i uplašeno pometen jer nije znao gde se nalazi. Ležao je na leđima, na nečem glatkom i mekom, a u oči mu je sijala jaka svetlost. Zažmurio je, a onda se trgnuo i okrenuo glavu. Ležao je na nekakvom kauču. Na drugom kraju sobe jedna žena je stajala za stolom, držeći telefon u ruci. Gledala ga je. Zurio je u nju a onda shvati da je to žena iz lifta.
<BR>&nbsp;&nbsp;&nbsp;&nbsp;&nbsp;Videvši da se osvestio, oklevala je i kao da nije znala šta da učini s telefonom, mlitavo ga držeći u ruci. Nesigurno mu se osmehnula. "Gospodine, je l' vam dobro?"
<BR>&nbsp;&nbsp;&nbsp;&nbsp;&nbsp;Glas mu je zvučao kao da pripada nekom drugom, slab i tih. "Čini mi se. Ne znam..." Noge su mu bile ispružene. Bojao se da pokuša da ih pokrene. Krv na njegovoj košulji još je bila lepljiva, ali sada već hladna. Nesvestica nije mogla dugo potrajati. "Mislim da sam povredio noge..."
<BR>&nbsp;&nbsp;&nbsp;&nbsp;&nbsp;Posmatrala ga je ozbiljno, klimajući glavom. "Bogami, jeste. Jedna vam se iskrivila k'o da je od stare žice."
<BR>&nbsp;&nbsp;&nbsp;&nbsp;&nbsp;Nastavio je da je gleda, ne znajući šta da kaže, pokušavajući da smisli šta da učini. U bolnicu nije mogao; tamo će biti pregleda, rendgenskih zraka...
<BR>&nbsp;&nbsp;&nbsp;&nbsp;&nbsp;"Pet minuta pokušavam da vam nađem doktora." Glas joj je bio rapav i delovala je uplašeno. "Već sam zvala trojicu ali su izašli."
<BR>&nbsp;&nbsp;&nbsp;&nbsp;&nbsp;Zažmirka na nju pokušavajući da razmišlja suvislo. "Ne", reče, "ne! Nemojte."
<BR>&nbsp;&nbsp;&nbsp;&nbsp;&nbsp;"Da ne zovem doktora? Ali, gospodine, doktor mora da vas vidi. Gadno te nastradali." Bila je u nedoumici, zabrinuta, ali suviše preplašena da bude sumnjičava.
<BR>&nbsp;&nbsp;&nbsp;&nbsp;&nbsp;"Ne." Pokušao je da kaže još nešto ali ga iznenada obuze mučnina i jedva svestan onoga što čini, oseti da povraća preko ruba kauča, dok mu pri svakom trzaju noge bolno jauču. Onda je ponovo legao na leđa, iscrpljen. Ali je svetlost bila suviše jaka, palila mu je oči čak i kroz spuštene kapke - tanke, prozirne očne kapke - i on, ječeći, podiže ruku da ih zakloni.
<BR>&nbsp;&nbsp;&nbsp;&nbsp;&nbsp;To što mu je pripala muka kao da ju je odnekud umirilo. Možda prepoznatljiva ljudskost tog čina. Glas joj je bio smireniji. "Mogu li da pomognem?" reče. "Je l' ima nešto čime bi' ja mogla da pomognem?" Oklevala je. "Da vam donesem piće..."
<BR>&nbsp;&nbsp;&nbsp;&nbsp;&nbsp;"Ne. Nije mi potrebno..." Šta da radi?
<BR>&nbsp;&nbsp;&nbsp;&nbsp;&nbsp;Odjedanput njen glas posta bezbrižan, kao da je bila nadomak histerije i tek od nje ustuknula. "Baš ste u sosu", reče.
<BR>&nbsp;&nbsp;&nbsp;&nbsp;&nbsp;"Pretpostavljam." Okrenuo je lice ka naslonu kauča, pokušavajući da izbegne svetlost. "Možete li... možete li jednostavno da me ostavite samog? Biće mi bolje ako se odmorim."
<BR>&nbsp;&nbsp;&nbsp;&nbsp;&nbsp;Prigušeno se nasmejala. "Ne vidim kako. Ovo ovde je kancelarija; ujutru će tu da se skupi svet. Liftboj mi je dao ključ."
<BR>&nbsp;&nbsp;&nbsp;&nbsp;&nbsp;"Oh." Morao je da uradi nešto s bolom, ili neće još dugo ostati pri svesti. "Slušajte", reče, "u džepu mi je hotelski ključ, iz hotela Braun. To je tri bloka odavde, kad izađete, krenete..."
<BR>&nbsp;&nbsp;&nbsp;&nbsp;&nbsp;"Znam gde je hotel Braun."
<BR>&nbsp;&nbsp;&nbsp;&nbsp;&nbsp;"Oh. Izvrsno. Možete li da uzmete ključ pa da iz plakara u spavaćoj sobi uzmete crnu torbu za akta? I donesete mi je? U njoj su mi... lekovi. Molim vas."
<BR>&nbsp;&nbsp;&nbsp;&nbsp;&nbsp;Ćutala je.
<BR>&nbsp;&nbsp;&nbsp;&nbsp;&nbsp;"Platiću vam..."
<BR>&nbsp;&nbsp;&nbsp;&nbsp;&nbsp;"Ne sekiram se ja za to." Okrenuo se i otvorio oči da je pogleda za trenutak. Njeno široko lice natuštilo se, namrštenih obrva, kao nekakva parodija dubokog razmišljanja. Onda se, ne gledajući ga, ovlaš nasmejala. "Ne znam da l' će me pustiti u hotel Braun - ili mi dozvoliti da ušetam u sobu kao da je moja."
<BR>&nbsp;&nbsp;&nbsp;&nbsp;&nbsp;"Zašto ne?" Bolelo ga je negde u grudima kad govori. Osećao se kao da će uskoro ponovo izgubiti svest. "Zašto ne možete?"
<BR>&nbsp;&nbsp;&nbsp;&nbsp;&nbsp;"Vi, gospodine, izgleda ne znate mnogo o haljinama? Izgledate kao da nikad niste imali briga. Nemam ništa osim cicane haljine, a i ta je pocepana. A može da im se ne dopadne na šta mirišem."
<BR>&nbsp;&nbsp;&nbsp;&nbsp;&nbsp;"Oh!" rekao je.
<BR>&nbsp;&nbsp;&nbsp;&nbsp;&nbsp;"Na džin. Pa, možda bi' i mogla..." Izgledala je zamišljeno. "Ne, ne bi'."
<BR>&nbsp;&nbsp;&nbsp;&nbsp;&nbsp;Osetio je kako se opet rasplinjava, telo kao da mu je lebdelo. Žmirkajući, prisiljavao se da izdrži pokušavajući da zanemari malaksalost, bol. "U mom novčaniku. Uzmite novčanice od dvadeset dolara. Dajte osoblju novac. Moći ćete." Soba se uskovitlala oko njega, svetiljke su sada bile prigušenije, kao da se u zamagljenoj koloni kreću kroz njegovo vidno polje. "Molim vas."
<BR>&nbsp;&nbsp;&nbsp;&nbsp;&nbsp;Osetio je kako mu pretura po džepu, osetio je njen vreli dah na licu, da bi, trenutak kasnije, čuo kako se zagrcnula. "Bogo moj!" reče, "ala ste vi nafatirani...! Pa mogla bi' da uteknem s ovim."
<BR>&nbsp;&nbsp;&nbsp;&nbsp;&nbsp;"Nemojte", rekao je. "Molim vas, pomozite mi. Bogat sam. Mogu da..."
<BR>&nbsp;&nbsp;&nbsp;&nbsp;&nbsp;"Neću", reče natmureno. A zatim, veselije: "Drš'te se, gospodine. Vratiću se s vašim lekom, makar morala da kupim hotel. Ni brige vas."
<BR>&nbsp;&nbsp;&nbsp;&nbsp;&nbsp;Dok je gubio svest čuo je kako se vrata zatvaraju za njom...
<BR>&nbsp;&nbsp;&nbsp;&nbsp;&nbsp;Izgledalo je da se samo časak kasnije vratila u sobu, zadihana, i da na stolu otvara torbu.
<BR>&nbsp;&nbsp;&nbsp;&nbsp;&nbsp;A onda je, pošto je uzeo kapsule protiv bola i pilule koje će pomoći pri srašćivanju noge, ušao liftboj s čovekom koji reče da je nadzornik zgrade i Njutn je morao da ih umiruje da nikog neće tužiti, da se, zaista, oseća dobro i da će sve biti u redu. Ne, nije mu potrebna hitna pomoć. Da, potpisaće potvrdu kojom zgradu oslobađa odgovornosti. Da li bi sada mogli da mu pozovu taksi? Nekoliko puta tokom ovog žučnog raspravljanja zamalo što se nije ponovo onesvestio, a kad je sve bilo obavljeno ponovo je izgubio svest.
<BR>&nbsp;&nbsp;&nbsp;&nbsp;&nbsp;Došao je k sebi u taksiju, sa ženom. Blago ga je drmusala. "Kuda hoćete da idete?" rekla je. "Gde vam je kuća?"
<BR>&nbsp;&nbsp;&nbsp;&nbsp;&nbsp;Pogledao ju je. "Ja... ja, u stvari, ne znam."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
