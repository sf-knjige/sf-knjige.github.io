<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;U nedeljno jutro, pet dana nakon svog pijanog razgovora s Njutnom, Brajs je bio kod kuće, pokušavajući da čita kriminalistički roman. Sedeo je pored električne grejalice u svojoj maloj dnevnoj sobi od montažnih elemenata, obučen samo u zelenu flanelsku pidžamu i pio je treću šolju kafe. Odjutros se osećao bolje nego u poslednje vreme; njegova zaokupljenost Njutnovim identitetom nije ga proganjala onoliko kao poslednjih nekoliko dana. I dalje mu je to pitanje bilo pre svega na umu; ali se odlučio za jednu vrstu taktike - ako se smotreno čekanje može zvati taktikom - i uspeo je da otkloni problem, ako ne iz svojih misli ono bar od stalnog preispitivanja. Kriminalistički roman je bio sasvim prijatno dosadan; vreme napolju pretvorilo se u oštru zimu. Bilo mu je udobno pored tobožnjeg kamina, i nije se ni zbog čega žurio. Levo od njega je na zidu visio Ikarov pad. Pre dva dana premestio ga je tu iz kuhinje.
<BR>&nbsp;&nbsp;&nbsp;&nbsp;&nbsp;Došao je do polovine knjige kad se na ulaznim vratima začulo slabo kucanje. Ustao je, pomalo razljućen, pitajući se ko mu to do đavola dolazi u posetu u nedelju ujutro. Osoblje je vodilo priličan društveni život, ali ga je on strogo izbegavao i imao je malo prijatelja. Nije imao nijednog dovoljno bliskog prijatelja koji bi navratio u nedelju do podne, pre ručka. Iz spavaće sobe je uzeo kućni kaput i onda otvorio ulazna vrata.
<BR>&nbsp;&nbsp;&nbsp;&nbsp;&nbsp;Napolju, usred sivog jutra, drhteći u tankom najlonskom mantilu stajala je Njutnova domaćica.
<BR>&nbsp;&nbsp;&nbsp;&nbsp;&nbsp;Osmehnula mu se i rekla: "Doktor Brajs?"
<BR>&nbsp;&nbsp;&nbsp;&nbsp;&nbsp;"Da?" Nije mogao da se seti njenog imena, mada ga je Njutn jednom spomenuo pred njim. O Njutnu i ovoj ženi širile su se raznorazne glasine. "Uđite i zagrejte se", reče.
<BR>&nbsp;&nbsp;&nbsp;&nbsp;&nbsp;"Hvala." Ušla je brzo, ali kao da se pravda, zatvorivši za sobom vrata. "Poslao me je gospodin Njutn."
<BR>&nbsp;&nbsp;&nbsp;&nbsp;&nbsp;"Oh?" Uputi je do grejalice. "Potreban vam je deblji kaput." Kao da je pocrvenela - ili je to samo bilo rumenilo njenih obraza od hladnoće. "Ja ne izlazim mnogo."
<BR>&nbsp;&nbsp;&nbsp;&nbsp;&nbsp;Pošto joj je pomogao da skine mantil, nagnula se nad grejalicu i počela da zagreva ruke. Brajs je seo i zamišljeno ju je posmatrao, očekujući da iznese razlog svoje posete. Nije bila neprivlačna - pune usne, crna kosa, puno telo ispod jednostavne plave haljine. Mora da je njegovih godina, a oblači se staromodno, kao i on. Nije bila našminkana, ali joj, obraza zarumenelih od hladnoće, to nije ni bilo potrebno. Grudi su joj bile teške, kao u seljanki iz ruskih propagandnih filmova, a imala bi savršen, spomenički izgled 'majke zemlje' da nije njenog stidljivog, povučenog pogleda i seoskog ponašanja i govora. Na rukama ispod rukava do lakta bilo je nežnih crnih maljica, mekog i prijatnog izgleda. To mu se dopadalo, kao što mu se dopadalo i to što ne čupa obrve.
<BR>&nbsp;&nbsp;&nbsp;&nbsp;&nbsp;Naglo se uspravila, nasmešila mu se, sada lagodnije, i progovorila. "Nije kao vatra od drva."
<BR>&nbsp;&nbsp;&nbsp;&nbsp;&nbsp;Nije isprva razumeo na šta je mislila. Onda, pokazavši glavom na crveno užarenu grejalicu, reče: "Ne, sigurno nije." A zatim: "Zašto ne sednete?"
<BR>&nbsp;&nbsp;&nbsp;&nbsp;&nbsp;Sela je na stolicu naspram njega, naslonila se i podigla noge na otoman. "I ne miriše kao vatra od drva." Izgledala je zamišljeno. "Živela sam na farmi i još pamtim vatre od drva, ujutro kad bi' cupkala unaokolo pokušavajući da se obučem. Položila bi' odeću na ognjište da se zagreje i stajala bi' i grejala leđa spram vatre. Sećam se kako je vatra mirisala. Ali miris vatre od drva nisam osetila - bog bi ga znao - dvadeset godina."
<BR>&nbsp;&nbsp;&nbsp;&nbsp;&nbsp;"Ni ja", reče on.
<BR>&nbsp;&nbsp;&nbsp;&nbsp;&nbsp;"Ništa ne miriše onako lepo kao nekad", reče ona.
<BR>&nbsp;&nbsp;&nbsp;&nbsp;&nbsp;"Čak ni kafa, ovako kako je prave. Većina stvari više uopšte ne miriše."
<BR>&nbsp;&nbsp;&nbsp;&nbsp;&nbsp;"Hoćete li šolju? Kafe?"
<BR>&nbsp;&nbsp;&nbsp;&nbsp;&nbsp;"Naravno", reče ona. "Hoćete ja da napravim?"
<BR>&nbsp;&nbsp;&nbsp;&nbsp;&nbsp;"Ja ću", ustao je, ispijajući šolju. "I onako sam se spremao za još jednu."
<BR>&nbsp;&nbsp;&nbsp;&nbsp;&nbsp;Otišao je u kuhinju i napravio dve šolje, upotrebivši pilule kafe koje su praktično jedino što se sada može kupiti, otkad je država prekinula odnose s Brazilom. Uneo ih je na poslužavniku, a ona mu se prijatno osmehnula dok je uzimala svoju šolju. Vrlo se udobno smestila, kao stari, dobroćudni pas - lišen i gordosti i filozofije da mu ometaju udobnost.
<BR>&nbsp;&nbsp;&nbsp;&nbsp;&nbsp;Seo je, otpio. "U pravu ste", reče, "gotovo ništa ne miriše kao nekad. Ili smo možda prestari da bi se tačno sećali."
<BR>&nbsp;&nbsp;&nbsp;&nbsp;&nbsp;Nastavila je da se smeši. Zatim je rekla: "On bi hteo da zna hoćete li da idete s njim u Čikago. Idućeg meseca."
<BR>&nbsp;&nbsp;&nbsp;&nbsp;&nbsp;"Gospodin Njutn?"
<BR>&nbsp;&nbsp;&nbsp;&nbsp;&nbsp;"Mhm. Imaju skup. Rekao je da vi verovatno znate za to."
<BR>&nbsp;&nbsp;&nbsp;&nbsp;&nbsp;"Skup?" Trenutak je, premišljajući, pio kafu. "Oh. Institut inženjera hemije. Zašto hoće da ide na to?"
<BR>&nbsp;&nbsp;&nbsp;&nbsp;&nbsp;"Ne znam", rekla je. "Rekao mi je da će, ako želite da idete s njim, popodne navratiti da razgovara o tome. Nećete raditi?"
<BR>&nbsp;&nbsp;&nbsp;&nbsp;&nbsp;"Ne", reče, "neću. Ne radim nedeljom." Nije promenio svoj nezaintereosvani ton, ali je munjevito razmišljao. Tu mu se pruža prilika, prosto mu pada u krilo. Postoji plan koji je dopola skovao pre dva dana, a ukoliko će Njutn zasigurno doći u kuću... "Vrlo rado ću s njim porazgovarati o tome." A onda užurbano dodade: "Da li je rekao kad će doći?"
<BR>&nbsp;&nbsp;&nbsp;&nbsp;&nbsp;"Ne, nije." Dovršila je kafu; šolju je stavila na pod kraj svoje stolice. Zaista se smestila kao kod svoje kuće, pomislio je, ali mu nije smetao način na koji je to činila. To je bila istinska prirodnost, ne od one izveštačene vrste kakvu su upražnjavali ljudi kao profesor Kanuti i sva njegova kratko potšišana sabraća tamo u Ajovi.
<BR>&nbsp;&nbsp;&nbsp;&nbsp;&nbsp;"U poslednje vreme nije mnogo govorljiv." Kad je to rekla u glasu joj se javio prizvuk napetosti. "U stvari, jedva ga i viđam." U glasu joj je bilo i neke ljutine, a Brajs se zapita šta to može da postoji između ovo dvoje. I onda shvati da je njeno prisustvo mogućnost - kakvu možda nikad više neće imati.
<BR>&nbsp;&nbsp;&nbsp;&nbsp;&nbsp;"Je l' bio bolestan?" Ako je samo navede da priča...
<BR>&nbsp;&nbsp;&nbsp;&nbsp;&nbsp;"Kol'ko znam nije. Čudan je. Hvataju ga stanja." Zurila je u zažarenu grejalicu pred sobom, nije gledala u njega. "Ponekad razgovara s onim Francuzom, zove se Briner, a drugi put opet razgovara sa mnom. Ponekad samo sedi u svojoj sobi. Danima. Ili pije; ali mu se teško poznaje."
<BR>&nbsp;&nbsp;&nbsp;&nbsp;&nbsp;"Šta radi Briner? Šta je njegov posao?"
<BR>&nbsp;&nbsp;&nbsp;&nbsp;&nbsp;"Ne znam." Pogledala ga je letimice, a onda opet vatru. "Mislim da je on telohranitelj." Ponovo se okrenula k njemu, lice joj je bilo zabrinuto, nespokojno. "Znate, gospodine Brajs, on nosi pištolj. I posmatrajte kako se kreće. Brz je." Odmahnula je glavom, kao što bi učinila majka. "Ne verujem mu i mislim da ni gospodin Njutn ne bi trebalo da mu veruje."
<BR>&nbsp;&nbsp;&nbsp;&nbsp;&nbsp;"Mnogi bogataši imaju telohranitelje. Uostalom, Briner je i neka vrsta sekretara, zar ne?"
<BR>&nbsp;&nbsp;&nbsp;&nbsp;&nbsp;Nasmejala se, kratko, jetko. "Gospodin Njutn ne piše pisma."
<BR>&nbsp;&nbsp;&nbsp;&nbsp;&nbsp;"Ne. Pretpostavljam da ne piše."
<BR>&nbsp;&nbsp;&nbsp;&nbsp;&nbsp;Zatim je, i dalje zagledana u grejalicu, bolećivo rekla: "Mogu li da dobijem jedno malo piće, molim vas?"
<BR>&nbsp;&nbsp;&nbsp;&nbsp;&nbsp;"Naravno." Ustao je, gotovo prebrzo. "Džin?"
<BR>&nbsp;&nbsp;&nbsp;&nbsp;&nbsp;Pogledala ga je. "Da, molim, džin." Bilo je nečeg žalosnog u njoj i Brajs odjednom shvati da ona mora biti vrlo usamljena, da stvarno nema s kim da razgovara. Oseti sažaljenje prema njoj - izgubljenoj, anahroničnoj ženi sa sela - i istovremeno uzbuđenje zbog saznanja da je zrela da se od nje izvuku informacije. Podmazaće je s malo džina, pustiće je da malo pilji u vatru, i čekati da progovori. Osmehnuo se za sebe, osećajući se makijevelistički.
<BR>&nbsp;&nbsp;&nbsp;&nbsp;&nbsp;Dok je bio u kuhinji i uzimao bocu džina s police iznad sudopere, ona reče iz dnevne sobe: "Molim vas, hoćete li da stavite malo šećera unutra?"
<BR>&nbsp;&nbsp;&nbsp;&nbsp;&nbsp;"Šećera?" To je već prilično otkačeno.
<BR>&nbsp;&nbsp;&nbsp;&nbsp;&nbsp;"Jeste. Otprilike tri kašike."
<BR>&nbsp;&nbsp;&nbsp;&nbsp;&nbsp;"U redu", reče, odmahujući glavom. A zatim: "Zaboravio sam kako se zovete."
<BR>&nbsp;&nbsp;&nbsp;&nbsp;&nbsp;Njen glas je još bio napet - kao da pokušava da se uzdrži od drhtanja, ili od plača. "Zovem se Beti Džo, gospodine Brajs. Beti Džo Mošer."
<BR>&nbsp;&nbsp;&nbsp;&nbsp;&nbsp;U načinu na koji mu je odgovorila bilo je nekog mirnog dostojanstva koje ga posrami što joj nije zapamtio ime. Stavio je šećer u čašu i počeo da sipa džin, a potom se još više zastideo zbog onoga što se spremao da učini - da je zloupotrebi. "Jeste li iz Kentakija?" reče, najuljudnije što je mogao. Napunio je čašu gotovo do vrha i promešao.
<BR>&nbsp;&nbsp;&nbsp;&nbsp;&nbsp;"Da. Ja sam iz Ervina. Oko sedam milja od Ervina. To je severno odavde."
<BR>&nbsp;&nbsp;&nbsp;&nbsp;&nbsp;Donese joj čašu i ona je uze sa zahvalnošću, ali pokušavajući da izgleda uzdržano, što je bilo i dirljivo i komično. Ova žena je počela da mu se dopada. "Jesu li vam živi roditelji?" Seti se da bi trebalo da je ispituje o Njutnu, ne o njoj. Zašto mu misli uvek odlutaju od suštine, od prave suštine?
<BR>&nbsp;&nbsp;&nbsp;&nbsp;&nbsp;"Majka je umrla." Otpila je gutljaj džina i zamišljeno ga promuljala u ustima, progutala, žmirnula. "Baš volim džin", reče. "Tata je vladi predao farmu za... za hidro..."
<BR>&nbsp;&nbsp;&nbsp;&nbsp;&nbsp;"Hidroponsku stanicu?"
<BR>&nbsp;&nbsp;&nbsp;&nbsp;&nbsp;"Tako je. Tamo gde prave onu gadnu hranu iz rezervoara. Uglavnom, tata sada prima pomoć - tamo u novogradnji u Čikagu - tako sam i ja, u Luisvilu, dok nisam srela Tomija."
<BR>&nbsp;&nbsp;&nbsp;&nbsp;&nbsp;"Tomija?"
<BR>&nbsp;&nbsp;&nbsp;&nbsp;&nbsp;Ironično se osmehnula. "Gospodina Njutna. Ponekad ga zovem Tomi. Mislila sam da mu se to dopada."
<BR>&nbsp;&nbsp;&nbsp;&nbsp;&nbsp;Uzeo je dah, i ne gledajući je rekao: "Kad ste ga upoznali?"
<BR>&nbsp;&nbsp;&nbsp;&nbsp;&nbsp;Otpila je još gutljaj džina, sladila ga, progutala. Onda se tiho nasmejala. "U liftu. Vozila sam se u tom liftu u Luisvilu da uzmem ček okružne socijalne pomoći i Tomi je bio unutra. Gospode, što je čudno izgledao! Odmah sam videla. A onda je u liftu slomio nogu."
<BR>&nbsp;&nbsp;&nbsp;&nbsp;&nbsp;"Slomio nogu?"
<BR>&nbsp;&nbsp;&nbsp;&nbsp;&nbsp;"Tako je. Zvuči dozlaboga smešno, ali to mu se desilo. Valjda je lift bio prebrz za njega. Da samo znate koliko je lak..."
<BR>&nbsp;&nbsp;&nbsp;&nbsp;&nbsp;"Koliko je lak?"
<BR>&nbsp;&nbsp;&nbsp;&nbsp;&nbsp;"Gospode, jeste, lak je. Mogli biste ga dići jednom rukom. Mora da mu kosti nisu jače od ptičjih. Kažem vam, on je čudan čovek. Gospode, on je fin čovek, i tako je pametan i bogat i tako strpljiv. Ali, gospodine Brajs..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Gospodine Brajs, ja mislim da je on bolestan, mislim da je vrlo bolestan. Mislim da je u telu bolestan - bože moj, samo da vidite koliko pilula uzima! - i mislim da ima... da ga nešto muči. Htela bi' da pomognem, ali nikad ne znam odakle da počnem. A on nikad ne bi pustio doktora ni blizu." Dovršila je svoju čašu džina i nagnula se napred, kao da govori u poverenju. Ali joj je lice bilo ojađeno - jad suviše istinit da bi bio krivotvoren kao izgovor za ogovaranje. "Gospodine Brajs, ja mislim da on nikad ne spava. S njim sam ima već skoro godina, i nikad ga nisam videla da spava. On prosto nije čovek."
<BR>&nbsp;&nbsp;&nbsp;&nbsp;&nbsp;Brajsov um se otvarao kao blenda. Jeza mu se od zatiljka preko ramena spuštala niz kičmu.
<BR>&nbsp;&nbsp;&nbsp;&nbsp;&nbsp;"Hoćete li još džina?" upita. I onda, osećajući nešto što je pola smeh a pola grcanje, reče: "Pridružiću vam se..."
<BR>&nbsp;&nbsp;&nbsp;&nbsp;&nbsp;Popila je još dva pića pre nego što je otišla. Nije mu još mnogo toga ispričala o gospodinu Njutnu - verovatno zato što više nije želeo da je zapitkuje, nije osećao da je to nužno. Ali kad je odlazila - nimalo ne posrćući, jer je piće podnosila kao mornar - dok je oblačila mantil reče: "Gospodine Brajs, ja sam brljiva žena, neznalica, ali zaista cenim što sam porazgovarala s vama."
<BR>&nbsp;&nbsp;&nbsp;&nbsp;&nbsp;"Meni je bilo zadovoljstvo", reče on. "Slobodno dođite kad god zaželite."
<BR>&nbsp;&nbsp;&nbsp;&nbsp;&nbsp;Žmirkala je u njega: "Mogu li?"
<BR>&nbsp;&nbsp;&nbsp;&nbsp;&nbsp;Nije to mislio bukvalno, ali sada reče, zaista iskreno: "Želim da dođete opet." A potom: "Ni ja nemam mnogo ljudi s kojima mogu da razgovaram."
<BR>&nbsp;&nbsp;&nbsp;&nbsp;&nbsp;"Hvala", reče ona, pa onda, dok je izlazila u zimsko podne: "To znači da nas ima troje, zar ne...?"
<BR>&nbsp;&nbsp;&nbsp;&nbsp;&nbsp;Nije znao koliko će časova imati do Njutnovog dolaska, no znao je da mora brzo da dela ukoliko hoće da sve obavi na vreme. Bio je strašno uzbuđen i nervozan, a dok se oblačio mrmljao je: "Nije to Masačusets, to mora biti Mars. To mora biti Mars..." Da li je želeo da to bude Mars?
<BR>&nbsp;&nbsp;&nbsp;&nbsp;&nbsp;Kad se obukao, navuče kaput i ode iz kuće ka laboratoriji - pet minuta hoda. Napolju je sada padao sneg i hladnoća mu za trenutak obuze pažnju, odvrativši je od ideja koje su se kovitlale u njegovoj glavi, od zagonetke koju će jednom za svagda rešiti, ako samo aparat namesti kako treba i namesti ga na vreme.
<BR>&nbsp;&nbsp;&nbsp;&nbsp;&nbsp;U laboratoriji su bila tri njegova asistenta, i mrgodno im se obratio, odbijajući da odgovara na njihove komentare o vremenu. Mogao je da oseti njihovu ljubopitljivost kad je počeo da demontira mali aparat iz laboratorije za metale - spravu koju su upotrebljavali za rendgensko snimanje opterećenja i zamora materijala i analizu - ali se pretvarao da ne primećuje njihove dignute obrve. Nije dugo trajalo; imao je samo da odvrne zavrtnje koji su kameru i laki generator katodnih zraka učvršćivali u njegovim ležištima. Mogao je sasvim lako sam da ih ponese. Proverio je da li je kamera napunjena visoko osetljivim rendgenskim filmom S.I. Korporacije - i onda je izašao, noseći u jednoj ruci kameru, u drugoj spravu za katodne zrake. Pre nego što je zatvorio vrata rekao je ostalima: "Čujte, zašto vas trojica ne biste uzeli slobodno popodne? Važi?"
<BR>&nbsp;&nbsp;&nbsp;&nbsp;&nbsp;Izgledali su malo smušeno, ali jedan od njih reče: "Važi, naravno, doktore Brajs", i pogleda ostale.
<BR>&nbsp;&nbsp;&nbsp;&nbsp;&nbsp;"Fino." Zatvorio je vrata i otišao.
<BR>&nbsp;&nbsp;&nbsp;&nbsp;&nbsp;Pored imitacije kamina u Brajsovoj dnevnoj sobi nalazio se otvor za vazdušno hlađenje koji se sad nije koristio. Nakon dvadeset minuta rada i poneke psovke uspeo je da iza žičanog poklopca instalira kameru s blendom otvorenom do kraja. Srećom, film S.I. Korporacije imao je, kao toliki Njutnovi patenti, ogromne tehničke prednosti nad svojim prethodnicima; obična svetlost uopšte nije delovala na njega. Mogli su da ga eksponiraju jedino rendgenski zraci.
<BR>&nbsp;&nbsp;&nbsp;&nbsp;&nbsp;Cev u generatoru takođe je bila produkt S.I. Korporacije; radila je kao blic, ispuštajući trenutačni, koncentrisani blesak rendgenskih zraka - izuzetno koristan za proučavanje vibracija visoke učestalosti. Možda je još korisnija za ono što je sada Brajs bio naumio. Instalirao ju je u kuhinji, u fijoci za hleb, uperivši je kroz zid, prema otvorenom objektivu kamere. Zatim je izvukao električni gajtan kroz otvor fijoke i uključio ga u utikač iznad sudopere. Ostavio je fijoku delimično otvorenu kako bi mogao da zavuče ruku i pritisne prekidač na strani malog transformatora koji cev napaja energijom.
<BR>&nbsp;&nbsp;&nbsp;&nbsp;&nbsp;Vratio se u dnevnu sobu i pažljivo namestio najudobniju fotelju tačno između kamere i katodne cevi. Onda je seo u drugu fotelju da čeka Tomasa Džeroma Njutna.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
