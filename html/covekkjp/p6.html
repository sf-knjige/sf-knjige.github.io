<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Na Državnom Univerzitetu Pendli u Pendliju, država Ajova, Natan Brajs je svratio u kancelariju šefa svoje katedre. To je bio profesor Kanuti, a njegov položaj je imao naziv Koordinator i savetnik Odseka, što je ličilo na nazive većine šefova katedri u današnje vreme, još od razdoblja velike izmene naziva koja je svakog trgovačkog putnika pretvorila u zastupnika na terenu, svakog nastojnika u lice zaduženo za problematiku zgrade. Potrajalo je malo duže dok je dospela na univerzitete. Ali je i do njih dospela i sada više ne postoje sekretarice već službenice na prijemnom i administrativne pomoćnice, ne pestoje šefovi, već samo koordinatori.
<BR>&nbsp;&nbsp;&nbsp;&nbsp;&nbsp;Kratko podšišan i gumastog tena, profesor Kanuti dočekao ga je širokim osmehom, pušeći lulu, ukazao mu rukom preko tepiha plavog kao golubije jaje na plastičnu stolicu boje lavande, i rekao: "Milo mi je što te vidim, Nat."
<BR>&nbsp;&nbsp;&nbsp;&nbsp;&nbsp;Brajs se gotovo vidljivo lecnuo na ovo 'Nat', i pogledavši na sat kao da je u žurbi, reče: "Zanima me jedna stvar, profesore Kanuti." Nije se nigde žurio - osim da obavi ovaj razgovor; sada, kad su ispiti bili završeni, nedelju dana nije imao nikakvog posla.
<BR>&nbsp;&nbsp;&nbsp;&nbsp;&nbsp;Kanuti se ljubazno osmehivao a Brajs u magnovenju opsova samog sebe što je uopšte dolazio kod ovog idiota koji igra golf. Ali možda Kanuti zna nešto što će mu biti od koristi; barem nije budala kao hemičar.
<BR>&nbsp;&nbsp;&nbsp;&nbsp;&nbsp;Brajs izvadi iz džepa kutiju i stavi je na Kanutijev sto. "Jeste li videli ovaj novi film?" reče.
<BR>&nbsp;&nbsp;&nbsp;&nbsp;&nbsp;Kanuti je uze mekom, nežuljevitom rukom, pa ju je trenutak začuđeno gledao. "Svetski Kolor? Da, upotrebljavao sam ga, Nate." Spusti je s izvesnom konačnošću. "Đavolski dobar film. Sam se razvija."
<BR>&nbsp;&nbsp;&nbsp;&nbsp;&nbsp;"Znate li kako radi?"
<BR>&nbsp;&nbsp;&nbsp;&nbsp;&nbsp;Kanuti zamišljeno pućnu na neupaljenu lulu. "Ne, Nate. Ne bih mogao reći. Valjda kao svaki drugi film. Samo je malo... savršeniji." Nasmeja se svojoj šali.
<BR>&nbsp;&nbsp;&nbsp;&nbsp;&nbsp;"Nije baš tako." Brajs se nagnu i dohvati kutiju, odmeravajući je na dlanu i posmatrajući Kanutijevo nezainteresovano lice. "Izvršio sam s njim neke opite i bio sam prilično zapanjen. Znate, najbolji kolor filmovi imaju tri odvojene emulzije, po jednu za svaku osnovnu boju. E, ovaj nema nikakvu emulziju."
<BR>&nbsp;&nbsp;&nbsp;&nbsp;&nbsp;Kanuti podiže obrve. I bolje je da izgledaš iznenađeno, idiote jedan, pomisli Brajs. Izvadivši lulu iz usta, Kanuti reče: "Zvuči nemoguće. Gde je osetljivost na svetlo?"
<BR>&nbsp;&nbsp;&nbsp;&nbsp;&nbsp;"Očigledno u podlozi. I izgleda da se to postiže barijumovim solima - sam bog zna kako. Kristalizovane barijumske soli koje se slobodno rasporeduju. A", uzeo je vazduh, "razvijač je gasovit - u maloj čauri ispod poklopca metalne kutije. Pokušao sam da otkrijem šta je unutra i jedino u šta sam bio siguran jesu kalijum nitrat, malo hiperoksida i nešto što se, sveca mu, ponaša kao kobalt. I sve je blago radioaktivno, što možda nešto objašnjava, mada mi nije jasno šta."
<BR>&nbsp;&nbsp;&nbsp;&nbsp;&nbsp;Kanuti mu obezbedi dužu pauzu kakvu je nalagala pristojnost posle ovog malog predavanja. Zatim reče: "Nate, zvuči sumanuto. Gde ga prave?"
<BR>&nbsp;&nbsp;&nbsp;&nbsp;&nbsp;"Postoji fabrika u Kentakiju. Ali im je sedište u Njujorku, koliko sam mogao da doznam. Akcije im nisu registrovane na berzi."
<BR>&nbsp;&nbsp;&nbsp;&nbsp;&nbsp;Slušajući, Kanuti je poprimio ozbiljan izraz lica; verovatno onaj, pomisli Brajs, koji čuva za svečane prilike kao što je primanje u novi klub dobrostojećih građana. "Shvatam. Pa to je škakljivo, zar ne?"
<BR>&nbsp;&nbsp;&nbsp;&nbsp;&nbsp;Škakljivo? Šta mu to, do đavola, znači? Naravno da je škakljivo. Nemoguće je. "Da, škakljivo je. Hteo sam da vas zamolim za nešto u vezi s tim." Malčice je oklevao, opirući se tome što ovog naduvenog malog ekstroverta moli za uslugu. "Želeo bih da nastavim, da otkrijem na kakav to vraški način funkcioniše. Pitam se da li bih mogao da koristim jednu od velikih istraživačkih laboratorija dole u suterenu - bar u periodu između semestara. A dobro bi mi došao i pomoćnik student, ako je neki na raspolaganju."
<BR>&nbsp;&nbsp;&nbsp;&nbsp;&nbsp;Usred njegovog govora Kanuti se zavalio duboko u svoju plastikom presvučenu stolicu, kao da ga je Brajs gurnuo u mekane i valovite sunđeraste jastuke. "Nate, sve laboratorije su zauzete", reče. "Znaš da ne možemo da izađemo na kraj sa svim industrijskim i vojnim projektima koje sada imamo. Zašto ne pišeš kompaniji koja proizvodi film, pa ne pitaš njih?"
<BR>&nbsp;&nbsp;&nbsp;&nbsp;&nbsp;Pokušao je da održi smiren ton. "Već sam im pisao. Ne odgovaraju na poštu. Niko ne zna ništa o njima. Nema ničeg o njima u časopisima - čak ni u časopisu American Photochemistry." Zastade malo. "Čujte, profesore Kanuti, sve što mi je potrebno jeste laboratorija... Mogu i bez pomoćnika."
<BR>&nbsp;&nbsp;&nbsp;&nbsp;&nbsp;"Volte. Volt Kanuti. Ali Nate, laboratorije su pune. Koordinator Džonson bi mi popio mozak kad bih..."
<BR>&nbsp;&nbsp;&nbsp;&nbsp;&nbsp;"Čuj... Volte... Ovo je bazično istraživanje. Džonson uvek drži govorancije o bazičnom istraživanju, zar ne? O kičmi nauke? Izgleda da je sve što ovde radimo razrađivanje jevtinijih načina proizvodnje insekticida i usavršavanje gasnih bombi."
<BR>&nbsp;&nbsp;&nbsp;&nbsp;&nbsp;Kanuti diže obrve, njegovo zdepasto telo i dalje beše utonulo u jastučasti sunđer. "Nije nam običaj da na takav način govorimo o svojim vojnim projektima, Nate. Naše primenjeno taktičko istraživanje je..."
<BR>&nbsp;&nbsp;&nbsp;&nbsp;&nbsp;"U redu, u redu." Napinjao se da ne diže glas, pokušavao da mu ovaj zvuči normalno. "Pretpostavljam da je ubijanje ljudi bazično. To je takode deo života ove nacije. Ali ovaj film..."
<BR>&nbsp;&nbsp;&nbsp;&nbsp;&nbsp;Kanutija obli crvenilo zbog sarkazma. "Čuj, Nate", reče, "ti hoćeš da se zamlaćuješ s komercijalnim procesom. I, štaviše, s procesom koji već sasvim lepo funkcioniše. Zašto padaš u vatru zbog toga? Pa šta ako je film malo neobičan. Tim bolje."
<BR>&nbsp;&nbsp;&nbsp;&nbsp;&nbsp;"Bože moj", rekao je, "ovaj film je mnogo više od neobičnog. To vidite. Vi ste hemičar - bolji hemičar od mene. Zar ne shvatate tehnologiju koju ovo podrazumeva? Gospode, barijumove soli i gasoviti razvijač!" Odjednom se priseti rolne filma koja mu je još bila u ruci, i pruži ga kao da je neka zmija ili svete mošti. "To je kao da smo... kao da smo mi pećinski ljudi, iščešavamo buve ispod pazuha, i jedan od nas nađe... nađe rolnu dečjih kapisli..." A onda ga to u magnovenju ošinu kao udarac posred grudi i prekinuvši za sekund svoj govor pomisli: Presveti blagi bože - ona rolna kapisli! "...i baci je u vatru. Pomislite na tradiciju, na tehničku tradiciju koja je ugrađena u stvaranje papirne trake s ravnomerno poređanim barutnim čaurama da bismo mogli da čujemo mala prt, prt, prt! Ili kad biste stanovniku starog Rima dali ručni sat, a on znao za sunčani časovnik..." Nije dovršio poređenje, sada je mislio na onu rolnu kapisli, na to kako su glasno eksplodirale, kako uopšte nisu mirisale na barut.
<BR>&nbsp;&nbsp;&nbsp;&nbsp;&nbsp;Kanuti se hladno osmehnu. "Pa, Nate, vrlo si rečit. Ali ja se ne bih toliko uznemiravao zbog nečeg što je smislio nekakav promućurni istraživački tim." Pokušao je da bude duhovit, da neslaganje okrene na šalu. "Sumnjam da su nas posetili ljudi budućnosti. Bar ne zato da bi nam prodali film za kameru."
<BR>&nbsp;&nbsp;&nbsp;&nbsp;&nbsp;Brajs ustade stiskajući kutiju filma u šaci. Govorio je blago: "Promućuran istraživački tim, 'jes' đavola! A po svemu što znam - po načinu na koji ovaj film ne primenjuje nijedan hemijski postupak iz više od stotinu godina razvoja fotografije - ovaj proces može da bude vanzemaljski. Ili se negde u Kentakiju krije genije koji će nam iduće nedelje prodavati perpetuum mobile." Naglo se okrenuo, zgađen razgovorom, i krenuo ka vratima.
<BR>&nbsp;&nbsp;&nbsp;&nbsp;&nbsp;Kao majka dok dovikuje detetu koje odlazi u nastupu besa, Kanuti reče: "Ne bih previše pričao o vanzemaljskom, Nate. Ja, naravno; razumem šta hoćeš da kažeš..."
<BR>&nbsp;&nbsp;&nbsp;&nbsp;&nbsp;"Naravno da razumeš", reče Brajs, izlazeći.
<BR>&nbsp;&nbsp;&nbsp;&nbsp;&nbsp;Otišao je pravo kući popodnevnim mono-šinobusom i počeo da motri - ili, tačnije, da osluškuje - tragajući za dečacima s pištoljima na kapisle.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
