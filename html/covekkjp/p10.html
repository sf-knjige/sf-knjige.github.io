<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Leteli su iznad planina ali je mali avion bio tako stabilan, pilot tako vešt, da nije bilo propadanja, gotovo ni osećaja kretanja. Preleteli su Harlan u Kentakiju, bezbojan grad koji se raštrkano opružio preko brežuljaka u podnožju, zatim prostrana neobrađena polja, pa se spustili u dolinu. Brajs, s čašom viskija u ruci, ugleda daleki blesak jezera čija se nepomična površina presijavala kao nova, skupocena para; a onda su krenuli naniže, izgubili jezero iz vida i sleteli na široku novu betonsku traku koja se pružala preko ravnog dna doline, usred strnjike i izrovane crvene gline, kao nesuvisli euklidovski dijagram što ga je tu sivom kredom nacrtao neki geometrijski nastrojen bog.
<BR>&nbsp;&nbsp;&nbsp;&nbsp;&nbsp;Brajs izađe iz aviona u tuptavu buku mašina koje riju zemlju, u metež ljudi u mrkim košuljama, lica pocrvenelih od letnje žege, koji se grubo dovikuju dok grade neprepoznatljive građevine. Tu su bila skladišta za mašine, nekakva ogromna betonska platforma, niz baraka. Napustivši mir i svežinu glatkog, rashlađenog aviona - ličnog aviona Tomasa Džeroma Njutna, poslatog po njega u Luisvil - za trenutak je bio pometen, ošamućen žegom i galamom, svom tom grozničavom i nerazjašnjivom aktivnošću.
<BR>&nbsp;&nbsp;&nbsp;&nbsp;&nbsp;Prišao mu je mlad čovek kršnog izgleda kao s reklame za cigarete. Čovek je nosio rudarski šlem; njegovi zavrnuti rukavi otkrivali su obilje preplanulih, mladalačkih mišića; izgledao je baš kao junak jednog od onih poluzaboravljenih dečačkih romana koji su u mutno zapamćeno doba mladalačkih težnji učvrstili Brajsovu odluku da postane inženjer - inženjer hemije, čovek od nauke i od akcije. Nije se nasmešio mladiću, misleći na svoj trbuščić, kosu prošaranu sedinama i ukus viskija u ustima; ali mu klimnu glavom u znak pozdrava.
<BR>&nbsp;&nbsp;&nbsp;&nbsp;&nbsp;Momak pruži ruku. "Vi ste profesor Brajs?"
<BR>&nbsp;&nbsp;&nbsp;&nbsp;&nbsp;Ruku je prihvatio očekujući izveštačeno jak stisak, sa zadovoljstvom je dočekao blag. "Nisam više profesor", reče, "ali Brajs jesam."
<BR>&nbsp;&nbsp;&nbsp;&nbsp;&nbsp;"Fino. Fino. Ja sam Hopkins. Poslovođa." Mladićeva druželjubivost delovala je kučeće, kao da moljaka pohvalu. "Šta mislite o svemu ovome, doktore Brajs?" Pokazao je na redove zgrada koje se podižu. Pravo iza njih nalazio se visoki toranj, očevidno nekakva radio antena.
<BR>&nbsp;&nbsp;&nbsp;&nbsp;&nbsp;Brajs se iskašlja. "Ne znam." Htede da upita šta to tu prave, ali zaključi da bi njegovo neznanje bilo nezgodno. Zašto mu onaj debeli pajac Farnsvort nije rekao za šta ga upošljavaju. "Da li me gospodin Njutn očekuje?" reče, ne gledajući mladića.
<BR>&nbsp;&nbsp;&nbsp;&nbsp;&nbsp;"Naravno. Naravno." Naprečac ispoljavajući delotvornost, mladić ga smuva do drugog kraja aviona gde se nalazila mono-šinska kabina, dotle zaklonjena, nasađena na šinu prigušenog sjaja koja se zmijoliko gubila u brdima na rubu doline kao tanka srebrnasto nacrtana linija. Hopkins povuče vrata u stranu, otkrivši gladak kožni tapacirung i zadovoljavajuće tamnu unutrašnjost. "Ovo će vas za pet minuta odvesti do kuće."
<BR>&nbsp;&nbsp;&nbsp;&nbsp;&nbsp;"Do kuće? Koliko je daleko?"
<BR>&nbsp;&nbsp;&nbsp;&nbsp;&nbsp;"Oko četiri milje. Nazvaću ih pa će vas Briner sačekati. Briner je sekretar gospodina Njutna; verovatno će on obaviti razgovor s vama."
<BR>&nbsp;&nbsp;&nbsp;&nbsp;&nbsp;Brajs je oklevao s ulaskom u kola. "Zar neću videti gospodina Njutna?" Pomisao ga je uznemirila: da posle te dve godine ne sretne čoveka koji je izmislio SvetskiKolor, koji je upravljao najvećim rafinerijama nafte u Teksasu, koji je usavršio trodimenzionalnu televiziju, fotografske negative koji se ponovo mogu upotrebljavati, novi proces prenošenja boja - čoveka koji je ili najveći pronalazački genije na svetu ili vanzemaljsko biće.
<BR>&nbsp;&nbsp;&nbsp;&nbsp;&nbsp;Mladić se namršti. "Sumnjam. Ja sam ovde šest meseci i nikad ga nisam video, osim iza prozora te kabine u koju ulazite. Otprilike jednom nedeljno dođe u njoj ovde dole, valjda da pogleda kako stvari idu. Ali nikad ne izlazi, a unutra je tako mračno da ne možete da mu vidite lice, samo obris kako gleda napolje."
<BR>&nbsp;&nbsp;&nbsp;&nbsp;&nbsp;Brajs se smesti u kola. "Zar on nikad ne izlazi?" Pokaza glavom u pravcu aviona gde je grupa mehaničara, koji kao da su iz zemlje iznikli, počela da pregleda mlazne motore. "Leti... nekuda?"
<BR>&nbsp;&nbsp;&nbsp;&nbsp;&nbsp;Hopkins se nasmeja, Brajsu se učini - ludački. "Samo noću, a onda ne možete da ga vidite. Uostalom, visok je i mršav. To mi rekao pilot, ali je to otprilike sve. Pilot nije baš govorljiv."
<BR>&nbsp;&nbsp;&nbsp;&nbsp;&nbsp;"Razumem." Dodirnuo je dugme za vrata i ona se bešumno klizeći zatvoriše. Dok su se zatvarala Hopkins reče "Srećno!" pa je brzo uzvratio "Hvala!" ali nije bio siguran da li su mu vrata prigušila glas ili nisu.
<BR>&nbsp;&nbsp;&nbsp;&nbsp;&nbsp;Kola su, kao avion, bila zvučno izolovana i vrlo hladovita. Takođe kao avion, počela su da se kreću s gotovo neprimetnim ubrzanjem, tako sklisko povećavajući brzinu da se kretanje malo osećalo. Ublažio je zatamnjenost prozora, okrećući malo srebrno dugme koje je očigledno služilo za to, i posmatrao je aluminijumska spremišta krhkog izgleda i skupine radnika - neobičan i, smatrao je, zadovoljavajući prizor u ovim danima automatizovanih fabrika i šestočasovnog radnog dana. Ljudi su izgledali marljivo, revnosno su radili znojeći se pod suncem Kentakija. Pade mu na pamet da moraju biti vrlo dobro plaćeni kad su došli u ovu pustaru, toliko daleko od igrališta za golf, opštinskih kockarnica i ostalih uteha radnog čoveka. Ugleda jednog mladića - toliki su izgledali mladi - kako sedi na vrhu ogromnog buldožera, smejući se od zadovoljstva što gura ogromne količine blata; Brajs mu za trenutak pozavide na poslu i na njegovoj mladalačkoj, ničim osporavanoj sigurnosti, lagodnoj pod vrelim suncem.
<BR>&nbsp;&nbsp;&nbsp;&nbsp;&nbsp;Časak kasnije napustio je gradilište i vijugao među brežuljcima s gustim rastinjem, krećući se sada tako brzo da se drveće u njegovoj blizini pretvorilo u maglicu sunca i zelenih listova, svetlosti i senke. Zavalio se na izuzetno udobne jastuke pokušavajući da uživa u vožnji. No bio je suviše uzbuđen da bi se opustio, suviše napet ubrzanim događajima i uzbudljivošću neobičnog, novog mesta sada tako blaženo udaljen od Ajove, od studenata, bradatih intelektualaca, od ljudi kao Kanuti. Gledao je ka prozorima, posmatrajući sve ubrzanije bleskave svetlosti, senki, svetlosti, svetlo zelenih i tamnih senki; a onda je naglo pred sobom, dok su kola preletala uzvišicu, ugledao treperenje jezera ispruženog u dolini poput tanke ploče predivno plavo-sivog metala, poput džinovskog, spokojnog diska. Odmah pored njega, u senci planine, uzdizala se ogromna bela kuća s tremom na belim stubovima i velikim prozorima sa zatvorenim kapcima, počivajući na ivici prostranog jezera, stamena, u podnožju planine. Onda kuća i jezero, viđeni u daljini, nestadoše iza drugog brežuljka jer se šina uputila nizbrdo i on shvati da kola počinju da usporavaju. Minut kasnije kuća i jezero su se ponovo pojavili i kola se zaustaviše u širokom, zakrivljenom kliženju ivicom vode, blago se nagnuvši po krivini šine, a on vide pored kuće čoveka kako stoji iščekujući ga. Kola se meko zaustaviše i Brajs je duboko udahnuo, dotakao kvaku, gledao kako drvetom obložena vrata tiho klize u stranu i izašao napolje, u senku planine i miris borovih iglica i u blagi, gotovo nečujni šum vode što zapljuskuje obalu jezera. Čovek je bio nizak i crnomanjast, imao je male sjaktave očice i brkove. Koraknuo je napred, formalno se osmehujući. "Doktor Brajs?" Govorio je s francuskim naglaskom.
<BR>&nbsp;&nbsp;&nbsp;&nbsp;&nbsp;Osetivši se odjednom razdragano, odgovorio je: "Monsieur Brinarde?" pruživši čoveku ruku. "Enchante."
<BR>&nbsp;&nbsp;&nbsp;&nbsp;&nbsp;Čovek prihvati ruku, malo podigavši obrve. "Soyez bienvenu, Monsieur le Docteur. Monsieur Newton vous attend. Alors..." <EM>"Gospodin Brinar?" ... "Drago mi je" ... "Dobro došli, gospodine doktore. Gospodin Njutn vas očekuje. Dakle..."; prim. prev.</EM>
<BR>&nbsp;&nbsp;&nbsp;&nbsp;&nbsp;Brajsu zastade dah. "Njutn će me primiti?"
<BR>&nbsp;&nbsp;&nbsp;&nbsp;&nbsp;"Da. Pokazaću vam put."
<BR>&nbsp;&nbsp;&nbsp;&nbsp;&nbsp;U kući mu dobrodošlicu poželeše tri mačke koje su ga posmatrale s poda gde su se igrale. To su izgleda bile obične mačke-skitnice, ali uhranjene; rugale su se njegovom ulasku. Nije voleo mačke. Francuz ga bez reči provede kroz salon, pa uz debelo zastrte stepenice. Na zidovima su visile slike - neobične scene, od slikara koje nije prepoznao. Stepenište je bilo vrlo široko i zakrivljeno. Primeti jedno od onih sedišta s motorom, sada sklopljeno, koje može da ide gore-dole po ogradi stepeništa. Da Njutn nije bogalj? Čini se da u kući nema nikog osim njih dvojice i mačaka. Osvrnuo se; još su ga posmatrale, širom otvorenih očiju, znatiželjne i drske.
<BR>&nbsp;&nbsp;&nbsp;&nbsp;&nbsp;Na vrhu stepenica nalazio se hodnik a na kraju hodnika vrata koja su očigledno vodila u Njutnovu sobu. Otvoriše se i izađe punačka žena prilično tužnih očiju, opasana keceljom. Prišla im je, zatreptala i rekla: "Vi ste valjda profesor Brajs." Njen glas, ljubazan i grlen, imao je jak seljački naglasak.
<BR>&nbsp;&nbsp;&nbsp;&nbsp;&nbsp;Klimnuo je glavom i ona ga povede ka vratima. Ušao je sam, obeshrabreno primetivši da se zadihao i da ga noge baš ne drže.
<BR>&nbsp;&nbsp;&nbsp;&nbsp;&nbsp;Soba je bila ogromna a vazduh u njoj hladan. Svetlost je prigušeno poticala od velikog, jedva prozirnog isturenog prozora koji je gledao na jezero. Činilo se da svuda unaokolo ima nameštaja u ošamućujućem spletu boja - teški oblici kaučeva, sto, pisaći stolovi postajali su plavi i sivi i izbledelo narandžasti kako su se oči privikavale na prigušenu, žućkastu svetlost. Sa suprotnog zida gledale su ga dve slike; bakrorez ogromne ptice, čaplje ili belog ždrala; druga je bila nervozna apstrakcija od nekog nalik na Klea. Možda to i jeste Kle. Dva dela nisu pristajala jedno uz drugo. U uglu se nalazio džinovski kavez za ptice u kome je očevidno spavao purpurno-crveni papagaj. A sada je prema Brajsu polako koračao, sa štapom u ruci, visok, mršav čovek čije lice nije mogao da razabere. "Profesor Brajs?" Glas je bio jasan, s tračkom akcenta, prijatan.
<BR>&nbsp;&nbsp;&nbsp;&nbsp;&nbsp;"Da. Vi ste... gospodin Njutn?"
<BR>&nbsp;&nbsp;&nbsp;&nbsp;&nbsp;"Tako je. Zašto ne bismo malo seli i porazgovarali?"
<BR>&nbsp;&nbsp;&nbsp;&nbsp;&nbsp;Seo je i razgovarali su nekoliko minuta. Njutn je bio prijatan, opušten, malo previše formalan u ponašanju, ali nije bio ni nadmen ni snob. Posedovao je mnogo urođenog dostojanstva, i zainteresovano i inteligentno govorio o slici - to je ipak bio Kle - koju je Brajs spomenuo. Dok je govorio o njoj ustade za trenutak da bi ukazao na detalj i Brajs je prvi put dobro video čovekovo lice. Bilo je to fino lice, lepih crta, gotovo ženstveno, neobičnih svojstava. Odmah ga snažno obuze misao, apsurdna misao kojom se poigravao preko godinu dana. Dok je posmatrao neobičnog, visokog čoveka kako nežnim prstom pokazuje na stravičnu sliku nervoznih linija, tu, pod prigušenim svetlom, za trenutak mu opšte nije izgledala apsurdna. Ipak jeste; a kad mu se Njutn ponovo okrenuo, nasmešio i rekao: "Mislim da bi trebalo nešto da popijemo, profesore Brajs", iluzija je potpuno nestala i Brajsov razum povrati svoja prava. Na svetu ima ljudi koji su izgledali još čudnije od ovog, bilo je i ranije briljantnih pronalazača.
<BR>&nbsp;&nbsp;&nbsp;&nbsp;&nbsp;"Voleo bih nešto da popijem", reče. A onda: "Znam da ste zauzeti."
<BR>&nbsp;&nbsp;&nbsp;&nbsp;&nbsp;"Ni najmanje", opušteno se nasmeši Njutn, idući ka vratima. "Bar ne danas. Šta želite?"
<BR>&nbsp;&nbsp;&nbsp;&nbsp;&nbsp;"Škotski viski." Zausti da doda: "Ako ga imate", ali se obuzda. Pretpostavljao je da ga Njutn ima. "Viski i vodu."
<BR>&nbsp;&nbsp;&nbsp;&nbsp;&nbsp;Umesto da pritisne dugme ili udari u gong - u ovoj kući udaranje u gong ne bi izgledalo neprikladno - Njutn samo otvori vrata i viknu: "Beti Džo." Kad se odazvala, on reče: "Donesite profesoru Brajsu škotski viski, s vodom i ledom. Ja bih svoj džin i amaro." Onda je zatvorio vrata i vratio se u fotelju. "Tek odskora sam počeo da uživam u džinu", reče. Brajs se u sebi naježi na pomisao o džinu s amarom.
<BR>&nbsp;&nbsp;&nbsp;&nbsp;&nbsp;"Pa, profesore Brajs, šta mislite o ovom našem gradilištu? Pretpostavljam da ste videli svu onu aktivnost kad ste izašli iz aviona?"
<BR>&nbsp;&nbsp;&nbsp;&nbsp;&nbsp;Zavalio se u stolicu; sada se osećao opuštenije. Njutn je delovao vrlo ljubazno, iskreno zainteresovan da čuje ono što će mu reći. "Jesam. Izgleda vrlo zanimljivo. Ali, pravo da vam kažem, ne znam šta to gradite."
<BR>&nbsp;&nbsp;&nbsp;&nbsp;&nbsp;Njutn se za časak zagleda u njega a onda se nasmeja. "Zar vam Oliver u Njujorku nije rekao?"
<BR>&nbsp;&nbsp;&nbsp;&nbsp;&nbsp;Brajs odmahnu glavom.
<BR>&nbsp;&nbsp;&nbsp;&nbsp;&nbsp;"Oliver ume da bude vrlo tajanstven. Nisam, naravno, smatrao da treba da ide tako daleko." Osmehnu se - i Brajsa prvi put neodređeno uznemiri taj osmeh, mada nije tačno mogao da odredi šta ga to uznemirava.
<BR>&nbsp;&nbsp;&nbsp;&nbsp;&nbsp;"Možda ste zbog toga tražili da me vidite?"
<BR>&nbsp;&nbsp;&nbsp;&nbsp;&nbsp;Očigledno je to olako kazao. "Može biti", reče Brajs. "Ali sam imao i druge razloge."
<BR>&nbsp;&nbsp;&nbsp;&nbsp;&nbsp;"Da." Njutn zausti da nešto kaže, ali se zaustavio kad su se otvorila vrata i ušla Beti Džo noseći na poslužavniku boce i bokale. Brajs je pažljivo pogleda. Bila je lepuškasta, sredovečna žena, ona vrsta koju očekujete da vidite na matineu ili u bridž-klubu. Ipak, njeno lice nije bilo prazno, glupavo, a oko očiju i u njenim punim usnama bilo je topline; nagoveštaj dobrog raspoloženja ili šaljivosti. Ali ona se nekako nije uklapala kao jedina vidljiva posluga ovog milionera. Nije ništa rekla i spustila je piće, a dok je izlazeći prolazila kraj njega zapanji ga razgovetan miris alkohola i parfema.
<BR>&nbsp;&nbsp;&nbsp;&nbsp;&nbsp;Viski je bio tek otvoren i on sebi nasu piće, a sve ga je ovo pomalo zabavljalo i čudilo. Je 1' to ovako izgleda kod naučnika-milionera? Čovek zatraži piće i polupijana služavka donese celu bocu? Možda je tako i najbolje. Njih dvojica nasuše piće u tišini; onda, posle prvog gutljaja, Njutn neočekivano reče: "To je svemirska letelica."
<BR>&nbsp;&nbsp;&nbsp;&nbsp;&nbsp;Brajs trepnu, ne shvatajući šta ovaj hoće da kaže. "Kako to?"
<BR>&nbsp;&nbsp;&nbsp;&nbsp;&nbsp;"To što ovde gradimo biće svemirska letelica."
<BR>&nbsp;&nbsp;&nbsp;&nbsp;&nbsp;"Oh?" To je bilo iznenađenje, ali ne preveliko. Letelice bez posade za istraživanje svemira, ove ili one vrste, bile su sasvim obične... Čak je i Kubanski blok izbacio jednu pre nekoliko meseci.
<BR>&nbsp;&nbsp;&nbsp;&nbsp;&nbsp;"Znači ja ću vam biti potreban za metale trupa?"
<BR>&nbsp;&nbsp;&nbsp;&nbsp;&nbsp;"Ne." Njutn je polako srkutao svoje piće i gledao kroz prozor kao da misli na nešto drugo. "Trup je već potpuno razrađen. Želeo bih da radite na sistemu rezervoara za gorivo - da nađete materijale u kojima mogu da se drže neke hemikalije, kao gorivo i otpaci i slično." Okrenuo se Brajsu, opet nasmešen, i Brajs shvati da je osmeh neodređeno uznemirujući jer nagoveštava neki neshvatljivi umor. "Bojim se da vrlo malo znam o materijalima - o toploti i otpornosti na kiseline i izdržljivosti. Oliver kaže da ste vi jedan od najboljih ljudi za tu vrstu posla."
<BR>&nbsp;&nbsp;&nbsp;&nbsp;&nbsp;"Farnsvort me možda precenjuje, ali posao poznajem prilično dobro."
<BR>&nbsp;&nbsp;&nbsp;&nbsp;&nbsp;Izgleda da je tema ovim iscrpljena i neko vreme su ćutali. Od trenutka kad je Njutn spomenuo svemirsku letelicu stara sumnja se, naravno, vratila. Ali je sa njom došlo i očevidno pobijanje - ukoliko je Njutn, nekom sumanutom iracionalnošću, s neke druge planete, on i njegovi ne bi pravili svermisku letelicu. To je jedna stvar koju zasigurno već imaju. Nasmeja se samom sebi, jevtinom, naučno-fantastičnom nivou sopstvene privatne raspre. Ako je Njutn Marsovac ili Venerijanac, trebalo bi da, po svim pravilima, uvozi zrake smrti u Njujork ili da smera razaranje Čikaga, ili da odnosi mlade devojke u podzemne pećine zarad prinošenja vanzemaljskih žrtvi. Beti Džo? Osećajući se sada maštovito od viskija i premora, gotovo se glasno nasmejao toj ideji: Beti Džo na filmskom plakatu, s Njutnom u plastičnoj kacigi koji joj preti zračnim pištoljem, glomaznim, srebrnastim pištoljem s velikim konvektorskim perajima iz kojeg izlaze mali sjaktavi cik-cakovi. Njutn je i dalje rasejano gledao kroz prozor. Već je bio ispio prvu čašu džina i nasuo je drugu. Pijani Marsovac? Vanzemaljsko biće koje pije džin i amaro?
<BR>&nbsp;&nbsp;&nbsp;&nbsp;&nbsp;Njutn, koji je i malopre progovorio iznebuha - ali nimalo grubo - okrenu se i opet progovori iznenada. "Gospodine Brajs, zašto ste želeli da me vidite?" Glas mu nije bio zapovednički, samo radoznao.
<BR>&nbsp;&nbsp;&nbsp;&nbsp;&nbsp;Pitanje ga zateče nespremnog, te je oklevao, sipajući sebi novu čašu kako bi zabašurio pauzu. Potom reče: "Impresionirao me je vaš rad. Filmovi - u boji, rendgenski - i vaše inovacije na području elektronske opreme. Smatrao sam da su... da su to najoriginalnije zamisli koje sam video za mnogo godina."
<BR>&nbsp;&nbsp;&nbsp;&nbsp;&nbsp;"Hvala." Njutn je sad izgledao zainteresovaniji. "Mislio sam da sasvim mali broj ljudi zna da sam... odgovoran za te stvari."
<BR>&nbsp;&nbsp;&nbsp;&nbsp;&nbsp;Nešto u umornom, ravnodušnom načinu Njutnovog govora natera ga da se malo zastidi, da se zastidi radoznalosti koja ga je navela da uđe u trag Farnsvortu preko S. I. Korporacije, i Farnsvorta prisili da mu ugovori ovaj razgovor. Oseti se kao dete koje je pokušalo da privuče pažnju popustljivog oca i omanulo, umesto toga samo uznemirivši i zamorivši čoveka. Za trenutak pomisli da je možda pocrveneo, a ukoliko jeste bio je blagodaran za prigušenu svetlost u sobi.
<BR>&nbsp;&nbsp;&nbsp;&nbsp;&nbsp;"Uvek sam se divio prvorazrednim umovima." Nekako se upleo u nelagodnost i znao je, psujući sebe, da zvuči kao đače. Ali kad mu Njutn odgovori nečim skromnim i uljudnim, Brajs se prenu iz nelagodnosti u magnovenju shvativši da i onaj drugi može biti pijan. Oslušnu udaljeni, apatični, blago zaplićući govor, ugleda odsutan, neoštar pogled čovekovih velikih očiju i vide da je Njutn, gotovo neprimetno, ili vrlo pijan - tiho, spokojno pijan - ili vrlo bolestan. Iznenada oseti talas nagle naklonosti - je li i on pijan? - prema ovom mršavom, usamljenom čoveku. Da l' je i Njutn bio majstor tihog jutarnjeg pijanstva, da li traži - traga za onim što bi pametnom čoveku u sumanutom svetu pružilo razlog da ne bude izjutra pijan?
<BR>&nbsp;&nbsp;&nbsp;&nbsp;&nbsp;Ili je ovo samo jedna od ozloglašenih zabludenosti genija, neka nesputana i usamljena udubljenost, ozon električne inteligencije.
<BR>&nbsp;&nbsp;&nbsp;&nbsp;&nbsp;"Oliver se s vama dogovorio oko plate? I zadovoljni ste njom?"
<BR>&nbsp;&nbsp;&nbsp;&nbsp;&nbsp;"Sve je vrlo dobro sređeno." Ustao je, shvativši da Njutnovo pitanje okončava razgovor. "Platom sam sasvim zadovoljan." A zatim, pre nego što će otići, reče: "Gospodine Njutn, mogu li da vam postavim jedno pitanje pre no što odem?"
<BR>&nbsp;&nbsp;&nbsp;&nbsp;&nbsp;Njutn kao da ga je jedva čuo; i dalje je gledao kroz prozor, krhkim prstima je držao praznu čašu, lice mu je bilo glatko, bez bora, a ipak je izgledalo tako staro. "Naravno, profesore Brajs", rekao je vrlo tiho, gotovo šapatom.
<BR>&nbsp;&nbsp;&nbsp;&nbsp;&nbsp;Opet se osećao nelagodno, smeteno. Čovek je bio tako neverovatno ljubazan. Iskašljao se i primetio da se papagaj u drugom delu sobe probudio, da nekako znatiželjno virka u njega, kao pre toga mačke. Zavrte mu se u glavi i sada je bio siguran da je pocrveneo. Promuca: "Mislim da u stvari nije važno. Ja ću... pitaću vas drugi put."
<BR>&nbsp;&nbsp;&nbsp;&nbsp;&nbsp;Njutn ga pogleda kao da ga nije čuo već još čeka da čuje. Reče: "Naravno. Drugi put."
<BR>&nbsp;&nbsp;&nbsp;&nbsp;&nbsp;Brajs se pozdravi, ode iz prostorije i škiljeći izađe u jarku svetlost. Kad se opet našao u prizemlju, mačaka više nije bilo.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
