<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Šest nedelja su ga držali bez ikakvog dodira sa spoljnim svetom, u vladinoj bolnici, gde vladini lekari nisu baš ništa mogli da učine za njega. Ćelije njegove mrežnjače koje reaguju na svetlost bile su gotovo potpuno spržene. Nisu bile ništa sposobnije da razaznaju no što bi bila strahovito preeksponirana fotografska ploča. Posle nekoliko nedelja mogao je nejasno da razabira svetlost i tamu, i mogao je da kaže, kad bi ispred njega stavili neki veliki, taman predmet, da je to, zaista, veliki, taman predmet. Ali je to bilo sve - nije se videla nijedna boja, nikakav oblik.
<BR>&nbsp;&nbsp;&nbsp;&nbsp;&nbsp;I u tom periodu ponovo je počeo da misli na Anteu. Njegov um je najpre počeo da se priseća starih i raštrkanih uspomena, ponajviše iz detinjstva. Setio se jedne igre slične šahu koju je voleo kao dete - igre koja se igrala providnim kockama na okrugloj tabli - i našao se u prisećanju složenih pravila prema kojima su svetlo zelene kocke imale prednost nad sivim kad bi uobličile mnogougaonike. Setio se muzičkih instrumenata na kojima je učio da svira, knjiga koje je pročitao, naročito knjiga o istoriji, i automatskog okončanja detinjstva u svojoj trideset drugoj antejskoj godini - brakom - ili, po ljudskom računanju vremena, četrdeset petoj. Svoju ženu nije sam odabrao, iako se ponekad i to činilo, već je dopustio porodici da je izabere. Brak je bio dobar i sasvim prijatan. Nije bilo strasti, ali Antejci nisu strastan narod. Sada je, slep, u bolnici u Sjedinjenim Državama, mislio o svojoj ženi s više nežnosti no ikad ranije. Nedostajala mu je, i poželeo je da ona bude tu, s njim. Ponekad je plakao.
<BR>&nbsp;&nbsp;&nbsp;&nbsp;&nbsp;Pošto nije mogao da gleda televiziju, ponekad bi slušao radio. Doznao je da vlada nije uspela da zadrži u tajnosti njegovo slepilo. Republikanci su ga mnogo koristili u okviru svoje predizborne kampanje. Ono što se njemu dogodilo nazivali su primerom administrativne osionosti i neodgovornosti.
<BR>&nbsp;&nbsp;&nbsp;&nbsp;&nbsp;Nakon prve nedelje nije bio kivan na njih. Kako da se ljuti na decu? Van Brug je davao smetena izvinjenja; sve je to bila greška; nije znao da FBI nije bio obavešten o Njutnovim osobenostima. Bilo mu je jasno da je Van Brugu u stvari svejedno, da ga jedino brine šta bi on, Njutn, eventualno mogao reći štampi, koja bi imena naveo. Njutn ga je umorno uveravao da neće reći ništa osim da je to bio neizbežan nesrećan slučaj. Ničija greška - nesrećan slučaj.
<BR>&nbsp;&nbsp;&nbsp;&nbsp;&nbsp;Onda mu je Van Brug jednog dana rekao da je uništio traku. Rekao je kako je od početka znao da u nju ionako niko ne bi poverovao. Smatrali bi da je falsifikat, ili da je Njutn lud, ili ma šta osim da je istinita.
<BR>&nbsp;&nbsp;&nbsp;&nbsp;&nbsp;Njutn ga zapita veruje li on da je istinita.
<BR>&nbsp;&nbsp;&nbsp;&nbsp;&nbsp;"Naravno da verujem", mirno reče Van Brug. "Bar šest ljudi za nju zna i veruje joj. Jedan od njih je Predsednik, a tu je i državni sekretar. Ali uništavamo dokaze."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Pa", hladno se nasmeja Van Brug, "između ostalog, ne želimo da uđemo u istoriju kao najveća skupina blesana koja je ikad upravljala ovom zemljom."
<BR>&nbsp;&nbsp;&nbsp;&nbsp;&nbsp;Njutn spusti knjigu s kojom je uvežbavao Brajovu azbuku. "Onda mogu da nastavim svoj rad? U Kentakiju?"
<BR>&nbsp;&nbsp;&nbsp;&nbsp;&nbsp;"Možda. Ne znam. Motrićemo na vas svaki minut, do kraja vašeg života. Ali ako republikanci dođu na vlast, smeniće me. Ne znam."
<BR>&nbsp;&nbsp;&nbsp;&nbsp;&nbsp;Njutn ponovo uze knjigu. Za trenutak, prvi put posle mnogo nedelja, počeo je da se interesuje za ono što se događa oko njega. Ali je zainteresovanost nestala brzo kao što se i pojavila, ne ostavljajući tragove. Blago se nasmejao. "To je zanimljivo", reče.
<BR>&nbsp;&nbsp;&nbsp;&nbsp;&nbsp;Kad je napuštao bolnicu, vodila ga je medicinska sestra, a pred zgradom je čekala gomila. Na jarkoj svetlosti sunca mogao je da nazre njihove siluete i da čuje njihove glasove. Kroz gomilu su, verovatno policajci, napravili prolaz za njega, i bolničarka ga je provela do kola. Čuo je slabašan aplauz. Dvaput se spotakao, ali nije pao. Bolničarka ga je stručno vodila; ostaće uz njega mesecima ili godinama, dok god mu bude potrebna. Zvala se Širli, i koliko je mogao da utvrdi bila je debela.
<BR>&nbsp;&nbsp;&nbsp;&nbsp;&nbsp;Neko ga iznenada uze za ruku i on oseti blag stisak. Pred njim se nalazio neko velik. "Lepo je što ste opet s nama, gospodine Njutn." Farnsvortov glas.
<BR>&nbsp;&nbsp;&nbsp;&nbsp;&nbsp;"Hvala, Olivere." Osetio je velik umor. "Moramo da porazgovaramo o nekim poslovima."
<BR>&nbsp;&nbsp;&nbsp;&nbsp;&nbsp;"Da. Znate, gospodine Njutn, snima vas televizija."
<BR>&nbsp;&nbsp;&nbsp;&nbsp;&nbsp;"Oh, nisam znao." Osvrnuo se, bezuspešno pokušavajući da pronađe konture kamere: "Gde je kamera?"
<BR>&nbsp;&nbsp;&nbsp;&nbsp;&nbsp;"Desno od vas", reče Farnsvort, sotto voce.
<BR>&nbsp;&nbsp;&nbsp;&nbsp;&nbsp;"Okrenite me prema njoj, molim vas. Da li neko želi nešto da me pita?"
<BR>&nbsp;&nbsp;&nbsp;&nbsp;&nbsp;Glas, očigledno televizijskog komentatora, progovori kraj njegovog lakta. "Gospodine Njutn, ja sam Djuen Vajtli, sa CBS televizije. Možete li mi reći kako se osećate, kad ste opet napolju?"
<BR>&nbsp;&nbsp;&nbsp;&nbsp;&nbsp;"Ne mogu", reče Njutn. "Još ne."
<BR>&nbsp;&nbsp;&nbsp;&nbsp;&nbsp;Izgleda da se voditelj nije pomeo. "Šta su", reče, "vaši planovi za budućnost? Posle onog kroz šta ste upravo prošli?"
<BR>&nbsp;&nbsp;&nbsp;&nbsp;&nbsp;Njutn je najzad uspeo da razabere kameru, i sad joj je bio okrenut licem, gotovo sasvim nesvestan prisustva ljudske publike, i tu u Vašingtonu i pred ekranima širom zemlje. Mislio je na drugu publiku. Malo se osmehnuo. Antejskim naučnicima? Svojoj ženi? "Kao što znate", reče, "radio sam na projektu istraživanja svemira. Moja kompanija se bila posvetila jednom prilično zamašnom poduhvatu, da uputi letelicu u Sunčani sistem kako bismo izmerili radijacije koje su do sada onemogućavale međuplanetarna putovanja." Zastao je, da uzme dah, i shvatio da ga bole ramena i glava. Možda je to opet gravitacija, posle toliko vremena provedenog u krevetu. "Tokom pritvora - koji nije bio nimalo neprijatan - imao sam prilike da razmišljam."
<BR>&nbsp;&nbsp;&nbsp;&nbsp;&nbsp;"Da?" reče voditelj, popunjavajući pauzu.
<BR>&nbsp;&nbsp;&nbsp;&nbsp;&nbsp;"Da." Nasmešio se blago, značajno, čak srećno, prema kameri, prema zavičaju. "Zaključio sam da je projekat suviše ambiciozan. Obustaviću ga."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
