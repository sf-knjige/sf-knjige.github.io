<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Tokom drugog meseca svog zatočeništva opet je počeo mnogo da pije, a nije mu baš bilo jasno zašto. To nije bilo zbog usamljenosti, jer je sad, kad se tako reći ispovedio Brajsu, njegova želja za društvom bila mala. Nije imao ni ono osećanje intenzivne napetosti s kojim se borio godinama, sad kad su problemi jednostavniji a odgovornosti gotovo nepostojeće. Imao je samo jedan krupan problem koji bi mogao poslužiti kao izgovor za napijanje: problem hoće li ili neće nastaviti ostvarivanje plana, hoće li mu vlada ikad to dozvoliti. Ipak se nije često mučio oko toga - bio pijan ili trezan - jer je mogućnost da ima neki izbor u tom pogledu izgledala daleka.
<BR>&nbsp;&nbsp;&nbsp;&nbsp;&nbsp;I dalje je mnogo čitao, u njemu se razvilo novo interesovanje za avangardnu književnost, a naročito za tešku, strogo formalnu poeziju u časopisima - za sestine, vilanele i balade - koje su, mada prilično slabašne u pogledu ideja i spoznaja, često bile lingvistički opčinjavajuće. Čak je i sam pokušao da napiše pesmu, petrarkistički sonet u aleksandrincima, ali je, pre nego što je s mukom stigao do kraja oktave, utvrdio da je zapanjujuće netalentovan. Pomislio je da bi jednom mogao da pokuša na antejskom jeziku.
<BR>&nbsp;&nbsp;&nbsp;&nbsp;&nbsp;Takođe je mnogo čitao naučne knjige i istoriju. Njegovi tamničari bili su podjednako velikodušni u snabdevanju i knjigama i džinom; nije bilo nijedne podignute obrve ili jednodnevnog zastoja za ma šta što bi zatražio od poslužitelja zaduženog da ga hrani i da čisti njegov stan. Pokazivali su zadivljujuću veštinu zadovoljavanja njegovih potreba. Jednom je, da vidi šta će se dogoditi, zatražio Prohujalo sa vihorom u arapskom prevodu, a poslužitelj ga je ravnodušno nabavio za pet sati. Pošto nije znao arapski, a ni romane nije mnogo mario, podupro je njime knjige na jednoj od polica; bio je monumentalno težak.
<BR>&nbsp;&nbsp;&nbsp;&nbsp;&nbsp;Jedina ozbiljna zamerka zatočeništvu bilo je to što mu je ponekad nedostajala priroda, i ponekad bi voleo da vidi Beti Džo ili Natana Brajsa, jedino dvoje ljudi na planeti za koje bi mogao tvrditi da su mu prijatelji. Osećao je nešto i za Anteu - na Antei je imao ženu, decu - no to je osećanje bilo maglovito. Više nije često mislio na svoj zavičaj. Postao je sličan domorocima.
<BR>&nbsp;&nbsp;&nbsp;&nbsp;&nbsp;Po isteku dva meseca izgleda da su bili gotovi sa svojim pregledima, ostavivši mu nekoliko neprijatnih uspomena i slab bol u leđima koji se povremeno javljao. Tada su se njihova saslušanja već dosadno ponavljala; očigledno im je ponestalo pitanja. A ipak mu niko nije postavio najočiglednije od svih pitanja; niko ga nije zapitao da li je s druge planete. Dotad je bio siguran da u to sumnjaju, ali ga nikad nisu otvoreno upitali. Da li su se bojali da će im se smejati, ili je to deo neke razrađene psihološke tehnike? Ponekad bi gotovo odlučio da im kaže celu istinu, u koju ionako ne bi poverovali. Ili bi mogao da tvrdi da je sa Marsa ili Venere i da to uporno ponavlja dok ne budu ubeđeni da je lud. Ali teško da bi bili toliko glupavi.
<BR>&nbsp;&nbsp;&nbsp;&nbsp;&nbsp;A onda su jedno popodne naglo promenili svoju tehniku postupanja s njim. To je bilo veliko iznenađenje i, konačno, olakšanje.
<BR>&nbsp;&nbsp;&nbsp;&nbsp;&nbsp;Saslušanje je počelo na uobičajen način; njegov ispitivač, izvesni gospodin Bouen, od početka mu je postavljao pitanja bar jednom nedeljno. Mada mu nijedan od raznoraznih zvaničnika nije saopštavao svoj čin, Njutn je uvek imao utisak da je Bouen važnija ličnost od ostalih. Njegov sekretar je delovao trunčicu efikasnije, njegovo odelo trunčicu skuplje, njegovi podočnjaci za nijansu tamniji. Možda je bio podsekretar, ili značajna ličnost u Centralnoj Informativnoj Agenciji. Očigledno, je, takođe, bio vrlo inteligentan čovek.
<BR>&nbsp;&nbsp;&nbsp;&nbsp;&nbsp;Kad je ušao, srdačno je pozdravio Njutna, seo u fotelju i pripalio cigaretu. Njutnu se nije dopadao miris cigareta, ali je odavno prestao da se buni protiv njih. Osim toga, soba je imala rashladni uređaj. Sekretar je seo za Njutnov pisaći sto. Srećom, sekretar nije pušio. Njutn ih sasvim učtivo pozdravi; nije, međutim, pokušao da ustane s kauča kad su ušli u sobu. U svemu tome, uočio je, postoji nekakva sitničava igra mačke i miša; ali nije imao ništa protiv učestvovanja u toj igri.
<BR>&nbsp;&nbsp;&nbsp;&nbsp;&nbsp;Bouen je obično žurno prelazio na stvar. "Gospodine Njutn", rekao je, "moraću vam priznati da ste za nas ostali zagonetka kao i dosad. Još ne znamo ko ste ili odakle ste."
<BR>&nbsp;&nbsp;&nbsp;&nbsp;&nbsp;Njutn pogleda pravo u njega. "Ja sam Tomas Džerom Njutn iz Ajdl Krika u Kentakiju. Ja sam fizička anomalija. Videli ste moj upis u matične knjige suda basetskog okruga. Tamo sam se rodio 1918. godine."
<BR>&nbsp;&nbsp;&nbsp;&nbsp;&nbsp;"To bi značilo da imate sedamdeset godina. Izgledate kao da vam je četrdeset."
<BR>&nbsp;&nbsp;&nbsp;&nbsp;&nbsp;Njutn sleže ramenima. "Kao što rekoh, ja sam anomalija. Mutant. Verovatno nova vrsta. Ne verujem da je to nezakonito, zar ne?" Sve je ovo bilo već ranije rečeno, ali mu nije mnogo smetalo da to ponavlja.
<BR>&nbsp;&nbsp;&nbsp;&nbsp;&nbsp;"To nije nezakonito. Ali mi smatramo da je upis u knjige falsifikovan. A to jeste nezakonito."
<BR>&nbsp;&nbsp;&nbsp;&nbsp;&nbsp;"Možete li to da dokažete?"
<BR>&nbsp;&nbsp;&nbsp;&nbsp;&nbsp;"Verovatno ne. Vi ono što radite uradite veoma dobro, gospodine Njutn. Ako ste mogli da izmislite film Svetski Kolor, pretpostavljam da vam je bilo dovoljno lako da falsifikulete krštenicu. Upis iz 1918. godine bilo bi teško proveriti. Niko više nije živ, i slično. Ali i dalje ostaje problem da ne možemo da pronađemo nijednog druga iz detinjstva. A još je čudnija stvar što ne možemo da pronađemo nikog ko vas poznaje duže od pet godina." Bouen ugasi cigaretu i počeša se po uvetu, kao da su mu misli odlutale. "Hoćete li da mi opet kažete zašto je to tako, gospodine Njutn?" Njutn se dokono pitao da li ispitivači pohađaju specijalne škole u kojima uče svoju tehniku, na primer češkanje po uvetu, ili su to pokupili u bioskopu.
<BR>&nbsp;&nbsp;&nbsp;&nbsp;&nbsp;Dao je isti odgovor kao i ranije. "Zato što sam bio takva nakaza, gospodine Bouen. Moja majka gotovo nikom nije dozvoljavala da me vidi. Kao što ste možda primetili, ja nisam od onih koje pritvor uznemirava. A u ono vreme nije bilo naročito teško držati dete zatvoreno. Pogotovu ne u tom delu Kentakija."
<BR>&nbsp;&nbsp;&nbsp;&nbsp;&nbsp;"Nikad niste išli u školu?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"A ipak ste jedan od najobrazovanijih ljudi koje sam ikad sreo." A onda, pre nego što je Njutn mogao da odgovori: "Da, znam da je i vaš um anomalija." Bouen prikri zevanje. Izgledalo je da se grdno dosađuje.
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"I krili ste se u nekoj zabitoj kuli od slonovače u Kentakiju dok vam nije bilo šezdeset pet godina, i niko vas nije nikad video ili čuo za vas?" Bouen se umorno osmehnu.
<BR>&nbsp;&nbsp;&nbsp;&nbsp;&nbsp;Cela ta zamisao je, naravno, bila besmislena, ali on tu ništa nije mogao da učini. Očigledno bi u nju poverovala samo neka budala, ali je morao da ima kakvu-takvu priču. Mogao je malo više da se potrudi, stvori nekakve dokumente i podmiti neke službenike kako bi sebi stvorio uverljiviju prošlost; ali je odlučeno da se to ne čini, davno pre odlaska s Anteje, jer bi rizik bio veći od koristi. Čak je i pronalaženje stručnjaka koji je falsifikovao krštenicu bila teška i opasna rabota.
<BR>&nbsp;&nbsp;&nbsp;&nbsp;&nbsp;"Tako je", osmehnu se. "Do moje šezdeset pete godine niko nikad nije čuo za mene, osim nekoliko odavno mrtvih rođaka."
<BR>&nbsp;&nbsp;&nbsp;&nbsp;&nbsp;Bouen iznebuha reče nešto novo. "I onda ste odlučili da od grada do grada prodajete prstenje?" Glas mu postade rezak. "Napravili ste - od lokalnih sirovina, pretpostavljam - oko sto zlatnih prstenova, potpuno jednakih. I onda ste najednom, u šezdeset petoj, odlučili da ih rasprodate?"
<BR>&nbsp;&nbsp;&nbsp;&nbsp;&nbsp;Ovo je došlo iznenada; ranije nisu pominjali prstenove, iako je pretpostavljao da moraju znati za njih. Njutn se osmehnu na pomisao o besmislenom objašnjenju koje će dati. "Tako je", reče.
<BR>&nbsp;&nbsp;&nbsp;&nbsp;&nbsp;"I zlato ste, pretpostavljam, iskopali u dvorištu, i onda ste pomoću kompleta za malog hemičara napravili drago kamenje, i lično ste vi urezali natpis vrhom zihernadle? A sve to da biste prestenje prodali malim juvelirnicama jevtinije no što vredi samo drago kamenje?"
<BR>&nbsp;&nbsp;&nbsp;&nbsp;&nbsp;Njutna je ovo i nevoljno zabavljalo. "Gospodine Bouen, ja sam i ekscentrik."
<BR>&nbsp;&nbsp;&nbsp;&nbsp;&nbsp;"Niste vi toliko ekscentrični", reče Bouen. "Niko nije toliko ekscentričan."
<BR>&nbsp;&nbsp;&nbsp;&nbsp;&nbsp;"Pa kako to onda objašnjavate?"
<BR>&nbsp;&nbsp;&nbsp;&nbsp;&nbsp;Bouen napravi pauzu da bi pripalio novu cigaretu. Uprkos svem glumljenju razdraženosti, ruka mu je bila potpuno sigurna. Zatim reče: "Mislim da ste prstenje doneli sa sobom, svemirskim brodom." Malčice je podigao obrve. "Kako pogađam?"
<BR>&nbsp;&nbsp;&nbsp;&nbsp;&nbsp;Njutn je, protiv svoje volje, bio uzdrman, ali je uspeo da to ne pokaže. "To je zanimljivo", reče.
<BR>&nbsp;&nbsp;&nbsp;&nbsp;&nbsp;"Jeste. Još je zanimljivije kad uzmete u obzir da smo našli ostatke neobične letelice otprilike pet milja od gradića u kom ste prodali svoj prvi prsten. Gospodine Njutn, možda vam ovo nije poznato, ali trup letelice koji ste tamo ostavili još je bio radioaktivan, zračenje je imalo očekivane frekvence. Prošao je kroz Van Alenove pojase."
<BR>&nbsp;&nbsp;&nbsp;&nbsp;&nbsp;"Ne znam o čemu govorite", reče Njutn. To je bilo jadno, ali nije imao šta drugo da kaže. FBI se pokazao temeljniji no što je očekivao. Nastala je poduža pauza. Potom Njutn reče: "Ako sam došao svemirskim brodom, zar ne bih našao bolji način pribavljanja novca od prodaje prstenja?" Iako je neko vreme mislio da mu nije naročito stalo do toga hoće li oni ili neće otkriti istinu o njemu, Njutna iznenadi otkriće da se nelagodno oseća zbog ovih novih pitanja i njihove neposrednosti.
<BR>&nbsp;&nbsp;&nbsp;&nbsp;&nbsp;"Šta biste radili", reče Bouen, "kad biste, recimo, bili s Venere, a treba vam novaca?"
<BR>&nbsp;&nbsp;&nbsp;&nbsp;&nbsp;Gotovo prvi put u životu Njutn je imao muke da zadrži spokojan ton. "Ako Venerijanci mogu da sagrade svemirske brodove, verujem da mogu da falsifikuju novac."
<BR>&nbsp;&nbsp;&nbsp;&nbsp;&nbsp;"A gde ćete na Veneri naći novčanicu od deset dolara koju biste kopirali?"
<BR>&nbsp;&nbsp;&nbsp;&nbsp;&nbsp;Njutn nije odgovorio i Bouen zavuče ruku u džep sakoa, izvadi neki mali predmet i stavi ga na sto kraj sebe. Sekretar za časak podiže pogled, čekajući da neko nešto kaže, očigledno zato da bi to mogao pribeležiti. Njutn zažmirka. Stvar na stolu bila je kutija aspirina.
<BR>&nbsp;&nbsp;&nbsp;&nbsp;&nbsp;"Gospodine Njutn, falsifikovani novac odvodi nas do nečeg drugog."
<BR>&nbsp;&nbsp;&nbsp;&nbsp;&nbsp;Sada je znao o čemu će Bouen da govori, a tu odista nije mogao bogzna šta da učini. "Gde li ste to našli", reče.
<BR>&nbsp;&nbsp;&nbsp;&nbsp;&nbsp;"Jedan od naših ljudi naišao je na nju dok smo pretresali vašu hotelsku sobu u Luisvilu. To je bilo pre dve godine - neposredno pošto ste slomili nogu u liftu."
<BR>&nbsp;&nbsp;&nbsp;&nbsp;&nbsp;"Otkad pretresate moje sobe?"
<BR>&nbsp;&nbsp;&nbsp;&nbsp;&nbsp;"Odavno, gospodine Njutn."
<BR>&nbsp;&nbsp;&nbsp;&nbsp;&nbsp;"Onda mora da ste mnogo ranije imali razloga da me uhapsite. Zašto to niste uradili?"
<BR>&nbsp;&nbsp;&nbsp;&nbsp;&nbsp;"Pa", reče Bouen, "prvo smo, naravno, želeli da otkrijemo šta nameravate. S onim brodom što ga pravite u Kentakiju. A i sami ste svesni koliko je cela stvar osetljiva. Gospodine Njutn, vi ste postali vrlo bogat čovek, a mi ne možemo da idemo okolo i nekažnjeno hapsimo bogataše - pogotovu ako imamo vladu koja treba da je mentalno zdrava i ako je naša jedina optužba protiv bogataša da je on s nekog mesta kao Venera." Nagnuo se napred a glas mu je postao blaži: "Gospodine Njutn, da li je to Venera?"
<BR>&nbsp;&nbsp;&nbsp;&nbsp;&nbsp;Njutn se osmehnu umesto odgovora. U stvari, nov podatak nije ništa bitno izmenio. "Nikad nisam rekao da je to ma koje drugo mesto osim Ajdl Krika u Kentakiju."
<BR>&nbsp;&nbsp;&nbsp;&nbsp;&nbsp;Bouen zamišljeno pogleda naniže, u kutiju za aspirin. Podigao ju je, odmeravao joj težinu na dlanu. Potom reče: "Kao što, siguran sam, već znate, ova kutija je napravljena od platine, što je, moraćete priznati, iznenađujuće. Takođe je iznenađujuće, kad se uzmu u obzir... kvalitet materijala i izrada, kako se to već kaže, što je ona vrlo nevešta imitacija kutije Bajerovih apsirina. Na primer, veća je za dobrih četvrt inča, i boje su drugačije. A ni zglob za zatvaranje nije onakav kakav se pravi kod Bajera." Pogledao je Njutna. "Nije da je taj način zatvaranja bolji - samo je drugačiji." Ponovo se osmehnuo. "Ali gospodine Njutn, ono što najviše pada u oči verovatno je činjenica da na kutiji nema uputstava napisanih sitnim slovima - tu su samo neoštre linije koje izgledaju kao sitna slova."
<BR>&nbsp;&nbsp;&nbsp;&nbsp;&nbsp;Njutn se osećao nelagodno, i bio je ljut na sebe što je zaboravio da uništi kutiju. "I šta ste iz svega toga zaključili?" reče, znajući vrlo dobro šta su zaključili.
<BR>&nbsp;&nbsp;&nbsp;&nbsp;&nbsp;"Zaključili smo da je neko falsifikovao kutiju najbolje što je mogao prema slici televizijske reklame." Kratko se nasmejao. "Sa televizora na području vrlo slabog prijema."
<BR>&nbsp;&nbsp;&nbsp;&nbsp;&nbsp;"Ajdl Krik", reče Njutn, "predstavlja područje izuzetno lošeg prijema."
<BR>&nbsp;&nbsp;&nbsp;&nbsp;&nbsp;"Venera takođe. A kutije Bajerovog aspirina prodaju se, zajedno s aspirinima, u apoteci u Ajdl Kriku, za dolar. U Ajdl Kriku nema potrebe da ih sami pravite."
<BR>&nbsp;&nbsp;&nbsp;&nbsp;&nbsp;"Čak ni ako ste uvrnuti ekscentrik s vrlo čudnovatim ospesijama?"
<BR>&nbsp;&nbsp;&nbsp;&nbsp;&nbsp;Izgledalo je kao da se Bouen još divi - verovatno samom sebi. "To je malo verovatno", reče. "U stvari, baš bih mogao i da okončam svo to nadmudrivanje." Pažljivo je pogledao Njutna. "Jedna od fascinantnih stvari u ovome jeste to... da je osoba vaše inteligencije mogla da napravi toliko grešaka. Šta mislite, zbog čega smo dok ste bili u Čikagu odlučili da vas privedemo? Imali ste dva meseca da o tome razmišljate."
<BR>&nbsp;&nbsp;&nbsp;&nbsp;&nbsp;"Ne znam", reče Njutn.
<BR>&nbsp;&nbsp;&nbsp;&nbsp;&nbsp;"Upravo to hoću da kažem. Izgleda da vi - Antejci, je l' tako? - niste baš prilagođeni našem načinu razmišljanja. Verujem da bi svako obično ljudsko biće, čitalac kriminalističkih priča, shvatilo da smo morali imati mikrofon u vašoj sobi u Čikagu, kad ste doktoru Brajsu objašnjavali o sebi."
<BR>&nbsp;&nbsp;&nbsp;&nbsp;&nbsp;Ćutao je pun minut, zapanjen. Onda napokon reče: "Ne, gospodine Bouen, Antejci očigledno ne misle kao vi, ljudi. Ali mi ne bismo nekog držali zatvorenog dva meseca kako bismo mu postavljali pitanja na koja već znamo odgovore."
<BR>&nbsp;&nbsp;&nbsp;&nbsp;&nbsp;Bouen sleže ramenima. "Moderne vlade delaju na tajnovite načine kako bi svoja čuda izvele. Uostalom, ideja o vašem hapšenju nije bila moja, već Federalnog Biroa za Istraživanje. Neko od glaveština se upaničio. Bojali su se da ćete razneti svet tim vašim trajektom. To je, u stvari, od početka bila njihova teorija o vama. Njihovi agenti su slali izveštaje o projektu a pomoćnici direktora su pokušavali da procene kad ćete ga usmeriti na Vašington ili Njujork:" S podsmešljivom tugom klimnu glavom. "Još od Edgara Huvera ta služba je prokleto apokaliptična."
<BR>&nbsp;&nbsp;&nbsp;&nbsp;&nbsp;Njutn naglo ustade i ode da spremi piće. Bouen ga zamoli da spremi tri čaše. Onda je i sam ustao, i, s rukama u džepovima, neko vreme zurio u svoje cipele dok je Njutn sipao piće.
<BR>&nbsp;&nbsp;&nbsp;&nbsp;&nbsp;Pošto je dodao čaše sekretaru i Bouenu - uzimajući piće sekretar je izbegavao njegov pogled - Njutnu nešto pade na pamet. "Ali kad je FBI jednom čuo vaš snimak - pretpostavljam da ste snimali - mora da su promenili mišljenje o mojim namerama."
<BR>&nbsp;&nbsp;&nbsp;&nbsp;&nbsp;Bouen otpi gutljaj. "U stvari, gospodine Njutn, nismo dozvolili da FBI uopšte dozna za taj snimak. Jednostavno smo im naredili da za naš račun izvrše hapšenje. Traka nikad nije izašla iz moje kancelarije."
<BR>&nbsp;&nbsp;&nbsp;&nbsp;&nbsp;To je bilo još jedno iznenađenje. Ali su iznenađenja tako brzo nailazila da se na njih privikavao. "Kako ćete ih sprečiti da ne traže traku?"
<BR>&nbsp;&nbsp;&nbsp;&nbsp;&nbsp;"Pa", reče Bouen, "baš i možete da znate da imam tu sreću da budem direktor Centralne Informativne Agencije. Na izvestan način, ja sam iznad FBI."
<BR>&nbsp;&nbsp;&nbsp;&nbsp;&nbsp;"Onda mora da ste vi - kako beše, Van Brug? Čuo sam za vas."
<BR>&nbsp;&nbsp;&nbsp;&nbsp;&nbsp;"Mi u Centralnoj smo nedokučiva družina", reče Bouen - ili Van Brug. "Uglavnom, kad smo jednom imali traku, znali smo o vama ono što smo želeli da znamo. Takođe smo na osnovu vaše ispovesti zaključili da biste, ako vas FBI privede - a, kao što sam vam rekao, bili su na ivici da to učine - mogli njima ispričati celu priču. Nismo želeli da se to dogodi jer ne verujemo Federalnom Birou. Ovo su opasna vremena, gospodine Njutn; problem s kojim smo se mučili oni su mogli da reše tako što bi vas ubili."
<BR>&nbsp;&nbsp;&nbsp;&nbsp;&nbsp;"A vi ne nameravate da me ubijete?"
<BR>&nbsp;&nbsp;&nbsp;&nbsp;&nbsp;"To nam je, naravno, padalo na um. Nisam bio za, uglavnom zbog toga što bi - ma koliko da ste opasni - ubiti vas značilo ubiti gusku koja nosi zlatna jaja."
<BR>&nbsp;&nbsp;&nbsp;&nbsp;&nbsp;Njutn dovrši piće, onda opet napuni čašu. "Kako to mislite?"
<BR>&nbsp;&nbsp;&nbsp;&nbsp;&nbsp;"Već sad imamo, u Ministarstvu odbrane, mnoge projekte za oružja zasnovane na podacima koje smo za tri godine pokupili iz vaše privatne arhive. Ovo su, kao što rekoh, opasna vremena; ima mnogo načina na koje možemo da vas upotrebimo. Pretpostavljam da vi Antejci znate mnogo toga o oružju."
<BR>&nbsp;&nbsp;&nbsp;&nbsp;&nbsp;Njutn je neko vreme ćutao, zagledan u svoju čašu. Onda je rekao, mirno: "Ako ste me čuli dok razgovaram s Brajsom znate šta smo mi Antejci sebi učinili svojim oružjem. Nemam nameru da učinim Sjedinjene Američke Države svemogućim. Niti bih, zapravo, to mogao i kad bih želeo. Ja nisam naučnik. Odabran sam za ovo putovanje zbog svoje fizičke izdržljivosti, ne zbog svog znanja. Znam vrlo malo o oružju - imam utisak, manje od vas."
<BR>&nbsp;&nbsp;&nbsp;&nbsp;&nbsp;"Na Antei ste morali videti oružje i slušati o oružju."
<BR>&nbsp;&nbsp;&nbsp;&nbsp;&nbsp;Njutnu se sad vraćala pribranost, verovatno od pića. Nije se više povlačio. "Gospodine Van Brug, vi ste videli automobile. Možete li, onako na brzu ruku, da objasnite afričkom urođeniku kako da napravi automobil? Samo od materijala dostupnog na licu mesta?"
<BR>&nbsp;&nbsp;&nbsp;&nbsp;&nbsp;"Ne. Ali divljaku mogu da objasnim princip unutarnjeg sagorevanja. Ukoliko se u modernoj Africi može pronaći divljak. A ukoliko je to bistar divljak, mogao bi sa tim nešto i da uradi."
<BR>&nbsp;&nbsp;&nbsp;&nbsp;&nbsp;"Da se ubije, verovatno", reče Njutn. "U svakom slučaju, ne nameravam da vam kažem ma šta iz te oblasti, ma koliko to imalo vrednosti za vas." Ispio je drugo piće. "Pretpostavljam da biste mogli pokušati još i to da me mučite."
<BR>&nbsp;&nbsp;&nbsp;&nbsp;&nbsp;"Gubljenje vremena, bojim se", reče Van Brug. "Vidite, razlog zbog kojeg smo vam dva meseca postavljali glupava pitanja bilo je obavljanje neke vrste psihoanalize. Imali smo tu kamere koje su beležile učestalost treptanja i slične stvari. Već smo zaključili da mučenje ne bi delovalo na vas. Od bola biste vrlo lako poludeli, a jednostavno ne možemo da saznamo dovoljno o vašoj psihologiji - o krivicama i anksioznosti i sličnim stvarima - da bismo vas podvrgli ma kojem načinu ispiranja mozga. Takođe smo vas kljukali drogama - hipnoticima, narkoticima - ni one ne deluju."
<BR>&nbsp;&nbsp;&nbsp;&nbsp;&nbsp;"Pa šta ćete onda da radite? Da me streljate?"
<BR>&nbsp;&nbsp;&nbsp;&nbsp;&nbsp;"Ne. Bojim se da čak ni to ne možemo. Ne možemo bez Predsednikove dozvole, a on je neće dati." Onda se tužno nasmešio. "Vidite, gospodine Njutn, nakon svih kosmičkih činilaca koji se moraju uzeti u obzir, ispostavlja se da je onaj koji je bitan, odlučujući stvar praktične, ljudske politike."
<BR>&nbsp;&nbsp;&nbsp;&nbsp;&nbsp;"Politike?"
<BR>&nbsp;&nbsp;&nbsp;&nbsp;&nbsp;"Dogodilo se da je ovo 1988. godina. A 1988. je izborna godina. Predsednik već vodi kampanju za novi mandat, i pouzdani izvori mu vele - znate li da Votergejt nije ništa izmenio - ništa - Predsednik koristi nas, iz Centralne, za špijuniranje druge partije? - da republikanci smeraju da celu ovu stvar pretvore u nešto kao Drajfusova afera, ukoliko protiv vas ne iznesemo ili odgovarajuće optužbe ili vas ne pustimo, uz obilata izvinjenja svima i svakome."
<BR>&nbsp;&nbsp;&nbsp;&nbsp;&nbsp;Njutn se naglo nasmeja. "A ako me streljate, Predsednik može da izgubi na izborima?"
<BR>&nbsp;&nbsp;&nbsp;&nbsp;&nbsp;"Republikanci su već dobro nahuškali vašu sabraću industrijalce iz Nacionalnog udruženja poslovnih ljudi. A ta su gospoda, kao što verovatno znate, vrlo uticajna. I, uz to, štite svoje."
<BR>&nbsp;&nbsp;&nbsp;&nbsp;&nbsp;Njutn poče da se smeje još jače. Prvi put u životu se odista smejao naglas. Nije se smejuckao ili smejuljio ili frktao; smejao se glasno i grohotom. Na kraju reče: "Znači, moraćete da me pustite?"
<BR>&nbsp;&nbsp;&nbsp;&nbsp;&nbsp;Van Brug se smrknuto nasmeši. "Sutra. Sutra vas puštamo."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
