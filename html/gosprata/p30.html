<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Usledilo je vreme vežbanja s oružjem. Korson je uživao u spokoju života organizovanog do najmanjih sitnica. Uveče i izjutra, po naređenju Verana, učio je da jaše hiprone. Vojnici koji su brinuli o njegovoj obuci, a sigurno bili i njegovi čuvari, nisu se čudili što vide da mu se oko vrata nalazi sigurnosna ogrlica, ili su se uzdržali da o njoj naprave neku aluziju. Sigurno su između sebe zaključili da je Korson pripadao Veranovoj ličnoj gardi. Ovaj je gradio planove u društvu Ngal R'nde i najuglednijih urijskih plamića. Bilo je očigledno da je zadobio njihovo poverenje. Uspevao je da ih ubeđuje, iz dana u dan, da mu isporučuju primerke svojih najboljih oružja i da ga upućuju kako se njim rukuje. Očita disciplina male Veranove vojske ostavila je na njih snažan utisak. Možda ih je pre svega neizlečivi osećaj superiornosti sprečavao da pomisle da bi čovek, njihov sluga, mogao da poželi da raskine savez i da ih ugrozi. Sa Korsonovog stanovišta, bio je to primer neverovatne naivnosti. Prividno Veranovo poštovanje ispunjavalo ih je zadovoljstvom. Pukovnik je naredio da svaki njegov čovek priznaje nadmoć svakom Urijcu, bez obzira na poreklo ovoga. Ljudi su se držali naređenja. To je govorilo Urijcima da Zemljani znaju svoje mesto i da umeju da ga se drže. Sve je to navelo Verana na prilično proročanski zaključak da se situacija povoljno razvija.
<BR>&nbsp;&nbsp;&nbsp;&nbsp;&nbsp;Korsonu se, međutim, ona nije pokazivala u jednako jasnom svetlu. Stravična ratna mašina opremala se pred njegovim očima. Čudovište, zatočeno u koral bez pukotina, privodilo je kraju trudnoću. Bilo je predviđeno da se dopusti njegovim mladuncima da ga pojedu, jer u njegovom uzrastu nije bilo pogodno za dresiranje. Korsonu se činilo da je savez snaga Verana i Urijaca vodio potpuno suprotnom ishodu od onog koji je on bio isplanirao. Bilo mu je nemoguće da pobegne. I da je mogao, ne bi znao šta da radi sa svojom slobodom. Moglo mu se dogoditi da, u svojstvu posmatrača, sudeluje u jednom od najstrašnijih vojnih poduhvata u istoriji. Budućnost mu nije davala nikakav znak. Izgledalo je da mu je sudbina zacrtana, ali u smeru koji nikako nije želeo.
<BR>&nbsp;&nbsp;&nbsp;&nbsp;&nbsp;Jedne tihe noći njegove žalobne misli krenuše manje neveselim tokom.
<BR>&nbsp;&nbsp;&nbsp;&nbsp;&nbsp;Posmatrao je drveće i nebo Urije, čudeći se što aktivnost koja je vladala u logoru još nije bila primećena i što niko iz Ęotoa nije smatrao za potrebno da dođe i to ispita. Iz razmišljanja ga prenu Veranov dolazak.
<BR>&nbsp;&nbsp;&nbsp;&nbsp;&nbsp;"Lepo veče", reče pukovnik.
<BR>&nbsp;&nbsp;&nbsp;&nbsp;&nbsp;Među zubima je stezao kratku cigaru, što mu se retko događalo.
<BR>&nbsp;&nbsp;&nbsp;&nbsp;&nbsp;On dunu kolut dima, a onda naglo reče:
<BR>&nbsp;&nbsp;&nbsp;&nbsp;&nbsp;"Ngal R'nda me je pozvao na naredno pokazivanje jajeta. Prilika na koju sam čekao. Vreme je da ga se oslobodim."
<BR>&nbsp;&nbsp;&nbsp;&nbsp;&nbsp;On ponovo povuče dim iz cigare; Korson se nije odvažio da bilo šta kaže.
<BR>&nbsp;&nbsp;&nbsp;&nbsp;&nbsp;"Bojim se da ne postane sve podozriviji. Od pre nekoliko dana, insistira da utvrdim datum početka rata. Taj stari lešinar u glavi ima samo bitke i krvoprolića. Ja ne volim rat. On uvek prouzrokuje velika uništenja materijala i smrt dobrih vojnika. Odlučujem se da ga povedem samo ako ne uspem nekim drugim načinom da se domognem onog što želim. Siguran sam da ću, kada jednom Ngal R'nda bude nestao, moći da se sporazumem sa novim vladarima planete. Čudno je to što izgleda da ovde nema uprave. Imate li vi neku ideju o tome, Korsone?"
<BR>&nbsp;&nbsp;&nbsp;&nbsp;&nbsp;Dugo ćutanje.
<BR>&nbsp;&nbsp;&nbsp;&nbsp;&nbsp;"I mislio sam da je nećete imati", reče Veran glasom koji je najednom postao oštar. "Vidite, ja sam poslao uhode u razne gradove ove planete. Nisu imali nikakvih teškoća da se u njih uvuku, ali nisu mnogo saznali. To je nedostatak veoma decentralizovanih društvenih sistema. Izgleda da ova planeta nema službenu vladu, ako se izuzme vrlo ograničena vlast Ngal R'nda."
<BR>&nbsp;&nbsp;&nbsp;&nbsp;&nbsp;"Pa eto", uzvrati Korson, "to će olakšati vaše planove."
<BR>&nbsp;&nbsp;&nbsp;&nbsp;&nbsp;Veran mu uputi oštar pogled.
<BR>&nbsp;&nbsp;&nbsp;&nbsp;&nbsp;"To je najgora stvar koja je mogla da mi se dogodi. Kako da pregovaram sa vladom koja ne postoji?"
<BR>&nbsp;&nbsp;&nbsp;&nbsp;&nbsp;On pogleda zamišljeno vrh cigare.
<BR>&nbsp;&nbsp;&nbsp;&nbsp;&nbsp;"Ali rekao sam: 'izgleda'. Jedan od mojih uhođa, koji je domišljatiji od ostalih, doneo mi je čudnu priču. Ova planeta ipak ima političku organizaciju, ali sasvim originalnog tipa. Savet te organizacije vlada kroz više vekova, ali ne boravi u ovome, već u nekom drugom. Udaljen je tri stoleća od nas, tačnije govoreći. To je najluđa stvar koju sam ikada čuo. Vladati nad mrtvima i nad decom koja još nisu rođena."
<BR>&nbsp;&nbsp;&nbsp;&nbsp;&nbsp;"Oni sigurno nemaju isto shvatanje vlasti kao vi", reče tiho Korson.
<BR>&nbsp;&nbsp;&nbsp;&nbsp;&nbsp;"Demokrati, zar ne? Možda i anarhisti! Znam ja tu pesmu. Svesti upravu nad ljudima i stvarima na strogi minimum. To nikada ne potraje dugo. Pri prvoj invaziji, čitav sistem se ruši."
<BR>&nbsp;&nbsp;&nbsp;&nbsp;&nbsp;"Oni odavno ne znaju za invaziju", primeti Korson.
<BR>&nbsp;&nbsp;&nbsp;&nbsp;&nbsp;"E pa, ponovo će naučiti šta je to. Međutim, postoji jedna druga čudnovata stvar, Korsone, o kojoj vam još nisam pričao. Jedan od članova tog saveta je čovek."
<BR>&nbsp;&nbsp;&nbsp;&nbsp;&nbsp;"To nije neobično", usudi se da kaže Korson.
<BR>&nbsp;&nbsp;&nbsp;&nbsp;&nbsp;"On mnogo liči, na vas Korsone. Mislim da je posredi prilično čudna podudarnost. Neko od vaših rođaka, možda?"
<BR>&nbsp;&nbsp;&nbsp;&nbsp;&nbsp;"Nemam tako značajne srodnike", uzvrati Korson.
<BR>&nbsp;&nbsp;&nbsp;&nbsp;&nbsp;"Moj agent nije lično video tog čoveka. Niti je uspeo da se domogne kakvog dokumenta koji ga predstavlja. Ali sasvim je izričit. Taj špijun je stručnjak za fizionomije. Verovatnoća da se prevario iznosi jedan prema milion. Ustalom, on je dobar crtač. Pred ljudima kod kojih se raspitivao napravio je jednu vašu brzu skicu prema sećanju. Svi koji su videli tog čoveka prepoznali su vas, Korsone. Šta mislite o tome?"
<BR>&nbsp;&nbsp;&nbsp;&nbsp;&nbsp;"Ništa", reče iskreno Korson.
<BR>&nbsp;&nbsp;&nbsp;&nbsp;&nbsp;Veran ga pažljivo odmeri.
<BR>&nbsp;&nbsp;&nbsp;&nbsp;&nbsp;"Moguće je da ste iskreni. Trebalo bi da vas podvrgnem detektoru laži, ali posle biste postali idiot, u najmanju ruku. Ali onu poruku mi nije poslao idiot. Na žalost, još ste mi potrebni. Kada sam sve to saznao, pokušao sam da saberem dva i dva. Prvo sam pomislio da ste vi možda mašina, android. Ali podrobno ste ispitani otkad ste među nama, pa sam morao da odbacim tu mogućnost. Ja znam sve o vama, osim šta se događa u vašoj glavi. Vi niste mašina, niti ste rođeni u epruveti. Imate svoje nazore, hrabrost, slabosti običnog čoveka. Malo ste nazadni u nekim stvarima i, kao da dolazite iz neke protekle epohe. Ako vam se poveri neki zadatak, moram priznati da imate hrabrosti da ga lično izvršite. Ali tek pošto se na više načina obezbedite. To odvratno pismo, na primer. Zašto ne igrate otvorenih karata sa mnom, Korsone?"
<BR>&nbsp;&nbsp;&nbsp;&nbsp;&nbsp;"Nemam aduta", reče Korson.
<BR>&nbsp;&nbsp;&nbsp;&nbsp;&nbsp;"Aduta?"
<BR>&nbsp;&nbsp;&nbsp;&nbsp;&nbsp;"Karte potrebne za igru."
<BR>&nbsp;&nbsp;&nbsp;&nbsp;&nbsp;"Možda. Ali vi ste as u nečijoj igri, a ponašate se kao da to ne znate."
<BR>&nbsp;&nbsp;&nbsp;&nbsp;&nbsp;Veran baci opušak cigare i zdrobi je petom na zemlji.
<BR>&nbsp;&nbsp;&nbsp;&nbsp;&nbsp;"Sagledajmo ukratko situaciju", reče on. "Ti ljudi raspolažu putovanjem kroz vreme. Oni to kriju, ali je tako. Bez toga, vlada udaljena tri veka ne bi mogla da upravlja sadašnjošću. Oni već znaju šta ću ja uraditi, šta će se dogoditi, pod uslovom da ne dođe do vremenskog poremećaja. A još nisu ništa preduzeli, ni protiv mene ni protiv Ngal R'nde. Što znači da u njihovim očima situacija još nije sazrela. Oni čekaju. Ali šta?"
<BR>&nbsp;&nbsp;&nbsp;&nbsp;&nbsp;On duboko udahnu.
<BR>&nbsp;&nbsp;&nbsp;&nbsp;&nbsp;"Osim ako već nisu počeli da rade. Osim ako vi niste član njihovog saveta sa specijalnim zadatkom."
<BR>&nbsp;&nbsp;&nbsp;&nbsp;&nbsp;"Nikada nisam čuo nešto tako glupo", reče Korson.
<BR>&nbsp;&nbsp;&nbsp;&nbsp;&nbsp;Veran se povuče jedan korak i trže oružje iz futrole.
<BR>&nbsp;&nbsp;&nbsp;&nbsp;&nbsp;"Mogu da vas ubijem, Korsone. To će možda biti ravno samoubistvu, ali vi ćete umreti pre mene. Nikada nećete postali tu poruku i ja se nikada neću iskrcati na ovaj svet i neću dakle imati priliku da vas ubijem, ali vremenski poremećaj će biti takav da ćete vi biti pogođeni. Nećete biti isti. Bićete neko drugi. Šta je važno za čoveka? Ime, fizički izgled, hromozomi! Ili njegove uspomene, iskustvo, lična sudbina, ličnost?"
<BR>&nbsp;&nbsp;&nbsp;&nbsp;&nbsp;Netremice su se promatrali nekoliko trenutaka, a zatim Veran vrati oružje na mesto.
<BR>&nbsp;&nbsp;&nbsp;&nbsp;&nbsp;"Nadao sam se da ću vas zaplašiti. Priznajem da nisam uspeo. Teško je uplašiti čoveka koji je bio na Eržistalu."
<BR>&nbsp;&nbsp;&nbsp;&nbsp;&nbsp;On se nasmeši.
<BR>&nbsp;&nbsp;&nbsp;&nbsp;&nbsp;"U suštini, ja vam verujem, Korsone. Vi ste verovatno čovek koji zaseda u savetu ove planete, tri veka od sada, ali to još ne znate. Još niste taj čovek. Trenutno, samo ste njegova najbolja karta. On nije mogao lično da dođe zato što je već znao šta se dogodilo. Morao bi da prkosi zakonu nepovratne informacije. Nije mogao ni u koga da ima poverenja, pa je rešio da pošalje samog sebe, koristeći se nekim prethodnim razdobljem svoga života, delujući na tok događaja samo malim dodirima, ispod praga poremećaja. Čestitam vam! Pred vama je blistava budućnost. Ako poživite do tada."
<BR>&nbsp;&nbsp;&nbsp;&nbsp;&nbsp;"Čekajte", reče Korson.
<BR>&nbsp;&nbsp;&nbsp;&nbsp;&nbsp;Prebledeo je. Seo je na zemlju i uhvatio se rukama za glavu. Veran je sigurno bio u pravu. Imao je iskustva sa vremenskim ratovima.
<BR>&nbsp;&nbsp;&nbsp;&nbsp;&nbsp;"Gorka pilula, a?" reče Veran. "Pitate se možda zašto sam vam sve ovo kazao. Ne trudite se. Čim se budem oslobodio Ngal R'nde, poslaću vas kao ambasadora pred savet. Pošto mi je pri ruci budući državnik, iskoristiću to. Kazao sam vam da sam imao nameru da pregovaram. Tražiću samo neke sitnice: opremu, robote, brodove, pa ću otići. Ostaviću ovaj svet na miru. Neću ga dirati čak ni ako uspem da osvojim čitav ostatak Galaksije."
<BR>&nbsp;&nbsp;&nbsp;&nbsp;&nbsp;Korson podiže glavu.
<BR>&nbsp;&nbsp;&nbsp;&nbsp;&nbsp;"A kako ćete se osloboditi Ngal R'nde? Čini se da je dobro čuvan."
<BR>&nbsp;&nbsp;&nbsp;&nbsp;&nbsp;Veran se nasmeja kratko, lukavo.
<BR>&nbsp;&nbsp;&nbsp;&nbsp;&nbsp;"To vam neću kazati. Može vam pasti na pamet da me izigrate. Videćete."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
