<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Postao je svestan nečijeg prisustva kraj sebe. Otvorio je oči i odmah ih zatvorio, zaslepljen suncem koje je bilo visoko na nebu. Okrenuo se na bok i pokušao ponovo da zaspi. Ali dva uporna šuma sprečavala su ga u tome, ravnomerni huk mora i šum slabog disanja. On ponovo otvori oči i ugleda, u visini jagodice, peščanu površinu po kojoj je vetar uzdigao malene dine, koje je sada brisao reskim zamasima.
<BR>&nbsp;&nbsp;&nbsp;&nbsp;&nbsp;"Antonela", reče on.
<BR>&nbsp;&nbsp;&nbsp;&nbsp;&nbsp;Ona je nosila kratku crvenu tuniku.
<BR>&nbsp;&nbsp;&nbsp;&nbsp;&nbsp;"Žorže Korsone", uzvrati ona glasom punim neverice.
<BR>&nbsp;&nbsp;&nbsp;&nbsp;&nbsp;On pređe pogledom po plaži. Sid, Selma i ona druga žena bili su nestali. Mlada žena koja se zvala Antonela ustala je i udaljila se nekoliko koraka, kao da se zastidela činjenice što ju je on iznenadio dok ga je posmatrala.
<BR>&nbsp;&nbsp;&nbsp;&nbsp;&nbsp;"Poznajete li me?" upita on.
<BR>&nbsp;&nbsp;&nbsp;&nbsp;&nbsp;"Nikada vas nisam videla. Ali čula sam o vama. Vi morate da spasite Uriju."
<BR>&nbsp;&nbsp;&nbsp;&nbsp;&nbsp;On je osmotri s više pažnje. Bila je odevena, iako su ostali išli goli. Sigurno je došla iz neke druge epohe u kojoj odevne navike nisu dostigle taj stupanj jednostavnosti kao kod članova saveta. Bila je mlađa nego što je se on sećao, mnogo mlađa, gotovo curičak. Nije znao koliko je godina proteklo za nju, između njihova dva susreta. Za njega, te godine predstavljale su samo nekoliko meseci. Savršeno dobro se sećao one druge Antonele. Čudno je sresti se s nekim s kim si prošao kroz svakojake pustolovine, a ko te još ne poznaje. Imao je utisak da se nalazi pred nekim ko boluje od amnezije.
<BR>&nbsp;&nbsp;&nbsp;&nbsp;&nbsp;"Vi ste ratovali?" upita ona s notom prekora, a u isto vreme i zanimanja u glasu.
<BR>&nbsp;&nbsp;&nbsp;&nbsp;&nbsp;"Da", uzvrati Korson. "Bilo je neprijatno."
<BR>&nbsp;&nbsp;&nbsp;&nbsp;&nbsp;Ona razmisli.
<BR>&nbsp;&nbsp;&nbsp;&nbsp;&nbsp;"Htela sam da vas pitam... ne znam da li smem."
<BR>&nbsp;&nbsp;&nbsp;&nbsp;&nbsp;"Smete."
<BR>&nbsp;&nbsp;&nbsp;&nbsp;&nbsp;Ona pocrvene.
<BR>&nbsp;&nbsp;&nbsp;&nbsp;&nbsp;"Jeste li već ubili nekoga, gospodine Korsone?"
<BR>&nbsp;&nbsp;&nbsp;&nbsp;&nbsp;Kakva odvratna klinka, pomisli on.
<BR>&nbsp;&nbsp;&nbsp;&nbsp;&nbsp;"Nisam", uzvrati on. "Bio sam neka vrsta inženjera. Nikada nisam zadavio ili zaklao nekoga lično, ako ste to hteli da znate."
<BR>&nbsp;&nbsp;&nbsp;&nbsp;&nbsp;"Bila sam sigurna u to."
<BR>&nbsp;&nbsp;&nbsp;&nbsp;&nbsp;Izgledala je zadovoljna.
<BR>&nbsp;&nbsp;&nbsp;&nbsp;&nbsp;"Ali sam pritiskao dugmad", reče Korson okrutno.
<BR>&nbsp;&nbsp;&nbsp;&nbsp;&nbsp;Nije shvatila.
<BR>&nbsp;&nbsp;&nbsp;&nbsp;&nbsp;"Hoćete li cigaretu?" upita ona, vadeći kutiju iz tunike.
<BR>&nbsp;&nbsp;&nbsp;&nbsp;&nbsp;On je prepoznade.
<BR>&nbsp;&nbsp;&nbsp;&nbsp;&nbsp;"Ne hvala", uzvrati Korson, iako je osećao da mu voda ide na usta. "Odavno već ne pušim."
<BR>&nbsp;&nbsp;&nbsp;&nbsp;&nbsp;Bila je uporna:
<BR>&nbsp;&nbsp;&nbsp;&nbsp;&nbsp;"Ovo je duvan, ne neki sintetički proizvod."
<BR>&nbsp;&nbsp;&nbsp;&nbsp;&nbsp;"Zaista ne", reče on. "Prestao sam da pušim."
<BR>&nbsp;&nbsp;&nbsp;&nbsp;&nbsp;"Kao i svi ovde. Ja sam jedina koja još puši."
<BR>&nbsp;&nbsp;&nbsp;&nbsp;&nbsp;Ali ona odloži kutiju u stranu.
<BR>&nbsp;&nbsp;&nbsp;&nbsp;&nbsp;Kako sam mogao da je volim upita se Korson. Izgleda tako površna, tako prazna. Stvar uzrasta, stvar oklonosti. Kada sam to počeo da je volim? On stade da kopa po sećanju i zgode njihove zajedničke pustolovine izbiše na površinu, kao mehurići gasa utekli sa dna močvare. Eržistal. Balon, pokušaj vrbovanja, planeta mauzolej, bekstvo, kratak boravak u Veranovom logoru.
<BR>&nbsp;&nbsp;&nbsp;&nbsp;&nbsp;Bilo je to ranije. Mnogo ranije. Napreže se. Bilo je to u trenutku kada ju je poljubio. Ne, upravo pre nego što ju je poljubio; kazao je sebi da je ona jedna od najprivlačnijih žena koje je sreo u svom životu. Ali nije ostavila na njega takav utisak na prvi pogled.
<BR>&nbsp;&nbsp;&nbsp;&nbsp;&nbsp;Počeo je da je voli u trenutku kada je iz upaljača planuo blesak. Prozreo je hipnotički trik i pomislio da je htela da ga navede da govori. A ona je samo želela da je on voli. I uspela je. Nije stoga bilo ničeg čudnog u tome što mu je podrugljivo odgovorila kada ju je upitao zašto nije predvidela da joj manevar možda neće uspeti. Je li to bila navika svojstvena načinu života u Ęotou? Oseti da ga obuzima bes. Zatim se smiri. Žene su oduvek postavljale zamke muškarcima. To je bio jedan od zakona vrste, tako da one za njega nisu mogle biti odgovorne. Pustiću je da se ucrvlja u Veranovom logoru da joj pokažem kako i muškarci isto tako imaju svoje metode, pomisli on. Ali ipak to neće uraditi. Upravo u Veranovom logoru stvarno je počeo da je voli. Kada je ispoljila hladnokrvnost. Zatim na planeti-mauzoleju kada je užasnotušću pokazala da je ljudsko biće.
<BR>&nbsp;&nbsp;&nbsp;&nbsp;&nbsp;Uostalom, nije imao izbora. Poći će da je izbavi - i da izbavi samog sebe - iz Veranovih kandži. Ostaviće na planeti-mauzoleju torbu sa hranom za njih. Dotle mu je uloga bila određena. Nije mogao da odstupi od nje, a da ne unese poremećaj u svoju prošlost. Ali potom? Pošto pošalje poruku, hoće li morati još da obezbedi Veranu regrute i naoružanje koje je zahtevao ovaj otpadnik sa Eržistala?
<BR>&nbsp;&nbsp;&nbsp;&nbsp;&nbsp;Sve je to bilo besmisleno. Zašto ih je drugi Korson, posle njihovog bekstva, odveo na planetu-mauzolej? Je li to bila neizbežna prolazna stanica, mesto nekog vremenskog čvora? Ali Korson je počinjao dobro da upoznaje puteve vremena, pa je bio gotovo siguran da ništa slično nije postojalo. Kad bude izvršio spasavanje, mogao je isto tako da dovede begunce na ovo mesto, na ovu plažu gde je zasedao savet Urije, slobodan da ode sam na Eržistal ako se pokaže da je njegov boravak tamo neophodan. A znao je da je bio. Na Eržistalu se promenio. I naučio je mnoge stvari neophodne za uspeh plana.
<BR>&nbsp;&nbsp;&nbsp;&nbsp;&nbsp;A onda se seti metalne pločice postavljene na vidnom mestu na torbi sa hranom, pred vratima mauzoleja. Na trenutak mu se učinilo da je poruka bila nejasna. Pretražio je džepove na kombinezonu. Pločica je bila tu, mada je on više puta promenio odeću. Mora da je nesvesno premeštao sadržinu džepova iz jednog odela u drugo.
<BR>&nbsp;&nbsp;&nbsp;&nbsp;&nbsp;Iako se deo teksta obrisao, činilo se, međutim, da su slova duboko utisnuta u metal.
<BR>
<BR>&nbsp;&nbsp;&nbsp;&nbsp;&nbsp;ČAK SE I PRAZNI OMOTAČI JOŠ MOGU UPOTREBITI. POSTOJI VIŠE NAČINA DA SE VODI RAT. UPAMTI TO.
<BR>
<BR>&nbsp;&nbsp;&nbsp;&nbsp;&nbsp;On polako zviznu kroz zube. Prazni omotači očigledno su označavali polumrtve devojke iz mauzoleja. Na um mu je palo da bi možda bilo moguće obdariti ih veštačkim ličnostima i poslužiti se njima kao robotima. Čak je poverovao da je reč o androidima. Ali prisustvo pupka na stomaku svake od njih odagnalo je svaku zabludu. One su nekada živele. Bile su mrtve, iako je usporena aktivnost njihovih tela mogla da navede na suprotan zaključak. Izbrojao ih je više od milion, a nije bio dosegnuo, niti čak sagledao, kraj mauzoleja. Predstavljale su golemu moguću vojsku. Zadovoljile bi i najluđe Veranove ambicije. Osim u jednom pogledu. To su bile žene. Pukovnik je ocenio da je dobro pojačati disciplinu kada je Antonela ušla u logor. Bio je siguran u svoje ljude samo do određene granice. Nije strahovao da bude izdat zbog novca ili iz ambicije. Ali psihologija je imala svoje zakone koje on nije hteo da prekrši.
<BR>&nbsp;&nbsp;&nbsp;&nbsp;&nbsp;Korson prinese ruku vratu. Ogrlica je i dalje bila tu, tako lagana da mu se dešavalo da je smetne s uma. Tvrda. Hladna. Beživotna i opasnija od zvečarke. Ali zmija je spavala. Pomisao da upotrebi polumrtve devojke kao regrute sigurno nije predstavljala očiglednu neprijateljsku nameru.
<BR>&nbsp;&nbsp;&nbsp;&nbsp;&nbsp;On se naže nad pesak, potresen mučninom, svestan Antonelinog pogleda. Pomisao da upotrebi polumrtve devojke mu se smučila. Ali to je bilo sasvim u duhu bogova sa Eržistala. Upotrebiti posmrtne ostatke, ratne zločince ili žrtve kakvog rata da bi se izbegao veći nered. Te cepidlake su vodile računa o manjem zlu. Ili su, bolje reći, bili savršeno realni. Jer te žene su bile mrtve, neopozivo mrtve. Prazni omotači. Nisu više bile sposobne da misle, da stvaraju, delaju, čak ni da pate osim na strogo biološkom planu. Još su možda mogle da rađaju. To je bila stvar na koju će morati da obrati pažnju. Obdariti ih veštačkom ličnošću bio je neuporedivo manji zločin nego pritiskom na dugme uništiti grad nastanjen inteligentnim bićima. Kad se bolje razmisli, to nije bio veći zločin od presađivanja organa. Hirurzi sa zemlje odavno su rešili deontološki problem: mrtav služi živome.
<BR>&nbsp;&nbsp;&nbsp;&nbsp;&nbsp;On pokri peskom svoje bljuvotine, proguta s mukom pljuvačku, obrisa uglove usana.
<BR>&nbsp;&nbsp;&nbsp;&nbsp;&nbsp;"Bolje mi je", reče on Antoneli koja ga je gledala preplašeno. "Nije to ništa. Imao sam krizu."
<BR>&nbsp;&nbsp;&nbsp;&nbsp;&nbsp;Devojka ništa nije preduzela da bi mu pomogla. Nije se pomerila. Premlada, pomisli on, odgojena u svili sveta koji ne zna za bolest i patnju. Kao kakav lep cvet. Iskušenja će je promeniti. A onda, moći ću da je volim. Tako mi bogova, prevrnuću Eržistal kamen po kamen da je ponovo nađem! Oni tamo ne mogu da je zadrže. Ona nije uprljala ruke, nije počinila nikakav zločin.
<BR>&nbsp;&nbsp;&nbsp;&nbsp;&nbsp;A to je opravdavalo Korsonovo prisustvo ovde. Antonela ne bi mogla da uradi ono što je on uradio, ni ono što mu je ostalo da uradi. Ni Sid, ni Selma, niti bilo ko drugi iz njihove epohe. Oni nisu imali dovoljno hrabrosti. Pripadali su jednom drugom svetu i borili su se na drugom frontu. Ali opasnost nesreće vrebala je i njih. A uloga ljudi kao što je Korson bila je da osujećuju tu nesreću. Mi smo, pomisli on, čistači istorije, njeni balegari. Mi gazimo po gnoju da bi pločnik bio čist pod nogama naših potomaka.
<BR>&nbsp;&nbsp;&nbsp;&nbsp;&nbsp;"Hoćete li da se okupate?" upita ona.
<BR>&nbsp;&nbsp;&nbsp;&nbsp;&nbsp;On klimnu glavom u znak pristanka, ne smogavši još hrabrosti da progovori. More će ga oprati. To neće biti previše za toliko more.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
