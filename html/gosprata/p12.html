<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Hiproni nisu bili vezani. Stajali su tako savršeno nepomični da je čovek iz malo veće udaljenosti mogao pomisliti da su to stabla nekog šarenog drveća. Njihovih šest golemih šapa, koje su na krajevima imale po šest prstiju, ličile su na korenove. Oči koje su im okruživale telo, na pola visine, malo poviše Korsonove glave, bile su prožete bezbojnom svetlošću. S vremena na vreme, neki od hiprona bi se javio slabašnim, tužnim krikom, praćenim groktanjem kao u svinje. Gotovo je ličilo na riku goveda. Nije bilo ničeg zajedničkog sa zverkom, čije je proučavanje Korson preduzeo pre uništenja broda. Na bokovima im je složen preplet amova ostavio duboke ožiljke, kao gvožđe na kori drveta.
<BR>&nbsp;&nbsp;&nbsp;&nbsp;&nbsp;Kako su mogli da se jašu? Na prvi pogled, nijedno mesto na njihovom telu nije moglo da prihvati sedlo. Koliko je ljudi jedan hipron mogao da nosi? Veranovi planovi pružali su obaveštenje. Milion ljudi na dve stotine hiljada hiprona. Jedan hipron je mogao da nosi petoro ljudi i njihovu opremu. A kakvu su ulogu oni igrali u boju? Korson je do tada bez razmišljanja prihvatao da mogu zamenjivati borna kola. Njihova nasledna pokretljivost i krvoločnost morale su praviti čuda u borbama na tlu. Sposobnost da predvide neposrednu budućnost i da se pomaknu za jednu sekundu u vremenu svakako je od njih činila neuhvatljive mete. Ali hiproni koji su sada stajali pred Korsonovim očima nisu delovali nimalo krvoločno. Izgledali su mu krajnje tupavo spram onog divljeg primerka koji je lunjao šumama planete i tražio mesto pogodno za razmnožavanje.
<BR>&nbsp;&nbsp;&nbsp;&nbsp;&nbsp;Upotreba jahaće životinje u ratu nije bila nepoznata Korsonu. Tokom sukoba između Zemlje i Urije, on je imao prilike da sretne, na zaraćenim svetovima, varvare, saveznike Zemljana, koji su jahali reptile, hipogrife ili arahnide. Ali Korson je prvenstveno navikao na mehanizovanu armiju. Ono što ga je ovde iznenađivalo, bilo je istovremeno postojanje napredne tehnologije i jahaćih životinja. Na kakvom li su se terenu vodile borbe u Eržistalu?
<BR>&nbsp;&nbsp;&nbsp;&nbsp;&nbsp;Nije bio kadar to da zamisli. Ako su planete imale nazive koji im nalikuju, ova je lako mogla da bude unakažena stenama živih grebenova, koje se kupaju u svetlosti čelika. Ali Eržistal je takođe mogao biti prijatna zelena dolinica. Ne na Uriji, već na nekoj drugoj planeti. Ni Floria Van Nel ni Antonela nisu Korsonu govorile o nekom ratu koji se odvijao na Uriji pa makar i na nekom udaljenom kontinentu. Naprotiv.
<BR>&nbsp;&nbsp;&nbsp;&nbsp;&nbsp;Ne, bitka u kojoj je Veran izgubio najveći deo svojih snaga zbila se na nekom drugom svetu. Veran je nekako uspeo da ukrca na krstaricu ostatke svoje jedince i potražio je neki gostoljubiv svet da bi se malo potkrepio novim snagama. Na Uriju je naišao igrom slučaja, iskrcao svoje ljude i životinje i poslao krstaricu nazad u svemir, iz straha da ne bude pribijen za tle.
<BR>&nbsp;&nbsp;&nbsp;&nbsp;&nbsp;Ali...
<BR>&nbsp;&nbsp;&nbsp;&nbsp;&nbsp;Veran tek što je izgubio bitku. Ljudi su mu bili još u borbenom stavu kada su presreli Korsona. Bili su prljavi, iscrpljeni. Pa ipak ma koliko da je Eržistal bio blizu, ma koliko da je brza bila Veranova krstarica, moralo im je biti potrebno više časova, možda i više dana, da prevale to rastojanje. Korson pokuša da se seti sastava Urijinog sistema. Planeta nije imala satelita. Sistem je obuhvatao još dva sveta, ali to su bile džinovske planete gasovitog sastava, koje nisu nudile nikakvo bojno polje, barem ljudima. Gustina zvezda na ovom delu neba nije bila velika. Eržistal se, dakle, nalazio najmanje šest svetlosnih godina daleko od Urije. Verovatno i mnogo dalje. Pomisao na krstaricu koja bi mogla da prevali više svetlosnih godina za nekoliko minuta bila je besmislena. Pa ipak...
<BR>&nbsp;&nbsp;&nbsp;&nbsp;&nbsp;Korson je bio jedini preživeli iz sveta koji je nestao pre više od šest hiljada godina. Za šezdeset vekova, mnoga otkrića morala su biti učinjena. Ovo što je video u Đotou već je prevazilazilo njegove moći poimanja. Krstarica sposobna da leti gotovo apsolutnom brzinom nije bila ništa apsurdnija od anarhističkog društva ili grada potpuno zasnovanog na antigravitaciji.
<BR>&nbsp;&nbsp;&nbsp;&nbsp;&nbsp;Dok je Korson posmatrao prizor ratničke aktivnosti koja je vladala u logoru, obuze ga nejasna nostalgija. Iako nikada nije bio osobito ratoboran, ponovo se osećao kao kod kuće u ovom svetu napetosti i efikasnosti. Osmotrio je čoveka koji je stražario ispred hiprona, s oružjem o ramenu. Zatim je bacio pogled na svog telohranitelja. Nije se činilo da se ijedan od njih brine zbog velikih problema koji su potresali Vaseljenu. Oni su u borbi za Eržistal bili izgubili prijatelje, ali ništa u njihovom držanju nije dopuštalo da se to primeti. Dva dana ranije, Korson je bio kao oni. Čudno je šta dva dana mogu da naprave od čoveka. Dva dana i šest hiljada godina. Ne, pomisli Korson s gorčinom, dva dana, šest hiljada godina i dve žene.
<BR>&nbsp;&nbsp;&nbsp;&nbsp;&nbsp;On se ispravi ispred svog stražara.
<BR>&nbsp;&nbsp;&nbsp;&nbsp;&nbsp;"Je li bilo gadno, kod Eržistala?"
<BR>&nbsp;&nbsp;&nbsp;&nbsp;&nbsp;Vojnik se ne pomače. Gledao je pravo preda se, shodno nekom drevnom propisu.
<BR>&nbsp;&nbsp;&nbsp;&nbsp;&nbsp;Korson povisi glas. "Odgovorite. Ja sam kapetan Korson."
<BR>&nbsp;&nbsp;&nbsp;&nbsp;&nbsp;Vojnik se najzad oglasi, gotovo ne razdvajajući zube:
<BR>&nbsp;&nbsp;&nbsp;&nbsp;&nbsp;"Pukovnik Veran će vas lično izvestiti. Takvo je njegovo naređenje."
<BR>&nbsp;&nbsp;&nbsp;&nbsp;&nbsp;Korson nije dalje insistirao. Na naredno pitanje koje je želeo da postavi vojnik ne bi mogao da odgovori čak i da je hteo. Gde je bio Eržistal? A ni treće ne bi bilo ništa smislenije. Kada je bio taj Eržistal? Jer Korson je bio uveren da se bitka zbila u prošlosti. Veranova krstarica nije preskočila samo prostor. Kao i sam Korson, ona je preskočila i vreme. Dolazila je iz epohe u kojoj su se vodili međuzvezdani ratovi, odnosno kada Služba bezbednosti još nije sprovodila zakon.
<BR>&nbsp;&nbsp;&nbsp;&nbsp;&nbsp;Korson se zapita kako će reagovati Služba bezbednosti kada bude otkrila Veranovo prisustvo na Uriji.
<BR>&nbsp;&nbsp;&nbsp;&nbsp;&nbsp;On obiđe koral sa hipronima. Suton je bio na izmaku. Nevidljivo sunce još je krasilo ljubičastim perjanicama vrhove drveća. Stade da duva prohladan vetar. Korson zadrhta. Po prvi put je postao svestan koliko je smešna njegova lepršava i barokna odeća. Čuvaru mora da je bilo teško da ga smatra oficirom. Korson zažali što je skinuo i uništio svoju uniformu. Iako ona nije ličila na odeću Veranovih ljudi, ipak bi mu davala ratoborniji izgled. On se nasmeši u sebi: nije dugo bio demobilisan. Jedva dvadeset i četiri časa. Možda je Verana poslalo proviđenje! Pošto mu je, izgleda, bio potreban, Korson bi mogao da se lati jedinog posla koji je znao, onog s oružjima. Rizik je bio malo važan. Opasnost je vrebala svuda, u šumi sa Čudovištem koje je lutalo, u svemiru gde je on, Korson, bio čovek van zakona, ratni zločinac. Bolje onda da skonča život sa sebi sličnima.
<BR>&nbsp;&nbsp;&nbsp;&nbsp;&nbsp;On se namršti, pomislivši na Antonelu. Bilo je razumno što je vojnicima nalagano da se drže podalje od pravih žena, da im nikada ne poklanjaju više od nekoliko trenutaka. One su sve zapetljavale. Kao da mu položaj i bez njih nije već bio dovoljno zamršen.
<BR>&nbsp;&nbsp;&nbsp;&nbsp;&nbsp;Nije mogao da je ostavi na cedilu. Neće je napustiti. Pesnice mu se stegoše u izlišnom refleksu. Na rubu mračne šume, žica ograde je zračila purpurnu svetlost. Bilo je besmisleno i pomišljati na bekstvo.
<BR>&nbsp;&nbsp;&nbsp;&nbsp;&nbsp;"Vraćam se", objavi on, ne obraćajući se nikom.
<BR>&nbsp;&nbsp;&nbsp;&nbsp;&nbsp;Vojnik krenu u stopu za njim.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
