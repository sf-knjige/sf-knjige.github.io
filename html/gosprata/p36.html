<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36.
<P>&nbsp;&nbsp;&nbsp;&nbsp;&nbsp;Prvi skok je napravio da bi nabavio dva svemirska kombinezona. Bolje je bilo izvesti bekstvo iz dva puta. Odlučio je da se umeša jednu minutu pre vremena za bekstvo. To će mu dopustiti da isproba zaštitne uređaje i da poseje nered potreban za drugu fazu. Nije imao poteškoća da se uvuče u jedan od intendantskih šatora, ali, kao što je i očekivao, noću nije slabila budnost u Veranovom logoru. Jedva je imao vremena da se dočepa dve futrole i da se vrati u sedlo, a već je data uzbuna u alejama logora. Šator u kome je krao nalazio se gotovo na kraju logora suprotnom od onog gde su bili zatočeni Antonela i drugi Korson. Čuvari će nesumnjivo najpre krenuti prema mestu krađe, tako da neće imati vremena da se vrate nazad.
<BR>&nbsp;&nbsp;&nbsp;&nbsp;&nbsp;On skoči za nekoliko dana u prošlost odabra pusto mesto i proveri kombinezone. Zadovoljan, reši se da pređe na drugu fazu. Sinhronizovao se u odabranom trenutku i ostavio hiprona u ograđenom prostoru za jahače životinje. U gužvi, niko nije obratio pažnju na njega. Nosio je prikladnu uniformu i izgledalo je da se upravo vratio iz patrole. Odmah je uključio inhibitor svetlosti i stao da trči alejama logora onoliko brzo koliko mu je to dopuštala mutna slika okoline koju je stvorio njegov projektor ultrazvuka. Procenio je da će biti potrebno najmanje deset sekundi pre no što najdomišljatijim čuvarima padne na pamet da urade isto. To im, doduše neće mnogo pomoći, jer nisu znali odakle dolazi napad; domet projektora bio je ograničen, a različiti snopovi su se mešali i mutili slike. Oficiri će izgubiti verovatno čitav minut dok ubede svoje ljude da isključe nepotrebne projktore. To je bilo dovoljno, pod uslovom da Antonela, upozorena svojom sposobnošću predviđanja, uspe da uveri Korsona da je potrebno da sarađuje. A znao je da je ona u tome uspela.
<BR>&nbsp;&nbsp;&nbsp;&nbsp;&nbsp;Sve se dogodilo kao što je predvideo. Postarao se da zamrači svoju masku kako drugi Korson ne bi mogao da ga prepozna. Izražavao se samo znacima. Nije bio trenutak da se u glavu drugog Korsona unosi dodatni činilac zabune.
<BR>&nbsp;&nbsp;&nbsp;&nbsp;&nbsp;Najpre su bežali kroz prostor, a zatim skočiše kroz vreme. Korson izvede sa svojom životinjom više naglih prostorno-vremenskih zaokreta da bi zbunio gonioce. Drugi hipron ga je sledio u stopu. Veranovi vojnici nisu znali njihovo odredište i mogli su beskrajno dugo da lutaju kontinuumom, a da ne nađu planetu-mauzolej. Osim toga, Veran će obustaviti potragu čim mu jedna patrola bude saopštila da će se Korson vratiti.
<BR>&nbsp;&nbsp;&nbsp;&nbsp;&nbsp;Planeta-mauzolej. Pitam se, pomisli Korson, kada sam je po prvi put otkrio.
<BR>&nbsp;&nbsp;&nbsp;&nbsp;&nbsp;Sam je sebi pokazao put. Činilo se da je izvršio provalu u zakonu nepovratne informacije. Izgledalo je da se informacija vrti ukrug. Sve ima neki svoj početak. Možda je to bila samo opsena. Možda će tek mnogo kasnije po prvi put otkriti planetu-mauzolej i postarati se da ta informacija uđe u krug? Možda je neki dubok put, koji trenutno izmiče svesti, povezivao sve mogućnosti Korsona? On zasad odustade od rešavanja zagonetke. Nije imao elemente za njeno odgonetanje.
<BR>&nbsp;&nbsp;&nbsp;&nbsp;&nbsp;Napustio je hiprona koji je nosio Antonelu i drugog Korsona, pošto mu je dao uputstva, iznad odgovarajućeg mesta na planeti. Sam je izveo novi skok kroz vreme, ka budućnosti. Nije otkrio nikakav trag svog prethodnog boravka. To je bio dobar znak. Uplašio se, na trenutak, da se ne nađe pred sobom samim ili da ne naiđe na dva izbelela kostura.
<BR>&nbsp;&nbsp;&nbsp;&nbsp;&nbsp;Sišao je sa hiprona i ušao, ne bez zebnje, u zloslutni hangar. Ništa se nije promenilo. On se dade na posao, polako. Vreme nije više igralo ulogu za njega.
<BR>&nbsp;&nbsp;&nbsp;&nbsp;&nbsp;Sid je dobro prozreo stvar. Materijal potreban za oživljavanje i usađivanje veštačkih ličnosti nalazio se u podzemnoj odaji dodatoj velikoj dvorani. Ali ulaz u nju pronašao je tek kada je temelje zgrade pretražio uz pomoć hiprona. Operacije su bile jednostavnije nego što je očekivao. U velikoj meri su ih osiguravali automatski uređaji. Gospodari rata, koji su sakupili ovu džinovsku zbirku, voleli su brzo da pređu na stvar. Sigurno su još manje nego Korson znali načela koja su omogućavala oživljavanje tela.
<BR>&nbsp;&nbsp;&nbsp;&nbsp;&nbsp;Ruke su mu ipak drhtale kada je pristupio prvom pokušaju. Podesio je jednu veštačku ličnost određenu da traje pet sekundi. Žena zatrepta kapcima, otvori oči, ispusti glas i vrati se u nepokretnost.
<BR>&nbsp;&nbsp;&nbsp;&nbsp;&nbsp;Ishod prvog ozbiljnog pokušaja bio je veoma neugodan. Neka golema plavokosa žena, kao isklesana, koja je bila gotovo za glavu veća od njega, otrže se iz postelje, ispusti neartikulisan krik, baci se na njega i steže ga u naručje iz sve snage. On se umalo ne onesvesti. Kada se malo pribrao, zaključi: previše folikulina.
<BR>&nbsp;&nbsp;&nbsp;&nbsp;&nbsp;Da bi se povratio, rešio je da ode i ostavi u pravom trenutku torbu sa hranom i pločicu ispred vrata mauzoleja.
<BR>&nbsp;&nbsp;&nbsp;&nbsp;&nbsp;Mala metalna ploča sada je izgledala potpuno nedirnuta. Nekoliko proba uveriše Korsona da su kristali od kojih se sastojala bili osetljivi na vremenska premeštanja. Izobličeni, ispoljavali su težnju da ponovo zauzmu svoj prvobitni položaj pod dejstvom skoka kroz vreme. Problem je dakle bio da se dovoljno duboko utisne središnji deo poruke da bi odoleo promenama tokom više putovanja. On napravi nekoliko proračuna i stade da ispisuje poruku. Zapitao se šta bi se dogodilo da izmeni jednu reč. Verovatno ništa. Prag poremećaja ne bi bio dosegnut. Ali reši da ne menja poruku koja mu je bila urezana u pamćenju. Ulog je bio suviše velik.
<BR>&nbsp;&nbsp;&nbsp;&nbsp;&nbsp;Ostao je problem uslovljavanja hiprona koji će odvesti Antonelu i drugog Korsona na Eržistal. Odlučio je da izvrši trampu. Pokušao je da što je potpunije moguće razmeni informacije sa životinjom. Konačno, uverio se da će ona odvesti svoje putnike ne samo na bojna polja Eržistala, nego i tačno na ono mesto gde je on odista bio stavljen. Posle toga, nadzor nad životinjom mu je izmicao. Ali pretpostavljao je da bi, našavši se u istim uslovima, životinja sama od sebe reagovala na isti način. Verovatnoća kakvog pomeranja bila je mala. Mogao je bar toliko poverenja da pokloni onima sa Eržistala nadajući se da su kadri da srede pojedinost takve vrste. Uslovio je hiprona da reaguje na sam naziv 'Eržistal', izgovoren snažnim glasom.
<BR>&nbsp;&nbsp;&nbsp;&nbsp;&nbsp;U zamenu je primio mnoštvo informacija o navikama, uspomenama i motivacijama hiprona. Rasno pamćenje životinje, mada oslabljeno ropstvom, bilo je dovoljno da Korson stekne predstavu o svetu s koga je ona poticala. Na veliko iznenađenje otkrio je da je hipron, koji je bio pravi strah i trepet, bar u okviru svoje divlje podvrste, predstavljao zapravo veoma plašljivo stvorenje. Slika koju je sačuvao o prvim gospodarima svoje vrste, koji su sigurno odavno nestali, nije uopšte bila jasna, ali bilo je očigledno da ih je on obožavao i plašio ih se u isto vreme.
<BR>&nbsp;&nbsp;&nbsp;&nbsp;&nbsp;Trempa se izvršila bez teškoća. Korson zatim reši da zameni ormu. Nije hteo da pažnja drugog Korsona bude privučena nekom neočekivanom ogrebotinom na uzdama. Položi torbu sa sledovanjima na vidno mesto ispred vrata, kraj puta.
<BR>&nbsp;&nbsp;&nbsp;&nbsp;&nbsp;Zatim se vratio u epohu u kojoj je započeo da oživljava trofeje gospodara rata. Nije znao šta bi se dogodilo ako bi načinio grešku od nekoliko sati i tako se našao naspram sebe samog. Ali hipronov nagon oslobađao ga je svake brige s te strane. Životinja je odbijala da se služi kroz kontinum, istim putevima kojima je već išla. Mora da je opažala sopstveno prisustvo kroz zastor od nekoliko sekundi i uklanjala se s puta. Slepo se pokoravala, u neku ruku, zakonu nepovratne informacije. Korson je više voleo da ne forsira njegovu suštinu.
<BR>&nbsp;&nbsp;&nbsp;&nbsp;&nbsp;Vratio se pripremi Veranovih regruta. Pomamno je radio, želeći da posao što pre završi. Strahovao je isto tako da ga ne iznenade gospodari rata i nagnaju na polaganje računa. Ali nekoliko obilazaka koje je ostvario kroz budućnost i blisku prošlost delimično ga umiriše.
<BR>&nbsp;&nbsp;&nbsp;&nbsp;&nbsp;Stvorio je tri osnovna tipa veštačkih ličnosti. Preterana jednoličnost u vladanju žena mogla bi da prerano otkrije podvalu. Iz istog razloga izbegavao je da upotrebi suviše srodne telesne tipove. Posle prvog nezgodnog iskustva rešio je da oživljene obdari polno neutralnim ličnostima. Ali s obzirom na cilj i uprkos svojoj odvratnosti uneo je u matrice nekoliko ženskih crta. Drugo pitanje koje ga je zaokupljalo bila je trajnost veštačkih ličnosti. Suviše kratkovečne matrice mogle bi da dovedu plan u nepriliku. Sa druge strane, nije mu se dopadalo da polumrtvima da predug lažni život. Mada ih je smatrao samo mašinama, osećao je mučninu pri pomisli šta bi im sve mogli učiniti Veranovi ljudi. Na kraju je matrice podesio na moguću trajnost komande od četrdeset osam sati, sa stepenom neizvesnosti od oko deset odsto. Posle tog razdoblja, Veranovi regruti izgubiće poslednji privid života i, u odsustvu odgovarajuće opreme, umreće nepovratno. Ako se situacija bude odvijala kako se on nadao, sve će biti gotovo za nekoliko časova, štaviše za nekoliko minuta. Inače, plan ne bi uspeo. Veran bi imao vremena da ponovo ovlada svojim ljudima, makar i po cenu nemilosrdnog uništavanja svojih novih regruta.
<BR>&nbsp;&nbsp;&nbsp;&nbsp;&nbsp;Korson se tada zapita koliko tela da oživi. Suviše ograničen brojni sastav mogao bi da unese sukobe među vojnicima. Sa druge strane, preveliki broj ne samo što bi otežao pitanje prevoza, koje Korson još nije bio rešio, nego bi i izazvao podozrenje Veranove male vojske. Korson je procenio da u njen sastav ulazi oko šest stotina ljudi. Konačno odlučio je da oživi dve hiljade žena. No, u tome nikako sam ne bi uspeo u nekom razumnom vremenskom razdoblju i tako je, bez oduševljenja, obdario dvadesetak tela veštačkim ličnostima, koje su im omogućile da mu pomažu. Bili su to poslušni, tačni, neumorni instrumenti. Posle izvesnog vremena bilo mu je potrebno prilično napora da se ne izdire na njih. Njihova mutavost i večiti osmeh išli su mu na nerve. Utešila ga je, međutim, pomisao da na raspolaganju zapravo ima ropski stalež, krdo amazonki, harem, veći i odaniji nego što je najveći industrijalac, najmoćniji vojskovođa i najsenzualniji sultan ikada mogao da zamisli. Ali to ipak nije bio njegov stil...
<BR>&nbsp;&nbsp;&nbsp;&nbsp;&nbsp;Kada se uverio da će moći da ožive dve hiljade regruta za nekoliko sati, počeo je da razmišlja o tome kako da ih odene i preveze. U mauzoleju nije bilo nikakve odeće. Leptiri se ne oblače, pomisli Korson s gorčinom. Izvršio je više upada u susedni planetarni sitem i na kraju otkrio, izviđajući vreme, jedno skladište vojne odeće koje je opljačkao bez ustezanja. Nadao se da ova krađa neće pokrenuti neki veći poremećaj u istoriji te planete. Ali znao je iz iskustva da, uprkos automatskim sistemima knjigovodstva, ponekad nestaju znatne zalihe iz intendatura svih armija svemira, a da to ne izaziva preduboke virove. Neki službenik će provesti nekoliko besanih noći da bi izmislio kakvu više ili manje verovatnu priču i tako opravdao nered u svojim računima. U najgorem slučaju, biće otpušten. Ali istoriju ne stvaraju ti ljudi.
<BR>&nbsp;&nbsp;&nbsp;&nbsp;&nbsp;Prevoz je bio sasvim druga stvar. Umalo nije uzbunio Eržistal, ali ipak je odbacio to krajnje rešenje. Pomisao da treba da traži savet od bogova Eržistala činila mu se nepodnošljivom. Sačuvao je suviše jasnu uspomenu na prećutni prezir Glasa. Pristao je da bude pion, ali, tako mu svih sedam krugova pakla, neće pristati da postane robot! To je možda bilo detinjasto stanovište, ali bilo je njegovo. Na kraju je izmislio rešenje koje, mada mu je nedostajala elegancija, nije bilo zbog toga manje konkretno. Uz saradnju pomoćnica rastavio je nekoliko unutrašnjih konstrukcija mauzoleja i tako se snabdeo velikim metalnim pločama od kojih je preduzeo da napravi srazmerno nepropustivu kabinu. Najzad, otisnuo se na putovanje između Eržistala i Urije u nekoj vrsti mrtvačkog kovčega. Hipron je mogao da ponese u svemir i kroz vreme priličan teret pod uslovom da etapa ne bude suviše dugačka. Veran je tako prevozio svoj materijal. Nekoliko pokušaja uverilo je Korsona da će na taj način moći da preveze dve stotine žena odjednom.
<BR>&nbsp;&nbsp;&nbsp;&nbsp;&nbsp;Kada je dao znak za polazak, na planeti-mauzoleju nalazio se već nešto više od dve nedelje. Svoje namirnice odavno je već potrošio, ali se obilno snabdevao u magacinima obližnje planete. Pomoćnice je hranio, u nedostatku boljeg, serumom i glukozom uzetim iz cevi koje su napajale polumrtve žene. Osećao je da je na izmaku snaga. Mogao je neko vreme da se odmori, ali nije želeo da ostane ni sekundu duže na ovom turobnom svetu.
<BR>&nbsp;&nbsp;&nbsp;&nbsp;&nbsp;Pažljivo je nadgledao oživljavanje prvog kontigenta i usađivanje veštačkih ličnosti. Na licu mu se pojavio osmeh kada je video kako dve stotine žena napušta svoje postelje, probijajući antiseptičku maglu koja im je služila kao pokrov, kako stižu jedna po jedna u središnju aleju i obrazuju povorku. Zatim ga obuze muka i on se sav presamiti.
<BR>&nbsp;&nbsp;&nbsp;&nbsp;&nbsp;Jedna od pomoćnica, začuđena, okrenu se prema njemu. Izgledao je prilično jadno:
<BR>&nbsp;&nbsp;&nbsp;&nbsp;&nbsp;"Ne", reče Korson, "ne. Nije to ništa."
<BR>&nbsp;&nbsp;&nbsp;&nbsp;&nbsp;Kao da se obratio ljudskom biću.
<BR>&nbsp;&nbsp;&nbsp;&nbsp;&nbsp;Ali nije mogao ništa da odgonetne u ljubičastim, bajnim očima, uperenim u njega; ni razumevanje ni milost; bila su to samo dva draga kamena, u kojima je, umesto čuđenja, stajao odraz. Mogle su da čuju, pokoravale su se njegovom glasu, raspolagale su čak i ograničenim rečnikom, koji je on pažljivo odabrao i uključio u matrice, ali nisu mogle da ga slušaju. Kao da nisu postojale. Svaki put kad je pokušao da zaboravi pravu prirodu devojaka, njihove oči su ga podsećale, a tome su doprinosili i njihovi suviše odmereni pokreti. Oči su predstavljale samo hibridne i krupne površine njihovog duha. Iza tih očiju nije postojao niko koga bi mogao da sretne.
<BR>&nbsp;&nbsp;&nbsp;&nbsp;&nbsp;Morao je da stoji na ulazu hangara sve vreme dok su devojke prolazile, a one su gipkim pokretima uzimale i oblačile odela koja je on ostavio na travnjaku. Kada je završeno, on im naredi da stave kapuljače na glave i uđu u grubu kabinu. Korson zatim izda novu naredbu i devojke utonuše u neki hipnotički trans, a on pristupi učvršćivanju vrata kabine i nameštanju hiprona; potom je postavio uzde, popeo se u sedlo i zaplovio, natovaren utvarama, kroz vreme.
<BR>&nbsp;&nbsp;&nbsp;&nbsp;&nbsp;Spustio je tovar na Uriju, blizu Veranovog logora, na zaklonjeno mesto, neposredno što je napustio planetu da bi preuzeo svoje poslanstvo u budućnosti. Biće odsutan samo nekoliko sekundi, iako je za povratak, oživljavanje drugog kontigenta i drugo putovanje bilo potrebno više časova. Napravio je deset tura koje su potrajale više dana njegovog ličnog vremena. Trećeg dana, on se sruči iznuren i utonu u san. Petog dana i hipron poče da pokazuje znake iscrpljenosti, pa je Korson morao da sačeka izvesno vreme, da životinja povrati dah. U trenutku kada je poslednji put napuštao planetu-mauzolej, on otpusti svoje pomoćnice. Izgovorio je samo jednu reč, na koju one popadoše, i dalje se jednako smeškajući.
<BR>&nbsp;&nbsp;&nbsp;&nbsp;&nbsp;Probudio je sve regrute i pokrenuo ih, u dugoj koloni. Približio ih je logoru i rasporedio ih, da se jasno vide, na pristojnom rastojanju od zaštitnog pojasa. Zatim dozva stražara. Trenutak kasnije, pojavi se Veran.
<BR>&nbsp;&nbsp;&nbsp;&nbsp;&nbsp;"Izgledate umorni, Korsone", reče on "Šta nam to dovodite?"
<BR>&nbsp;&nbsp;&nbsp;&nbsp;&nbsp;"Regrute", uzvrati Korson.
<BR>&nbsp;&nbsp;&nbsp;&nbsp;&nbsp;Veran dade znak. Artiljerci uzeše na nišan prilike pokrivene kapuljačama koje su opisivale luk. Drugi usmeriše detektore.
<BR>&nbsp;&nbsp;&nbsp;&nbsp;&nbsp;"Nadam se da nema zamke, Korsone. Iako vaša ogrlica..."
<BR>&nbsp;&nbsp;&nbsp;&nbsp;&nbsp;"Niko nije naoružan", reče oprezno Korson. "Osim mene..."
<BR>&nbsp;&nbsp;&nbsp;&nbsp;&nbsp;"Nema oružja", potvrdi jedan tehničar.
<BR>&nbsp;&nbsp;&nbsp;&nbsp;&nbsp;"Dobro", reče Veran. "Umeli ste da ih uverite, one u budućnosti. Volim efikasnost, Korsone. Možda su čak osetili da imaju posla sa preduzimljivim čovekom. Približite prvi red. I kažite im da skinu kapuljače da malo vidim glave tih čudaka."
<BR>&nbsp;&nbsp;&nbsp;&nbsp;&nbsp;Čitav logor se sakupio iza njega, s izuzetkom jednog odreda stražara. Korson zapazi sa zadovoljstvom da su ljudi delovali manje napeti, manje strogo organizovani nego kada ih je prvi put video. Nekoliko nedelja odmora na Uriji učinilo je svoje. Ne samo da je disciplina bila popustila, već su neke gotovo neuočljive pojedinosti omogućile uvežbanom Korsonovom oku da otkrije promenu raspoloženja. Jedan vojnik zavukao je plačeve u džepove od pantalona. Drugi je mirno sisao malu metalnu cev. Korson se napreže da po ogrlicama otkrije članove Veranove lične straže. Izbrojao ih je jedva desetak.
<BR>&nbsp;&nbsp;&nbsp;&nbsp;&nbsp;On izgovori samo jednu reč, bez značenja, i prvi red krenu napred. Veran dade znak. Pojas sigurnosti se ugasi. Dva vojnika smotaše jedan deo žice. Veran je očigledno odustao od punog opreza. Ali Korson je poznavao prepredeni duh ratnog vođe. On neće nikoga pustiti da uđe u logor pre nego što bude sasvim siguran.
<BR>&nbsp;&nbsp;&nbsp;&nbsp;&nbsp;Prvi red je stupao, drugi je išao za njim, s malim zakašnjenjem, a zatim treći i četvrti, poslušni talasi šuštave tkanine. Korson viknu naredbu. Bio je siguran da niko u Veranovom logoru nije otkrio pravu prirodu regruta. Devojke su bile visoke, a široke vojne uniforme krile su im ženske oblike. Na zvuk njegovog glasa, prvi red jednim jedinim pokretom zabaci glavu unazad i kapuljače spadoše.
<BR>&nbsp;&nbsp;&nbsp;&nbsp;&nbsp;Najednom sve zamuknu. Ništa se više nije čulo: ni bat koraka, ni trenje tkanina, već samo veoma daleko zviždanje, brundanje nekog hiprona koji je sanjao.
<BR>&nbsp;&nbsp;&nbsp;&nbsp;&nbsp;U logoru neko priguši kijanje. Ili smeh. Zatim uzviknu:
<BR>&nbsp;&nbsp;&nbsp;&nbsp;&nbsp;"Žene! Samo žene!"
<BR>&nbsp;&nbsp;&nbsp;&nbsp;&nbsp;"Ima ih dve hiljade", reče polako Korson. "Snažne su i poslušne."
<BR>&nbsp;&nbsp;&nbsp;&nbsp;&nbsp;Veran se ne mrdnu. Ne okrete glavu ni za milimetar. Samo su mu se oči micale. Proučavao je lica žena. Zatim mu pogled pređe na Korsona.
<BR>&nbsp;&nbsp;&nbsp;&nbsp;&nbsp;"Snažne i poslušne", odazva se neki glas.
<BR>&nbsp;&nbsp;&nbsp;&nbsp;&nbsp;U logoru su ljudi počeli da se komešaju. Prilike su se pomicale napred. Vratovi su se istezali. Izgledalo da je će im se oči iskolačiti.
<BR>&nbsp;&nbsp;&nbsp;&nbsp;&nbsp;"Dobro", reče Veran, ne podižući glas. "A sada, odvedite ih nazad."
<BR>&nbsp;&nbsp;&nbsp;&nbsp;&nbsp;Jedan vojnik bez oružja, koji nije bio na dužnosti, prođe kroz pojas koji je bio isključen kraj njega i stade da trči prema ženama. Jedan od Veranovih ličnih čuvara ga uze na nišan. Ali Veran mu spusti oružje. Korson shvati i začudi se. Veran se bojao, ali to nije pokazivao. Nadao se da postoji klopka, da će vojnik upasti u nju i da će to poslužiti za primer drugima.
<BR>&nbsp;&nbsp;&nbsp;&nbsp;&nbsp;Ali nije bilo klopke, barem ne one kojoj se on nadao. Kada je vojnik prevalio polovinu rastojanja koje ga je delilo od žena, Korson izgovori ključnu reč, jasnim ali tihim glasom. Nije hteo da oni u logoru protumače njegovu naredbu kao znak za napad.
<BR>&nbsp;&nbsp;&nbsp;&nbsp;&nbsp;Prvi red otkopča uniformu i istupi pola koraka. Uniforme skliznuše na zemlju. Žene nisu nosile ništa drugo. Stajale su u visokoj, ugaženoj travi, obasjane suncem. Kosa im je pokrivala ramena a ponekad i grudi. Jedva su se micale, dišući lagano, duboko, a ruke su im bile prazne, s dlanom okrenutim napred.
<BR>&nbsp;&nbsp;&nbsp;&nbsp;&nbsp;Začu se nešto kao rika u Veranovom logoru, ni krik, ni poziv, već muklo i orijaško brundanje, šum kovačkog meha, huka stotina pluća koja su se praznila.
<BR>&nbsp;&nbsp;&nbsp;&nbsp;&nbsp;Najbližih dvadesetak vojnika pohrli napred. Drugi odložiše oružje i krenuše za njima, nesigurnog držanja, ne znajući da li trče iza prvih da bi ih vratili ili puni straha da stignu poslednji. Jedan od Veranovih čuvara htede da otvori vatru, ali sused ga gurnu. Vojnici se postaraše da polome baterije pre nego će i sami jurnuti put žena.
<BR>&nbsp;&nbsp;&nbsp;&nbsp;&nbsp;Oni koji su prvi stigli, neodlučni, išli su od jedne do druge, ne usuđujući se da ih pipnu. Jedan od njih, konačno, uze jednu bajnu plavušu za ruku. Ona mu se nasmeši i krenu za njim.
<BR>&nbsp;&nbsp;&nbsp;&nbsp;&nbsp;Korson je pomislio da kaže nekoliko reči, da se usudi da se obrati vojnicima preko Veranove glave. Ali to više nije bilo potrebno. Logor se upravo praznio. Veran se borio. Tela su padala. Neko je pokušavao ponovo da uspostavi zaštitni pojas, što nije bilo nimalo lako. Veran je očigledno još pokušavao da izbegne preveliko prolivanje krvi. Nije gubio nadu da će povratiti kontrolu nad svojim ljudima. Ali oko njega su bili još samo lični stražari. Još nekolicina su se, obeshrabreni, mlitavo borili.
<BR>&nbsp;&nbsp;&nbsp;&nbsp;&nbsp;Veran mora da je na kraju odustao, jer Korson vide da podiže ruku. Odjeknuše hici. Zatim nastade noć.
<BR>&nbsp;&nbsp;&nbsp;&nbsp;&nbsp;Tmina proguta logor, žene, vojnike. Neodlučan, Korson uzmače nekoliko koraka. Onda se priljubi uz zemlju. Veran je pokazao svoju najbolju kartu, inhibitor svetlosti. Možda će raspaliti baterijama, naslepo, po okolini logora. Korson pokuša, istovremeno, da se pribije što više uz zemlju i da uzmakne puzeći. U metežu koji je ispunjavao noć, on začu zvuk koraka. Smota se oko sebe, a onda, ispruži kao opruga, ispravi se, posrćući, raširenih ruku, kojima je mlatarao po gustom vazduhu. Pogodi ga neka pesnica, okrenuvši ga.
<BR>&nbsp;&nbsp;&nbsp;&nbsp;&nbsp;Jedna ruka mu podiže bradu, stežući ga za gušu. On začu Verana, zadihanog, kako mu govori u uvo:
<BR>&nbsp;&nbsp;&nbsp;&nbsp;&nbsp;"Pobedili ste me, Korsone. Jaki ste. Jači nego što sam mislio. Mogao bih da vas ubijem. Ne volim bruku. Ostavljam vam ključ... ključ od ogrlice. Mislite na ostale."
<BR>&nbsp;&nbsp;&nbsp;&nbsp;&nbsp;Nešto pade kraj Korsonovih nogu. Stisak popusti. Korson je imao osećaj da mu se glava preterano nadima. On pade na kolena, u tmini, boreći se da povrati dah. Negde iza njega, kroz noć, Veran je trčao prema šumi, prema hipronu koga se on nije potrudio da sakrije. Korson ga ču kako viče gromkim i podrugljivim glasom, koji se prolamao kroz noć: "Vratiću se, Korsone. Videćete, vratiću se!"
<BR>&nbsp;&nbsp;&nbsp;&nbsp;&nbsp;Napadnu huku termičkog zraka veštačka noć je svela na zujanje ose. Korson uvuče glavu. Iščekivao je. Zatvorio oči. Miris dima, sagorelog drveta, roštilja, uvuče mu se u nozdrve. Pod njegovim zatvorenim kapcima svemir se okrete.
<BR>&nbsp;&nbsp;&nbsp;&nbsp;&nbsp;On otvori oči. Bio je dan. I dalje čučeći, on pogleda oko sebe. Više od stotinu žena bilo je ubijeno. I dvadesetak vojnika. Desetak ih je bilo na smrt ranjeno. Jedan deo logora je goreo.
<BR>&nbsp;&nbsp;&nbsp;&nbsp;&nbsp;On se uspravi i okrenu se u pravcu šume, ugledavši ono što je ostalo od Verana. Hipron je nestao. Veran je zaigrao na poslednju kartu i izgubio je. Termički zrak, možda upravljen protiv njega, zahvatio ga je u trenutku kada je stigao do hiprona. Delić sekunde pre toga, životinja je, upozorena na opasnost, uzmakla kroz vreme, ne vodeći računa o svojoj okolini. Sa sobom je odneo polovinu Verana. I inhibitor svetlosti.
<BR>&nbsp;&nbsp;&nbsp;&nbsp;&nbsp;Negde u svemiru, pomisli Korson, jedan hipron je zračio tminu i tišinu, boreći se u nedokučivoj tami, na dnu bunara u kome neće moći da ga dosegne nikakva energija, sve dok se baterije inhibitora ne istroše ili dok on ne zbaci uređaj tokom nekog od svojih prestravljenih skokova. Ali zašto je Veran odabrao tog hiprona, upita se Korson. Logor ih je bio prepun. Zatim shvati. Verana je na taj korak navela radoznalost. Imao je pristup u hipronovo pamćenje i želeo je da sazna ko ga je i kako potukao.
<BR>&nbsp;&nbsp;&nbsp;&nbsp;&nbsp;Korson nagazi na nešto. Saže se i uze malu, ravnu ploču od pocrnelog metala, koja je na jednom kraju imala četvrtast urez. Prinese je vratu i uvuče ogrlicu u urez. Bez ishoda. On poče lagano da okreće ogrlicu. Ruke su mu drhtale, tako da umalo nije odustao. U stomaku kao da mu se rasprsnula santa leda. Znoj mu je ušao u oči. Kapilari kombinezona ne prihvatiše da mu isuše leđa i pazuhe. Osetio je najednom žed.
<BR>&nbsp;&nbsp;&nbsp;&nbsp;&nbsp;Kada je okrenuo ogrlicu za pun krug, ova se otvori, razvali na dva dela. On ih uhvati, zadrža na trenutak u ruci, pogleda ih - ivice su bile glatke kao da su polutke sve ovo vreme bile samo stavljene jedna pored druge - pa ih, nemarnim pokretom, odbaci daleko od sebe.
<BR>&nbsp;&nbsp;&nbsp;&nbsp;&nbsp;Smisao Veranovog gesta mu je izmicao. Da li se nadao da će pobeći toliko daleko da Korson za njega nikada neće predstavljati pretnju? Je li osetio prema Korsonu izvesnu solidarnost? U Korsonovoj glavi zače se jedna pomisao. Veran je nastojao da se domogne hiprona da bi se vratio na Eržistal. Tamo je bilo njegovo pravo mesto. A ako je Eržistal bio pakao, onda je uspeo.
<BR>&nbsp;&nbsp;&nbsp;&nbsp;&nbsp;Korson se zaputi prema logoru, gde se nadao da će pronaći nekog hiprona. Borbe su bile prestale. Kroz nekoliko časova, stanovnici Urije uzeće stvar u svoje ruke. Neće naići ni na kakav otpor. Umirući vojnici bili su dokrajčeni. Nekoliko lakših ranjenika pokušavalo je da se previje. Oružje je ležalo po zemlji, tu i tamo. Ali nije se dogodilo ono čega se Korson bojao: vojnici nisu zlostavljali žene. Neki su se šetali, dosta stidljivo, u pratnji tri ili četiri lepotice. Drugi su, sedeći u travi, pokušavali da razgovaraju. Činilo se da su zbunjeni, gotovo zastrašeni premalim otporom na koji su nailazili. Obmana je očigledno uspela. Ali tek ih čeka iznenađenje, pomisli Korson, kroz četrdeset osam časova.
<BR>&nbsp;&nbsp;&nbsp;&nbsp;&nbsp;On ugleda jednog iznemoglog vojnika, kako sedi, sa glavom u rukama, na nekom lafetu. Imao je ogrlicu. On dotače vojnikovo rame.
<BR>&nbsp;&nbsp;&nbsp;&nbsp;&nbsp;"Ključ", reče Korson. "Ključ od ogrlice."
<BR>&nbsp;&nbsp;&nbsp;&nbsp;&nbsp;Čovek podiže glavu. Korson pročita u njegovom pogledu ogromnu preneraženost, nerazumevanje, iznenadan nemir. On ponovi:
<BR>&nbsp;&nbsp;&nbsp;&nbsp;&nbsp;"Ključ od ogrlice."
<BR>&nbsp;&nbsp;&nbsp;&nbsp;&nbsp;Zatim se saže, otvori ogrlicu i njena dva dela pruži vojniku, koji se umorno osmehnu.
<BR>&nbsp;&nbsp;&nbsp;&nbsp;&nbsp;"Uzmi ključ", reče Korson. "Postaraj se i za druge koji nose ogrlicu."
<BR>&nbsp;&nbsp;&nbsp;&nbsp;&nbsp;Vojnik dade pristanak pokretom glave, ali mu je lice ostalo utučeno. Ogrlica mu je pala kod nogu. Ali nikakav ključ nije mogao da ga oslobodi sećanja na Verana, utvare mrtvog vođe.
<BR>&nbsp;&nbsp;&nbsp;&nbsp;&nbsp;Korson odabra jednog hiprona, ne naišavši pri tom ni na kakav otpor. Privezao se u sedlu krajnje pažljivo, čak preterano. Posao je u potpunosti obavio. Ostalo mu je samo da izvede skok do plaže, gde ga je, možda, čekala Antonela.
<BR>&nbsp;&nbsp;&nbsp;&nbsp;&nbsp;I savet Urije, Sid, Selma i Ana. Njegovi prijatelji.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
