<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Korsona je nežno probudio Urijac niskog porekla sa potkresanom ćubom.
<BR>&nbsp;&nbsp;&nbsp;&nbsp;&nbsp;"Morate da se pripremite za svetkovinu, čoveče Korsone," reče mu domorodac.
<BR>&nbsp;&nbsp;&nbsp;&nbsp;&nbsp;Doveo je Korsona u jednu dvoranu s vodom čiji uređaji nisu bili podešeni za čoveka. Voda je užasno zaudarala na hlor, tako da je Korson nije mnogo koristio. Ipak se umio i obrijao. Zatim mu Urijac dade da obuče žutu tuniku slučnu onoj koju je i sam nosio. Iako je bilo očigledno da je ona pripremljena za Korsona, rukavi su bili malo kraći, a peš prenaglašen. Krojaču je nedostajalo podrobnije poznavanje ljudske anatomije.
<BR>&nbsp;&nbsp;&nbsp;&nbsp;&nbsp;Urijac potom povede Korsona u odaju predviđenu za obedovanje. Metabolizmi ljudi i Urijaca toliko su se razlikovali da je hrana jednih bila otrov za druge, pa je Korson bio krajnje oprezan prema onome što su mu nudili.
<BR>&nbsp;&nbsp;&nbsp;&nbsp;&nbsp;"To je predstavljanje Jajeta, čoveče Korsone", reče mu pratilac svečanim glasom, kada ga je, između dva zalogaja, zapitao da mu nešto pobliže kaže o svetkovini.
<BR>&nbsp;&nbsp;&nbsp;&nbsp;&nbsp;"Kakvog jajeta?" upita naglo Korson, punih ustiju. Učini mu se da će Urijcu pozliti. Iz kljuna mu se oteše pijukanja, koje Korson protumači kao kletve ili kao obredna bajanja.
<BR>&nbsp;&nbsp;&nbsp;&nbsp;&nbsp;"Mnogopoštovano Plavo Jaje princa," najzad izgovori Urijac, čiji kljun kao da je postao krcat velikim slovima.
<BR>&nbsp;&nbsp;&nbsp;&nbsp;&nbsp;"Ah, tako", uzvati Korson, iznenađen.
<BR>&nbsp;&nbsp;&nbsp;&nbsp;&nbsp;"Nijedan čovek nikada nije prisustvovao predstavljanju Jajeta. Imate jedinstvenu priliku da ga vidite zahvaljujući velikoj počasti koju vam je ukazao princ R'nda."
<BR>&nbsp;&nbsp;&nbsp;&nbsp;&nbsp;Korson klimnu glavom.
<BR>&nbsp;&nbsp;&nbsp;&nbsp;&nbsp;"U to sam uveren."
<BR>&nbsp;&nbsp;&nbsp;&nbsp;&nbsp;"Vreme je da krenemo", reče Urijac.
<BR>&nbsp;&nbsp;&nbsp;&nbsp;&nbsp;Obreli su se u jednoj velikoj eliptičnoj dvorani, lišenoj otvora. Od kada je pao u ruke Urijaca, Korson nije spazio nijedan prozorski otvor, nikakvu rupu koja gleda napolje. Tajna baza mora da je bila duboko ukopana.
<BR>&nbsp;&nbsp;&nbsp;&nbsp;&nbsp;Stotinak Urijaca tiskalo se u dvorani i ćutalo s puno poštovanja. Svetina se razmače ispred Korsona i njegovog vodiča koji izbiše u prvi red. Prisutni su nosili tunike raznih boja i prema njima su se grupisali. Korson i njegov pratilac jedini su nosili žute tunike u grupi iz prvih redova, čiji su članovi svi bili jednoobrazno odeveni u ljubičasto, koje se prelivalo u plavo. Korson je razabrao prigušeno kokodakanje oko sebe, što ga je navelo na zaključak da su mu susedi otmenog roda, kad su sebi mogli tako nešto da dozvole. Okrenuo je glavu i pogledao prema dnu dvorane. Iza ljubičastih, uviđavno su stajali crveni, a još dalje narandžasti. Na samom dnu, žute tunike čekale su pognutih glava. Pred njima, gotovo na vrhu elipse koju su ocrtavali zidovi dvorane, odizao se jedan metalni blok. Sto, sanduk, oltar. Uz kičmu mu prođoše žmarci.
<BR>&nbsp;&nbsp;&nbsp;&nbsp;&nbsp;Nadam se da nisam žrtveni jarac, pomisli on, u polušali. Više bih voleo da ne igram ulogu mlade device kao u istorijskim romanima. Ali, koliko je bio upućen, nije imao čega da se plaši. Urijci nisu znali za kult božanstva. Oni su samo simbolično odavali poštu svojim mrtvima. Njihova metafizika - ako je može tako nazvati - bila je upravljena jedino na instituciju porodice. Porodica je bila proglašena za besmrtnu, a pojedinac je bio samo njen bezlični segment.
<BR>&nbsp;&nbsp;&nbsp;&nbsp;&nbsp;Svetlost oslabi. Pojavi se neki otvor u zidu, na vrhu elipse, iza metalnog bloka, koji stade da se širi. Zavlada tišina. Kroz otvor iziđe Ngal R'nda. Na sebi je imao raskošnu tuniku jarko-plave, metalne boje, čiji su se peševi vukli po podu. Zauzeo je mesto iza metalnog bloka, okrenut licem prema skupu, a zatim podigao mršave ruke iznad glave i izgovorio nekoliko reči na starourijskom.
<BR>&nbsp;&nbsp;&nbsp;&nbsp;&nbsp;Gomila mu je odgovorila piskavim glasom.
<BR>&nbsp;&nbsp;&nbsp;&nbsp;&nbsp;Veoma liče na nas, pomisli Korson, uprkos razlici u poreklu. Je li to slučajno? Ili inteligencija uvek ide gotovo istim putevima razvoja?
<BR>&nbsp;&nbsp;&nbsp;&nbsp;&nbsp;Ngal R'nda uperi žute oči u Korsona.
<BR>&nbsp;&nbsp;&nbsp;&nbsp;&nbsp;"Gledaj, čoveče sa Zemlje, gledaj ono što nikada nijedan čovek pre tebe nije video", reče on šištavim glasom.
<BR>&nbsp;&nbsp;&nbsp;&nbsp;&nbsp;Metalni sanduk se otvori i iz njega lagano iziđe jedan stub ukrašen reljefom, koji je nosio golemo plavo jaje, stegnuto između tri zlatne kandže.
<BR>&nbsp;&nbsp;&nbsp;&nbsp;&nbsp;Korson umalo ne prasnu u smeh.
<BR>&nbsp;&nbsp;&nbsp;&nbsp;&nbsp;Bilo je to plavo jaje iz koga se izlegao Ngal R'nda. Odmah nakon njegovog vađenja komadi ljuske su brižljivo sakupljeni i ponovo sastavljeni s velikom pažnjom. Korson je mogao da vidi, s mesta na kom se nalazio, spojnice zbog kojih je jaje ličilo na uglačanu lobanju. Ngal R'nda se trudio da podseti verne podanike na svoje poreklo. Pokazujući im plavo jaje, oživljavao je slavnu istoriju Urijaca, dugu porodičnu lozu ratobornih prinčeva. Bez tog jajeta, Ngal R'nda, ma kakva bila njegova lična nadarenost, nije predstavljao ništa. Jaje je bilo neosporan znak, dokaz njegove pripadnosti legendarnoj porodici.
<BR>&nbsp;&nbsp;&nbsp;&nbsp;&nbsp;I protiv svoje volje, Korson je bio opčinjen jajetom. Naučnički deo njegovog duha sakupljao je mrvice istorijskih uspomena. Pre Prve Zajedničke Civilizacije, na Staroj Zemlji, porodice su igrale ulogu koja se mogla uporediti - površno - sa onom koju su imale u društvenom životu Urijaca. Prilično je vredelo, tada, roditi se u moćnoj porodici. Surovo uništenje Prve Zajedničke Civilizacije, izazvano koegzistencijalnim ratom, kao i otiskivanje prema zvezdama ljudi odbeglih sa Zemlje koja je trenutno postala nepogodna za život lišili su porodicu njene ranije uloge. Sociolozi - iz vremena prvog Korsonovog života - tvrdili su da je čovečanstvo prošlo kroz jednu nepovratnu tehnološku etapu. Ali kako to da su Urijci dostigli odgovarajući tehnološki nivo, ne prevazišavši pri tom nivo društva zasnovanog na nasleđu? Istorijski gledano, bio je to svojevrstan paradoks.
<BR>&nbsp;&nbsp;&nbsp;&nbsp;&nbsp;Rešenje se, pomisli Korson, nalazilo pred njegovim očima. Urijci su - barem viši slojevi društva - primenjivali, gotovo od početka svoje istorije, neumoljivu politiku genetske selekcije. Otkrili su, možda empirijskim putem, da pigmentacija jaja stoji u određenom odnosu sa bitnim osobinama Urijaca koji će se iz njega izleći. Bilo je sigurno mnogo lakše, sa stanovišta osećajnosti, da se ne leži na jajetu, ili čak da se ono uništi, nego da se napusti ili ubije neko malo, krhko stvorenje što se praćaka. U tom pogledu ljudi i Urijci veoma su se razlikovali.
<BR>&nbsp;&nbsp;&nbsp;&nbsp;&nbsp;"Gledaj, čoveče sa Zemlje", ponovi Urijac. "Kada ja budem umro, ovo jaje biće pretvoreno u prah, kao što se dogodilo i sa jajima mojih predaka, a taj prah će se pomešati s mojim pepelom. Evo jajeta iz kog sam izišao i koje sam prvi put slomio svojim kljunom. Evo jajeta koje je štitilo poslednjeg princa Urije."
<BR>&nbsp;&nbsp;&nbsp;&nbsp;&nbsp;Pri dnu sale nastade neka graja. Ngal R'nda dade znak i jaje nestade u sanduku. Jedna žuta toga s mukom je prokrčila put kroz svetinu, gurnuvši pri tom Korsona, a onda se poklonila pred Ngal R'ndom, zapijukavši piskavo.
<BR>&nbsp;&nbsp;&nbsp;&nbsp;&nbsp;Ngal R'nda ga sasluša, pa se okrete prema Korsonu i reče mu na pangalu.
<BR>&nbsp;&nbsp;&nbsp;&nbsp;&nbsp;"Grupa naoružanih ljudi zauzela je položaj na pedeset kilometara odavde. Sa njima su i čudovišta, hiproni. Podižu utvrđen logor. Je li to izdaja?"
<BR>&nbsp;&nbsp;&nbsp;&nbsp;&nbsp;Veran, pomisli naprosto Korson.
<BR>&nbsp;&nbsp;&nbsp;&nbsp;&nbsp;"Bila vam je potrebna vojska, prinče od Urije," uzvrati on. "Upravo je stigla."
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
