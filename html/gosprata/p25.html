<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Išli su kroz šumu.
<BR>&nbsp;&nbsp;&nbsp;&nbsp;&nbsp;Bila je neobična pomisao da će on, svakog časa, pasti s Antonelom u Veranove ruke.
<BR>&nbsp;&nbsp;&nbsp;&nbsp;&nbsp;Krug se upravo zatvarao. Tamo, živeo je svoj život prvi put, nevino, a već je ovde znao nastavak. Strpljenja, logor, bekstvo pod vođstvom maskiranog stranca, putovanje kroz vreme i prostor, nepotrebno sletanje na planetu-mauzolej, jahanje ka rubu svemira, Eržistal, bitke, balon, potres, druga strana neba, reč boga i ponovo Urija. Ovde i sada.
<BR>&nbsp;&nbsp;&nbsp;&nbsp;&nbsp;Tamo je ušao, tamo je sada ulazio, u lavirint koji je prolazio čitavim svemirom i koji se opet savijao nad samim sobom, tako da je on, Korson, bio odeljen od svoje prošlosti samo debljinom jednog zida.
<BR>&nbsp;&nbsp;&nbsp;&nbsp;&nbsp;Lavirint se pružao ispred njega, isto onako neodgonetljiv kao u prošlosti. Ali pošto je on znao šta će se dogoditi onom drugom Korsonu, Korsonu iz prošlosti, deo lavirinta kojim je upravo prolazio dobijao je neki smisao. U vreme prvog Korsona, on nije znao koja je treća opasnost pretila Uriji, a isto tako nije imao pojma kako da ukroti prve dve. Ali sada je došao na jednu krhku ideju. Budućnost će mu otkriti ostalo, u to nije sumnjao.
<BR>&nbsp;&nbsp;&nbsp;&nbsp;&nbsp;Javilo mu se predosećanje. Taj čovek iz magle, taj konjanik s maskom ispunjen mrakom, za koga mu je Antonela kazala da liči na njega, to će biti baš on. Imao je dakle budućnost. Lavirint će se još jednom i možda još jednom i možda čak još nebrojeno mnogo puta saviti nad samim sobom i on će doticati samog sebe, u nizu prošlosti, sve dok se ne dostigne. A taj Korson iz budućnosti poznavaće još jedan deo lavirinta, pošto ga je istražio, a možda će shvatiti njegov krajnji plan i svrhu, unoseći tako u svoj sopstveni život potrebne ispravke.
<BR>&nbsp;&nbsp;&nbsp;&nbsp;&nbsp;Na um mu pade ono što je bog kazao. Oni su nadgledali njihove živote, u dalekoj budućnosti, a njihove sudbine nisu više bile obične žice zategnute između rođenja i smrti, već čitava tkanina, odnosno čitava mnogodimenzionalna mreža koja je prožimala ceo svemir. Bogovi, pomisli on, stvaraju svemir da bi stvorili sami sebe.
<BR>&nbsp;&nbsp;&nbsp;&nbsp;&nbsp;Takođe je znao da će u svojoj budućnosti ponovo naći Antonelu pošto se ona sećala da ga je srela. I izgubiće je opet, zato što ga je ona volela i tugovala za njim; opazio je to onda kada ga je na ulicama Ęotoa pokupila. On pomisli kako i on nju voli i tuguje za njom i ponada se da će se zapetljano klupko njihovih života na kraju zajedno vezati. Ta mogućnost još je bila skrivena u prevojima vremena. Postojale su te dve tačke - nepomične, pretpostavljao je, i poznate iz njegove budućnosti - tačka kada će se on sam osloboditi i tačka kada će sresti Antonelu; on požele da one odrede krivulju koja će im, negde u vremenu, biti zajednička.
<BR>&nbsp;&nbsp;&nbsp;&nbsp;&nbsp;Ali trenutno, morao je da se postara da stigne ta budućnost. Jer nužnost ove dve tačke zavisila je od njegovih postupaka. Morao je uspešno da obavi svoj zadatak. A ko je odredio taj zadatak? Možda neki drugi on, još udaljeniji od sadašnjosti, koji je rešio da rastera senke koje su se nadvijale nad Urijom. Kog bi boljeg saveznika mogao da odabere od samog sebe? Da bi živeo čovek sutrašnjice, zasede od juče uklonio je čovek prošlosti koji ga nije poznavao.
<BR>&nbsp;&nbsp;&nbsp;&nbsp;&nbsp;Kolebanja Ngal R'nde sećao se već kao da su davnašnja, iako su bila stara jedva nekoliko sati. Princ od Urije je izjavio da mu uopšte nije potreban Veran. On je zazirao od ljudi i prezirao ih je dovoljno da bi ih slušao samo kada bi ih kupio. Oružja koja je pokazao bila su po njemu dovoljna: lopte od sivog metala koje su mogle da razulare rat na drugoj hemisferi, topovi od stakla, tanki kao igle, sposobni da probiju brda, slike koje su, projetkovane na nebo, mogle da raspamete čitavu armiju. Siktavi glas je uveravao da su, u ratu starom šest hiljada godina, prinčevi Urije bili poraženi izdajom lukavo uvučenom u njihove redove, a ne nasilnim putem. Korson mu je gotovo poverovao. Naravno, Zemlja je takođe imala štitove užasa i koplja uništenja. Igra je možda bila izjednačena. Ali ishod sadašnjosti zbog toga je bio samo izvesniji. Ljudi s Urije i ove velike ptice, iako su mogli da pristanu na primirje ne bi ga se praktično pridržavali nijedan dan.
<BR>&nbsp;&nbsp;&nbsp;&nbsp;&nbsp;Korson je kazao:
<BR>&nbsp;&nbsp;&nbsp;&nbsp;&nbsp;"Potrebna vam je vojska."
<BR>&nbsp;&nbsp;&nbsp;&nbsp;&nbsp;Uporno, sa slikom milona mrtvih žena u glavi, miliona muškaraca robova, isticao je potrebu za okupacijom, posle osvajanja, i ponavljao odvažno:
<BR>&nbsp;&nbsp;&nbsp;&nbsp;&nbsp;"Potrebna vam je vojska."
<BR>&nbsp;&nbsp;&nbsp;&nbsp;&nbsp;Dodao je:
<BR>&nbsp;&nbsp;&nbsp;&nbsp;&nbsp;"Sutra, svemir će biti vaš. Biće vam potrebna flota, stručnjaci. Koliko biste mogli da ih postrojite?"
<BR>&nbsp;&nbsp;&nbsp;&nbsp;&nbsp;Činilo se da je Urijac zamišljen.
<BR>&nbsp;&nbsp;&nbsp;&nbsp;&nbsp;Korson je pokušao da iskoristi trenutak:
<BR>&nbsp;&nbsp;&nbsp;&nbsp;&nbsp;"Koliko imate vernih podanika?"
<BR>&nbsp;&nbsp;&nbsp;&nbsp;&nbsp;Sa iznenađujućom otvorenošću, Urijac je odgovorio, gledajući ga netremice svojim plitkim, žutim očima, osutim zvezdasto jarkim plavetnilom:
<BR>&nbsp;&nbsp;&nbsp;&nbsp;&nbsp;"Pet stotina, možda hiljadu. Ali Urijci koji se valjaju po stanovima ljudi u Ęotou, Sifaru, Nulkru, Ridenu, svrstaće se iza mene pod stegom Plavog Jajeta"
<BR>&nbsp;&nbsp;&nbsp;&nbsp;&nbsp;"Svakako. Koliko ih ima?"
<BR>&nbsp;&nbsp;&nbsp;&nbsp;&nbsp;"Trideset miliona možda."
<BR>&nbsp;&nbsp;&nbsp;&nbsp;&nbsp;"Tako malo!"
<BR>&nbsp;&nbsp;&nbsp;&nbsp;&nbsp;Ugrizao se za usne.
<BR>&nbsp;&nbsp;&nbsp;&nbsp;&nbsp;Tokom davnašnjeg rata, milijarde Urijaca ugrožavale su snage Sunčevog sistema. Mnogi su se sigurno iselili na druge svetove pod okriljem galaktičkog mira. Ali Korson je prozreo nešto drugo, istoriju rase osuđene mirom, zato što su rat i osvajanje bili suviše duboko urezani u njihovim genima. On je imao pred sobom bes i svirepost destilovane dugotrajnim propadanjem.
<BR>&nbsp;&nbsp;&nbsp;&nbsp;&nbsp;Postojali su ljudi koji su svom genetskom nasleđu imali da zahvale za goropadnu agresivnost. Oni su posedovali jedan gen viška. Iako po prirodi dobri, bili su u izvesnoj meri čudovišni. Društvo ih je, barem nekada, uklanjalo ili ih izdvajalo, davalo im priliku da izmaknu sudbini. Da li je moguće da čitave vrste budu, na isti način, čudovišne? Osuđene da se bore ili da uvenu? Sudbina pomenutih ljudi nije bila mnogo drugačija: njima je pružena prilika da im vlastita konstitucija pruži mogućnost da prežive u moru. Ograničenu mogućnost.
<BR>&nbsp;&nbsp;&nbsp;&nbsp;&nbsp;U Korsonovoj svesti rodi se jedna misao: Urijci nemaju budućnosti.
<BR>&nbsp;&nbsp;&nbsp;&nbsp;&nbsp;A to je značilo još nešto. Rat nema budućnosti.
<BR>&nbsp;&nbsp;&nbsp;&nbsp;&nbsp;Ali, u ovom trenutku on je morao da ga vodi.
<BR>&nbsp;&nbsp;&nbsp;&nbsp;&nbsp;Korson reče:
<BR>&nbsp;&nbsp;&nbsp;&nbsp;&nbsp;"Potrebna vam je vojska. Predstoji okupacija, a potom je tu svemir. Veran je plaćenik. Obećajte mu bitke i carstvo. Postoji još nešto. Govorio sam o divljem hipronu. Uskoro će ih biti na hiljade i počeće da pustoše ovaj svet. Kako ćete ih uništiti? Kako ćete izbeći da budete ugroženi na vlastitoj planeti? Zavirite u vaše arhive. Pitajte vaše stručnjake. Hiproni mogu da odole vašem oružju. Dovoljno im je da skoče kroz vreme. Ali Veran je u stanju da ih opkoli i uništi. On ima pripitomljene hiprone. Sklopite savez s njim. Kasnije ga uništite. Valjda se ne plašite jedne vojničine i nekoliko stotina vojnika?"
<BR>&nbsp;&nbsp;&nbsp;&nbsp;&nbsp;Urijac preklopi dvostruke kapke.
<BR>&nbsp;&nbsp;&nbsp;&nbsp;&nbsp;"Otići ćete da pregovarate s njim, Korsone. Pratiće vas dvojica mojih. Ako pokušate da me izigrate, umrećete."
<BR>&nbsp;&nbsp;&nbsp;&nbsp;&nbsp;Korson shvati da je pobedio. U jednom krugu igre.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
