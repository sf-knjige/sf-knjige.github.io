<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Probudiše ga krici, škripa, struganje čizama vučenih po hrapavoj površini, žustro dovikivanje naredbi i zlokobno zveketanje oružja. Noć je bila crna kao testo. Letelica se njihala. On se okrete prema Antoneli kojoj čak ni crte lica nije mogao da razazna u magli crnoj poput mastiIa što ih je obavijala. Vlastiti glas mu se učini prigušen.
<BR>&nbsp;&nbsp;&nbsp;&nbsp;&nbsp;"Nezgoda?"
<BR>&nbsp;&nbsp;&nbsp;&nbsp;&nbsp;"Napadnuti smo. Nisam predvidela ništa od ovog crnog oblaka i nisam mogla da ga rastumačim."
<BR>&nbsp;&nbsp;&nbsp;&nbsp;&nbsp;"A šta će se sad desiti."
<BR>&nbsp;&nbsp;&nbsp;&nbsp;&nbsp;"Ništa ne mogu da predvidim. Noć je crna kao testo."
<BR>&nbsp;&nbsp;&nbsp;&nbsp;&nbsp;U glasu joj se javio prizvuk očaja.
<BR>&nbsp;&nbsp;&nbsp;&nbsp;&nbsp;On pruži ruku k njoj i steže je za rame da bi je umirio. Ali u tom potpunom crnilu, ma kako prisan bio dodir, ipak nije ublažavao njihovu udaljenost. On prošaputa:
<BR>&nbsp;&nbsp;&nbsp;&nbsp;&nbsp;"Naoružan sam."
<BR>&nbsp;&nbsp;&nbsp;&nbsp;&nbsp;On bez oklevanja izvuče oružje iz futrole i pritisnu okidač. Umesto žestokog srebrnog bleska, na koji je Korson bio navikao, iz cevi šiknu stidljiv ljubičasti snop svetlosti. Dva metra dalje, on kao da se rasplinu. Ovaj oblak nije bio obična magla. To je moralo biti neko polje, energetska mreža razvijena u vazduhu, koja je gušila svetlost pa čak i najprirodnije vibracije. Korson je osećao unutar svoga tela neprijatno peckanje kao da su ćelije od kojih je sačinjen pretile da se međusobno razdvoje.
<BR>&nbsp;&nbsp;&nbsp;&nbsp;&nbsp;Glas, strog i silovit u tolikoj meri da je od njega bolela glava javi se iz nekog veoma udaljenog izvora.
<BR>&nbsp;&nbsp;&nbsp;&nbsp;&nbsp;"Ne pucajte, Korsone. Prijatelji smo."
<BR>&nbsp;&nbsp;&nbsp;&nbsp;&nbsp;"Vaše ime", viknu on, ali mu glas odjeknu slabašno, kao da ga je čuo preko nekog minijaturnog mikrofona.
<BR>&nbsp;&nbsp;&nbsp;&nbsp;&nbsp;"Pukovnik Veran", odgovori glas. "Vi me ne poznajete, ali to uopšte nije važno. Zaštitite oči, podižemo ekran."
<BR>&nbsp;&nbsp;&nbsp;&nbsp;&nbsp;Korson vrati oružje na mesto i steže u tami Antoneline prste.
<BR>&nbsp;&nbsp;&nbsp;&nbsp;&nbsp;"Poslušajte. Kaže li vam šta to ime?"
<BR>&nbsp;&nbsp;&nbsp;&nbsp;&nbsp;Ona prošapta:
<BR>&nbsp;&nbsp;&nbsp;&nbsp;&nbsp;"Ne znam nikog s imenom Pukovnik."
<BR>&nbsp;&nbsp;&nbsp;&nbsp;&nbsp;"Pukovnik je čin. Ime mu je Veran. Ni ja ga, kao ni vi, ne poznajem. Ja..."
<BR>&nbsp;&nbsp;&nbsp;&nbsp;&nbsp;Blesak. Kroz prste, Korson najpre spazi žestoku belinu, koja se ubrzo preobrati u mnoštvo iglica krvi što mu se probiše kroz zatvorene kapke. Potom je mogao da otvori oči i vidi da je letelica lebdela iznad neke čistine. Uveliko je bio dan. Okruživali su ih ljudi u sivim uniformama, naoružani nepoznatim oružjima. Iza stroja vojnika, mogao je da vidi dve mašine ili dva brežuljka, čije su pojedinosti ostale nerazgovetne njegovim ozleđenim očima. S druge strane i ispred njih nalazila su se takođe po dva, a video je još dva kada se osvrnuo pozadi. Drugi vojnici bdili su nad njima.
<BR>&nbsp;&nbsp;&nbsp;&nbsp;&nbsp;Borna kola.
<BR>&nbsp;&nbsp;&nbsp;&nbsp;&nbsp;Zatim se jedan od brežuljaka pokrenu i Korson umalo ne kriknu.
<BR>&nbsp;&nbsp;&nbsp;&nbsp;&nbsp;Brežuljci su predstavljali Čudovišta.
<BR>&nbsp;&nbsp;&nbsp;&nbsp;&nbsp;Čudovišta su bila savršeno slična onima koje je Arhimed trebalo da iskrca na Uriju. Bića tako stravična da ljudski rod u Korsonovo vreme, u epohi u kojoj je rat osiromašio jezik, nije za njih uspeo da izmisli prikladniji naziv od 'Čudovišta'.
<BR>&nbsp;&nbsp;&nbsp;&nbsp;&nbsp;Korson pogleda u pravcu Antonele. Stisnutih usana, ona se dosta dobro držala. Čovek u zelenoj uniformi izdvoji se iz grupe vojnika u sivom i uputi k njima. Na tri metra od letelice, on stade mirno i doviknu otsečnim glasom:
<BR>&nbsp;&nbsp;&nbsp;&nbsp;&nbsp;"Pukovnik Veran. Čudom preživeo s ostacima šest stotina dvadeset trećeg konjičkog puka klanicu Eržistala. Zahvaljujući vama, Korsone. Vaša ideja da postavimo far spasila nam je život. Uz to ste uspeli da obezbedite jednog taoca. Dobro. Kasnije ćemo ga ispitati."
<BR>&nbsp;&nbsp;&nbsp;&nbsp;&nbsp;"Ja nisam nikada..." poče Korson.
<BR>&nbsp;&nbsp;&nbsp;&nbsp;&nbsp;Zatim ućuta.
<BR>&nbsp;&nbsp;&nbsp;&nbsp;&nbsp;Ako je problematična osoba smatrala da nešto duguje Korsonu, treba ga pustiti da u to veruje. Korson iskoči iz letelice. Tek tada je opazio blatnjave, pocepane uniforme i tragove žestokih udaraca na zatamnjenim maskama koje su im pokrivale lica. Bilo je čudno što niko od prisutnih ljudi nije izgledao ranjen, čak ni lakše. Odgovor se automatski javi u Korsonovoj svesti, iskrsavajući iz njegovog davnog ikustva. Ranjenike uništavaju. Naziv Eržistal ništa mu nije govorio. Uniforme su mu bile nepoznate. Čin pukovnika bio je u upotrebi više od petnaest hiljada godina. Pukovnik Veran je mogao dospeti iz bilo koje bitke koja se dogodila između Korsonovog doba i sadašnjosti. Činjenica da su ljudi koristili dresirana Čudovišta navodila je na pomisao da je poticao iz epohe vremenski prilično udaljene od Korsonove. Koliko je vremena bilo potrebno da se uspostavi kontakt sa Čudovištima, da se ona dresiraju, pošavši od nulte tačke na kojoj su se nalazile snage Sunčevog sistema? Deset godina? Jedan vek? Hiljadu godina?
<BR>&nbsp;&nbsp;&nbsp;&nbsp;&nbsp;"Koji ste čin imali?" upita pukovnik Veran.
<BR>&nbsp;&nbsp;&nbsp;&nbsp;&nbsp;Nagonski, Korson popravi držanje. Ali sasvim je bio svestan smešnog izgleda svoje odeće. I situacije. Veran i on bili su samo prikaze. Antonela nije još bila rođena.
<BR>&nbsp;&nbsp;&nbsp;&nbsp;&nbsp;"Poručnika", uzvrati on muklim glasom.
<BR>&nbsp;&nbsp;&nbsp;&nbsp;&nbsp;"Unapređujem vas u čin kapetana", reče Veran svečano, "u ime presvetlog visočanstva, Ptara od Marfije."
<BR>&nbsp;&nbsp;&nbsp;&nbsp;&nbsp;Glas mu postade nešto srdačniji kada dodade:
<BR>&nbsp;&nbsp;&nbsp;&nbsp;&nbsp;"Naravno, bićete unapređeni u maršala kada budemo dobili rat. Ja vam zasad ne mogu ponuditi viši čin od kapetana zato što ste služili u inostranoj vojsci. Pretpostavljam da ste srećni što ste pronašli pravu vojsku, čvrste momke. Tih nekoliko sati što ste ih proveli sami na ovom svetu mora da nisu bili zabavni."
<BR>&nbsp;&nbsp;&nbsp;&nbsp;&nbsp;On priđe Korsonu i prošapta tiše:
<BR>&nbsp;&nbsp;&nbsp;&nbsp;&nbsp;"Mislite li da bih mogao da nađem regrute na ovoj planeti? Potrebno mi je oko milion ljudi, kao i dve stotine hiljada hiprona. Još možemo da spasimo Eržistal."
<BR>&nbsp;&nbsp;&nbsp;&nbsp;&nbsp;"U to sumnjam", uzvrati Korson. "Ali šta je to hipron?"
<BR>&nbsp;&nbsp;&nbsp;&nbsp;&nbsp;"Naša jahaća životinja, kapetane Korson."
<BR>&nbsp;&nbsp;&nbsp;&nbsp;&nbsp;Veran širokim pokretom ruke pokaza osam Čudovišta.
<BR>&nbsp;&nbsp;&nbsp;&nbsp;&nbsp;"Imam velike planove, kapetane, a ne sumnjam da želite da sudelujete u njima. Zapravo, kada budem povratio Eržistal, nameravam da napadnem Nafir, da se domognem skladišta oružja i zbacim ono odvratno đubre, Ptara od Marfije."
<BR>&nbsp;&nbsp;&nbsp;&nbsp;&nbsp;"Istini za volju", reče Korson, "sumnjam da ćete ovde naći mnogo regruta. Što se tiče hiprona, ja sam ostavio jednog tu negde, u nekoj šumi. Ali on je sasvim divalj."
<BR>&nbsp;&nbsp;&nbsp;&nbsp;&nbsp;"Divno", reče Veran.
<BR>&nbsp;&nbsp;&nbsp;&nbsp;&nbsp;On skide šlem. Kosa je počinjala ponovo da mu raste na obrijanoj glavi, koja je sada ličila na jastuče sa pribadačama. Njegove sive oči, duboko usađene, podsećale su na tvrde stene. Lice mu je imalo patinu stare bronze, sa svetlijim prugama tamo gde su povrede ostavile svoje tragove. Ruke su mu bile obmotane gipkim i blistavim metalom.
<BR>&nbsp;&nbsp;&nbsp;&nbsp;&nbsp;"Predajte mi vaše oružje, kapetane Korson", reče on.
<BR>&nbsp;&nbsp;&nbsp;&nbsp;&nbsp;Korson je na čas oklevao. Zatim pruži dršku svog oružja Veranu, koji ga uze krutim pokretom.
<BR>&nbsp;&nbsp;&nbsp;&nbsp;&nbsp;Pukovnik ga pogleda i odmeri mu težinu. Osmehnu se.
<BR>&nbsp;&nbsp;&nbsp;&nbsp;&nbsp;"Igračka."
<BR>&nbsp;&nbsp;&nbsp;&nbsp;&nbsp;Činilo se da razmišlja. Potom dobaci oružje Korsonu koji ga, iznenađen, umalo ne ispusti.
<BR>&nbsp;&nbsp;&nbsp;&nbsp;&nbsp;"S obzirom na vaš čin i na veliku uslugu koju ste nam učinili, mislim da mogu da vam ga ostavim. Podrazumeva se da ga smete koristiti samo protiv naših neprijatelja. Ali pošto se bojim da se ono ne pokaže nedovoljnim da vas zaštiti, kapetane, dodeliću vam dvojicu mojih ljudi."
<BR>&nbsp;&nbsp;&nbsp;&nbsp;&nbsp;On dade znak.
<BR>&nbsp;&nbsp;&nbsp;&nbsp;&nbsp;Dva vojnika priđoše i stadoše mirno.
<BR>&nbsp;&nbsp;&nbsp;&nbsp;&nbsp;"Vi ste u buduće pod komandom kapetana Korsona. Pazite da ne upadne u kakvu zasedu prilikom izlazaka iz logora. Taj talac..."
<BR>&nbsp;&nbsp;&nbsp;&nbsp;&nbsp;"Ona će ostati u mojoj nadležnosti, pukovniče", reče Korson.
<BR>&nbsp;&nbsp;&nbsp;&nbsp;&nbsp;Tvrde Veranove oči osmotriše ga na trenutak.
<BR>&nbsp;&nbsp;&nbsp;&nbsp;&nbsp;"Zasad, to je bez sumnje poželjno. Pazićete da ne tumara po logoru. Ne volim da se krši disciplina. Možete ići."
<BR>&nbsp;&nbsp;&nbsp;&nbsp;&nbsp;Dva vojnika koja su im stajala sa svake strane okretoše se za polukrug. Osećajući da je nemoćan, Korson postupi kao oni, ophodeći se forme radi grubo s Antonelom. Povorka krenu.
<BR>&nbsp;&nbsp;&nbsp;&nbsp;&nbsp;"Kapetane!"
<BR>&nbsp;&nbsp;&nbsp;&nbsp;&nbsp;Veranov grubi glas ih ukopa u mestu. Postao je pomalo ironičan.
<BR>&nbsp;&nbsp;&nbsp;&nbsp;&nbsp;"Nisam verovao da ću naići na toliku osećajnost kod vojnika vašeg kova, Korsone. Videćemo se sutra."
<BR>&nbsp;&nbsp;&nbsp;&nbsp;&nbsp;Krenuše ponovo. Vojnici su išli kao automati, ukorak. Umor i disciplina. Nehotice, Korson prihvati isti korak. Nije gajio nikakve lažne nade o svom položaju, uprkos oružju i pratnji, ili bolje reći zbog njih. Bio je zarobljenik.
<BR>&nbsp;&nbsp;&nbsp;&nbsp;&nbsp;Vojnici ih povedoše prema skupini sivih šatora koje su ljudi postavljali brzim i spretnim pokretima. Pre toga su brižljivo spalili tle na čistini. Isušena zemlja bila je pokrivena tankim slojem pepela. Tamo gde su prolazile trupe Ptara od Marfije trava je sigurno teško nicala.
<BR>&nbsp;&nbsp;&nbsp;&nbsp;&nbsp;Jedan od vojnika podiže krilo već postavljenog šatora i dade im znak da uđu. Unutra, nameštaj je bio krajnje oskudan. Sedišta na naduvavanje okruživala su razvijeni metalni list koji je lebdeo u vazduhu i služio kao sto. Dva uska ležaja upotpunjavala su celinu. Ali strogost odaje delovala je okrepljujuće na Korsona. Osećao se tu ugodnije nego u raskošnom dekoru baroknog nameštaja Đotoa. Na trenutak je odlutao u mislima. Kako će stanovnici Urije reagovati na invaziju? Bez obzira na to što su trupe Verana bile malobrojne, sasvim je izvesno da neće naići na neki ozbiljniji otpor. Naravno, novost će na neki način dopreti do saveta budućnosti, ali on neće moći da uputi ovamo nikakve trupe. U stvari možda je već bio uništen. Pitanje je kako jedna vlada može da opstane u budućnosti kad je prošlost iz koje je poslata možda uništena? Urijci sebi možda nikada nisu postavili to pitanje, ali će saznati njegovo rešenje pre no što uopšte budu upozoreni na njegovo postojanje. Na izvestan način, ta neposredna pretnja bacala je u zasenak Čudovišta koja je, kako izgleda, Veranova civilizacija, pripitomljavala, nazivajući ih hipronima.
<BR>&nbsp;&nbsp;&nbsp;&nbsp;&nbsp;A podudarnost je bila odveć neobična. Veran je banuo niotkud, tvrdio da ga poznaje i uveravao ga da mu je potrebno dve stotine hiljada hiprona. Za manje od šest meseci, ako bude uspeo da pohvata potomke Čudovišta u čijem je dovođenju na Uriju sudelovao i sam Korson, on će raspolagati sa osamnaest hiljada hiprona. Za manje od godinu dana, imaće ih više nego je tražio. Kada se nađu u povoljnim uslovima, Čudovišta se brzo razmnožavaju i dostižu svoj puni razvoj.
<BR>&nbsp;&nbsp;&nbsp;&nbsp;&nbsp;Izgledi da je Veran igrom slučaja stigao baš u ovom trenutku bili su nesagledivo mali. Ali zašto su mu bili potrebni divlji hiproni?
<BR>&nbsp;&nbsp;&nbsp;&nbsp;&nbsp;Zato što...
<BR>&nbsp;&nbsp;&nbsp;&nbsp;&nbsp;Veranovi domaći hiproni nisu mogli da se razmnožavaju. Na Zemlji su, tokom hiljadu godina, volovi obezbeđivali jedan deo životinjske radne snage. Njihova poslušnost bila je posledica malog operativnog zahvata kom su podvrgavani. Netaknuti mužjak, zvan bik, bio je prava zver. Po svemu sudeći, Veranovi hiproni su bili podvrgnuti sličnom postupku. Bila su mu, dakle, potrebna divlja Čudovišta. Netaknuta.
<BR>&nbsp;&nbsp;&nbsp;&nbsp;&nbsp;Korson najzad ponovo upravi pažnju na Antonelu, koja je sela na jednu od stolica na naduvavanje. Njene ruke, koje je posmatrala, položene na ploču stola, blago su drhtale. Ona podiže oči i pogleda Korsona, očekujući da progovori. Crte lica bile su joj napregnute, ali nije pokazivala nikakve znake panike. Sve u svemu, vladala se bolje nego što bi on pomislio. Seo je naspram nje.
<BR>&nbsp;&nbsp;&nbsp;&nbsp;&nbsp;"Postoje veliki izgledi da nas prisluškuju", poče on naglo. "Ipak, kazaću vam ovo. Pukovnik Veran mi deluje kao razuman čovek. Ovoj planeti je potrebno da se na njoj ponovo zavede red. Uveren sam da vam se neće ništa dogoditi dogod budete poštovali njegov i moj autoritet. Utoliko pre što vaše prisustvo može olakšati planove."
<BR>&nbsp;&nbsp;&nbsp;&nbsp;&nbsp;Nadao se da je shvatila da je on ne izdaje i da će učiniti sve što može da bi je odavde izvukao živu i zdravu, ali da joj zasad nije mogao više reći. Veran je verovatno imao prečih briga nego da ih uhodi, ali on nije bio čovek koji će reskirati. Postojala je mogućnost da ih neko sluša i sve beleži. Da se Korson našao na Veranovom mestu postupio bi isto tako.
<BR>&nbsp;&nbsp;&nbsp;&nbsp;&nbsp;Jedan vojnik podiže krilo koje je zatvaralo šator i zaviri unutra nepoverljivo. Drugi vojnik uđe i bez reči položi na sto poslužavnik. Korson odmah prepoznade njegov sadržaj: vojnička sledovanja uopšte nisu promenila izgled. On pokaza Antoneli kako da zagreje kutije lomeći jedan pečat, a zatim kako da ih otvori, a da pri tom ne ispeče prste. Jeo je s apetitom, služeći se ugrađenim priborom. Na svoje veliko iznenađenje, vide da ga Antonela oponaša bez oklevanja. Poče da oseća poštovanje prema civilima sa Urije.
<BR>&nbsp;&nbsp;&nbsp;&nbsp;&nbsp;Zatim pomisli da im njihova moć sigurno pomaže da sačuvaju hladnokrvnost. Bili bi upozoreni čim bi im zapretila neposredna opasnost. Veranovi vojnici verovatno će s njima imati znatno više muke nego što je komandant mislio.
<BR>&nbsp;&nbsp;&nbsp;&nbsp;&nbsp;Pošto je završio s jelom, Korson ustade. Uputio se prema izlazu iz šatora, ali pre nego je izašao okrenuo se prema Antoneli.
<BR>&nbsp;&nbsp;&nbsp;&nbsp;&nbsp;"Obići ću malo logor i pogledati da li se shvatanja pukovnika Verana o odbrani podudaraju s onima kojima su mene naučili. Moje će mu iskustvo možda biti od koristi. Ne izlazite odavde ni pod kakvim izgovorom. Ne pokazujte se. Nemojte leći pre nego se ja vratim. Pribor za... ovaj... nužne potrebe nalazi se ispod kreveta. Biću napolju najviše jedan sat."
<BR>&nbsp;&nbsp;&nbsp;&nbsp;&nbsp;Gledala ga je ćutke. Pokušao je da odgonetne njen izraz lica i uveri se da mu nije pogrešno shvatala namere. Ali odustade. Ako je glumila, onda je za to zasluživala nagradu.
<BR>&nbsp;&nbsp;&nbsp;&nbsp;&nbsp;Kao što je i očekivao, ona dva vojnika bila su na ulazu. On iskoči napred i pusti šatorsko krilo da bešumno padne.
<BR>&nbsp;&nbsp;&nbsp;&nbsp;&nbsp;"Nameravam da prošetam logorom", reče on bahatim glasom.
<BR>&nbsp;&nbsp;&nbsp;&nbsp;&nbsp;Jedan vojnik odmah lupnu potpeticama i stade u stranu. Disciplina nije bila šala u Veranovom logoru.
<BR>&nbsp;&nbsp;&nbsp;&nbsp;&nbsp;To ga smiri u pogledu Antoneline trenutne sudbine. Logor je bio u stanju ratne pripravnosti i Veran ne bi dopustio da disciplina popusti ni za nokat. Razumno je postupio zabranivši Antoneli da tumara logorom i prepustivši je Korsonu na odgovornost. Imao je prečih briga nego da podiže zatvor za samo jednog zatvorenika. S druge strane, prisustvo žene pretilo je da izazove izvesno kolebanje među vojnicima. Da nije mislio da može da je upotrebi, Veran bi ubio Antonelu na samom početku. Kasnije, kada logor bude utvrđen, a vojnicima bude dato voljno, sve će biti drugačije...
<BR>&nbsp;&nbsp;&nbsp;&nbsp;&nbsp;Korson odagna neprijatnu misao i pogleda oko sebe. Potpuno spržena čistina obrazovala je zacrnjen krug prečnika više stotina metara. Blizu oboda, vojnici su zabadali pikete i povezivali ih svetlucavom žicom. Signalni sistem? Korson je sumnjao. Ljudi koji su razvijali žicu nosili su teške izolirane kombinezone. Pre će biti odbrambena linija. Uprkos krhkom izgledu, mora da je pogibeljna.
<BR>&nbsp;&nbsp;&nbsp;&nbsp;&nbsp;Stotinak metara zauzimalo je polovinu zaštićene površine. Korson pogledom potraži šator veći od ostalih, sa barjačićem na vrhu, ali uzalud. Veranovo komandno mesto ni po čemu se nije razlikovalo od šatora vojnika.
<BR>&nbsp;&nbsp;&nbsp;&nbsp;&nbsp;Nešto dalje, iznenadna mukla vibracija protrese mu sandale. Veran je dubio podzemne odaje. Bez ikakve sumnje, znao je svoj posao.
<BR>&nbsp;&nbsp;&nbsp;&nbsp;&nbsp;Korson izbroja dvadeset sedam hiprona s druge strane čistine. Prema broju šatora, Veran je raspolagao sa više od šest stotina vojnika. Ako je čin pukovnika sačuvao isti smisao od Korsonovog vremena, Veran je morao da ima pod svojom komandom, na početku rata, između deset hiljada i sto hiljada vojnika. Eržistal je svakako bio velika propast za njih. Šest stotina dvadeset treći konjički puk Ptara od Marfije bio je gotovo potpuno uništen. Veran mora da je ispoljio nadljudsku odlučnost da bi ponovo zaveo red među preživelima i da bi ih prisilio da podignu ovaj smanjeni logor kao da se ništa nije dogodilo. Uz to je morao biti obdaren neverovatnom ambicijom, da ne kažemo neizmernom sujetom, da bi sanjao o tome da nastavi borbu.
<BR>&nbsp;&nbsp;&nbsp;&nbsp;&nbsp;Činjenica da je dozvolio Korsonu da slobodno razgleda njegove odbrambene položaje ukazivala je dosta jasno na karakter tog čoveka. Isto je važilo i za njegovu izraženu želju da prikupi milion ljudi da bi upotpunio svoju fantomsku armiju. Blef? Možda. Osim ako ne raspolaže nekim neslućenim rezervama. To Korsona vrati pitanju koje je na svoje veliko čuđenje dugo zanemarivao. Protiv koga se Veran borio u Eržistalu?
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
