<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Afra Samerfild ih je čekala u vazdušnoj komori torusa. Obratila se Bredu čim je skinuo kacigu: "Kovonov hoće da odmah odeš do njega."
<BR>&nbsp;&nbsp;&nbsp;&nbsp;&nbsp;Bred se istog trenutka okrenu Ajvu. "Taj Rus ne progovara ako nema dobar razlog. Postoji neki problem, verovatno politički, verovatno s Amerikancima, inače ne bi zvao mene. Moram da požurim. Nećeš se ljutiti ako te ostavim Afri?" Već je skinuo odelo i bio u pokretu dok je to govorio.
<BR>&nbsp;&nbsp;&nbsp;&nbsp;&nbsp;Ko je taj Kovonov koji je izazvao ovakvu hitnju?
<BR>&nbsp;&nbsp;&nbsp;&nbsp;&nbsp;Ajvo pogleda prema Afri, i još jednom zaključi da je zanosna. Bila je u plavom radnom kombinezonu, sa trakom iste boje u povezanoj kosi, sve zajedno gotovo u skladu s njenim svetlim očima. Zapanjujuća otkrića u vezi s makroskopom odvukla su mu misli od nje na jedan sat, ali je sada bio oboren s nogu obnovljenom snagom.
<BR>&nbsp;&nbsp;&nbsp;&nbsp;&nbsp;"Ne moraš da žuriš!" doviknu širokogrudo, ali Bred je već bio u liftu. Afra se lagano osmehnu, pokazujući jamicu kojom mu je dodirnula novu žicu u mašti.
<BR>&nbsp;&nbsp;&nbsp;&nbsp;&nbsp;Ajvo nije verovao u ljubav na prvi pogled, i bilo mu je smešno što sebe mora da podseća na to. Nije verovao u želju za onim što pripada drugome, ali ga je Afra sasvim očarala. Način na koji se Bred razmetao njom, ne mareći za to kako utiče na druge muškarce, bio je dokaz njegove samouverenosti.
<BR>&nbsp;&nbsp;&nbsp;&nbsp;&nbsp;"Mislim da bi bilo najbolje da ti pokažem zajedničku prostoriju", reče ona. "Kada bude gotov, on će prvo tamo otići da nas traži."
<BR>&nbsp;&nbsp;&nbsp;&nbsp;&nbsp;Uzbuđivala ga je pomisao da pođe s njom bilo kuda. Neizvesna sudbina ljudskog roda povukla se u drugi plan kada se pojavila Afra. Njena pojava i njena pažnja su na trenutak pripale njemu, koliko god da je ta veza bila površna. Bilo mu je prijatno već to što je mogao da tako šeta s lepom devojkom, i nadao se da će obilazak potrajati.
<BR>&nbsp;&nbsp;&nbsp;&nbsp;&nbsp;"Hoćeš li nam pomoći, Ajvo?" upita ona, i prećutna prisnost upotrebe njegovog ličnog imena prožela ga je bezrazložnim trncima. Osećao se nezrelo.
<BR>&nbsp;&nbsp;&nbsp;&nbsp;&nbsp;"Šta ti je Bred rekao o meni?" uzvratio je pitanjem. Njen parfem, ovako blizu, bio je delikatni dah tek otvorene ruže.
<BR>&nbsp;&nbsp;&nbsp;&nbsp;&nbsp;Povela ga je prema liftu koji se upravo vratio, pošto ga je Bred onako žurno upotrebio. "Ne mnogo, moram da priznam. Samo to da ste se sprijateljili prilikom jednog od pređašnjih projekata, i da si mu potreban da bi stupio u vezu sa još jednim prijateljem, sa drugog projekta. Šejnom."
<BR>&nbsp;&nbsp;&nbsp;&nbsp;&nbsp;Tek tada je primetio koliko su liftovi mali. Morala je sasvim da mu se približi, tako da ga je bockala desnom dojkom u mišicu. To samo platno dodiruje platno, pomislio je, ali nije zaista verovao u to. "To je u stvari Sch¸n, sa imlautom iznad o. Nemačka reč za... "
<BR>&nbsp;&nbsp;&nbsp;&nbsp;&nbsp;"Pa naravno!" uskliknu ona uzbuđeno. Njen udisaj zauzvrat uzbudi njega, ali iz drugog razloga. "Nikad se ne bih setila - iako govorim nemački još od detinjstva."
<BR>&nbsp;&nbsp;&nbsp;&nbsp;&nbsp;I još je bila dete, snažno je to osećao. Osetio je potrebu da produži taj razgovor. "Govoriš još neki jezik?" Nezrelo? Balavo!
<BR>&nbsp;&nbsp;&nbsp;&nbsp;&nbsp;"O da, naravno. Uglavnom one iz porodice indoevropskih jezika - ruski, španski, francuski, persijski - ali radim i na arapskom i kineskom, na pisanom obliku ovog poslednjeg zasad, zato što pokriva tako mnogo govornih oblika. Kineski simboli se više zasnivaju na značenju nego na fonetici, znaš, i to zahteva sasvim drugačiji pristup. Osećam se tako priprosto kada me Bred zadirkuje na malezijskom ili baskijskom ili algonkinskom narečju. Nadam se da nisi i ti jedan od tih svestranih lingvista..."
<BR>&nbsp;&nbsp;&nbsp;&nbsp;&nbsp;"Pao sam iz latinskog u gimnaziji."
<BR>&nbsp;&nbsp;&nbsp;&nbsp;&nbsp;Ona se nasmeja.
<BR>&nbsp;&nbsp;&nbsp;&nbsp;&nbsp;Ajvo pokuša da razdvoji telesnu reakciju, koju je osetio, od misaonog sadržaja njihovog razgovora, plašeći se kakve frojdovske omaške. "Ne, stvarno. 'Šen' je jedina strana reč koju znam."
<BR>&nbsp;&nbsp;&nbsp;&nbsp;&nbsp;Proučavala ga je uznemirenog izraza. "Je li to neka - misaona blokada? Dobar si u nekim drugim stvarima, ali ne..."
<BR>&nbsp;&nbsp;&nbsp;&nbsp;&nbsp;Vožnja liftom se konačno završi, i ona odvoji svoj torzo od njegovog. Popeše se u vagonet. Sada ga je ometalo njeno bedro, priljubljeno uz njegovo. Da li je zaista nesvesna džumbusa koji je izazvala u njegovim nervnim završecima - sinapsama? "Izgleda da ti Bred to nije rekao. Ja nisam nikakav genije. Jesam prilično dobar u izvesnim misaonim radnjama, na način na koji slaboumni umeju da izvode složene matematičke trikove napamet, ili da igraju vrhunski šah - ali osim toga sam običan momak prosečnih sposobnosti. Rekao bih da si mislila da sam kao Bred, a?" Nije nego!
<BR>&nbsp;&nbsp;&nbsp;&nbsp;&nbsp;Uspela je da pocrveni. "Rekla bih da jesam, Ajvo. Oprosti. Toliko sam slušala o Šenu, a onda si se pojavio ti..."
<BR>&nbsp;&nbsp;&nbsp;&nbsp;&nbsp;"Šta ti je rekao o Šenu?"
<BR>&nbsp;&nbsp;&nbsp;&nbsp;&nbsp;"Dovoljno za manji priručnik. Kako ste se upoznali, Ajvo?"
<BR>&nbsp;&nbsp;&nbsp;&nbsp;&nbsp;"Šen i ja? Nikada ga nisam sreo, u stvari."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Znaš za projekte? Onaj u kome je on..."
<BR>&nbsp;&nbsp;&nbsp;&nbsp;&nbsp;Ona pogleda u stranu i njen lepršavi konjski rep očeša mu lice. Da li to ona svesno koketira? Ne, samo je prirodna, on je taj koji reaguje. "Da", reče ona, "Bred me je obavestio i o tome. Kako je Šen bio - u zajednici slobodne ljubavi. Samo..."
<BR>&nbsp;&nbsp;&nbsp;&nbsp;&nbsp;"Onda ćeš razumeti da nisam mogao da stanujem s njim."
<BR>&nbsp;&nbsp;&nbsp;&nbsp;&nbsp;"Da, jasno mi je. Ali kako to da samo ti znaš gde je on sada?"
<BR>&nbsp;&nbsp;&nbsp;&nbsp;&nbsp;"Ne znam. Bred zna. Znaju i ostali učesnici u projektu ali ne govore o tome."
<BR>&nbsp;&nbsp;&nbsp;&nbsp;&nbsp;Ovaj put je pocrvenela od ljutnje i on oseti jarosno stezanje mišića njene noge. Mrzi kada je izostavljaju iz nečega.
<BR>&nbsp;&nbsp;&nbsp;&nbsp;&nbsp;"Bred mi je rekao da samo ti možeš da ga pozoveš!"
<BR>&nbsp;&nbsp;&nbsp;&nbsp;&nbsp;"To je - deo našeg sporazuma."
<BR>&nbsp;&nbsp;&nbsp;&nbsp;&nbsp;"Bred zna gde je Šen ali ne želi sam da pođe po njega? To ne liči na..."
<BR>&nbsp;&nbsp;&nbsp;&nbsp;&nbsp;Putovanje prugom bilo je završeno, i nisu naišli na tunel za zaljubljene.
<BR>&nbsp;&nbsp;&nbsp;&nbsp;&nbsp;"Bred ne može da sam ode po njega. Mislim da možeš da me nazoveš posrednikom, ili ličnim sekretarom. Kontakt-služba: to je najbliže. Šen jednostavno ne da nikome da dođe do njega, ako to ne ide preko mene. Ne upušta se ni u šta što nije dovoljno izazovno."
<BR>&nbsp;&nbsp;&nbsp;&nbsp;&nbsp;"Tuđinski razarač koji je onesposobio ceo naš istraživački tim - zar to nije dovoljno?"
<BR>&nbsp;&nbsp;&nbsp;&nbsp;&nbsp;Znači, znala je šta mu je Bred ispričao. "Nisam siguran. Znaš, Šen je genije."
<BR>&nbsp;&nbsp;&nbsp;&nbsp;&nbsp;"Znam, Bred mi je to mnogo puta ponovio. Neuporediv IQ, i potpuno odsustvo morala. Ali ovo mora biti dovoljan razlog!"
<BR>&nbsp;&nbsp;&nbsp;&nbsp;&nbsp;"Ja sam tu da odlučim o tome."
<BR>&nbsp;&nbsp;&nbsp;&nbsp;&nbsp;Stigli su do zajedničke prostorije: bila je to prostrana odaja sa silom teže bliskom zemaljskoj, lakim stolicama i nekoliko stolova za igre. Ajvo se pitao kako izgleda bilijar ili stoni tenis u uslovima delimične gravitacije. Kraj ulaza je visilo nekoliko ramova: bile su to gimnastičke lestvice sa pomičnim pločama. Na svakoj ploči je bilo odštampano ime.
<BR>&nbsp;&nbsp;&nbsp;&nbsp;&nbsp;"Šta je to Blenk?" pročitao je prvi natpis na najbližoj ploči.
<BR>&nbsp;&nbsp;&nbsp;&nbsp;&nbsp;"A, to je ime osobe", reče ona. "Fred Blenk, jedan od poslužitelja. Prvak u stonom tenisu. Mislim da nije bilo u redu da - hoću da kažem, ova prostorija je za naučnike, ljude sa diplomom. Da se tu opuste."
<BR>&nbsp;&nbsp;&nbsp;&nbsp;&nbsp;"Poslužiteljima nije potrebno da se opuste?"
<BR>&nbsp;&nbsp;&nbsp;&nbsp;&nbsp;Izgledala je pomalo postiđeno. "Ono je Fred, onaj što čita časopis."
<BR>&nbsp;&nbsp;&nbsp;&nbsp;&nbsp;Bio je to crnac kudrave kose, u kombinezonu. Kraj njega je sedeo naučnik, belac, punačak i veseo; bilo je očito da su upravo dovršili partiju. Ajvu se činilo da je samo Afra bila ta kojoj je tu nešto smetalo, i to mu je otkrilo ponešto i o njoj i o ostalom osoblju na stanici. Naučnici su poštovali umeće gde god bi na njega naišli; Afra je imala drugačije sklonosti. Krupni belac je na trenutak verovatno zavideo Blenku na njegovoj veštini sa reketom, ne mareći za tričariju kakva je stepen obrazovanja.
<BR>&nbsp;&nbsp;&nbsp;&nbsp;&nbsp;Na sredini odaje stajalo je postolje sa blistavom skulpturom u visini očiju. Ajvo zastade da prouči ovaj istaknuti predmet. Bio je to model bagera, kao iz knjiga, sa slatkom malom lopatom. Kabina je imala popločan krov kao kod seoske kuće, sa blago ukošenim krovom na rogove i sjajnim polumesecom na vratima. U nazubljenoj lopati nalazila se kugla nalik na kliker, tako prefinjene izrade da je na njenoj površini jasno video tačne obrise severnoameričkog kontinenta.
<BR>&nbsp;&nbsp;&nbsp;&nbsp;&nbsp;Postolje je nosilo ukrasna slova S Z K S.
<BR>&nbsp;&nbsp;&nbsp;&nbsp;&nbsp;"Šta ovo znači?"
<BR>&nbsp;&nbsp;&nbsp;&nbsp;&nbsp;Ponovo je izgledala postiđeno. "Brad to zove 'platinirani nužnik'", promrmlja poluglasno, iako nije bilo nikog u blizini. "To i jeste. Platiniran, mislim. Zamisao je njegova, a izrađen je u radionici. Izgleda da se sviđa muškarcima."
<BR>&nbsp;&nbsp;&nbsp;&nbsp;&nbsp;"Ali, ova slova S Z K S. Nije moguće da znače..."
<BR>&nbsp;&nbsp;&nbsp;&nbsp;&nbsp;Opet je malo porumenela, i zbog toga mu je bila draga; osećao je da se njen konzervativizam u drugim slučajevima znatno razlikovao. "Moraćeš da ga pitaš." Onda promeni temu. "Ma, mi eto tako stojimo i pričamo o nevažnim stvarima umesto o tebi. Odakle dolaziš, Ajvo? To jest, gde si se nastanio pošto si napustio projekt?"
<BR>&nbsp;&nbsp;&nbsp;&nbsp;&nbsp;"Skitao sam po Džordžiji, uglavnom. Svi mi koji smo učestvovali u projektu imali smo obezbeđene prihode, bar dok se ne zaposlimo. Nisu bili nešto naročito, ali meni i ne treba mnogo."
<BR>&nbsp;&nbsp;&nbsp;&nbsp;&nbsp;"Zanimljivo. Ja sam rođena u Mejkonu, znaš. To je u Džordžiji."
<BR>&nbsp;&nbsp;&nbsp;&nbsp;&nbsp;Mejkon! "Nisam znao." Ali znao je, nekako.
<BR>&nbsp;&nbsp;&nbsp;&nbsp;&nbsp;"Ali zašto te je zanimala ta država? Poznaješ nekog tamo?"
<BR>&nbsp;&nbsp;&nbsp;&nbsp;&nbsp;"Moglo bi se reći." Kako da joj objasni deset godina prividne dokolice, provedenih u praćenju puta sina nacije?
<BR>&nbsp;&nbsp;&nbsp;&nbsp;&nbsp;Nije navaljivala. "Trebalo bi da ti pokažem i ambulantu: Bred je to pomenuo. Valjda hoće da te pripremi da daš Šenu tačan opis."
<BR>&nbsp;&nbsp;&nbsp;&nbsp;&nbsp;Pošli su dalje.
<BR>&nbsp;&nbsp;&nbsp;&nbsp;&nbsp;Ajvo se pitao šta je to bilo toliko važno u ambulanti, ali se zadovoljio da sačeka njeno objašnjenje. Svakog trenutka je saznavao nešto novo o njoj, i bio je željan podataka, bili oni pozitivni ili negativni.
<BR>&nbsp;&nbsp;&nbsp;&nbsp;&nbsp;"Ima tu nešto što ne razumem", požali se Afra. "Zašto je Šen učestvovao u onom drugom projektu. Trebalo je da bude sa Bredom."
<BR>&nbsp;&nbsp;&nbsp;&nbsp;&nbsp;"Krio se. Znaš parabolu o dobroj ribi?"
<BR>&nbsp;&nbsp;&nbsp;&nbsp;&nbsp;"Dobra riba?" Obrve joj se ljupko podigoše.
<BR>&nbsp;&nbsp;&nbsp;&nbsp;&nbsp;"Dobra riba, koju je ribar hvatao u mrežu i čuvao u čamcu, dok je loša bila odbačena. Matej, XIII: 48."
<BR>&nbsp;&nbsp;&nbsp;&nbsp;&nbsp;"A da. Naravno. Kakva je pouka?"
<BR>&nbsp;&nbsp;&nbsp;&nbsp;&nbsp;"Da si ti riba u jezeru, kojoj bi vrsti volela da pripadaš?"
<BR>&nbsp;&nbsp;&nbsp;&nbsp;&nbsp;"Dobroj, naravno. Poenta parabole je da će dobri uživati Božju milost, dok loše čeka propast."
<BR>&nbsp;&nbsp;&nbsp;&nbsp;&nbsp;"Ali šta se zapravo događa sa dobrom ribom?"
<BR>&nbsp;&nbsp;&nbsp;&nbsp;&nbsp;"Pa, odneće je na pijacu i..." zastala je. "Dobro, bar neće biti odbačena."
<BR>&nbsp;&nbsp;&nbsp;&nbsp;&nbsp;"A loša riba će nastaviti da pliva u jezeru, kao i pre, jer je ribar neće hteti. Ja bih više voleo da budem od te vrste."
<BR>&nbsp;&nbsp;&nbsp;&nbsp;&nbsp;"Pretpostavljam, ako to posmatraš na taj način. Ali kakve to ima veze sa..." Ponovo je zaćutala. "Šta su radili sa genijima u Bredovom projektu?"
<BR>&nbsp;&nbsp;&nbsp;&nbsp;&nbsp;"Nisam bio uključen u to. Ali, čini mi se da je Šen želeo da živi svoj život, bez nadzora eksperimentatora. Zato se sakrio tamo gde nisu mogli da ga pronađu. Loša riba."
<BR>&nbsp;&nbsp;&nbsp;&nbsp;&nbsp;"Bred nije imao nevolja. A znam da ih nije prevario, kao što nije ni mene. Mnogo je inteligentniji nego što priznaje."
<BR>&nbsp;&nbsp;&nbsp;&nbsp;&nbsp;Ajvo se priseti da joj je Bred rekao da ima koeficijent inteligencije sto šezdeset. "Je l' tako? Meni je od prvog trenutka izgledao sasvim normalno."
<BR>&nbsp;&nbsp;&nbsp;&nbsp;&nbsp;"Takav je on. Slaže se sa svima, i moraš dobro da ga upoznaš da bi shvatio koliko je dubok i pametan. Projekt je s njim doživeo veliki uspeh - ali ti to već znaš. Iako on pokušava da nas sve ubedi da je glup u poređenju sa Šenom. Neko vreme sam verovala da je izmislio Šena da bi me zadirkivao; ali s ovom krizom..."
<BR>&nbsp;&nbsp;&nbsp;&nbsp;&nbsp;"Aha. Tako je bilo i sa mnom, na neki način. Ali sada osećam da moram da verujem u Šena, iako bih najviše voleo da ga zaboravim; u protivnom, ne bi bilo razloga da se zadržavam ovde."
<BR>&nbsp;&nbsp;&nbsp;&nbsp;&nbsp;Ona se osmehnu. "Da se i sama nisam često osećala slično, rekla bih ti da ne sažaljevaš sebe. Niko ne voli da se oseti glupim, ali pored Breda..."
<BR>&nbsp;&nbsp;&nbsp;&nbsp;&nbsp;"Aha", ponovi on.
<BR>&nbsp;&nbsp;&nbsp;&nbsp;&nbsp;Uđoše u ambulantu. Imala je onaj svojstveni miris antiseptika, uobičajenu auru sterilne depresije. "Ovo su - ta petorica", reče ona i dovede ga do muškaraca u uredno poređanim stolicama. "Dr Džonson, dr Smit, dr Sung, dr Mbsleuti i gospodin Holt. Sve cenjeni astrolozi i kriptolozi."
<BR>&nbsp;&nbsp;&nbsp;&nbsp;&nbsp;"Džonson? Holt? Sung? Poznata su mi ta imena."
<BR>&nbsp;&nbsp;&nbsp;&nbsp;&nbsp;"Da, Bred ih je verovatno pomenuo, ako nisi ranije čuo za njih. Po njima su imenovane značajne planete koje smo otkrili. Da li ti je Bred objasnio...?"
<BR>&nbsp;&nbsp;&nbsp;&nbsp;&nbsp;"Pokazao mi je neke planete. Nisam shvatio - ma, nema veze. Sada znam."
<BR>&nbsp;&nbsp;&nbsp;&nbsp;&nbsp;Okrenuo se ljudima u stolicama. Dr Džonson je bio čovek svetačkog lika, šezdesetih godinama, sa prosedom kosom i obrvama, i dubokim karakternim borama oko očiju. Pogled mu je bio otvoren i prijatan, ali ukočen, kao da je bio zaokupljen nekakvom nerešivom nebeskom zagonetkom.
<BR>&nbsp;&nbsp;&nbsp;&nbsp;&nbsp;"Doktore", reče Ajvo. "Bio sam zadivljen vašom planetom, sa onim knedlastim biljkama i žutim drvećem."
<BR>&nbsp;&nbsp;&nbsp;&nbsp;&nbsp;Vedre sive oči se razbistriše. Čvrsta vilica se opusti a usne se, posle nekoliko sekundi, razdvojiše. "A - a - a", reče Džonson. S ugla usana mu poteče malo pljuvačke.
<BR>&nbsp;&nbsp;&nbsp;&nbsp;&nbsp;"Zdravo", reče Afra razgovetno. "Zdra-vo."
<BR>&nbsp;&nbsp;&nbsp;&nbsp;&nbsp;Džonson se nasmeši, ne zatvarajući usta. Do njih dođe zadah izmeta.
<BR>&nbsp;&nbsp;&nbsp;&nbsp;&nbsp;"To je pokušavao da kaže", objasni Afra. "Zdravo. Uvek je bio srdačan."
<BR>&nbsp;&nbsp;&nbsp;&nbsp;&nbsp;Šmrknula je. "Uh, bolničar!"
<BR>&nbsp;&nbsp;&nbsp;&nbsp;&nbsp;Pojavi se mlad muškarac u belom, bolničar. "Ja ću se pobrinuti za to, gđice Samerfild", reče. "Možda ne bi bilo loše da ih sad ostavite."
<BR>&nbsp;&nbsp;&nbsp;&nbsp;&nbsp;"Da." Pošla je prema izlazu. "Nemaju bogzna kakvu kontrolu nad sobom", reče. "Pokušavamo da ih ponovo podučimo, ali nismo imali dovoljno vremena da zaključimo u kojoj će meri moći da se oporave. Strašno je to što im se dogodilo, i mi i dalje..."
<BR>&nbsp;&nbsp;&nbsp;&nbsp;&nbsp;Bred im je, hodnikom, žurio u susret. "Nevolja", reče, pridruživši im se. "Stiže nam američki senator, gadan tip. Neko mu je prišapnuo o razaraču uma, dolazi da istraži slučaj."
<BR>&nbsp;&nbsp;&nbsp;&nbsp;&nbsp;"Je li to loše?" upita Ajvo.
<BR>&nbsp;&nbsp;&nbsp;&nbsp;&nbsp;"Jeste, ako uzmemo u obzir da niko od nas nije o ovome obavestio bilo koga van ove stanice", reče Bred. "Ne daj da te prevari naša otvorenost prema tebi. Pravili smo lažne izveštaje u ime svih pet žrtava, samo da sačuvamo privid normalnosti dok ne rešimo ovaj problem. Dok se to ne dogodi, niko neće napustiti stanicu - mislim, niko od onih koji znaju."
<BR>&nbsp;&nbsp;&nbsp;&nbsp;&nbsp;"Šta je sa čovekom koji me je doveo? Grotonom?"
<BR>&nbsp;&nbsp;&nbsp;&nbsp;&nbsp;"On ume da ćuti. Uostalom, sve što je tada znao, bilo je da si mi potreban ovde, gde može da te nađe i šta da ti kaže kada ostanete nasamo."
<BR>&nbsp;&nbsp;&nbsp;&nbsp;&nbsp;Ovo je objasnilo praćenje. Groton nije hteo da stupi u vezu pred drugim ljudima, iako je na kraju bio prinuđen.
<BR>&nbsp;&nbsp;&nbsp;&nbsp;&nbsp;"Ne sudi pogrešno o njemu", reče Afra. "Harold i Beatriks su veoma dragi ljudi."
<BR>&nbsp;&nbsp;&nbsp;&nbsp;&nbsp;Da li je to značilo da je Groton oženjen? Ajvo ga nije tako ocenio. Ovo mu je još jednom pokazalo koliko su pogrešni umeli da budu prvi utisci.
<BR>&nbsp;&nbsp;&nbsp;&nbsp;&nbsp;"Evo kakva je situacija", reče Bred uvodeći ih u svoju sobu. "Senator Borlend je na putu. Taj čovek je problem prve klase. Borlendu je ovo prvi mandat, ali je već predviđen za sticanje nacionalnog publiciteta, i sasvim je beskrupulozan. Nije glup. U stvari, postoji velika mogućnost da je dovoljno pametan da se zakači za događaj sa razaračem. Sigurno je da će zahtevati da vidi čitavu predstavu, i biće čupavo ako pokušamo da mu podmetnemo lažnjaka."
<BR>&nbsp;&nbsp;&nbsp;&nbsp;&nbsp;"Ali ne smemo mu pokazati razarač!" uzviknu Afra panično.
<BR>&nbsp;&nbsp;&nbsp;&nbsp;&nbsp;"Ne možemo ni da mu zabranimo, ako bude uporan - a jeste. Zna da je na tragu nečem krupnom, i namerava da se pojavi na naslovnim stranama širom sveta pre nego što završi s nama. Kovonov mi je jasno rekao: Borlend je Amerikanac, i stoga je moja bebica. Moram nekako da ga onesposobim dok ne provalimo ovu stvar i preuzmemo kontrolu, ili će da lete fekalije."
<BR>&nbsp;&nbsp;&nbsp;&nbsp;&nbsp;"Kada ga očekujemo?" upita Ajvo.
<BR>&nbsp;&nbsp;&nbsp;&nbsp;&nbsp;"Za šest sati od ovog trenutka. Jedva smo uspeli da doznamo da se ukrcao, i tek smo maločas saznali šta smera. On je od onih staromodnih galamdžija, ali ume da čuva tajnu ako mu je to od koristi, i nije politički amater. Ovo je očigledno planirao već neko vreme, i sada dolazi da nas izmuze za onaj publicitet koji donosi glasove birača."
<BR>&nbsp;&nbsp;&nbsp;&nbsp;&nbsp;"Zašto mu onda ne kažemo istinu? Kad je tako bistar, trebalo bi da bude spreman da učini i nešto od koristi za birače, umesto da..."
<BR>&nbsp;&nbsp;&nbsp;&nbsp;&nbsp;"Istina bez rešenja bi nas dotukla - a Borlend bi se našao na glasačkom listiću svoje partije za predsednika. Njega ne zanima naša dobrobit, ili budućnost svemirskih istraživanja. Bio bi presrećan da izvuče korist iz toga što je Ameriku oslobodio makroskopa."
<BR>&nbsp;&nbsp;&nbsp;&nbsp;&nbsp;"Ali druge zemlje sveta bi nastavile projekt, zar ne? Zar sve ovo nije pod zvaničnim pokroviteljstvom UN?"
<BR>&nbsp;&nbsp;&nbsp;&nbsp;&nbsp;"I više je nego zvanično. Zaista bi mogle - i u tom slučaju bismo vrlo brzo postali bivša sila, pogotovo posle onih drugih provala, kakva je bila ona sa mojim toplotnim štitom. Amerika ne može da se meri s tuđinskom naukom koju imamo ovde, kada ova postane svima dostupna. A opet - projekt makroskopa bi mogao i da se ugasi, zbog straha, zbog priča o zracima smrti iz svemira. Prosečni stanovnik planete gaji duboko nepoverenje prema modernoj svemirskoj tehnologiji, možda zato što ne nalikuje dovoljno staroj koncepciji svemirske opere. Ljudi bi još mogli da prihvate pomisao o astronautima koji neustrašivo osvajaju svemir u svojim raketama, ali ne i takve stvari kao što su relativistička kosmologija i kvantna fizika..."
<BR>&nbsp;&nbsp;&nbsp;&nbsp;&nbsp;"A kako bi bilo da damo senatoru to što traži - da malo gvirne tamo kad je već navalio?"
<BR>&nbsp;&nbsp;&nbsp;&nbsp;&nbsp;"Šta bi se time rešilo? Ili bi ga to zaobišlo, u kom slučaju bi imao u rukama dokaz da ubijamo najbolje svetske naučnike pomoću manje egzotičnih sredstava nego što se tvrdi - međunarodna zavera, prirodno - ili bi i sam bio pogođen. A tada bismo morali da objasnimo slučaj pet naučnika plus senatora Sjedinjenih Država."
<BR>&nbsp;&nbsp;&nbsp;&nbsp;&nbsp;Ajvo slegnu ramenima. "Rekao bih da si u sosu, onda."
<BR>&nbsp;&nbsp;&nbsp;&nbsp;&nbsp;"Jedini izlaz nam je da rešimo slučaj pre nego što on stigne ovamo. Zbog toga nam je hitno potreban Šen."
<BR>&nbsp;&nbsp;&nbsp;&nbsp;&nbsp;"Nema više vremena da ga dovedemo sa Zemlje", primeti Afra.
<BR>&nbsp;&nbsp;&nbsp;&nbsp;&nbsp;Bred je ćutao.
<BR>&nbsp;&nbsp;&nbsp;&nbsp;&nbsp;"Ionako nisam siguran da bi Šen pristao da nam pomogne", reče Ajvo. "Može biti da mu i nije stalo do Amerike, ili makroskopa."
<BR>&nbsp;&nbsp;&nbsp;&nbsp;&nbsp;"Do čega mu je stalo?" zatraži Afra.
<BR>&nbsp;&nbsp;&nbsp;&nbsp;&nbsp;Bred preduhitri mogući odgovor. "Hajde da se odmorimo. Ponašamo se kao da se ovo ne tiče nikog drugog na ovoj stanici."
<BR>&nbsp;&nbsp;&nbsp;&nbsp;&nbsp;Afra zausti da se pobuni, ali joj on pokri usne prstima i primora je da se pokori. Ajvo shvati da ona prihvata od Breda i ono što niko drugi ne bi mogao da joj nametne. S druge strane, njena primedba bila je opravdana. Bred im je spustio u krilo bombu sa upaljačem tempiranim da eksplodira za šest sati, a onda pozvao na predah kao da je stvar bez ikakve važnosti. Kako je ovo stvorenje puno duha moglo da zna da je Bred već učinio sve što je mogao da dozove konjicu, ili da je predah koji je predložio bio čin samo prividne ravnodušnosti? A ipak mu je verovala.
<BR>&nbsp;&nbsp;&nbsp;&nbsp;&nbsp;Kako bi voleo da ima takvu devojku...
<BR>
<BR>&nbsp;&nbsp;&nbsp;&nbsp;&nbsp;"Predah" je bio u obliku elegantne večere kod Grotonovih. Ajvo je zaključio da je Harold Groton bio ad hoc izaslanik i morao je ponovo da ispravi utisak koji je stekao o njemu. Bredov ukus da odabere društvo uvek je bio nepogrešiv.
<BR>&nbsp;&nbsp;&nbsp;&nbsp;&nbsp;Beatriks, Haroldova supruga, bila je punačka, nasmejana osoba od nekih četrdesetak godina, svetle kose i očiju, ali nikad lepa u fizičkom smislu. Njihov stan bio je ugodan na nenametljiv način, kao da je domaćin više mislio na udobnost nego na spoljašnjost, nasuprot priči koju je pričalo Afrino obitavalište. Ajvo je imao utisak da se nalazi u nekoj zgradi na Zemlji, i činilo mu se da bi mogao da ugleda ulicu ako samo baci pogled kroz prozor. Da je bilo prozora.
<BR>&nbsp;&nbsp;&nbsp;&nbsp;&nbsp;Umesto toga, pronašao je nešto bolje. Grotonovi su bili nastanjeni na ivici torusa, tamo gde bi na točku bila guma. Stanica je bila okrenuta bočno prema Suncu, tako da je jedan zid neprestano bio osvetljen dok je drugi ostajao u senci. Ovo je bila tamna strana. Postojao je veliki portal koji je gledao pravo prema beskrajnoj noći.
<BR>&nbsp;&nbsp;&nbsp;&nbsp;&nbsp;"Menja se u zavisnosti od doba godine", reče Bred primetivši smer Ajvove pažnje. "Tehnički, ova stanica je planeta, i ima godišnja doba. Poseduje rotaciju, da bi se ostvarila sila teže, osoblja radi, i ta joj rotacija daje žiroskopsku stabilnost. Stanica održava položaj u apsolutnom smislu dok kruži oko Sunca, tako da imamo zvezdani dan. Za tri meseca taj portal će gledati u sumrak, a za šest će biti podne, i moraće da ga zatamne jakim filterima."
<BR>&nbsp;&nbsp;&nbsp;&nbsp;&nbsp;Ajvo pogleda napolje, prema neprirodno mirnim zvezdama ove arktičke noći. "Pomeraju se!" uzviknu, i oseti se budalasto. Bilo je prirodno što je imao utisak o kretanju; torus se okretao, tako da je nebo, vidljivo s ovog prozora, pravilo pun krug za nekoliko minuta, kao da je bilo pričvršćeno na osovinu vaseljene. Bile su to iste zvezde i sazvežđa koja je video sa kućišta makroskopa, ali je ovaj vidik sa portala potpuno promenio njegovo poimanje prostora. Bio je to prizor od koga mu se doslovce zavrtelo u glavi.
<BR>&nbsp;&nbsp;&nbsp;&nbsp;&nbsp;Svi su se smešili. "Teško je poverovati da se sve te zvezde razilaze", reče on, prilično neubedljivo.
<BR>&nbsp;&nbsp;&nbsp;&nbsp;&nbsp;"Većina ovih koje vidiš to ne čine", reče Afra. "Pripadaju našoj galaksiji, Mlečnom putu, koja je stabilna u odnosu na druge. Čak i okolne galaksije prilično postojano održavaju svoj položaj."
<BR>&nbsp;&nbsp;&nbsp;&nbsp;&nbsp;Ajvo shvati da je iz jedne nepreciznosti prešao u drugu. Ali mu Beatriks nenamerno priteče u pomoć. "Mislila sam da se svaka galaksija udaljava od ostalih, i to strahotnom brzinom. Zbog one velike zbrke."
<BR>&nbsp;&nbsp;&nbsp;&nbsp;&nbsp;"Takozvani Veliki prasak", reče Bred, ovaj put bez osmeha. "U pravu si, Triks. Grupe galaksija se razilaze, ili se bar nama tako čini. Ali ovo bi trebalo da bude privremeno stanje, i već bi trebalo da je u toku povratni proces, pošto je naša vaseljena konačna i potpada pod proračunati gravitacioni radijus. Za koju godinu posmatranja kroz makroskop imaćemo jasniju predstavu. Pod pretpostavkom da uspemo da savladamo prepreke galaksijske interference."
<BR>&nbsp;&nbsp;&nbsp;&nbsp;&nbsp;"Povratni proces?" Beatriks se zabrinula. "Hoćeš da kažeš da će sve početi da se sažima?"
<BR>&nbsp;&nbsp;&nbsp;&nbsp;&nbsp;"Bojim se da je tako. Biće prilično tesno, uskoro."
<BR>&nbsp;&nbsp;&nbsp;&nbsp;&nbsp;"O", reče ona, uzrujano.
<BR>&nbsp;&nbsp;&nbsp;&nbsp;&nbsp;"Da, za pet ili šest milijardi godina stvari mogu gadno da se iskomplikuju."
<BR>&nbsp;&nbsp;&nbsp;&nbsp;&nbsp;Bred ju je zadirkivao, pomalo okrutno po Ajvovom mišljenju, i sada je bio red na njega da pomogne. "Kakva je to galaktička interferenca? Govoriš li o...?"
<BR>&nbsp;&nbsp;&nbsp;&nbsp;&nbsp;"Ne, nije reč o razaraču. Ovo je nešto manje napadno. Domet makroskopa unutar Galaksije je apsolutan - ali nikako ne uspevamo da dođemo do razumljivih snimaka iz drugih galaksija. To jest, dobijamo neprirodne snimke. Samo zbrka koja bledi i vraća se. Stoga su naši odgovarajući teleskopi i dalje superiorniji za razdaljine od milion i milijardu svetlosnih godina."
<BR>&nbsp;&nbsp;&nbsp;&nbsp;&nbsp;"Veliko Oko i Veliko Uvo pogodniji su za veće udaljenosti od Velikog Nosa", primeti Ajvo.
<BR>&nbsp;&nbsp;&nbsp;&nbsp;&nbsp;"Ipak, ubeđeni smo da će razvoj vrhunske tehnologije dovesti makroskop u pravu formu za njuškanje."
<BR>&nbsp;&nbsp;&nbsp;&nbsp;&nbsp;"U međuvremenu, rekao bih da ćete morati da se zadovoljite našom galaksijom", reče Ajvo. "To je nekih sto milijardi ili više zvezda za njuškanje, u tri ili četiri dimenzije."
<BR>&nbsp;&nbsp;&nbsp;&nbsp;&nbsp;"I sve planete, svako zrnce prašine, vremenom", složi se Bred. "Možemo da vidimo bukvalno sve - ukoliko budemo imali dovljno 'skopova i ljudi za osmatranje."
<BR>&nbsp;&nbsp;&nbsp;&nbsp;&nbsp;"Četiri dimenzije?" ponovo će Beatriks.
<BR>&nbsp;&nbsp;&nbsp;&nbsp;&nbsp;"Prostorno-vremenski kontinuum", reče Bred. "Ili, u ljudskim pojmovima, naš stari problem razdaljina-vreme. Što je udaljenija zvezda koju posmatramo, starija je, zbog vremena koje je potrebno makronima da doputuju ovamo. Ovo nije toliko značajno kada osmatramo Zemlju, jer je vremenski razmak svega pet sekundi. Ali Alfa Kentauri je udaljena četiri godine, a oni zbunjujući monstrumi kao Betelgez - 'Bitl-đus', za poznavaoce <EM>Neprevodiva igra reči. - (Prim. prev.)</EM> - tri stotine. Ona civilizacija na Sungu, surle, koje sam danas pokazao Ajvu, nalazi se deset hiljada godina daleko. Otuda bi naša galaktička mapa, dovršena, bila već zastarela, sa varijabilom do sedamdeset hiljada godina. Ako ne uspemo da pronađemo način da odredimo dimenziju vremena, sav trud je beznadežan."
<BR>&nbsp;&nbsp;&nbsp;&nbsp;&nbsp;"O!"
<BR>&nbsp;&nbsp;&nbsp;&nbsp;&nbsp;"Kada bismo posedovali neki način za trenutno prevaljivanje razdaljine - a to je u ovom našem postojanju daleko od ostvarenja - opet bismo imali grdnih muka da posetimo civilizaciju na Sungu, pod pretpostavkom da je naš trenutni sistem zasnovan na mirovanju vaseljene, a tu tek nastaje problem. Naša Galaksija se pokreće i rotira u priličnoj meri. Zvezda udaljena trideset hiljada svetlosnih godina našla bi se daleko od koordinata ucrtanih u naše mape, čak i da su bile savršeno precizne po našim sadašnjim merilima."
<BR>&nbsp;&nbsp;&nbsp;&nbsp;&nbsp;"Zašto se onda ne okrenemo Galaksiji?" upita Ajvo. "Zvezde su relativno stabilne u poređenju s njihovim međusobnim odnosima unutar Galaksije, zar ne?"
<BR>&nbsp;&nbsp;&nbsp;&nbsp;&nbsp;"Bilo bi suviše jednostavno, Ajvo. To bi značilo da se galaktička rotacija može zanemariti, a ne može. Kada napraviš skok od trideset hiljada svetlosnih godina prema galaktičkom centru, nosiš sa sobom znatan višak energije. Ugaoni moment sile mora biti očuvan. To ti je kao Koriolisova sila, ili Ferelov zakon na Zemlji. Ti..."
<BR>&nbsp;&nbsp;&nbsp;&nbsp;&nbsp;"Ako dozvoljavate", reče Harold Groton, učtivo ga prekinuvši. "I sam sam već prošao kroz to. Ajvo, jesi li ikada vrteo čegrtaljku na kanapu?"
<BR>&nbsp;&nbsp;&nbsp;&nbsp;&nbsp;"Ne, ali znam na šta misliš."
<BR>&nbsp;&nbsp;&nbsp;&nbsp;&nbsp;"A da li znaš šta se događa kada skratiš kanap?"
<BR>&nbsp;&nbsp;&nbsp;&nbsp;&nbsp;"Okreće se dvostruko brže."
<BR>&nbsp;&nbsp;&nbsp;&nbsp;&nbsp;"Ista stvar se događa kada se približiš središtu Galaksije."
<BR>&nbsp;&nbsp;&nbsp;&nbsp;&nbsp;"Kada bismo imali pogon za trenutni prenos", reče Bred. "Ali to je akademski problem, tako da pretpostavljam da nije važno da li naše mape postaju zastarele još pre nego što ih načinimo."
<BR>&nbsp;&nbsp;&nbsp;&nbsp;&nbsp;Obed je bio završen, i Ajvo shvati da nije ni zapamtio šta je jeo. Čokoladna torta za desert, i...
<BR>&nbsp;&nbsp;&nbsp;&nbsp;&nbsp;"Hajde, Bredli", reče Groton. "Olakšaj svoj prenapregnuti um izdancima."
<BR>&nbsp;&nbsp;&nbsp;&nbsp;&nbsp;I belo vino, i...
<BR>&nbsp;&nbsp;&nbsp;&nbsp;&nbsp;Bred se nasmeja. "Nikad nećeš odustati. Zašto ne probaš s Ajvom?"
<BR>&nbsp;&nbsp;&nbsp;&nbsp;&nbsp;Groton se poslušno okrenu Ajvu. "Znaš tu igru?"
<BR>&nbsp;&nbsp;&nbsp;&nbsp;&nbsp;"I restovan krompir..." reče Ajvo, i pocrvene kada ga svi pogledaše. Mora da nauči da ne razmišlja glasno! "A, igra. Mislim da ne, budući da nemam pojma o čemu govoriš."
<BR>&nbsp;&nbsp;&nbsp;&nbsp;&nbsp;Afra je ponovo izgledala rastreseno, i sada je i Ajvo počinjao da sumnja. Bred je znao da neće dobiti Šenovu pomoć u predstojećoj krizi s administracijom. Zašto je toliko insistirao na toj budalastoj društvenoj igri? Gubilo se dragoceno vreme. Bred je trebalo da smisli igru kojom će zavarati senatora i odložiti propast. A opet, šta su ostali mogli da učine, nego da se povinuju? Bredov um je operisao mnogo prefinjenije nego kod drugih ljudi, i nikada nije odustajao od nekog problema.
<BR>&nbsp;&nbsp;&nbsp;&nbsp;&nbsp;Groton donese list hartije i dve olovke.
<BR>&nbsp;&nbsp;&nbsp;&nbsp;&nbsp;"Izdanci su misaona igra koja već više godina uživa zavereničku popularnost među naučnicima. Postoji nekoliko oblika igre, ali ćemo se ovaj put držati osnovnog; ipak je najbolji." Obeležio je tri tačke na papiru. "Evo, ja ću da počnem." Povukao je liniju između dve tačke, i dodao novu tačku na sredini linije. "Svaki put se ucrta nova tačka, kao što vidiš. Ti sada možeš da spojiš bilo koje dve tačke, ili da napraviš krug sa završetkom u istoj tački, i da označiš tačku na toj liniji. Ne smeš da presečeš liniju ili tačku, ili da završiš liniju u tački kojom se već završavaju tri linije. Nove tačke ucrtane na linijama u stvari već imaju po dva spoja, kao što vidiš."
<BR>&nbsp;&nbsp;&nbsp;&nbsp;&nbsp;"Izgleda mi jednostavno. Kako se određuje pobednik?"
<BR>&nbsp;&nbsp;&nbsp;&nbsp;&nbsp;"Pobednik je onaj čiji je potez poslednji, pre nego što ponestane tačaka. Pošto su uvek dve tačke već iskorišćene, a dodaje se samo jedna, broj poteza je ograničen."
<BR>&nbsp;&nbsp;&nbsp;&nbsp;&nbsp;Ajvo je proučavao papir. "Tu nema igre. Prvi igrač ima forsiran dobitak."
<BR>&nbsp;&nbsp;&nbsp;&nbsp;&nbsp;Bred i Afra se uglas nasmejaše. "Ovaj put si dolijao, Harolde, lijo stara."
<BR>&nbsp;&nbsp;&nbsp;&nbsp;&nbsp;"Rado ću igrati kao drugi", blago će Groton. "Recimo da počnemo od najprostije igre sa dve tačke, tek da se upoznaš."
<BR>&nbsp;&nbsp;&nbsp;&nbsp;&nbsp;"Tu pobeđuje drugi igrač."
<BR>&nbsp;&nbsp;&nbsp;&nbsp;&nbsp;Groton ga zamišljeno pogleda. "Siguran si da nikad nisi igrao ovu igru?"
<BR>&nbsp;&nbsp;&nbsp;&nbsp;&nbsp;"Ponavljam, tu nema igre. Nedostaju elementi sreće i umeća."
<BR>&nbsp;&nbsp;&nbsp;&nbsp;&nbsp;"U redu. Ti započni igru sa tri tačke, a ja ću oprobati sreću s tim nepostojećim elementima."
<BR>&nbsp;&nbsp;&nbsp;&nbsp;&nbsp;Ajvo slegnu ramenima. Označi trougao tačaka
<BR>
<BR>&nbsp;&nbsp;&nbsp;&nbsp;&nbsp;i povuče liniju između najviše i leve tačke, dodajući novu tačku u središtu linije.
<BR>
<BR>&nbsp;&nbsp;&nbsp;&nbsp;&nbsp;Groton poveza tačku u središtu figure sa izdvojenom tačkom.
<BR>
<BR>&nbsp;&nbsp;&nbsp;&nbsp;&nbsp;Ajvo zaokruži vrh figure.
<BR>
<BR>&nbsp;&nbsp;&nbsp;&nbsp;&nbsp;Groton slegnu ramenima i dodade još jedan luk.
<BR>
<BR>&nbsp;&nbsp;&nbsp;&nbsp;&nbsp;Dva sledeća poteza načiniše oko u figuri i dodadoše joj osnovu.
<BR>
<BR>&nbsp;&nbsp;&nbsp;&nbsp;&nbsp;Ajvo dovrši igru lukom ispod figure, ostavljajući Grotonu dve tačke ali ne i mogućnost da ih poveže, pošto je jedna tačka bila unutar figure, a druga spolja.
<BR>
<BR>&nbsp;&nbsp;&nbsp;&nbsp;&nbsp;"A sad", reče Groton, "kako bi bilo da probamo sa više tačaka? Recimo, pet ili šest?"
<BR>&nbsp;&nbsp;&nbsp;&nbsp;&nbsp;"Pet je dobitak za prvog igrača, šest..." za trenutak je zastao, "sa šest dobija drugi. Kažem da tu nema igre."
<BR>&nbsp;&nbsp;&nbsp;&nbsp;&nbsp;"Kako to znaš?"
<BR>&nbsp;&nbsp;&nbsp;&nbsp;&nbsp;Bred im upade u reč. "Ajvo je obdaren za to. On jednostavno zna - i siguran sam da bi mogao sve da nas pobedi u izdancima, redom."
<BR>&nbsp;&nbsp;&nbsp;&nbsp;&nbsp;"Čak i Kovonova?"
<BR>&nbsp;&nbsp;&nbsp;&nbsp;&nbsp;"Može biti."
<BR>&nbsp;&nbsp;&nbsp;&nbsp;&nbsp;Groton odmahnu glavom u neverici. "Poverovaću kad to vidim."
<BR>&nbsp;&nbsp;&nbsp;&nbsp;&nbsp;Ajvo podiže pogled i opazi da ga Afra napeto posmatra.
<BR>&nbsp;&nbsp;&nbsp;&nbsp;&nbsp;"Oprostite", reče nespretno. "Mislio sam da sam vam već objasnio. Nije to ništa. Samo misaoni trik. Umem to da radim otkad znam za sebe."
<BR>&nbsp;&nbsp;&nbsp;&nbsp;&nbsp;"Zainteresovao si me", reče Groton. "Da li bi mi rekao kada si rođen?"
<BR>&nbsp;&nbsp;&nbsp;&nbsp;&nbsp;"Nemoj, Ajvo!" reče Bred. "Odaćeš mu sve svoje životne tajne."
<BR>&nbsp;&nbsp;&nbsp;&nbsp;&nbsp;"Ma neće!" uzviknu Afra. "Ne budi smešan!"
<BR>&nbsp;&nbsp;&nbsp;&nbsp;&nbsp;Ajvo pogleda jedno pa drugo, pokušavajući da ne gleda predugo u Afrino lice, tako privlačno kad se za nešto zainteresuje. "Jesam li nešto propustio?" Ponovo, dodade u sebi.
<BR>&nbsp;&nbsp;&nbsp;&nbsp;&nbsp;"Harold je astrolog", objasni Bred. "Daj mu datum rođenja do minuta i uradiće ti horoskop koji će zaista nositi tvoj broj."
<BR>&nbsp;&nbsp;&nbsp;&nbsp;&nbsp;Groton je imao izraz skrušenog bola. "Astrologija jeste moj hobi. Slobodni ste da je smatrate zaludnom igrom, ali ja sam vam jemac njene vrednosti kada se pravilno primeni."
<BR>&nbsp;&nbsp;&nbsp;&nbsp;&nbsp;Ajvo požali što je uzeo učešća u razgovoru, ne zato što ga je tema malo zanimala, već zato što je osetio da ga koriste da bi zadirkivali čoveka. Nije bio siguran da li mu se Groton dopada ili ne, ali okrutnost, makar i u ovako blagom obliku, nije bila deo njegove prirode. Bredu ponekad kao da je nedostajala samilost prema slabostima onih manje inteligentnih. "Dvadeset devetog marta 1955", reče.
<BR>&nbsp;&nbsp;&nbsp;&nbsp;&nbsp;Groton zabeleži podatke u blokčić. "Da li slučajno znaš tačno vreme?"
<BR>&nbsp;&nbsp;&nbsp;&nbsp;&nbsp;"Da. Video sam jednom prilikom u dokumentu. U šest i dvadeset ujutru."
<BR>&nbsp;&nbsp;&nbsp;&nbsp;&nbsp;Groton zabeleži i to. "Čini mi se da si se rodio u Filadelfiji. Pensilvanija ili Misisipi?"
<BR>&nbsp;&nbsp;&nbsp;&nbsp;&nbsp;Ajvo pokuša da se seti kada je pomenuo taj podatak. "Pensilvanija. Da li to nešto menja?"
<BR>&nbsp;&nbsp;&nbsp;&nbsp;&nbsp;"Sve ima svoju važnost. Mogu da ti objasnim, ako te zanima."
<BR>&nbsp;&nbsp;&nbsp;&nbsp;&nbsp;"Hajde da ne pravimo učionicu od ovoga", reče Afra nestrpljivo. Ajvo shvati da i kod nje postoje tragovi neosteljivosti; ili je to bilo samo nekontrolisano osećanje. Bila je kao trkački konj, ćudljiva, nestrpljiva u želji za kretanjem, i nesvesna drugačijih težnji kod drugih.
<BR>&nbsp;&nbsp;&nbsp;&nbsp;&nbsp;Zašto bi Bred poželeo trkačkog konja?
<BR>&nbsp;&nbsp;&nbsp;&nbsp;&nbsp;Zašto je Ajvo?
<BR>&nbsp;&nbsp;&nbsp;&nbsp;&nbsp;"Zanimljiva govorna figura", reče Groton, na izgled spokojan. "Astrologija bi možda trebalo da se predaje u školama. Žao mi je što se nisam ranije upoznao s njom."
<BR>&nbsp;&nbsp;&nbsp;&nbsp;&nbsp;"Ne mogu da shvatim", reče Afra, s obuzdavanom uzrujanošću, "da se cenjeni inženjer kao ti zanima za jedno obično sujeverje. Hoću da kažem, zaista...!"
<BR>&nbsp;&nbsp;&nbsp;&nbsp;&nbsp;"Ti i jesi jednom prilikom predavao u školi, Harolde?" upita Beatriks, ubacujući se u razgovor tako vešto da je Ajvu bio potreban trenutak da shvati da je time htela da preduhitri raspravu. Mora da su Afra i Groton već vodili sličan razgovor, i dobra žena je prepoznala početne znake. Ajvo je i sam mogao da ih vidi: tromi muškarac je ozbiljno odgovarao na podrugljiva pitanja, ne gubeći mir, dok je u vatrenoj devojci ključao bes. Možda je Groton branio astrologiju samo zato što je to bilo besmisleno, peckajući je prefinjeno, ili ne sasvim prefinjeno.
<BR>&nbsp;&nbsp;&nbsp;&nbsp;&nbsp;Da li mu se dopala pogrešna osoba? Afra je bila lepa i sjajnog uma, ali ju je izdavala narav. U ovakvoj vrsti sukoba mogla bi se naći u položaju slabijeg.
<BR>&nbsp;&nbsp;&nbsp;&nbsp;&nbsp;Ne - Bred ne bi dozvolio takav okršaj.
<BR>&nbsp;&nbsp;&nbsp;&nbsp;&nbsp;Dok mu je um tako lutao, Groton je nešto rekao, a Afra se okomila na to, i Groton se zbog nečega upustio u pripovedanje o svom učiteljskom iskustvu. Kako se pokazalo, ovo je prethodilo venčanju sa Beatriks. Ajvo je slušao, otkrivši, iznenađen, da ga je tema zainteresovala. Groton je bio dublji nego što mu se isprva učinilo.
<BR>&nbsp;&nbsp;&nbsp;&nbsp;&nbsp;"...dobrovoljno javio. Izgleda da je priličan broj ljudi iz profesije bio naivan kao ja. Ali, kompanija za koju sam tada radio - setite se da je to bilo tamo šezdeset sedme ili šezdeset osme godine - nije imala simpatija za učitelje u štrajku, i ponudila je plaćeno odsustvo svakom službeniku koji je bio voljan da pokuša. Naravno, uz to je išao i privremeni honorar iz škole. Tako se izvestan broj nas, inženjera, odlučio da pokaže odmetnutim učiteljima da mi cenimo postojeći školski sistem, ako ga oni ne cene, i da smo spremni da ga očuvamo, bez obzira koliko dugo se oni kolektivno jogunili. Na kraju krajeva, bili smo kvalifikovani kao i oni, budući da smo svi imali diplomu univerziteta, magisterijum ili doktorat u svojoj oblasti, i dosta iskustva u praksi. Tako mi je to izgledalo kada sam imao dvadeset sedam godina."
<BR>&nbsp;&nbsp;&nbsp;&nbsp;&nbsp;Zaćutao je, i Afra ovaj put nije upala s nekakvom ljutitom primedbom. I ona je bila zainteresovana. Beatriks je uspela da smiri situaciju.
<BR>&nbsp;&nbsp;&nbsp;&nbsp;&nbsp;Dvadeset sedam. Dve godine više nego što Ajvo ima sada. Mogao je sasvim lako da zamisli sebe u toj situaciji, sa zadatkom da popuni mesto u školi gde je više od polovine redovnih nastavnika bilo u ilegalnom štrajku. Tehnički, bio je to masovni otkaz putem dobrovoljnog povlačenja... proziran paravan.
<BR>&nbsp;&nbsp;&nbsp;&nbsp;&nbsp;Pažljivo je odabrao odeću, pokušavajući da izgleda staloženo iako mu je srce tuklo od treme uoči sučeljavanja s maloletnom publikom. Da li će se setiti šta treba da kaže? Da li će moći jasno da predstavi ono što mu je bilo tako dobro uobličeno u mislima? Bilo je neobično važno da se valjano pokrije gradivo.
<BR>&nbsp;&nbsp;&nbsp;&nbsp;&nbsp;Pomenuta srednja škola nija bila u stanju da održi pređašnji broj časova i učenici nekih nižih razreda ostali su kod kuća, ali se svejedno činilo da je sve preplavljeno klincima. Dečaci su trčali kroz hodnike, galamili, bacali knjige na pod i okupljali se u bučne grupe; kao da nije bilo nikoga da uvede red. Dok je Ajvo čekao, sa drugim dobrovoljcima, da dobije uputstva i zaduženje, primetio je da se u jednom dovratku odvija prilično slobodno ljubakanje, ali nastavnici koji su tuda prolazili nisu obraćali pažnju. Već je bio zaboravio koliko su fizički zrele bile devojke sa šesnaest i sedamnaest godina. Dva dečaka su se potukla baš ispred direktorove kancelarije; užurbani sekretar je samo promolio glavu, prodrao se "Prekini!" i namršteno zurio u njih sve dok nisu pobegli. To je trgnulo i ljubavnike iz njihove zanimacije, pa su se povukli u udaljeniji dovratak, da bi tamo nastavili s maženjem. Svuda okolo vladao je haos.
<BR>&nbsp;&nbsp;&nbsp;&nbsp;&nbsp;Njegova učionica bila je na kraju zgrade, u krilu tehničkih nauka. Ispostavilo se da je imao sreće: ostao je u 'svom polju'! Neki inženjeri iz njegovog preduzeća dobili su zaduženje da predaju engleski ili istoriju, a jednom od njih su čak uvalili 'špansko' odeljenje. Klinci su mu se obraćali na španskom, uz smeh, a on nije umeo da razazna da li je reč o redovnom vežbanju ili prostačkim šalama na njegov račun. Razmišljajući kasnije o tome, Ajva je obuzela panika; bilo bi to isto kao kad bi se našao go na pozornici.
<BR>&nbsp;&nbsp;&nbsp;&nbsp;&nbsp;Najzad se suočio sa trideset pet učenika viših razreda tehnike. Bili su sasvim mirni, u nekom zatišju pred buru, pomno ga proučavajući. Kojim rečima da im se obrati, za početak? Kako da probije led?
<BR>&nbsp;&nbsp;&nbsp;&nbsp;&nbsp;Tu ipak nije bilo dileme: izvršio je prozivku. Direktor mu je to dobro utuvio u glavu. Poneka petarda ili kesa puna vode na hodniku još se mogla istrpeti, ali nije bilo oproštaja za izostajanje sa prozivke. Činilo se da je država dnevno odvajala dosta novca za svakog učenika, te je škola morala da ih drži na broju. Bilo kako bilo, to je pomoglo da se očuva red. Klinci nisu bili u opasnosti zbog jurcanja po hodnicima ili ljubakanja po uglovima dok god bi na vreme stizali u učionice. Prozivka nije bila tako glupa kao što je isprva izgledala.
<BR>&nbsp;&nbsp;&nbsp;&nbsp;&nbsp;Lakše reći nego učiniti. Još nije razlikovao decu po liku, i bio je prinuđen da im veruje na reč kada su se odazivala na imena koja je nevično sricao. Veselje je sve više raslo, i pretpostavljao je da ima korene u njegovom pogrešnom izgovoru - sve dok se dva učenika nisu istovremeno odazvala na ime "Braun", i tada je shvatio da pokrivaju odsutnog drugara.
<BR>&nbsp;&nbsp;&nbsp;&nbsp;&nbsp;Onda se s olakšanjem setio rasporeda sedenja. Bio je to način da ih proveri... ako je svaki dečak sedeo na svom mestu. "U redu, inženjeri - znate ko gde sedi. Pokret. Odsad svako od vas ima da sedi na određenom mestu."
<BR>&nbsp;&nbsp;&nbsp;&nbsp;&nbsp;"Meni je mesto kod kuće!" dočeka jedan, i izazva kod ostalih prenaglašen smeh.
<BR>&nbsp;&nbsp;&nbsp;&nbsp;&nbsp;Njegov sledeći zadatak bio je da utvrdi dokle su stigli u tehnici, da bi mogao valjano da drži nastavu. Bio je to opšti tečaj, uglavnom elektronike, i udžbenik je bio dobar ali žalosno zastareo. Znao je da će morati da se udalji od gradiva, i da ga dopuni dostignućima iz poslednje decenije, da bi nastava imala nekakvog smisla.
<BR>&nbsp;&nbsp;&nbsp;&nbsp;&nbsp;Jedan dečak nehajno izvadi cigaretu i zapali je.
<BR>&nbsp;&nbsp;&nbsp;&nbsp;&nbsp;Ajvo se trgnu iz misli. "Hej! Ti..." pogleda u raspored sedenja. "Bunton. Šta to radiš?"
<BR>&nbsp;&nbsp;&nbsp;&nbsp;&nbsp;"Pušim", reče dečak, kao da se čudi što mora da objašnjava.
<BR>&nbsp;&nbsp;&nbsp;&nbsp;&nbsp;"Zar to nije zabranjeno u ovoj školi?"
<BR>&nbsp;&nbsp;&nbsp;&nbsp;&nbsp;"Višim razredima u tehničkom krilu je dozvoljeno, gospodine."
<BR>&nbsp;&nbsp;&nbsp;&nbsp;&nbsp;Ajvo pogleda po razredu, sumnjajući da ga dečak laže. Njegovi drugovi su krili podrugljiva lica. Stavljali su novog zamenika na ispit, baš kao što je bio upozoren da će se dogoditi.
<BR>&nbsp;&nbsp;&nbsp;&nbsp;&nbsp;Bilo je vreme da pokaže čvrstu ruku. Direktor je to nedvosmisleno rekao grupi dobrovoljaca: "Ili nastavnik kontroliše učenike, ili učenici kontrolišu nastavnika. Ako ste slabi, oni će to osetiti. Pritisnite ih. Iza vas stoji autoritet čitavog školskog sistema. Naša deca su uglavnom dobra, ali ih morate čvrsto držati u šaci. Ne dozvolite da par crnih ovaca povuče ostale."
<BR>&nbsp;&nbsp;&nbsp;&nbsp;&nbsp;Puno prazne priče, pomislio je u prvom trenutku - beše li pre samo sat vremena? - ali verovatno i koristan savet. Sada je bio trenutak da ga primeni. Zauzeo je odlučan stav, iako se uopšte nije tako osećao, i proglasio novi lokalni zakon.
<BR>&nbsp;&nbsp;&nbsp;&nbsp;&nbsp;"Ne zanima me koja pravila važe za koje razrede u tehničkom krilu. Neću dozvoliti rizik požara u svojoj učionici. Odmah sklanjaj tu travu."
<BR>&nbsp;&nbsp;&nbsp;&nbsp;&nbsp;Tada se svi okomiše na njega. "Kako to mislite?" "Gospodin Huver nam dozvoljava da pušimo!" "Kako mislite da se koncentrišemo?" "Isuse!"
<BR>&nbsp;&nbsp;&nbsp;&nbsp;&nbsp;Ajvo odjednom izgubi pouzdanje. Nije želeo da im bude meta. "U redu, Bunton. Možeš da pušiš u učionici..." tu nastade spontano klicanje "...ako mi pokažeš direktorovu odluku kojom on to dozvoljava."
<BR>&nbsp;&nbsp;&nbsp;&nbsp;&nbsp;Muk.
<BR>&nbsp;&nbsp;&nbsp;&nbsp;&nbsp;Onda dečak poskoči. "Idem odmah do njega! Potvrdiće vam da je u redu!"
<BR>&nbsp;&nbsp;&nbsp;&nbsp;&nbsp;Ajvo ga je pustio da ode. Ostatak časa je proveo pokušavajući da dokuči koliko dečaci znaju o tehnici uopšte i koliko su odmakli sa gradivom. Bilo je teško preuzeti razrađen predmet od drugog nastavnika, i uvideo je da će promena poništiti mnogo uloženog truda, i to samo zbog različitog pristupa nastavi.
<BR>&nbsp;&nbsp;&nbsp;&nbsp;&nbsp;Bunton se nije ni vratio. Ajvo nije imao vremena da brine o tome. Direktor je verovatno bio prezauzet.
<BR>&nbsp;&nbsp;&nbsp;&nbsp;&nbsp;Zvono je označilo kraj časa; shvatio je da u stvari ništa nije postigao. Uspeo je samo da izvrši prozivku, da se upusti u raspravu o pušenju i da pokuša da pronađe polaznu tačku. Kada se učionica ispraznila i kada je počela da navire bujica nove dece, setio se da im nije dao ni domaći zadatak. Kakav početak!
<BR>&nbsp;&nbsp;&nbsp;&nbsp;&nbsp;Učionica je izgledala kao bojno polje. Pod je bio prekriven lopticama od hartije, stolice ispreturane, po stolovima su ostali raznovrsni otpaci i svuda je bilo razbacana raznobojna žica. I tako, Jovo-nanovo, sa sledećim razredom!
<BR>&nbsp;&nbsp;&nbsp;&nbsp;&nbsp;Uspeo je nekako da izgura dan. Ali istog popodneva dobio je pisamce od direktora, u kome mu je ovaj poručio da se potrudi da reši svoj problem u učionici umesto da zlostavlja učenike i prebacuje odgovornost na upravu. Tako je saznao da je Bunton jednostavno otišao kući sa pričom da ga je privremeni nastavnik bez razloga izbacio sa časa. Dečakova majka je ljutito pozvala direktora, i prekor je smesta bio prosleđen dotičnom nastavniku.
<BR>&nbsp;&nbsp;&nbsp;&nbsp;&nbsp;Ajvo je nekoliko puta pročitao poruku, zaprepašćen. Niko se nije ni potrudio da čuje njegovu stranu priče. Činilo se da svaki učenik ima pravo da optuži bilo kojeg nastavnika - i da mu se poveruje bez provere.
<BR>&nbsp;&nbsp;&nbsp;&nbsp;&nbsp;Nije mogao da pređe preko toga. Na početku pauze otišao je do direktorove kancelarije, ali ovaj zbog zauzetosti nije mogao da ga primi. Konačno se smestio u zbornici i napisao izveštaj u kome je opisao šta se dogodilo. Ovo mu je oduzelo vreme koje je nameravao da iskoristi za obnavljanje lekcija za sledeći dan, ali je bar situacija bila razjašnjena.
<BR>&nbsp;&nbsp;&nbsp;&nbsp;&nbsp;"Ha!" reče Afra.
<BR>&nbsp;&nbsp;&nbsp;&nbsp;&nbsp;Ajvo se vrati u stvarnost: ovo je bilo Haroldovo iskustvo, ne njegovo.
<BR>&nbsp;&nbsp;&nbsp;&nbsp;&nbsp;"Bio sam mrtav umoran, na kraju tog prvog dana", nastavi Groton. "Po onome što sam uspeo da zaključim, počistio sam dovoljno brljotina i pogrešno izgovorio dovoljno imena za čitavu godinu - ali nisam uspeo da predajem o tehnici. Povrh toga, imao sam tri telefonska poziva gnevnih roditelja koji su se žalili zbog mog zlostavljanja njihovih marljivih anđelaka. Poslednji je bio u jedan noću. Mislim da sam tek tada počeo da shvatam kako izgleda biti učitelj.
<BR>&nbsp;&nbsp;&nbsp;&nbsp;&nbsp;"Sledeći dan je bio još gori. Pročulo se da sam laka meta. Kao da su svi znali da sam imao problema s upravom, i učenici su bili rešeni da me dotuku. Govorili su bez pitanja, spavali na času, čitali stripove; nisam mogao da postignem da svi paze. Primetio sam da je tek nekolicini bilo stalo da nauče predmet, i do budućnosti uopšte, a da su oni kojima je najviše bila potrebna pomoć, odbijali da slušaju kada bi im bila ponuđena.
<BR>&nbsp;&nbsp;&nbsp;&nbsp;&nbsp;Crtali su devojke i trkačke automobile u sveskama, a na tabli bi se uvek našao poneki prostakluk. Obrisao bih tablu, ne dižući prašinu oko toga - kao što nam je bilo savetovano - ali bi se ista stvar na sledećem času ponovo pojavila. Dok sam govorio, pratila me je neodređena buka - kuckanje ili zvuk usne harmonike, ili nešto slično - koja bi prestala čim bih zaćutao. Nisam mogao da pređem preko toga jer bi ceo razred podivljao i zagalamio kad god bi se to dogodilo, što takođe nisam uspevao da sprečim. Reč je bila o tome da su znali, baš kao i ja, šta će se dogoditi ako se okomim na nekoga i pošaljem ga na razgovor kod direktora. Ja bih bio opomenut, a ne učenik, zato što sam dopustio da mi situacija izmakne iz ruku. Bio bih sam odgovoran za to.
<BR>&nbsp;&nbsp;&nbsp;&nbsp;&nbsp;"Pakao vam je", reče Groton, "puna učionica prkosnih maloletnika - i neprijateljska administracija. Bio sam tvrdoglav, nisam hteo da odustanem - ali sam zato postao opsednut ishodom pregovora između državnih vlasti i FNU."
<BR>&nbsp;&nbsp;&nbsp;&nbsp;&nbsp;"FNU?" upita Ajvo.
<BR>&nbsp;&nbsp;&nbsp;&nbsp;&nbsp;"Udruženje nastavnika Floride. Bila je to ona grupa nastavnika, i još je, koliko ja znam. Počeo sam da cenim njihov stav. Nikada u životu nisam toliko radio, i nikada nisam bio izložen tolikom poniženju. O, novine su bile pune naslova! "Veličanstveni dobrovoljci zamenili nezahvalne nastavnike", "Niko ne brine o našoj nedužnoj deci", "Guverner ne želi da da izjavu". Ali ja sam bio u položaju, kao nikad pre, da znam istinu. Dečaci su bili veći zlikovci i od samih novinara! Bio sam obična gnjida - štrajkolomac - i iako i danas mislim da je postojao bolji način da se izrazi nezadovoljstvo, nastavnici su svakako imali dovoljno argumenata na svojoj strani.
<BR>&nbsp;&nbsp;&nbsp;&nbsp;&nbsp;"Dodatni prihod mi je u početku izgledao primamljiv, kao dar s neba. Povećao je moju ukupnu zaradu za pedeset procenata. Ali to zaista nije bilo vredno tolikog truda! Pre svega, više nisam imao vremena za sebe: svake večeri sam ocenjivao testove i mučio se da učinim nešto s onima u kojima su se pojavljivale istovetne greške - sasvim siguran znak prepisivanja, ali ne i dokaz - i spremao lekcije za sledeći dan. Patio sam od nesanice. Neprestano su mi pred očima bila ona krvoločna mlada lica kako pilje u mene, vrebajući najmanju omašku, spremna da na svako popuštanje pažnje zalepe pljucu na prozorsko staklo. Shvatio sam da je njihovom redovnom nastavniku sve vreme bilo tako - za platu koja nije bila veća od onih pedeset posto!
<BR>&nbsp;&nbsp;&nbsp;&nbsp;&nbsp;"Ali najteži udarac došao je na kraju. Štrajk učitelja bio je obustavljen posle svega nekoliko nedelja i većina njih je zauzela svoja stara mesta. Ja sam se vratio svom poslu, s neizmernim olakšanjem. Kao da su mi skinuli Zemljinu kuglu sa ramena! Ipak sam još jednom posetio školu, pošto se sve smirilo, jer sam želeo da upoznam čoveka kojeg sam zamenjivao. Sam sam bio taj koji je nešto naučio, i stekao sam poprilično poštovanje prema njemu, svestan koliko je dobro obavljao posao u takvim uslovima. Video sam njegove knjige i beleške, i shvatio da je i on bio izvrstan inženjer; išao je u korak s vremenom, iako tekstovi, koje je morao da koristi, nisu.
<BR>&nbsp;&nbsp;&nbsp;&nbsp;&nbsp;"Ali on nije bio tamo. Njegovi časovi bili su raspoređeni ostalim nastavnicima. Školski odbor odbio je da ga ponovo zaposli. Ispostavilo se da je bio jedan od čelnika FNU, i jedan od organizatora štrajka. Odbor se na taj način osvetio, njemu i njegovim istomišljenicima, iako su bili među najboljim nastavnicima u okviru tog sistema. Zadržali su one prosečne, one koji nisu bili "bundžije", i nisu bili uporni da se izbore za unapređenje školstva. Saznao sam da se ovo dešavalo svuda u državi, i shvatio da obrazovni sistem tamo više nikada neće biti kao pre. Odlučili su da brutalno oteraju svoje najposvećenije ljude i žene, one kojima je bilo najviše stalo, radije nego da priznaju da je nezadovoljstvo nastavnika bilo opravdano."
<BR>&nbsp;&nbsp;&nbsp;&nbsp;&nbsp;"Zašto učiteljima nisu povećali plate?" upita Ajvo. "Otkupili bolje udžbenike, i slično? Zašto su dozvolili da ih toliko drugih država pretekne u onome što je najvažnije?"
<BR>&nbsp;&nbsp;&nbsp;&nbsp;&nbsp;"Država je u to vreme bila u dugovima. Da su odobrili više sredstava za nastavnike, morali bi to da učine i za druga zapostavljena zanimanja - policiju, socijalne radnike, čak i za doseljeničku radnu snagu. To bi dovelo do povećanja poreza..."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Ili do zatvaranja rupa u poreskim zakonima", dodade Bred. "A to bi bilo još nepovoljnije za određene interese vladajućih krugova, u to vreme."
<BR>&nbsp;&nbsp;&nbsp;&nbsp;&nbsp;Ajvu iznenada padoše na pamet surlaši sa planete Sung, i to kako su iscrpli prirodne rezerve do konačnog istrebljenja. Eto kako se to događa, pomislio je. Opšta ravnodušnost omogućila je prevagu uskih interesa i bezobzirnih pojedinaca, i takav razvoj događaja bio je katastrofalan.
<BR>&nbsp;&nbsp;&nbsp;&nbsp;&nbsp;Da li je Bred znao da će razgovor poći ovim pravcem? Je li to bio njegov način da pokaže Ajvu da je potrebno okrenuti struju baš na ovoj poslednjoj međi, međi kosmosa? Senator Borlend, predstavnik reakcionarnih snaga...
<BR>&nbsp;&nbsp;&nbsp;&nbsp;&nbsp;Groton se nasmeši. "Žao mi je; nisam hteo da ovoliko odužim. Obično mi se ne..."
<BR>&nbsp;&nbsp;&nbsp;&nbsp;&nbsp;"Nikada nisi pričao o ovome, dušo", reče Beatriks.
<BR>&nbsp;&nbsp;&nbsp;&nbsp;&nbsp;"Niko ne voli da obelodanjuje svoje greške. Zato sam pokušao da zaboravim kako je izgledalo moje "učiteljevanje". I danas me pogađa kada razmišljam o tome - te dve paklene nedelje činile su mi se kao nekoliko meseci. Trebalo mi je dosta vremena da se od svega oporavim. Da zaboravim onu strašnu nesigurnost odgovornosti bez autoriteta, degradacije od strane naše zlatne omladine, gorčinu zbog neefikasnih i nepravednih zakona, i beskorisne napore."
<BR>&nbsp;&nbsp;&nbsp;&nbsp;&nbsp;A ipak nije ništa preduzeo u vezi s tim, pomisli Ajvo. Kako da se očekuje preporod čovečanstva kada su se čak i svedoci očiglednih nedela jednostavno povlačili pred njima?
<BR>&nbsp;&nbsp;&nbsp;&nbsp;&nbsp;"Sada mi je sve jasnije", reče Groton. "Sad kad je Beatriks pored mene. Držim se podalje od 'ideala'. Možda je i bilo dobro što sam se oslobodio mladalačkog idealizma pre nego što sam se oženio."
<BR>&nbsp;&nbsp;&nbsp;&nbsp;&nbsp;Oh.
<BR>
<BR>&nbsp;&nbsp;&nbsp;&nbsp;&nbsp;Bred je poveo Ajva na sučeljavanje. Afra je bila zauzeta na drugom mestu, i Ajvo je nastojao da ne misli na nju.
<BR>&nbsp;&nbsp;&nbsp;&nbsp;&nbsp;Senator Borlend ga je zastrašujuće podsećao ma katatoničnog dr Džonsona. Međutim, Borlendovo držanje ubrzo rasprši ovaj prvi utisak: bio je mlađi i snažnija ličnost nego što je naučnik ikada mogao biti. Ajvo je pokušavao da ga ne posmatra automatski kao neprijatelja. Borlend verovatno nije imao ništa sa zatvaranjem škola i progonom nastavnika.
<BR>&nbsp;&nbsp;&nbsp;&nbsp;&nbsp;Bilo je zapanjujuće da je nekom tako mladom kao Bred bilo povereno da se nosi s takvim čovekom. Ali Bred je bio - Bred.
<BR>&nbsp;&nbsp;&nbsp;&nbsp;&nbsp;Senator je stigao u pratnji ličnog sekretara, bučnog mladog čoveka koji se mogao najbliže opisati kao "ljigavko". Ljigavko je bio zadužen da govori, pominjući Borlenda uvek u trećem licu, kao da nije prisutan, dok je sam Borlend pažljivo osmatrao oko sebe, na izgled nezainteresovan za razgovor.
<BR>&nbsp;&nbsp;&nbsp;&nbsp;&nbsp;"Ti!" obrecnu se ljigavko s visine kad opazi Breda. "Ti si Amerikanac, je l' tako? Senator hoće da popriča s tobom."
<BR>&nbsp;&nbsp;&nbsp;&nbsp;&nbsp;Bred mu polako priđe. Ajvo primeti njegovu razdraženost; Bred teško da je bio ličnost kojoj se moglo naređivati na taj način.
<BR>&nbsp;&nbsp;&nbsp;&nbsp;&nbsp;Ljigavko pogleda u beležnicu. "Ti si Bredli Karpenter, je li? Čudo od deteta sa Kenedijevog Tehnološkog, je li? Senator bi da čuje šta vi to muvate ovde."
<BR>&nbsp;&nbsp;&nbsp;&nbsp;&nbsp;"Astronomiju", reče Bred. Među okupljenim osobljem stanice nastade izvesno komešanje, a jedan rmpalija sa sovjetskim oznakama na kragni osmehnu se, ne skrivajući prezir prema kapitalističkoj hijerarhiji. Oni iz Zapadne Evrope zadržali su ozbiljna lica, iako je jedan morao da se nakašlje. Borlend nije imao uticaja na njih, ali su poštovali pravila učtivosti.
<BR>&nbsp;&nbsp;&nbsp;&nbsp;&nbsp;"Zijanje u zvezde. Aha", primeti ljigavko. "Senator namerava da stane na put besmislenom i rasipničkom trošenju. Imate li vi pojma koliko ste teško zarađenog novca poreskih obveznika straćili ovde prošle godine?"
<BR>&nbsp;&nbsp;&nbsp;&nbsp;&nbsp;"Da", reče Bred.
<BR>&nbsp;&nbsp;&nbsp;&nbsp;&nbsp;"Senator namerava da potpuno razotkrije ovu ludoriju. Ovo..." Tada kao da se probudi. "Šta?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Šta ništa?"
<BR>&nbsp;&nbsp;&nbsp;&nbsp;&nbsp;"Ništa nije straćeno. Imam utisak da verujete da je svrha istraživanja proizvodnja materijalnih dobara. Istraživanje nije pogrešno, pogrešna je vaša definicija."
<BR>&nbsp;&nbsp;&nbsp;&nbsp;&nbsp;Borlend se okrenu Bredu. Usput dodirnu prstom mišicu svoga potčinjenog, i ovaj se skameni. "Čekaj malo, momak. Hajde mi dokaži to što tvrdiš. Šta je to toliko posebno u vašem teleskopu da se na njega potroše silne milijarde dolara? Pravi se da mi daješ turističko obaveštenje."
<BR>&nbsp;&nbsp;&nbsp;&nbsp;&nbsp;"Nije u pitanju teleskop."
<BR>&nbsp;&nbsp;&nbsp;&nbsp;&nbsp;"Senator nije tražio da mu kažeš da to nije teleskop!"
<BR>&nbsp;&nbsp;&nbsp;&nbsp;&nbsp;Ajvo je po nastaloj tišini zaključio da je čak i osoblje van engleskog govornog područja sada očekivalo da konjska muva bude oterana. Bredov specifični humor nije bio jedina osobina koju su prijatelji cenili kod njega.
<BR>&nbsp;&nbsp;&nbsp;&nbsp;&nbsp;Ovaj put su bili razočarani. Bred se zaista upustio u uopšteno predavanje, predviđeno za gostujuće uglednike. Trenutak kasnije Ajvo shvati zašto: Bred je terao konja a ne konjsku muvu.
<BR>&nbsp;&nbsp;&nbsp;&nbsp;&nbsp;"Prema Njutnovoj teoriji gravitacije, svaki predmet u svemiru privlači sve druge predmete, silom srazmernom njihovim masama i obrnuto srazmernom kvadratu njihove razdaljine. Danas ipak više volimo da mislimo o gravitaciji kao fizičkom ispoljavanju zakrivljenosti prostora u prisustvu materije. Što će reći..."
<BR>&nbsp;&nbsp;&nbsp;&nbsp;&nbsp;"Ma šta je s teleskopom?" upita ljigavko. "Senator nema vremena za nevažne..." Borlend mu ponovo dodirnu ruku. To je podsećalo na podizanje igle sa gramofonske ploče.
<BR>&nbsp;&nbsp;&nbsp;&nbsp;&nbsp;"Što će reći", nastavi Bred, koji je iskoristio prekid da ode do pokazne table, i sada je brisao komplikovani crtež 'izdanaka', "da bi svemir mogao da se posmatra kao zategnuta elastična nit, a mase u našoj vaseljeni kao raznovrsna tela koja počivaju na njoj. Teži predmeti prirodno više ugibaju nit."
<BR>&nbsp;&nbsp;&nbsp;&nbsp;&nbsp;Nacrtao je zakrivljenu liniju sa krugom u sredini a onda dodao manji krug. Ajvo pokuša da zamisli igru izdanaka koja bi se završila ovakvom pozicijom, ali mu njegov dar nije bio od pomoći u tome.
<BR>
<BR>&nbsp;&nbsp;&nbsp;&nbsp;&nbsp;"Ovako bi zakrivljenost prostora u blizini našeg Sunca mogla da utiče na Zemlju, uzimajući u obzir dvodimenzionalnost našeg prikaza", reče Bred. "Kao što vidite, manje telo će težiti da se otkotrlja prema većem, ukoliko ga ne mimoiđe dovoljno brzo, zahvaljujući centrifugalnoj sili, i tako izbegne efekt. Ali Zemlja svakako i sama uzrokuje zakrivljenost, i tela u njenoj blizini biće privučena na sličan način, ako ne uspostave orbite."
<BR>&nbsp;&nbsp;&nbsp;&nbsp;&nbsp;"Vaseljena u celini, dakle, istovremeno je zakrivljena i beskrajno složena, budući da nema stvarnih ograničenja za bilo koju pojedinačnu zakrivljenost, veliku ili malu. Tu nije potrebna neka postojeća 'sila' da bi se objasnile posledice koje se uočavaju u prisustvu materije, izuzev prirode ovakvog stanja. Gravitaciona dejstva ipak svuda postoje, zakrivljenje unutar zakrivljenja, i to s neprestano promenljivim vrednostima. Ima li pitanja zasad?"
<BR>&nbsp;&nbsp;&nbsp;&nbsp;&nbsp;"OTR", reče Borlend.
<BR>&nbsp;&nbsp;&nbsp;&nbsp;&nbsp;"Osnovna teorija relativiteta, rekao bih. Naš posao su ova međudejstva." Bred označi mesto na crtežu, između Zemlje i Sunca, ali bliže ovoj prvoj, tako da se nalazilo na vrhu talasa. "Otkrili smo da osobena sila prožimajućih zakrivljenja polja sile teže, ako hoćete - stvara slabo ali nedvosmisleno kovitlanje, posebno na tačkama u prostoru gde dva ili više polja imaju podjednaku snagu. Možete to da uporedite s probijanjem zvučnog zida, gde je materija uljez u području zvuka. To je, kao kod Čerenkova, oblik svetlosti - ili, pre, fina harmonija utisnuta u svetlost koja prolazi kroz kovitlanje. Ovaj vid svetlosti je donedavno bio neizmerljiv i neshvaćen: naša tehnologija nije bila dovoljno razvijena da bi otkrila takve poremećaje, a kamoli da ispita njihovu prirodu."
<BR>&nbsp;&nbsp;&nbsp;&nbsp;&nbsp;Borlend podiže ruku kao da se nalazi u učionici, podsetivši još jednom Ajva na Grotonovo iskustvo. Ali sada su pljuce bile političke. "Evo pitanja, ako dozvoljavaš. Kažeš da zrak svetlosti prolazi kroz kovitlac između dva tela u prostoru, i biva donekle izvitoperen. Ali, koliko ja shvatam, teško da postoji kutak u svemiru koji ne sadrži nekakvu gravitacionu ekvivalenciju - suviše je tamo zvezda, i čestica prašine, svaka sa svojim malim poljem koje se beskonačno ukršta s drugima. Tvoj zrak svetlosti trebalo bi da doživi hiljadu izobličenja, a ova, opet, sopstvena izobličenja, ako prevali izvestan put. Kako onda razlikujete koje je koje? Čini mi se da bi vam bilo lakše da se bavite svetlošću kakvu dobijate kroz običan teleskop. Ta je barem nepretumbana."
<BR>&nbsp;&nbsp;&nbsp;&nbsp;&nbsp;Ajvo shvati, uz mali šok, da se ispod senatorske fasade skriva oštar um.
<BR>&nbsp;&nbsp;&nbsp;&nbsp;&nbsp;"Ovo je u osnovi tačno", Bred oprezno priznade. "'Izobličenja' koja registruje naš instrument su brojna. Ali dok je sirova svetlost nadmoćnija za kraća i duža rastojanja podjednako, definicija odstupa kod srednjih rastojanja za, recimo, jedan svetlosni minut na sto hiljada svetlosnih godina. Makronska impozicija, međutim, trajnija je, iz razloga koje tek treba da utvrdimo. Primetili smo da su makroni u zraku koji dolazi s udaljenosti od hiljadu svetlosnih godina podjednako jasni kao oni iz polja našeg Sunca. Isto važi za doslovno svaku galaktičku udaljenost. Kako se naš domet povećava..."
<BR>&nbsp;&nbsp;&nbsp;&nbsp;&nbsp;"Pratim te. Niz hodnik možeš i da vikneš, dok ti je za susedni grad potreban telefon, iako glas zvuči metalno, a isto važi i za drugi kontinent. Što se tiče onog pojma koji si upotrebio - makron - to mi zvuči kao stvar, a ne svojstvo."
<BR>&nbsp;&nbsp;&nbsp;&nbsp;&nbsp;"Tako je. Naš naziv je nejasan jer nam je takvo i znanje. Izgleda da imamo posla i sa čestičnim vidom svetlosti pre nego s talasnim, a možda i sa gravitacionim česticama. To bi mogao da bude razlog što se efekt čini nezavisnim od zakona kvadratnog i kubnog stepena."
<BR>&nbsp;&nbsp;&nbsp;&nbsp;&nbsp;"Spari foton i gravitron i dobićeš makron", primeti Borlend. "Vraški zanimljivo. Nazirem značenja takvog međudejstva svetlosti i teže, iako sam laik što se tiče kvantne mehanike."
<BR>&nbsp;&nbsp;&nbsp;&nbsp;&nbsp;Laik, ali ne i neobavešten, pomisli Ajvo.
<BR>&nbsp;&nbsp;&nbsp;&nbsp;&nbsp;"Tako dobijate sve makrone, ili nijedan", nastavi senator posle kratkog ćutanja. "Ali, kako dobijate slike predmeta na planeti, ili unutar nje, tamo gde nema svetlosti?"
<BR>&nbsp;&nbsp;&nbsp;&nbsp;&nbsp;"Kovitlanje je otklonjeno s izvora polja, pošto je ekvivalencija ta koja se računa. Čak i telo u planeti ima svoju masu, i njegovo polje nalazi se u međudejstvu s poljem planete ili okolnih tela. U jednom trenutku doći će do međudejstva, koje se ispoljava kao svetlost - i neki od nastalih makrona stići će do nas, bez obzira koliko smo daleko. Potrebno je samo da naš prijemnik i oprema budu dovoljno osetljivi. Neophodna je kompjuterska kontrola za prvobitno potvrđivanje, i još jedna da se razluči bezbroj fragmentarnih slika koje primamo. To nije jednostavan proces. Ali kada jednom postane celovit..."
<BR>&nbsp;&nbsp;&nbsp;&nbsp;&nbsp;"U stanju ste, s vašim makroskopom, da posmatrate svaku tačku u svemiru - ili na Zemlji?"
<BR>&nbsp;&nbsp;&nbsp;&nbsp;&nbsp;Bred potvrdi.
<BR>&nbsp;&nbsp;&nbsp;&nbsp;&nbsp;"Primetio sam vaš amblem."
<BR>&nbsp;&nbsp;&nbsp;&nbsp;&nbsp;"Ne koristimo ga na taj način", preseče Bred.
<BR>&nbsp;&nbsp;&nbsp;&nbsp;&nbsp;Ajvo shvati da govore o platiniranom bageru, SESK-u. Ko bi mogao da dokuči njegovo značenje? Senator je očigledno sasvim dobro shvatio inicijale. Možda je imao prethodno obaveštenje? Ajvu je zvučao sve manje amaterski. Da li je Bred naišao na sebi ravnog?
<BR>&nbsp;&nbsp;&nbsp;&nbsp;&nbsp;"Naravno da ne", govorio je Borlend. "Nekima se ne bi baš dopalo ovakvo zapažanje. Neki bi osetili tako snažnu potrebu da zaštite svoju privatnost da bi pribegli drastičnim merama. Je li jasno šta hoću da kažem?"
<BR>&nbsp;&nbsp;&nbsp;&nbsp;&nbsp;"Da", reče Bred, glasom u kome se osećalo gađenje. Konj još nije bio oteran iako se konjska muva utopila u pozadinu.
<BR>&nbsp;&nbsp;&nbsp;&nbsp;&nbsp;"Ne bih rekao. Jesi li nekad stanovao u nekoj od onih stambenih zgrada? Gde tvoj prozor gleda na dvorište i u druge prozore?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Propustio si dobru školu, momak." Borlend pogleda oko sebe. "Neko drugi?"
<BR>&nbsp;&nbsp;&nbsp;&nbsp;&nbsp;Naučnici sa stanice stajali su u nelagodnoj tišini.
<BR>&nbsp;&nbsp;&nbsp;&nbsp;&nbsp;"U stambenoj zgradi", blago je ponovio. "Bar neko od vas."
<BR>&nbsp;&nbsp;&nbsp;&nbsp;&nbsp;Negde kraj vrata podiže se tamnoputa ruka. Bio je to Fred Blenk, iz službe održavanja, prvak u stonom tenisu. Pokret mu je bio kolebljiv, kao da mu nije drago što privlači pažnju na sebe na jednom ovakvom skupu.
<BR>&nbsp;&nbsp;&nbsp;&nbsp;&nbsp;Borlend se okrenu prema njemu. "Jesi li nekad upotrebio dvogled.
<BR>&nbsp;&nbsp;&nbsp;&nbsp;&nbsp;Blenk je izgledao mrzovoljno.
<BR>&nbsp;&nbsp;&nbsp;&nbsp;&nbsp;"Ili možda jeftin teleskop?" Borlend je bio uporan. "Da, vidim da znaš na šta mislim. Deset, dvadeset, možda stotinu prozora, zavisno od toga gde se nalaziš, i otprilike polovina bez zavesa. Ko će da troši lovu na zavese, sa crnačkom platom? Neke cure nisu svesne da izvode predstavu. Neke nije briga. Neke računaju da je to dobro za posao. Isto važi za neke muškarce. A porodične svađe su još jedna atrakcija za gladnu publiku." Ponovo se okrenuo Bredu. "Znaš koji je lek protiv njuškala?"
<BR>&nbsp;&nbsp;&nbsp;&nbsp;&nbsp;"Pozvati policiju?"
<BR>&nbsp;&nbsp;&nbsp;&nbsp;&nbsp;Borlend se okrenu prema Blenku. "Je l' tako, duhovni brate?"
<BR>&nbsp;&nbsp;&nbsp;&nbsp;&nbsp;Blenk odmahnu glavom. Sada se smešio, pomalo bojažljivo.
<BR>&nbsp;&nbsp;&nbsp;&nbsp;&nbsp;"Da, ti znaš." Borlend je potpuno kontrolisao razgovor. "Bio si tamo. Znaš znanje. Poziv muriji ne stoji u knjizi."
<BR>&nbsp;&nbsp;&nbsp;&nbsp;&nbsp;Svi naučnici sa stanice i dalje su nemo stajali, osim onih koji su prevodili za druge. Borlend im je dokazivao da su nepraktični teoretičari.
<BR>&nbsp;&nbsp;&nbsp;&nbsp;&nbsp;"Sad možda počinješ da kapiraš. Da ti prevedem na viši nivo: masovni voajerizam je tipična posledica kibernetičke revolucije, i protiv njega ne možeš da se boriš predrevolucionarnim metodima. U ono doba kad smo bili nomadi i čučali u šatorima, razbili bismo glavu svakom ko bi bez poziva turio surlu u šator. Poljoprivredna revolucija je to promenila, stvorila uslove za nastanak gradova - a gradovi su, po definiciji, prenaseljeni. Industrijska revolucija, oko pet hiljada godina kasnije, učinila je da stvari postanu deset puta gore, pošto su tada i Pera i Mika došli do sredstava da zabadaju nos i komšijska posla. Kibernetička revolucija je udarila pečat, jer su tada Pera i Mika dobili i sredstva i vreme za njuškanje - i što bi neko plaćao predstavu sa glumcima ako je ona uživo besplatna.
<BR>&nbsp;&nbsp;&nbsp;&nbsp;&nbsp;"Sad kad imamo superskop, i način da se petljamo u poslove naših zvezdanih suseda, naša kao da nam nisu dovoljna. Šta mislite, kako će pametni vanzemaljac, koji ceni svoju privatnost, da vas spreči da virite - uz vremensko rastojanje od nekih petnaest hiljada godina?"
<BR>&nbsp;&nbsp;&nbsp;&nbsp;&nbsp;Osoblje stanice zbunjeno se zgledalo. Očigledna stvar - a ipak nikom od njih nije pala na pamet! Logički lanac koji rastura um, da se srede radoznalci, gde god da su i kad god da su. Najneposredniji i najopipljiviji odgovor na njuškanje.
<BR>&nbsp;&nbsp;&nbsp;&nbsp;&nbsp;Borlend je čekao da zamre graja prevođenja i rasprave. Oni koji su ga posmatrali s prikrivenim potcenjivanjem, sada su pokazivali poštovanje, a Rus se više nije smešio. "Sad, drugovi, hajde da zaboravimo pretpostavke i da se porvemo sa glavnim problemom. Poznajem većinu vaših vlada bolje nego vi - da, čak i tvoju, Ivane - zato što mi je to posao. Politika. A znam ponešto i o ljudskoj prirodi - u životu, ne u teoriji - pa otud smatram da znam nešto i o prirodi tuđinaca. Ovde se nalazite u nevolji, kao i ja, iz razloga koji bi vas slabo zanimali. Kako bi bilo da zanemarimo neslaganje, udružimo snage i vidimo šta možemo da smislimo? Možda bismo čak mogli i da pomognemo jedni drugima."
<BR>&nbsp;&nbsp;&nbsp;&nbsp;&nbsp;Ljudi su se zgledali kroz obnovljen žagor prevođenja. Pojaviše se oprezni osmesi. "Možda bismo mogli, senatore", potvrdi Bred.
<BR>&nbsp;&nbsp;&nbsp;&nbsp;&nbsp;Borlend se obrati pomoćniku. "Idi i održi preliminarnu konferenciju za štampu, mali. Reci im šta senator namerava - ali se čuvaj činjenica. Ako postanu suviše radoznali, bocni ih. Znaš postupak."
<BR>&nbsp;&nbsp;&nbsp;&nbsp;&nbsp;Ljigavko ode bez reči.
<BR>&nbsp;&nbsp;&nbsp;&nbsp;&nbsp;"Malo čudo, zar ne?" primeti Borlend. "Trebale su mi godine da pronađem takav materijal. A sad, gde je ta traka?"
<BR>&nbsp;&nbsp;&nbsp;&nbsp;&nbsp;"Traka?"
<BR>&nbsp;&nbsp;&nbsp;&nbsp;&nbsp;"Momče, moja moć razumevanja nije baš toliko kilava. Snimak razarača. Onog što ljudima pomućuje umove, ha-ha-ha. Sen koja zna."
<BR>&nbsp;&nbsp;&nbsp;&nbsp;&nbsp;"Ne postoji traka, niti snimak", reče Bred. "Ne možemo da ga snimimo - to jest, ono što zabeležimo ne deluje. Ne možemo da uhvatimo - značenje."
<BR>&nbsp;&nbsp;&nbsp;&nbsp;&nbsp;"Ali možete da ga uhvatite ovde uživo, zar ne? Nema svrhe ispitivati mrtav virus. Treba nam odgovor zbog čega se rita. Hvatate ga samo na jednoj stanici, je li? I trajan je: možete da se uključite u njega u svako doba?"
<BR>&nbsp;&nbsp;&nbsp;&nbsp;&nbsp;"Da, to je deo makroskopskog opsega. Središnji deo, gde je prijem najsnažniji. Onaj koji bismo mogli najbolje da iskoristimo - da smo u stanju da isključimo razarač."
<BR>&nbsp;&nbsp;&nbsp;&nbsp;&nbsp;Bred povede senatora u manju prostoriju za projekcije. Naučnici i osoblje većinom su se razišli, zadovoljni što je situacija ponovo stabilna. Afra se pojavila u bluzi i suknji, postižući da jednostavna odeća izgleda elegantno. Ajvo je išao za njima, trenutno zaboravljen.
<BR>&nbsp;&nbsp;&nbsp;&nbsp;&nbsp;"Postavili smo ga ovde", reče Bred kratko. "Priključen je na izlaz kompjutera, gde se glavni signal obrađuje u prijemniku. Ugrađena je elektronska zaštita koja garantuje da efekti neće otići dalje od ove sobe. Ova naprava je opasna."
<BR>&nbsp;&nbsp;&nbsp;&nbsp;&nbsp;"Program", Borlend će zamišljeno. "Mišolovka u haremu. Ali čemu takva predstava, umesto da se jednostavno u sunce usadi detonator?"
<BR>&nbsp;&nbsp;&nbsp;&nbsp;&nbsp;"Nema sumnje da njegov tvorac nije protivnik svih oblika života", reče Bred. "Ova stvar je selektivna. Pogađa samo vrste koje putuju kroz svemir i poseduju makroskop, kao mi. Njuškala. Dokle god je naš razvoj ispod određenog nivoa, bezbedni smo."
<BR>&nbsp;&nbsp;&nbsp;&nbsp;&nbsp;"I meni se čini. Odgovara vam takva vrsta bezbednosti?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Onda da ga još jednom pustimo. Imam teoriju, tek da vam pokažem šta bi ovde moglo da bude u pitanju, ali još nisam spreman da se kladim na nju. SUSI, znaš. Smeće ubaci, smeće izbaci. Možda je moja pretpostavka ispravna, ali hajde da prvo eliminišemo ostale. Kao u onoj pesmi: 'O, za čega ne zapnem za koricu 'leba? Kako bogamu da zapnem ispod plavog neba? Aliluja, protuva sam ja!' Recite to popu i on će vam odgovoriti da je to prostakluk. Trebalo bi da bude 'tako mi Boga', eufemizam koji je dozvolila crkva. Probajte kod profesora, reći će vam da je gramatički neispravno: trebalo bi da stoji 'zašto ne zapnem'. Ali radnik će vam pomoći: čitava je stvar prošla kroz cenzuru. Da bi trebalo da bude 'kako bre da radim kada posla nema'! Ponekad i mi, niskog čela, ubodemo suštinu. Ne uvek. Znači, verujete da se boje konkurencije neke nove vrste pametnjakovića?"
<BR>&nbsp;&nbsp;&nbsp;&nbsp;&nbsp;"Sa zakašnjenjem od petnaest hiljada godina? Čak i da posedujemo pogon za svetlosne brzine, koji nikada nećemo imati, opet bi nam bilo potrebno petnaest milenijuma da stignemo do njih. Ne možemo čak ni da odgovorimo na njihovu 'poruku' za kraće vreme. Ostaje zakašnjenje od ukupno trideset hiljada godina. Ne vidim kako oni uopšte mogu da budu sigurni da ćemo u to vreme biti u stanju da primimo njihov signal i da odgovorimo na njega."
<BR>&nbsp;&nbsp;&nbsp;&nbsp;&nbsp;"Mogla bi da bude trajna emisija. Koliko znamo, ide već milion godina", reče Borlend. "Čekala je da je uhvatimo. Možda njima sporije prolazi vreme? Možda je petnaest hiljada godina za njih samo nedelja dana, ili tako nešto?"
<BR>&nbsp;&nbsp;&nbsp;&nbsp;&nbsp;"Ne kada je emisija u našem protoku vremena. Nismo uopšte morali da joj se prilagođavamo. Ako su živeli tako sporo, imali bismo ciklus koji bi trajao hiljade godina, umesto nekoliko minuta."
<BR>&nbsp;&nbsp;&nbsp;&nbsp;&nbsp;"Može biti. Mislite da strašno mrze sve inteligentne vrste, sve vreme?
<BR>&nbsp;&nbsp;&nbsp;&nbsp;&nbsp;"Ksenofobija? Moguće. Ali taj vremenski pomak ipak i to čini malo verovatnim. Kako da mrzite nešto što za nekoliko desetina vekova neće postojati?"
<BR>&nbsp;&nbsp;&nbsp;&nbsp;&nbsp;"Tuđinac bi bio u stanju. Njegov um - ako ga poseduje - možda radi drugačije nego moj."
<BR>&nbsp;&nbsp;&nbsp;&nbsp;&nbsp;"Ipak, postoje izvesna merila koja važe za inteligenciju uopšte. Razumno je..."
<BR>&nbsp;&nbsp;&nbsp;&nbsp;&nbsp;"Prestani da budeš razuman. To je greška. Pokušaj da budeš filozof."
<BR>&nbsp;&nbsp;&nbsp;&nbsp;&nbsp;Bred ga pogleda. "Kakvu filozofiju imate na umu, senatore?"
<BR>&nbsp;&nbsp;&nbsp;&nbsp;&nbsp;"Mislim na filozofiju u praktičnom smislu, naravno. Možeš da budeš vraški razuman i prokleta budala istovremeno, i to je tvoj problem. Rekao bih da veruješ da je tvoj Naučni Metod najbolji način da rešiš stvari, zar ne? Ja ti velim da nije."
<BR>&nbsp;&nbsp;&nbsp;&nbsp;&nbsp;"Razmotriti činjenice, postaviti hipotezu koja obuhvata sve, upotrebiti je da se dođe do novih činjenica, proveriti ih i ispraviti ili odbaciti polaznu hipotezu, ako se činjenice ne uklapaju. Smatram da je to upotrebljivo. Imaju li Aristotel, Kant ili Marks bolji radni sistem?"
<BR>&nbsp;&nbsp;&nbsp;&nbsp;&nbsp;"Aha. Osnovna briga filozofije nije istina, nego značenje. Ova kriza s razaračem nije problem istine već značenja. Tu ne počinješ od pretpostavki i ne sklapaš ih u celinu prema matematičkim pravilima; ne, nego dovodiš u sumnju njihovo značenje, zatim dovodiš u sumnju svoje sumnje, dok sve zajedno ne postane nepouzdano. Tada ćeš se, možda, približiti značenju."
<BR>&nbsp;&nbsp;&nbsp;&nbsp;&nbsp;Bred se namršti. "Vama dvoma ovo ima smisla?"
<BR>&nbsp;&nbsp;&nbsp;&nbsp;&nbsp;"Ne", reče Afra.
<BR>&nbsp;&nbsp;&nbsp;&nbsp;&nbsp;"Da", reče Ajvo.
<BR>&nbsp;&nbsp;&nbsp;&nbsp;&nbsp;"Nije neophodno da ima smisla, već da ti otvori um. Ovo nije partija šaha; ne znamo čak ni pravila. Znamo samo da gubimo - i najbolje je da pođemo od toga. Ta stvar nam, dakle, uništava inteligenciju. Je l' to loše?"
<BR>&nbsp;&nbsp;&nbsp;&nbsp;&nbsp;"Kosmološki gledano, možda i nije", reče Bred. "Ali lokalne posledice su neprijatne. Bilo bi lakše živeti s tim kada bi pogađalo najmanje inteligentne među nama, umesto..."
<BR>&nbsp;&nbsp;&nbsp;&nbsp;&nbsp;Borlend se smrknu. "Govoriš o koeficijentu inteligencije, IQ? Koeficijent inteligencije definisan kao umna zrelost podeljena sa godinama starosti puta sto?"
<BR>&nbsp;&nbsp;&nbsp;&nbsp;&nbsp;"To nam je poznato. Naravno, ne možemo da budemo sigurni da numerički IQ predstavlja nešto više od sposobnosti subjekta da rešava IQ-testove, te je moguće da pogrešno tumačimo svrhu razarača. Numerički zbir izostavlja potencijalno važnija svojstva ličnosti - posebnost i narav, a i kada su pojedini rezultati jednaki..."
<BR>&nbsp;&nbsp;&nbsp;&nbsp;&nbsp;"Ne mora da znači da su realizatorske sposobnosti ljudi jednake", dovrši Borlend. "Znam tu knjigu, i svestan sam nedostataka sistema. Sećam se članka od pre petnaest ili dvadeset godina, o 'kreativnosti', i oglasa za pristupanje klubovima za osobe sa visokim IQ. Kada mi treba dobar čovek, držim se podalje od samozvanih punoglavaca. Obolele od klupskog sindroma mogu da prepoznam po izgledu."
<BR>&nbsp;&nbsp;&nbsp;&nbsp;&nbsp;Borlend se zagleda u lica. Uperi čvornovat prst u Afru. "Ti!".
<BR>&nbsp;&nbsp;&nbsp;&nbsp;&nbsp;Ona poskoči, uhvaćena. "Učlanjena si, zar ne?" reče on. Ne čekajući njenu zbunjenu potvrdu, pođe dalje. "Ti - nisi", reče Bredu. "Onaj krupni Ruja što je upravo izašao - nije." Pogleda Ajva. "Tebe ne bi primili." Okrenuo se Bredu. "Ali IQ je jedino praktično merilo koje imamo za opštu sposobnost velikog broja ljudi, te moramo da ga upotrebimo dok ne nađemo nešto bolje. Hajde da ga odredimo kao sposobnost učenja, i da pretpostavimo da je osoba sa IQ sto dvadeset uopšteno sposobnija od njenog sabrata sa IQ sto. Ovo samo zato što se tako lakše prelazi na važnije stvari. OK?"
<BR>&nbsp;&nbsp;&nbsp;&nbsp;&nbsp;Bred se nasmeja.
<BR>&nbsp;&nbsp;&nbsp;&nbsp;&nbsp;"Otprilike korektno, senatore. Primenite svoju filozofiju."
<BR>&nbsp;&nbsp;&nbsp;&nbsp;&nbsp;"Kažete da taj signal nije jezički, tako da svako može da ga prati, ali da ima tačku rizika. Potrebno je da budeš prilično pametan, po ovim ili onim merilima, da bi bio pogođen. Da li to radije pogađa pametnije nego one prosečne, ili je kao sa makronima: dobiješ ili ne dobiješ?"
<BR>&nbsp;&nbsp;&nbsp;&nbsp;&nbsp;"Izgleda da češće pogađa sposobnije umove. Inteligencija je tako neuhvatljivo svojstvo da ne možemo da budemo sigurni, ali..."
<BR>&nbsp;&nbsp;&nbsp;&nbsp;&nbsp;"Dobro. Onda da prođemo kroz ovo po nekom redu. Tvoj IQ je dve stotine petnaest..."
<BR>&nbsp;&nbsp;&nbsp;&nbsp;&nbsp;"Šta?" javi se Afra, zaprepašćena.
<BR>&nbsp;&nbsp;&nbsp;&nbsp;&nbsp;"To nije..."
<BR>&nbsp;&nbsp;&nbsp;&nbsp;&nbsp;"Znam, znam, znam", reče Borlend. "Brojke ne znače ništa, ali i da znače, opet ne bi bile primenljive na tebe, zato što si pametniji od čove koji bi da te testira. Seti se da govorimo o pogodnosti a ne o činjenicama. Ne, nisam video tvoj dosije; sam donosim zaključke. Kada bi brojke igrale kod tebe, iznosile bi toliko, zar ne?"
<BR>&nbsp;&nbsp;&nbsp;&nbsp;&nbsp;Bred nije porekao ni ovo, a Afra je izbegavala da ga pogleda. Ajvo je znao o čemu razmišlja. Verovala je da je Bredov IQ sto sedamdeset pet ili sto osamdeset, negde blizu njenih rezultata. Rezultati kao da su joj bili neobično važni.
<BR>&nbsp;&nbsp;&nbsp;&nbsp;&nbsp;A onda je saznala da je on toliko iznad nje koliko je ona iznad prosečne osobe - a prosečnost joj je bila nepodnošljivo dosadna.
<BR>&nbsp;&nbsp;&nbsp;&nbsp;&nbsp;"Stoga je sva prilika da bi ti u ovoj grupi bio prvi pogođen", reče Borlend. "Zato ćemo te postaviti na čelo stola. Ja sam, recimo, glup u poređenju s tobom - najmanje pedeset poena ispod tvoje brojke - a to je vojna tajna, usput, jer je pamet ugrožena vrsta u Senatu - a tvoja cura je sledećih deset poena niže. Ovaj momak..."
<BR>&nbsp;&nbsp;&nbsp;&nbsp;&nbsp;"Oko sto dvadeset pet", reče Ajvo. "Ali to nije utvrđeno. Ja posedujem..."
<BR>&nbsp;&nbsp;&nbsp;&nbsp;&nbsp;"Ode još jedna vojna tajna", progunđa Bred. "Mislim da g. Arčer ne bi trebalo..."
<BR>&nbsp;&nbsp;&nbsp;&nbsp;&nbsp;"Insistiram da zauzmem svoje mesto u vašem teorijskom poretku", reče Ajvo ozbiljno.
<BR>&nbsp;&nbsp;&nbsp;&nbsp;&nbsp;"Dobro. Ovde si, i to je zgodna okolnost, pa što da te ne uzmemo", reče Borlend. "A sada mi nađite nekog ko je negde oko normale, da zaokružimo."
<BR>&nbsp;&nbsp;&nbsp;&nbsp;&nbsp;"Nema nikog na stanici ko..." poče Afra.
<BR>&nbsp;&nbsp;&nbsp;&nbsp;&nbsp;"Pitaj Beatriks", promrmlja Bred.
<BR>&nbsp;&nbsp;&nbsp;&nbsp;&nbsp;"Da pitam...!"
<BR>&nbsp;&nbsp;&nbsp;&nbsp;&nbsp;"Biti prosečan ne mora da bude uvreda intelekta", reče joj Bred blago. "Po statistici, mi ostali smo nakaze." Afra pocrvene i izađe.
<BR>&nbsp;&nbsp;&nbsp;&nbsp;&nbsp;"Žestoka mala", primeti Borlend. "Tehnička sekretarica?"
<BR>&nbsp;&nbsp;&nbsp;&nbsp;&nbsp;"Više od toga - do pre dva minuta."
<BR>&nbsp;&nbsp;&nbsp;&nbsp;&nbsp;"Hajde da počnemo. Možete odmah da uključite taj relej?"
<BR>&nbsp;&nbsp;&nbsp;&nbsp;&nbsp;"Izgleda da ste uvereni da ćemo se upustiti u to."
<BR>&nbsp;&nbsp;&nbsp;&nbsp;&nbsp;"Gubiš živce, sinko? Znao si da će doći do ovoga. Slobodno istupi i pusti mene da to uradim."
<BR>&nbsp;&nbsp;&nbsp;&nbsp;&nbsp;"Senatore, ne postoji način da vam pokažemo razarač a da ne razorimo vas. Biće to mentalno samoubistvo."
<BR>&nbsp;&nbsp;&nbsp;&nbsp;&nbsp;Borlend žmirnu prema njemu. "Recimo da ga vidim i uspem da preživim. Recimo da asimilujem ono što tuđinci pokušavaju da sakriju. Kuda bi me to odvelo, u lokalnom smislu?"
<BR>&nbsp;&nbsp;&nbsp;&nbsp;&nbsp;"Bili biste dovoljno glupi za mesto predsednika, ili..."
<BR>&nbsp;&nbsp;&nbsp;&nbsp;&nbsp;Ajvo je razumeo ovu stanku. Senator teško da je glup čovek. Ako mu je suđeno da preživi razarač netaknuta uma, može, doslovno, da zadobije vlast nad tajnama vaseljene. Može da postane najmoćniji čovek na Zemlji. A on je od onih ljudi spremnih da rizikuju gubitak svega ukoliko postoji prilika za ukupnu pobedu.
<BR>&nbsp;&nbsp;&nbsp;&nbsp;&nbsp;Misli ozbiljno. Zbog ovoga je i došao. Suočiće se s razaračem. A Bred neće moći da mu dopusti da rizikuje sam. Senatorov uspeh može Zemlju da košta više nego njegov poraz - ako Bred ne uspe da prvi prebrodi razarač.
<BR>&nbsp;&nbsp;&nbsp;&nbsp;&nbsp;Borlendov pogled bio je divalj. "Možda bi više voleo ono tvrđe rešenje, momče?"
<BR>&nbsp;&nbsp;&nbsp;&nbsp;&nbsp;"Sudski nalog Kongresa?" Bred slegnu ramenima. "Ne, idemo do kraja sa našim samoubilačkim paktom, zajedno, sada..."
<BR>&nbsp;&nbsp;&nbsp;&nbsp;&nbsp;"Navali, dečko."
<BR>&nbsp;&nbsp;&nbsp;&nbsp;&nbsp;Bred pogleda prema Ajvu, vide da ovaj ne namerava da ode, i pljesnu dugme ispod ploče. Televizijski ekran koji je ispunjavao zid buknu bojama. Sva trojica se okrenuše prema njemu.
<BR>&nbsp;&nbsp;&nbsp;&nbsp;&nbsp;Ajvo, zapanjen što je odluka tako iznenada doneta i odmah sprovedena, shvati kako su ovo vešto izveli. Njih trojica predstavljaju osovinu, što je sasvim zgodan izgovor, jer Bred nije ni nameravao da izloži bilo koju od žena predstojećem riziku. Afra nikada ne bi dobrovoljno pristala da je isključe, da je znala šta se kuva.
<BR>&nbsp;&nbsp;&nbsp;&nbsp;&nbsp;Pojavi se oblik, fin, promenljiv, zavojit, prelivajući se. Velika crvena kugla - po prelazima boje zaključio je da je kugla u pitanju, uprkos dvodimenzionalnosti slike - i manja tačka plavetnila. Tačka se i sama proširi u kuglu, bleđe plave boje, i zakrili drugu kuglu. Mesto gde su se ukrštale imalo je purpurnu međuboju.
<BR>&nbsp;&nbsp;&nbsp;&nbsp;&nbsp;Ajvova intuicija odmah se uključila. Ona njegova čudna sposobnost prilagodila se prikazu kao da ima posla s igrom izdanaka. Ovo je bio animirani uvod u program, koji je vodio u Bulovu algebru, sa bojom kao pomoćnim sredstvom. Kroz programsku teoriju bilo je moguće upoznati početnika sa matematikom, logikom, elektronikom i svim drugim oblastima znanja - bez uplitanja posebnog jezika. Jedna zagonetka bila je rešena: tuđinci su posedovali način da komuniciraju.
<BR>&nbsp;&nbsp;&nbsp;&nbsp;&nbsp;Boje su se širile, skupljale, ukrštale, menjale oblike i intenzitet, i broj, i oblike, na način koji je prosečnoj osobi mogao da izgleda nasumičan... ali nije bio. U tim strukturama bilo je logike, više i šire od logike medijuma. Ubrzano, neizbežno, postavke su se stapale u zadivljujuću značenjsku celinu. Smisao samog postojanja bio je...
<BR>&nbsp;&nbsp;&nbsp;&nbsp;&nbsp;Ajvova intuicija pohita dalje, iščekujući rasplet. Značenje se približavalo, noseći nezemaljsku silinu.
<BR>&nbsp;&nbsp;&nbsp;&nbsp;&nbsp;Odmah je shvatio da bi trebalo zaustaviti niz. Pokušao je da ustane, da vikne, ali su mu motorni refleksi bili paralisani. Nije bio u stanju ni oči da sklopi.
<BR>&nbsp;&nbsp;&nbsp;&nbsp;&nbsp;Učinio je jedino što je mogao: okrenuo ih je izvan žiže. Uvijajuća slika izgubi jasnoću i sila, koja ga je držala, oslabi. Očni kapci mu se polako i s mukom spustiše: sada je mogao da okrene glavu.
<BR>&nbsp;&nbsp;&nbsp;&nbsp;&nbsp;Spustio se čitavim trupom na sto. Bio je suviše slab da bi nešto preduzeo.
<BR>&nbsp;&nbsp;&nbsp;&nbsp;&nbsp;Program se valjao prema svom neumitnom završetku. Bio je svestan toga iako nije posmatrao. U prostoriji nije bilo zvuka.
<BR>&nbsp;&nbsp;&nbsp;&nbsp;&nbsp;Vrata se naglo otvoriše. "Bred!" vrisnu Afra, izbezumljena. "Nisi sačekao!"
<BR>&nbsp;&nbsp;&nbsp;&nbsp;&nbsp;Ajvo bi prenut iz zanosa. Vrati mu se snaga. Podiže se, posrćući, hvatajući ravnotežu. Zatetura se oko stola, posežući za prekidačem koji je dodirnuo Bred. Zagreba ispod table, neposlušnim prstima, pokušavajući da ih obuzda, i slika se konačno izgubi.
<BR>&nbsp;&nbsp;&nbsp;&nbsp;&nbsp;Afri se postepeno vraćala pokretljivost. Razarač ju je već bio zakačio, upala mu je u drugi ciklus, ali nije bila izložena duže od nekoliko sekundi. Nije bilo vremena da joj uzme razum.
<BR>&nbsp;&nbsp;&nbsp;&nbsp;&nbsp;Soba je počela da se puni ljudima, i svi su bili usredsređeni na one za stolom. Ajvo tek sad dozvoli sebi da pogleda u prijatelja.
<BR>&nbsp;&nbsp;&nbsp;&nbsp;&nbsp;Bredli Karpenter je sedeo nem, nesvestan Afrine grozničave pažnje. Oči su mu zurile bez života, vilica bila opuštena i vlažna. Stanični lekar je već potišteno odmahivao glavom.
<BR>&nbsp;&nbsp;&nbsp;&nbsp;&nbsp;Senator je, malo dalje, ležao na stolu. Lekar ode do njega i pregleda ga. "Mrtav je", reče.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
