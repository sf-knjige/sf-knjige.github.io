<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Močvare Glina: sada su bile ispresecane autoputevima, nagrižene po ivicama od nadirućeg grada koji je slao svoje pseudopode od industrijskog tkiva, opipavajući ispred sebe u velikom polukrugu. Brunsvik - osnovan 1771, sada naseljen sa više stanovnika nego čitava država Džordžija u vreme njegovog nastanka. Iz okoline je nestao pamuk po kojem je kraj bio poznat, i hikorije i breskve, koje je možda pesnik ohrabrio za to, ovekovečivši estetski ovu oblast. Na njihovo mesto došla su brodogradilišta, ne samo za brodove koji će ploviti po vodi, i pogoni za izradu mašina, koje nisu uvek služile ljudima. Stari mlinovi za papir, bez neophodne šumske celuloze, bili su zamenjeni savremenijim rafinerijama, a fabrike konzervi simulatorima proteina. U Brunsviku se o hemiji moglo naučiti više nego što bi čovek mogao i da zamisli.
<BR>&nbsp;&nbsp;&nbsp;&nbsp;&nbsp;"Jesi li našao uporišnu tačku, Ajvo? Stižemo u položaj iznad nula-G stuba, pa će možda da bude pomalo vetrovito."
<BR>&nbsp;&nbsp;&nbsp;&nbsp;&nbsp;"Samo što nisam, Harolde."
<BR>&nbsp;&nbsp;&nbsp;&nbsp;&nbsp;Ali močvare su ipak ostale, delimično zaštićene statutom Zajednice Južnih Država, da bi zimzeleni hrast zadržao dom predaka, a možda i zbog ruže Čirokija. Poleteo je iz grada, bestelesan, sav od pogleda, prolazeći slobodno kroz prepreke, prividno udišući čistiji vazduh prirode. Mrki engleski vrapci ustupiše mesto crvenokrilom kosu; čađava lasta prugastom vodomaru. Sakriše se ružne bubašvabe, pojaviše divni vilini konjici; drski kućni pacov povuče se pred plahim poljskim zecom; sivu vevericu iz parka nasledi svetlucava crna zmija.
<BR>&nbsp;&nbsp;&nbsp;&nbsp;&nbsp;"Jesi li pri kraju, Ajvo? Silazimo prema tunelu."
<BR>&nbsp;&nbsp;&nbsp;&nbsp;&nbsp;"Samo što nisam, Afra."
<BR>&nbsp;&nbsp;&nbsp;&nbsp;&nbsp;Močvare: ako je još i bilo vodenih mokasin-zmija i aligatora i kornjača mesožderki, zar nisu ova bića lepša i manje pogubna od nasrtljivih turista i nesrećnih domorodaca?
<BR>&nbsp;&nbsp;&nbsp;&nbsp;&nbsp;Iz vodenih rukavaca su se dizali prastari, goli čempresi, veličanstveno - neko bi rekao groteskno - naduveni pri zemlji, njihova ostrva drvenih 'kolena', jedna uz druga. Dalje su se mogli naći retki američki brest, poneka svetlolista lepa magnolija, nešto sitnih sasafrasa, krupnih sikomora, srednjih stabala tulipan-drveta i, konačno, plemić juga, veliki zimzeleni hrast, ukrašen visećom španskom mahovinom.
<BR>&nbsp;&nbsp;&nbsp;&nbsp;&nbsp;Zaustavio se ispod njega, u svečanoj katedrali lišća, zadivljen njegovom masivnom postojanošću i samotnošću.
<BR>&nbsp;&nbsp;&nbsp;&nbsp;&nbsp;"Zimzelenih hrastova tmina, divotno spletenih i svitih / sa izatkanom senkom puzavica, beskrajno člankovitih / što se penju uz rašlje grana, raznolikih..."
<BR>&nbsp;&nbsp;&nbsp;&nbsp;&nbsp;"Šta si rekao, Ajvo?"
<BR>&nbsp;&nbsp;&nbsp;&nbsp;&nbsp;"Pesma koju znam, Beatriks. Oprosti; nisam nameravao da je izgovorim glasno."
<BR>&nbsp;&nbsp;&nbsp;&nbsp;&nbsp;"Od Sidnija Lenira? Pa, zar poezija nije stvorena da se recituje? Molim te, nastavi."
<BR>&nbsp;&nbsp;&nbsp;&nbsp;&nbsp;Ne mnogo iznenađen, poslušao je. "Smaragdni sumraci - svetla devičanska stidljiva / ispletena od lišća da privuku šapat prediva / kada ljubavnici skriveno hode ispod zelenih svodova..."
<BR>&nbsp;&nbsp;&nbsp;&nbsp;&nbsp;Zaćutao je i zaprepašćeno se zagledao u razgranati hrast. Bila je to pesma iz prve Šenove poruke, one koja je dovela do konačnog otkrića. Da ju je Afra čula i prepoznala...
<BR>&nbsp;&nbsp;&nbsp;&nbsp;&nbsp;Umirio se. Bila je to, na kraju krajeva, samo pesma; samo je maglovito ukazivala na njegovu tajnu. Zašto bi je dalje krio? Afra mora da je već naslutila istinu. Bilo je značajno da je prestala da vrši pritisak na njega zbog Šena. "I tako dalje. Posmatrao sam stablo, na Zemlji, i to me je podsetilo."
<BR>&nbsp;&nbsp;&nbsp;&nbsp;&nbsp;"Veoma je lepa", složi se Beatriks.
<BR>&nbsp;&nbsp;&nbsp;&nbsp;&nbsp;Našao je uporišnu tačku: onaj moćni zimzeleni hrast u močvarama Glina. Uneo je mesto u kompjuter kao glavnu odrednicu. Bio je spreman na prvi skok.
<BR>&nbsp;&nbsp;&nbsp;&nbsp;&nbsp;Spreman - da prodre u utrobu Tritona, da tamo bude pokopan, da se podvrgne, dok ceo mesec usporava, topljenju... i gasifikaciji... i sudaru s Neptunom... i sabijanju... i...
<BR>
<BR>&nbsp;&nbsp;&nbsp;&nbsp;&nbsp;Otvorio se prizor njegove uporišne tačke: veličanstveni zimzeleni hrast protezao je svoje oble grane kao da bi da obgrli čitav svet. Drvo se malo promenilo, izuzev... da, bilo je nešto manje, i sa više lišća. Još bradato od španske mahovine, bilo je pre mladić nego patrijarh. Ovalni zeleni listovi bili su sjajniji, žirovi bogatiji u svojim rapavim čašicama.
<BR>&nbsp;&nbsp;&nbsp;&nbsp;&nbsp;"Kada ljubavnici skriveno hode ispod zelenih svodova / rajskih šuma i proplanaka / što vode do skrivenih blistavih obalskih dina / nepreglednih primorskih močvara Glina..."
<BR>&nbsp;&nbsp;&nbsp;&nbsp;&nbsp;I začudo, ljubavnici su bili tamo! Mlad muškarac, prema Ajvovom znanju odeven u odeću farmera, i veoma ljupka devojka, čiji je izgled, po Ajvu, kvario staromodni kroj njene haljine. Upravo su napuštali senicu, možda pošto su tamo upotpunili svoju vezu.
<BR>&nbsp;&nbsp;&nbsp;&nbsp;&nbsp;Staromodna haljina? Ajvo prekori sebe. Mislio je u duhu kraja dvadesetog veka. Slabo je mario za modu koju su nametali stranci željni zarade, ali mu je sve što nije bilo savremeno ipak bilo manje privlačno nego što je trebalo da bude. Činilo mu se da bi bio sasvim zadovoljan devojčinim kostimom da je živeo u njeno doba. Isticao je, na kraju krajeva, vazdašnje odlike njenog pola.
<BR>&nbsp;&nbsp;&nbsp;&nbsp;&nbsp;Išao je za njima kraj velikog belog hrasta, koji je pre toga bio truli panj, do močvarnog proplanka, gde su cvetale dve do tri stope visoke biljke divlje heljde, i belo cveće strelare, i svetložuti ljutići. Na ivici otvorene bare stajali su jardu visoki vodeni zumbuli sa blistavim lopatastim lišćem dugim kao ispružena šaka, i plavim cvetovima koji su se tek otvarali na uspavanim stabljikama; na vodi su ležali veliki zeleni krugovi vodenog ljiljana, još nerascvetani.
<BR>&nbsp;&nbsp;&nbsp;&nbsp;&nbsp;Doba godine je kasno proleće ili rano leto, zaključi Ajvo. Možda jun. Dovoljno kasno za prve vodene zumbule, prerano za zlatnicu.
<BR>&nbsp;&nbsp;&nbsp;&nbsp;&nbsp;Prepustio je par tihom razgovoru i zašao dublje u močvaru. Da, tamo je bilo aligatora, gracioznih plivača u potrazi za ribom. Izašavši nadomak grada, prošao je kraj zečeva i detlića koji su pretraživali polja, loveći bube. Bilo je čudesno koliko se ovde priroda približavala civilizaciji.
<BR>&nbsp;&nbsp;&nbsp;&nbsp;&nbsp;Pretražio je grad i otkrio fabriku kreozota, fabriku kartona, staromodnu fabriku konzervi, pristaništa, i na kraju novine sa datumom 5. jun, 1930.
<BR>&nbsp;&nbsp;&nbsp;&nbsp;&nbsp;Skočili su pedeset svetlosnih godina od Zemlje.
<BR>&nbsp;&nbsp;&nbsp;&nbsp;&nbsp;A oni ljubavnici... sada su punili sedmu deceniju. Bila je to čudesna i pomalo bolna misao.
<BR>
<BR>&nbsp;&nbsp;&nbsp;&nbsp;&nbsp;Još jedan skok, nova uporišna tačka: prizor se promenio: teren je još bio močvaran, ali nije bilo traga od širokog zimzelenog hrasta niti velikog belog hrasta. Umesto toga, jutro je sjalo na velikim belim kedrovima visokim osamdesetak stopa, zbijenim, koji su zadržavali najveći deo sunčeve svetlosti da ne padne na zemlju.
<BR>&nbsp;&nbsp;&nbsp;&nbsp;&nbsp;Ajvo zastade da razmisli. Kedar uspeva u slatkovodnim močvarama, a močvare Glina su bile slane. Kako je do toga došlo?
<BR>&nbsp;&nbsp;&nbsp;&nbsp;&nbsp;Ili je tačka uporišta bila na drugom mestu, ili je predeo pretrpeo ozbiljne promene. Računar je bio zadužen da pronađe uporišnu tačku, određujući je prema gravitacionim i magnetnim svojstvima planete: složen i trajan proces, ali pouzdan. Mesto je bilo provereno. Znači...
<BR>&nbsp;&nbsp;&nbsp;&nbsp;&nbsp;Koliko su daleko skočili?
<BR>&nbsp;&nbsp;&nbsp;&nbsp;&nbsp;"Pomeranje kontinenata?" upita Afra. Glas kao da joj je dolazio iz kedrove šume. Nije bilo teško zamisliti je da stoji tamo, iza drveta.
<BR>&nbsp;&nbsp;&nbsp;&nbsp;&nbsp;"Pomeranje?" Nazad među glupake.
<BR>&nbsp;&nbsp;&nbsp;&nbsp;&nbsp;"Kretanje kontinenata tokom geoloških doba", objasnila je. "Ako izraz na tvom licu znači ono što verovatno znači, tvoj predeo se izmenio. Možda se nalaziš na milju od mesta na kome misliš da se nalaziš, i to ne bi trebalo da bude greška makroskopa. Možda se sam kontinent pomerio. Ili je orogenija mogla da..."
<BR>&nbsp;&nbsp;&nbsp;&nbsp;&nbsp;"Može biti. Izgleda da se nalazim u slatkovodnoj močvari, dublje u kopnu nego što sam bio, a uporišna tačka je potvrđena. Ali koliko vremena..."
<BR>&nbsp;&nbsp;&nbsp;&nbsp;&nbsp;"A, nekoliko miliona godina, ili tako nešto."
<BR>&nbsp;&nbsp;&nbsp;&nbsp;&nbsp;Smaknuo je naočari i zagledao se u nju. Smešila se, kao što je sumnjao. "Znaš, takav skok je moguć", rekao je nakostrešeno.
<BR>&nbsp;&nbsp;&nbsp;&nbsp;&nbsp;"Svakako. Ali ne ovaj put. Naš zvezdani raspored određuje nam stalno zadržavanje unutar Galaksije Mlečni put, tako da bismo morali da budemo na oko sedamdeset hiljada svetlosnih godina od Zemlje. Ja bih rekla manje od deset hiljada, u stvari. Takođe je moguće da reke promene tok i da obale potonu. Nekoliko hiljada godina bi bilo dovoljno da se flora i fauna vidno promene."
<BR>&nbsp;&nbsp;&nbsp;&nbsp;&nbsp;Ajvo ponovo namesti naočari, pomalo zlovoljan, i pojuri prema Brunsviku. Bilo mu je jasno da sada istražuje samo radi potvrde: Afra je već odredila njihov položaj pomoću astronomskih oruđa. Proces utvrđivanja položaja Zemlje uključivao je i pitanje njene udaljenosti, iako ju je samo njegova pretraga mogla precizno odrediti. Makroskop je posedovao podešavanje opsega koje mu je omogućavalo da odabere određenu vrstu slike; bilo je to jedno od poboljšanja, s odobrenjem galaktičkih programa. Bez toga bi problem pronalaženja Zemlje bio zastrašujuće složen.
<BR>&nbsp;&nbsp;&nbsp;&nbsp;&nbsp;Na mestu Brunsvika nije bilo ničeg osim šipražja. "Vratili smo se pre 1771. godine, u svakom slučaju."
<BR>&nbsp;&nbsp;&nbsp;&nbsp;&nbsp;Čuo je šuštanje kada se nagnula napred. Kako je žudeo da to učini dok je on posmatra, kada nemaju pred sobom tehnički posao. Ali ona je još pripadala mrtvacu, bez obzira koliko su živi čeznuli za njom.
<BR>&nbsp;&nbsp;&nbsp;&nbsp;&nbsp;Promrmljala je: "Po meni, skokovi bi trebalo da su oštro stepenovani. Minimum je verovatno pedeset godina... tačnije, četrdeset devet... zato što ne možeš da skočiš sa kraja jednog zakrivljenja do sredine susednog, ili sa mesta na mesto unutar istog zakrivljenja. Veća zakrivljenja bi trebalo da budu umnoženja ovih, pošto su sačinjena od manjih zakrivljenja, a trebalo bi da postoje i umnoženja ovih... ne znamo dokle to tako ide. Čak i najmanja promena ugla pod kojim skačemo mogla bi da nas prebaci sa manjih na srednja, ili još gore. Ako uzmemo da je svaki nivo kvadratni stepen prethodnog, i da je prvi nivo otprilike pedeset godina, drugi bi trebalo da bude na dve i po hiljade godina, a treći, šest i četvrt miliona svetlosnih godina. Stoga sačuvaj živce dok ne utvrdiš nivo."
<BR>&nbsp;&nbsp;&nbsp;&nbsp;&nbsp;"Šest i četvrt miliona?" ponovi on, shvativši njene razloge za razgovor u četiri oka. "To... to bi moglo da nas baci u drugu galalksiju!"
<BR>&nbsp;&nbsp;&nbsp;&nbsp;&nbsp;"Ne bi. Pre u međugalaktički prostor. Ali kao što rekoh, proračun okolne svetlosti jasno pokazuje da smo unutar galaktičke strukture, i budući da si pronašao Zemlju tamo gde bi trebalo da bude, sve govori da smo u svojoj galaksiji. Stoga pretpostavljam da je u pitanju drugi nivo."
<BR>&nbsp;&nbsp;&nbsp;&nbsp;&nbsp;"Dve i po hiljade." I ovo je bilo zastrašujuće... a ona ipak nije bila sigurna. Bilo je moguće, iako malo verovatno, da je to planeta slična Zemlji, na istom mestu u drugoj galaksiji ili zvezdanom jatu koje je Zemlja zauzimala u Mlečnom putu. Možda je svaka galaksija imala jednako ustrojstvo. Cefeidne promenljive, nove, planete, svaka u svom koloseku...
<BR>&nbsp;&nbsp;&nbsp;&nbsp;&nbsp;Odagnao je ovo kao fantaziju. "To je pre Hrista."
<BR>&nbsp;&nbsp;&nbsp;&nbsp;&nbsp;Nije odgovorila, ali je osetio njenu blizinu, njeno uzbuđenje. Zaviriti u osvit istorije! Niko to nije učinio tako direktno, do sada.
<BR>&nbsp;&nbsp;&nbsp;&nbsp;&nbsp;"O, šta je to tamo u močvari, gde more doseže / Namah ko da dušu ništa mi ne veže..."
<BR>&nbsp;&nbsp;&nbsp;&nbsp;&nbsp;Ona odgovori: "Močvare, bez tajni i obične, slobodne, bez laži / Otkrivate nebu, i nudite moru, sve te svoje draži!" I dodirnu mu ruku.
<BR>&nbsp;&nbsp;&nbsp;&nbsp;&nbsp;Tako mu je otkrila da zna za Sidnija Lenira i pesnikov značaj za njegov život, i da je možda znala od početka; a njena ruka, koja je sad stezala njegovu, govorila je o dodatnom značenju reči koje je izgovorila. Bez laži i obične, bez tajni i slobodne? Nije smeo da se nada; za nju je to verovatno bila intelektualna igra.
<BR>&nbsp;&nbsp;&nbsp;&nbsp;&nbsp;Pokušavao je da usvoji osobine Lenira kao osobe, da pretopi svoju narav prema naravi svog usvojenog pretka - ali mu nije išlo. Ajvo nije mogao da stvara poeziju, i uopšte nije posedovao Lenirov šarm u društvu dama. Koliko bi bilo bolje da je razvio potpuno samostalnu ličnost.
<BR>&nbsp;&nbsp;&nbsp;&nbsp;&nbsp;"Prebaci na Evropu", reče Afra.
<BR>&nbsp;&nbsp;&nbsp;&nbsp;&nbsp;Prebacio je na Evropu. U Rimu je bilo podne - ali na tom mestu nije bilo ljudske naseobine. "Pre postanka Rima", objavio je.
<BR>&nbsp;&nbsp;&nbsp;&nbsp;&nbsp;"Pokušaj s Egiptom."
<BR>&nbsp;&nbsp;&nbsp;&nbsp;&nbsp;"Nema Aleksandrije", reče on trenutak kasnije. "Nema čak ni kopna, na tom mestu."
<BR>&nbsp;&nbsp;&nbsp;&nbsp;&nbsp;"Prirodno da nema, ako je pre Rima. Treba ti Memfis."
<BR>&nbsp;&nbsp;&nbsp;&nbsp;&nbsp;Uputio se na jugoistok, prema neunesenom odredištu, ponovo potišten.
<BR>&nbsp;&nbsp;&nbsp;&nbsp;&nbsp;Na jednom istočnom kanalu delte Nila pronašao je živ grad, manji nego što je očekivao, ali s izgledom nekakve prestonice. Memfis?
<BR>&nbsp;&nbsp;&nbsp;&nbsp;&nbsp;"Ne bih rekla", reče Afra. "Ali, svaki grad je dobra vest za nas. Potraži palatu ili hram; vidi možeš li da nađeš neke zapise, da ih snimiš. Valjda ćemo moći da odredimo iz kog su vremena."
<BR>&nbsp;&nbsp;&nbsp;&nbsp;&nbsp;Ajvo posluša, spuštajući se na visinu ulice blizu grupe zgrada koje su mu se činile važne. Ulica je bila tesna i prljava, oivičena skučenim, gusto zbijenim boravištima od zemljanih opeka, uglavnom jednospratnih. Razaznao je slamnatu oblogu izlokanih opeka, i imao osećaj da može skoro da omiriše smrad geta oko sebe. Sirotinjska naselja nisu se pojavila prvo u Americi, jok, brate!
<BR>&nbsp;&nbsp;&nbsp;&nbsp;&nbsp;Stanovnici su bili ljudi: vitki, crnomanjasti Mediteranci crne kose i smeđih očiju. Neki su bili nagi, i on zaključi da su robovi: bili su različitih rasa, od plavokosih severnjaka do čistih crnaca. Ni oni s odećom na sebi nisu ostavljali bolji utisak - nisu posedovali ništa od one raskošne odežde koju je zamišljao na starim Egipćanima. Nije bilo zlatnih ukrasa niti sjajnih materijala, čak ni cipela ili sandala. Bosonogi, gologlavi, muškarci su bili odeveni samo u omotan šenti: belo platno vezano oko pojasa širokim kožnim opasačem, koje je padalo do kolena. Žene su nosile dugačke uske haljine, nekima su grudi bile gole. Utisak bi bio uzbudljiv da su bile mlade, zdrave i čiste; ove žene to nisu bile.
<BR>&nbsp;&nbsp;&nbsp;&nbsp;&nbsp;U okolini hrama/palate, situacija se naprečac izmenila. Nije bilo žena, a muškarci su bili mnogo bolje odeveni. Nosili su široke, kratke perike, čiji je kvalitet izgleda govorio o položaju u društvu. Imali su dugačke halje sa kratkim rukavom za levu ruku, sa prebačenim nabranim lanenim plaštom. Bilo je jasno da su ljudi koje je video na ulici pripadali najnižoj kasti.
<BR>&nbsp;&nbsp;&nbsp;&nbsp;&nbsp;Ovde se u gradnji koristio i kamen, ali su strukture izbliza bile sasvim neugledne. Samo je drago kamenje koje je nosilo osoblje davalo nešto boje hramu.
<BR>&nbsp;&nbsp;&nbsp;&nbsp;&nbsp;Pretražio je nekoliko privatnih ćelija, našavši da su sasvim svetovno nastanjene. Ako je ovo bilo sveto mesto, bilo je dekadentno; ako je bila palata, faraon je bio daleko odavde. Jedan deo zgrade bio je još u izgradnji. Tu je bilo stražara, njihova koplja, sekire i kruškasti štitovi bili su odloženi u stranu, dok su vlasnici posmatrali kako otupeli robovi klešu kamen dok ih nadgleda suvonjavi ostareli nadzornik radova. U tome nije bilo posebne surovosti; samo je nadzornik, verovatno zato što je bio odgovoran, pokazivao nešto živosti, ali je njegovoj gestikulaciji poklanjano malo pažnje.
<BR>&nbsp;&nbsp;&nbsp;&nbsp;&nbsp;Ajvo priđe da bolje pogleda, znajući da bi za ovu vrstu posla trebalo da postoji neki nacrt ili pisana direktiva. Ako na tom dokumentu postoji datum, ili je upisano ime nalogodavca...
<BR>&nbsp;&nbsp;&nbsp;&nbsp;&nbsp;U tom trenutku, na sceni se pojavi još jedan čovek. Kosa mu je bila razdeljena i delimično obrijana iznad ušiju, i imao je dugačak upleten uvojak koji mu je padao ispred uva i uvijao se naviše na vrhu. Dva sjajna pera krasila su mu ostatak kose. Mišice su mu bile tetovirane, kao i bedra, ukrštenim šarama. Telo mu je bilo umotano u oslikano platno, prebačeno preko jednog ramena, sa bogato ukrašenom ivicom.
<BR>&nbsp;&nbsp;&nbsp;&nbsp;&nbsp;Okrenut prema Ajvu, čovek podiže pogled. Usta mu se otvoriše u 'O' iznenađenja. Razmahnu rukama.
<BR>&nbsp;&nbsp;&nbsp;&nbsp;&nbsp;Stražari se prenuše. Sledećeg trenutka se stvoriše kraj onog čoveka, sa blistavim šlemovima na glavama, u svetlucavim metalnim košuljama kratkih rukava, sa podignutim štitovima od volujske kože. Bilo ih je mnogo više nego što je Ajvo ocenio. Neke je sigurno privuklo komešanje. Većinom su bili Egipćani, ali bilo je i drugih, iste rase kao poslednji pridošlica. Ajvo shvati da su to predstavnici nadređene kulture. Egipćani mora da su bili nedavno pokoreni.
<BR>&nbsp;&nbsp;&nbsp;&nbsp;&nbsp;Čovek sa perjem pokaza rukom. Nije bilo sumnje ko je tu komandovao. Stražari podigoše koplja a neki se povukoše da zategnu strele. Svi su gledali prema Ajvu.
<BR>&nbsp;&nbsp;&nbsp;&nbsp;&nbsp;Videli su ga!
<BR>&nbsp;&nbsp;&nbsp;&nbsp;&nbsp;Sada su i robovi posmatrali, ostavivši posao. Prestrašeni, okupili su se na suprotnoj strani dvorišta, a stražari su obrazovali odbrambenu liniju. Držanje im je bilo agresivno, ali niko nije ništa preduzimao. Čekali su naređenje.
<BR>&nbsp;&nbsp;&nbsp;&nbsp;&nbsp;"Šta je sad?" upita Afrin glas iz blizine, trgnuvši ga. Na trenutak je pomislio da je progovorio jedan od stražara... smešna pomisao. Posmatrača su hiljade godina delile od prizora, a makroskop nije prenosio zvuk.
<BR>&nbsp;&nbsp;&nbsp;&nbsp;&nbsp;U stvari, podjednako smešna pomisao kao ona da ga ovi ljudi iz prošlosti vide, kao da on gleda kroz običan prozor.
<BR>&nbsp;&nbsp;&nbsp;&nbsp;&nbsp;Perjem ukrašeni vođa se odluči. Usta mu se pokrenuše kada je zalajao komande. Stražari se pokrenuše, primičući se...
<BR>&nbsp;&nbsp;&nbsp;&nbsp;&nbsp;Ne odgovorivši Afri, Ajvo trgnu komande i uzlete dve stotine stopa pravo uvis, instinktivno uzmičući od situacije. Lica vojnika se podigoše za njim, i video je da se boje.
<BR>&nbsp;&nbsp;&nbsp;&nbsp;&nbsp;"Ajvo, video si nešto!" bila je uporna Afra.
<BR>&nbsp;&nbsp;&nbsp;&nbsp;&nbsp;"Ništa", reče on, osećajući kako se trese. Lenir se ne bi uplašio! "Mora da sam se malo umorio." Lebdeo je visoko iznad grada, nalazeći, poput ptice, sigurnost u visini.
<BR>&nbsp;&nbsp;&nbsp;&nbsp;&nbsp;"Možda ne bi bilo loše da se odmoriš", reče ona zabrinuto. "Ovi preobražaji sve nas iscrpljuju, a ne znamo koliko snage gubiš pri ovim istraživanjima. Nema svrhe rizikovati..."
<BR>&nbsp;&nbsp;&nbsp;&nbsp;&nbsp;"Dobro mi je." Stideo se da prizna oblik svog umora, i nije verovao rezultatima svojih posmatranja. Neegipćani u starom Egiptu? I još vladari? Bio je siguran da je Egipat osvajao, a ne obrnuto.
<BR>&nbsp;&nbsp;&nbsp;&nbsp;&nbsp;Sigurno mu se prispavalo i snoviđenje je zamenilo prizor iz makroskopa. Tako nešto mu se događalo pri čitanju: reči na hartiji postajale bi sve nestvarnije, dok se ne bi trgnuo i otkrio da su mu oči bile sklopljene. Vratio bi se knjizi i pronašao mesto gde je stao, tamo gde se običan tekst prelivao u čudesnu viziju... da bi zatim ponovo otplovio na sličan način.
<BR>&nbsp;&nbsp;&nbsp;&nbsp;&nbsp;Znao je da se to događa i umornom vozaču. Čovek bi video nešto neverovatno, recimo kako prekookeanski brod prolazi raskršćem, i shvatio da je zaspao za volanom. Razuman čovek bi odmah zaustavio kola pored puta da se odmori, jer bi sledeći dremež mogao da bude koban.
<BR>&nbsp;&nbsp;&nbsp;&nbsp;&nbsp;Um je posedovao neobične načine da sublimiše napetost.
<BR>&nbsp;&nbsp;&nbsp;&nbsp;&nbsp;Bio je umoran: to je sve objašnjavalo, iako se nije osećao iscrpljeno. Možda to nije bio fizički koliko psihički efekat. Znajući da su daleko od Zemlje - toliko daleko da se svetlost, odbijena od njihove matične baze na Neptunu, neće vratiti hiljadama godina - znajući to, podsvesno je potražio bližu identifikaciju s rodnom planetom. Želeo je da nekako zakorači u svet koji je video, kao što dete mašta da zakorači u svet bajki. Drevni svet avantura i slave, u kome nije postojala pretnja nuklearne katastrofe ili uništenja uma. Bolji svet, i pored svih svojih mana...
<BR>&nbsp;&nbsp;&nbsp;&nbsp;&nbsp;Ako se to ponovi, odustaće. Afra je bila u pravu: nije bilo razloga da se iscrpljuje, pogotovu što je njegov zadatak bio tako značajan. Pogreška za godinu ili dve mogla je da ih skrene nekoliko svetlosnih godina sa pravca. Bolje da bude razuman: da sačeka neki sat i uradi to valjano, nego da dobije pogrešne podatke.
<BR>&nbsp;&nbsp;&nbsp;&nbsp;&nbsp;Ponovo se podsetio da je njegov zadatak zaista značajan. Oni nisu samo putovali; nastojali su da načine mapu zakrivljenja svemira, prilikom skokova kroz njih, a pri tome bi greška od samo jednog dana pokvarila čitav tok. Koliko bi mala nepreciznost bila uvećana dugim skokom? Mapa ne bi imala svrhu ako ne bi bila tačna, a bez mape nikada ne bi mogli da se stvarno vrate na Zemlju. Samo je makroskop mogao tako tačno da utvrdi njihov položaj; teleskop je s udaljenosti od hiljadu svetlosnih godina bio precizan kao kremenjača.
<BR>&nbsp;&nbsp;&nbsp;&nbsp;&nbsp;"Ti najbolje znaš, Ajvo", reče ona tiho.
<BR>&nbsp;&nbsp;&nbsp;&nbsp;&nbsp;Tog trenutka zamalo da odustane. "Hvala", reče, iskreno. "Mislim da nam Egipat nije od velike pomoći. Gde bih još mogao da pokušam?"
<BR>&nbsp;&nbsp;&nbsp;&nbsp;&nbsp;"Možda da probaš sa Damaskom. To je, po predanjima, najstariji grad na svetu, i jedan od najvažnijih. Pođi na severoistok, oko četiri stotine milja..."
<BR>&nbsp;&nbsp;&nbsp;&nbsp;&nbsp;"Pošo." Mogao je da skoči pravo tamo, budući da je Damask bio na listi unetih mesta, ali je više voleo da putuje, tako reći sopstvenim pogonom. To mu je pružalo veoma potrebno pouzdanje.
<BR>&nbsp;&nbsp;&nbsp;&nbsp;&nbsp;Preleteo je deltu Nila brzinom mlaznjaka, presekavši obalu. Pravac će ga odvesti iznad jugozapadnog dela Sredozemnog mora - verovatno istim putem koji su koristili egipatski brodovi za trgovinu ili rat sa Malom Azijom. Samo što je on bio visoko iznad vode. Mora da su tako čuveni duhovi iz bliskoistočnih legendi preletali kopno i more - božanstva, džini, gasovita bića zlobe i moći. Biblijski kralj Solomon znatno je smanjio njihov broj, zatvarajući ih u boce ako bi odbili da mu se zakunu na vernost. Priča kaže da su neki od njih ostajali u takvom zatočeništvu hiljadama godina. Može li se smatrati da su to u stvari bili makroskopski putnici, svedoci bez moći da se mešaju? Kakva strašna sudbina, biti zatvoren, zauvek, svestan, u tako skučenom prostoru!
<BR>&nbsp;&nbsp;&nbsp;&nbsp;&nbsp;Vreme je proletelo tokom njegovog boravka u zemlji egipatskoj, i njegovo izgnanstvo je bilo pozno. Dan je bio pri kraju, spuštao se sumrak, i on je putovao pravo u njega. Sa talasa se iskrilo zalazeće sunce i bojilo ivice oblaka. "Kako su mirne vodene poljane! / Plima je narasla, sada će da stane. / Plima je dostigla ponajveću moć: / I zavlada noć." Pa šta ako je ovo Mediteran umesto močvara Glina? Pesnikove reči su mu pristajale.
<BR>&nbsp;&nbsp;&nbsp;&nbsp;&nbsp;Na okeanu se pojavi brod. On skrenu da ga razgleda: stamena galija, sa po desetinom ili više vesala koja su ritmički zahvatala vodu sa obe strane. Znači, zaista su ih koristili u staro doba! Imala je jarbol, ali je jedro bilo skupljeno: nije bilo dovoljno vetra. Verovatno su nestrpljivi da stignu kući, večeras, pomislio je saosećajno, a nije ni čudo: ovaj brod nije duži od pedeset stopa. U poređenju sa savremenim linijskim brodovima od hiljadu stopa od pramca do krme (nasmešio se pomalo čežnjivo, setivši se Bredove šale)... iako ovaj nije imao bogzna kakvu krmu... ili barem sa jedrenjacima od tri stotine stopa...
<BR>&nbsp;&nbsp;&nbsp;&nbsp;&nbsp;Ne. Ova igračka nije smela da odluta daleko od luke.
<BR>&nbsp;&nbsp;&nbsp;&nbsp;&nbsp;Leteo je suviše nisko, i suviše sporo; mora da stigne u Damask pre noći. Nije mogao da dozvoli sebi da se zadržava zbog svake zanimljivosti na putu, ma kako bila primamljiva.
<BR>&nbsp;&nbsp;&nbsp;&nbsp;&nbsp;Uzdigao se... i nije se uzdigao. Okean je sada bio bliži, bešnji; pedeset stopa ispod njega dizali su se zeleni talasi. Osećao je hladnoću.
<BR>&nbsp;&nbsp;&nbsp;&nbsp;&nbsp;Usredsredio se na komande makroskopa, zatvarajući oči za prizor oko sebe. Ako je to bio novi dremež, hteo je da se prene iz njega pre nego što bude primoran da prizna poraz. Ponos je zahtevao bar častan uzmak. Ako su mu na trenutak skliznuli prsti, biće lako. Obla ručica bila mu je u desnoj ruci, upravljala je kretanjem prema njegovim automatskim pomacima, gotovo sasvim nesvesnim. Okret...
<BR>&nbsp;&nbsp;&nbsp;&nbsp;&nbsp;Kugla je nestala! Prsti mu se sklopiše oko vazduha.
<BR>&nbsp;&nbsp;&nbsp;&nbsp;&nbsp;Otvorio je oči. Opipljiva tečnost je bila dvadeset stopa ispod njega; padao je.
<BR>&nbsp;&nbsp;&nbsp;&nbsp;&nbsp;Posegnu za naočarima. Pljesnu se rukom po goloj glavi.
<BR>&nbsp;&nbsp;&nbsp;&nbsp;&nbsp;"Ajvo!" Afrin glas, iz daljine.
<BR>&nbsp;&nbsp;&nbsp;&nbsp;&nbsp;Udario je u vodu, i telo mu utrnu od brzine pada i hladnoće. Slana voda mu pljusnu u oči, usta, oslepljujući ga i gušeći.
<BR>&nbsp;&nbsp;&nbsp;&nbsp;&nbsp;Zaboravio je na savršenstvo oseta, i verovatnoću, i zaplivao. Glava mu izbi na površinu i on iskašlja penu iz pluća, i otrese so iz očiju.
<BR>&nbsp;&nbsp;&nbsp;&nbsp;&nbsp;Tu je. Nema sumnje. Da li je zaista čuo Afru kako uzvikuje njegovo ime, kao da je zabrinuta, pre nego što je pljusnuo u vodu? Sada je to već bila akademska radoznalost.
<BR>&nbsp;&nbsp;&nbsp;&nbsp;&nbsp;Ko je on da tvrdi da je ovo nemoguće? Udaviće se usred protesta. Bolje da prihvati stvarnost kakva mu se prikazala.
<BR>&nbsp;&nbsp;&nbsp;&nbsp;&nbsp;Pao je nešto ispred broda, i malo po strani. Nije znao koliko je daleko od kopna, ali jeste bio daleko. Nije bio neki plivač, i hladnoća ga je već kočila, a nije znao ni pravac. Mogao je samo da se nada da će uspeti da presretne galiju, inače...
<BR>&nbsp;&nbsp;&nbsp;&nbsp;&nbsp;Zaplivao je. Ruke su mu već otežale, nenaviknute na takve uslove i verovatno prethodno onemoćale od procesa topljenja/gasifikacije/sabijanja, iako sam nije bio svestan toga.
<BR>&nbsp;&nbsp;&nbsp;&nbsp;&nbsp;Podesili su program, otišli pod zrak da ih istopi... i probudili se u izmenjenom svemiru. Putovanje svemirom bilo je u praksi tako jednostavno. Afra više nije zahtevala da je opipaju, takvo je sada bilo njeno pouzdanje. U međuvremenu, bilo mu je teško da izbegne udisanje vode, pošto su talasi neravnomerno nailazili, a on nije bio vičan ritmu disanja za slobodni stil plivanja. Na kraju je podigao glavu i prešao na prsni stil, tražeći pogledom brod.
<BR>&nbsp;&nbsp;&nbsp;&nbsp;&nbsp;Činilo mu se lakše da prevali svetlosne godine nego da savlada stotinak stopa nemirne vode.
<BR>&nbsp;&nbsp;&nbsp;&nbsp;&nbsp;Ugledao je galiju! Vesla su se dizala i padala i brod je sekao more zadivljujućim tempom, velik i vitak iz njegovog ugla. Ivica palube bila je obrubljena okruglim štitovima, i pri povremenom dizanju broda ugledao bi velikog pramčanog ovna za probijanje: bio je to ratni brod.
<BR>&nbsp;&nbsp;&nbsp;&nbsp;&nbsp;Neće uspeti. Bio je još uvek nešto ispred broda, ali je njegovo napredovanje prema njemu bilo nedovoljno brzo, i postajalo sve sporije. Utrnulost ruku već ga je primorala na pliva na pseći način. Za nekoliko minuta brod će proći kraj njega i otploviti dalje, ostavljajući ga da se premori i potone. Da li bi ga to vratilo u njihovu bazu na Neptunu, ukopanu duboko u Tritonov kontinent, ispod vrištećih metanskih oluja i sabijene materije pod njima? Ili bi to jednostavno bio kraj?
<BR>&nbsp;&nbsp;&nbsp;&nbsp;&nbsp;Nije imao petlju da proveri. Morao je da se bori za život u kome se nalazio; nije mogao da dovrši ovu avanturu samoubistvom, čak i ako je to bio samo ružan san.
<BR>&nbsp;&nbsp;&nbsp;&nbsp;&nbsp;Sada je video galiju oštro jasno: tamnosmeđe drvo nisko u vodi, sa nizom otvora za vesla iznad, i još jednim nizom pravougaonih prozora sa dodatnim držačima za vesla. Pramac je bio vertikalan i bez ukrasa, i produžavao se napred i blizu površine vode u masivan, šest stopa dug klin koji je probijao talase, i povremeno (bio je siguran u to), neprijateljske brodove. Krma se izvijala uvis i nazad kao vrat labuda, završavajući se napred okrenutim šiljkom, dvanaest stopa iznad vode. Poslednja praća je bila veća, i iz nje je izlazilo zdepasto kormilo koje je podsećalo na naopako usađenu lopatu. Bok broda iznad otvora za vesla bio je šahovska tabla od drvenih i trskom pletenih polja, a najviši red, od višebojnih okruglih štitova, doprinosio je sada već veličanstvenom izgledu galije.
<BR>&nbsp;&nbsp;&nbsp;&nbsp;&nbsp;Na pramcu se nalazilo visoko osmatračko mesto, u tom trenutku baš naspram Ajva. On viknu.
<BR>&nbsp;&nbsp;&nbsp;&nbsp;&nbsp;Glava se odmah okrenu: tamo nije bilo dremanja. Uzvik, i pojaviše se druge glave. Redovi vesala se podigoše i zaustaviše na visini uobičajenog povratnog zamaha, i galija se polako zaustavi. Začuše se osorne naredbe i brod glatko zaokrenu i pojuri prema njemu.
<BR>&nbsp;&nbsp;&nbsp;&nbsp;&nbsp;Da li ga je zaista nazvao igračkom, s nadmoćne visine osmatračnice makroskopa? Ovo je bio dobro vođen, visoko pokretljiv ratni brod!
<BR>&nbsp;&nbsp;&nbsp;&nbsp;&nbsp;Brod ga je natkrilio, i on se nespretno uzvera na ovna - Arijes, Ovan? - beskrajno zahvalan na tom osloncu. Otkrio je da je trodelan: najveći deo bio je produženje uske kobilice, ojačano bronzanim pločama, sa dve potpore isturene sa bokova pramca. Čitava stvar mogla je da bude slomljena ili otrgnuta a da ne nastane rupa na brodu. Izgledalo je da je nedavno bila u akciji, jer na njoj nije bilo školjki.
<BR>&nbsp;&nbsp;&nbsp;&nbsp;&nbsp;Sa palube se ispružiše ruke. Ajvo se uhvati za izvijeni pramac i uspravi, iscrpljeno ga grleći pri ljuljanju broda. Imao je tek toliko snage da prihvati ponuđenu pomoć, i sledećeg trenutka bio je grubo podignut na palubu, izubijan, promrzao i umoran kao nikad u životu, ali živ i zdrav.
<BR>&nbsp;&nbsp;&nbsp;&nbsp;&nbsp;Pred njim je stajao onizak ratnik sa blistavim metalnim šlemom i kožnim oklopom različitim od onih koje su nosili Egipćani: kapetan broda, bez sumnje. Odmerio je Ajva koji je stajao nag i snažno drhtao na lakom večernjem povetarcu. "Ko si ti?" upita kapetan grubo.
<BR>&nbsp;&nbsp;&nbsp;&nbsp;&nbsp;"Ajvo Arčer." Shvatio je da mu ovi ljudi neće pomoći dok se ne uvere da im od njega ne preti opasnost.
<BR>&nbsp;&nbsp;&nbsp;&nbsp;&nbsp;"Ajvarh", ponovi kapetan. "Rob, slobodnjak ili plemić?"
<BR>&nbsp;&nbsp;&nbsp;&nbsp;&nbsp;"Slobodnjak." Ali kako to da dokaže, ovako nag poput roba i bez novca i kućne adrese i prijatelja?
<BR>&nbsp;&nbsp;&nbsp;&nbsp;&nbsp;"Gde ti je domovina?"
<BR>&nbsp;&nbsp;&nbsp;&nbsp;&nbsp;"Amerika."
<BR>&nbsp;&nbsp;&nbsp;&nbsp;&nbsp;"Arpad?"
<BR>&nbsp;&nbsp;&nbsp;&nbsp;&nbsp;"Amerika." Bilo je sasvim prirodno što nisu znali to ime, ali je zaključio da nema svrhe da izvrdava istinu.
<BR>&nbsp;&nbsp;&nbsp;&nbsp;&nbsp;Kapetan je oklevao, verovatno nesiguran da li građanin nepoznate zemlje zaslužuje poštovanje ili prezir.
<BR>&nbsp;&nbsp;&nbsp;&nbsp;&nbsp;Konačno je našao rešenje. "Matan će odlučiti."
<BR>&nbsp;&nbsp;&nbsp;&nbsp;&nbsp;Matan: pretpostavljeni? Bog? Sudbina?
<BR>&nbsp;&nbsp;&nbsp;&nbsp;&nbsp;Kapetan se naglo okrenu, u vojničkom stilu. "Odenite ovog čoveka i nahranite ga." Odlučan čovek, nema šta.
<BR>&nbsp;&nbsp;&nbsp;&nbsp;&nbsp;Ajvu su doneli grubo sukneno ćebe i odveli ga pod palubu gde je vladala zapara od znoja golih veslača. Smrad je bio strašan, ali je od toplote bio podnošljiviji. Ukočenost mu uskoro napusti udove, i oseti kako mu se vraća snaga.
<BR>&nbsp;&nbsp;&nbsp;&nbsp;&nbsp;Sedeo je u krmi, nešto ispred kormilarevog odeljka. Sredinim potpalublja protezala se platforma široka pet stopa, zakrčena sanducima i lancima. S obe strane bili su redovi uskih klupa na kojima su sedeli veslači, po jedan za svakim veslom. Vukli su kao jedan, morali su, jer bi svaki pogrešan ili neravnomeran pokret izazvao haos u tom skučenom prostoru. Svako drugo veslo poprilično je zalazilo u prostor platforme, ali ljude nije zanimao višak dužine na raspolaganju. Videlo se da su robovi, ali niko nije bio okovan niti, koliko je Ajvo mogao da vidi, nesrećan. Većina ih je bila svetle puti.
<BR>&nbsp;&nbsp;&nbsp;&nbsp;&nbsp;Dođe noć, i u potpalublju se smrači. Oficir na suprotnom kraju prekide bubnjanje i uzviknu naređenja. Vesla su bila uvučena u brod i pričvršćena za pod krutim kožnim kaiševima. Usledio je period od petnaest minuta u kome su robovi poustajali, protezali se, ćaskali i olakšali se u postojeće posude. Kormilar - još jedan oficir, pošto je nosio kožni oklop - priveza svoje veslo i upotrebi kofu. Ajvo, videvši postupak i osetivši potrebu, posluži se pogodnostima na isti način. Sada je bio jasan uzrok mirišljave atmosfere; nije sve bilo od znoja.
<BR>&nbsp;&nbsp;&nbsp;&nbsp;&nbsp;Ali, je li ovo bilo gore od neispravnih toaleta i gomila trulog smeća u sirotinjskim naseljima dvadesetog veka?
<BR>&nbsp;&nbsp;&nbsp;&nbsp;&nbsp;Pod nadzorom pramčanog oficira, robovi ukloniše podne ploče i počeše da izvlače namirnice iz spremišta: vekne tvrdog hleba, kozje mešine s vinom. Kormilar izađe na palubu i uskoro se vrati sa dve dimljene kozje noge, pa jednu dade dobošaru. Čin je donosio svoje privilegije.
<BR>&nbsp;&nbsp;&nbsp;&nbsp;&nbsp;Ajvo uze jednu veknu i utvrdi da je kao drvo. Nije mu palo na pamet koliko je beskvasni hleb mogao da bude tvrd. Nije mogao da grize; morao je da glođe. Uskoro mu njegov slan ukus izazva žeđ, i on pozajmi mešinu. Stisnuo je, kako je video da rade ostali, da bi usmerili mlaz u usta a da ne zaprljaju grlić pljuvačkom. Mrka tečnost mu pljusnu po licu, što izazva smeh među robovima.
<BR>&nbsp;&nbsp;&nbsp;&nbsp;&nbsp;Ajvo se nasmeja, ne osećajući odbojnost ovih ljudi prema sebi, i obrisa žeženu tečnost s očiju i iz kose. Ovaj napitak nije bilo moguće zagaditi! U drugom pokušaju mu pođe za rukom da usmeri mlaz u usta, iako nije umeo istovremeno da guta, i uskoro je morao da prekine. Vino? Tečnost je imala ukus vode ustajale u sudova sa žabokrečinom, ali je ipak bila tečnost.
<BR>&nbsp;&nbsp;&nbsp;&nbsp;&nbsp;Neki robovi su doneli tanke niti od žila i izbacili ih kroz otvore za vesla. Uskoro shvati razlog: pecali su, i to ne bez uspeha. Riba je išla na izmrvljen hleb! Oko jarbola je postojao otvor, a u ogromnoj keramičkoj posudi naložili su vatru, da u njoj ispeku svoj ulov. Robovi su se hranili možda bolje od gospodara!
<BR>&nbsp;&nbsp;&nbsp;&nbsp;&nbsp;Iako ovo nije bio život koji bi Ajvo odabrao, video je u njemu izvesnu privlačnost. Ovi ljudi su morali samo da vuku svoja vesla i održavaju ritam, i imali su pristojnu hranu, zaklon i zaštitu, s malo briga (osim ovna neprijateljskog broda) i dovoljno društva.
<BR>&nbsp;&nbsp;&nbsp;&nbsp;&nbsp;Sat vremena kasnije ugašene su primitivne lojane sveće. Ljudi su se vratili na svoja mesta i pozaspali, očigledno naviknuti na zgrčen položaj. Obavljena je smena nadzornika: dvojica, do tada na dužnosti, otišla su gore,i ostao je samo jedan naoružan vojnik da šeta platformom.
<BR>&nbsp;&nbsp;&nbsp;&nbsp;&nbsp;Svako je mogao da ga napadne s leđa, ali to nikog nije zanimalo; bio je tu simbolično, da održava red, i ništa više. Robovi verovatno nisu ništa znali o plovidbi ili navigaciji i pobuna bi bila besmislena.
<BR>&nbsp;&nbsp;&nbsp;&nbsp;&nbsp;Ajvo je legao na prljavu palubu i bez teškoća zaspao, tek malo ošamućen neprestanim ljuljanjem broda.
<BR>
<BR>&nbsp;&nbsp;&nbsp;&nbsp;&nbsp;U osvit dana, pojačan vetar snažnije zaljulja brod. Robovi se naceriše kada začuše kako se odmotava i podiže glavno jedro: ovog jutra nema veslanja! Vetar se ustali, bočno ljuljanje prestade, i Ajvu je smesta bilo bolje. Obično nije patio od morske bolesti, ali je kombinacija mirisa, vina, umora i vetra poremetila ravnotežu njegove utrobe.
<BR>&nbsp;&nbsp;&nbsp;&nbsp;&nbsp;Oko podneva odozgo se začuše naređenja. Ljudi oživeše, zauzimajući mesta i izbacujući vesla, iako je brod još bio pod jedrima. Vlasnici dužih vesala ovaj put ostadoše da stoje, hvatajući krajeve vesala. Središnja staza je sad bila ispunjena, ljudi su stajali jedan iza drugog, držeći drvo u visini pojasa.
<BR>&nbsp;&nbsp;&nbsp;&nbsp;&nbsp;Otpoče bubnjanje, i veslači živo zamahnuše. Brod - i dalje pod jedrima! - ubrza. Ajvo tada začu udaljeno klicanje, i shvati.
<BR>&nbsp;&nbsp;&nbsp;&nbsp;&nbsp;Brod je stigao kući.
<BR>&nbsp;&nbsp;&nbsp;&nbsp;&nbsp;Ritam se ubrza i ljudi se pošteno napregnuše za veslima, povijajući ih, znojavih mišića. Ajvo proviri, s nešto muke, kroz najbliži otvor, i opazi obrise zidom opasanog grada. Ništa bolje od predstave za zemljake!
<BR>&nbsp;&nbsp;&nbsp;&nbsp;&nbsp;A zatim stoj! i vesla udariše unazad dok je padalo jedro, zaustavljajući brod na nekoliko stopa od pristaništa.
<BR>&nbsp;&nbsp;&nbsp;&nbsp;&nbsp;Kapetan nije zaboravio na Ajva. Dva vojnika dođoše da ga odvedu sa broda. Žmirkao je na blistavoj svetlosti dana na palubi, a onda ga mostićem povedoše na obalu. Luka se nalazila u južnom delu grada: dok je išao, sunčevi zraci padali su mu preko desnog ramena.
<BR>&nbsp;&nbsp;&nbsp;&nbsp;&nbsp;Zemljište je bilo stenovito, kuće su stajale na temeljima uklesanim u litice, a uske ulice su prilično strmo zavijale. Bio je to bogat grad. Neke građevine su bile od kamena i drveta, sagrađene da traju, iako su većinom bile višespratnice zbijene na malom prostoru, zbog čega su ulice ličile na pukotine u jednoličnoj masi nastambi. Skoro svaka kuća imala je terasu, i to je popravljalo stvar.
<BR>&nbsp;&nbsp;&nbsp;&nbsp;&nbsp;Ajva su odveli do predvorja sa mnoštvom obojenih čaršava. Stražari odoše, ali je bio siguran da nisu daleko. Šta sad?
<BR>&nbsp;&nbsp;&nbsp;&nbsp;&nbsp;Uđe devojka, otkrivene glave, nogu i grudi, i pristupi mu sa izazovnom sigurnošću. On odluči da radi šta god se od njega bude očekivalo.
<BR>&nbsp;&nbsp;&nbsp;&nbsp;&nbsp;Vično je skinula sa njega prljavo ćebe i odložila ga u ugao. Donela je korito sa hladnom vodom i istrljala mu telo sunđerom, a onda mu je utrljala mirisnu mast u mišiće. Budući da je očito bila uvežbana i zadužena za ovo, pokorio joj se, ali je samo neprestan osećaj nestvarnosti bio zaslužan što je pristao na ovako prisne dodire nepoznate žene. Ruke i noge, još kojekako, ali stražnjica...
<BR>&nbsp;&nbsp;&nbsp;&nbsp;&nbsp;Kako li je bilo Afri, dok ju je on dodirivao?
<BR>&nbsp;&nbsp;&nbsp;&nbsp;&nbsp;Na kraju ga je posadila na klupu, i izvadila zastrašujuću gvozdenu oštricu. Počela je živo da je oštri na kožnom kaišu, dok je on unezvereno gledao. Neizvesnost trenutne situacije imala je popriličan uticaj na njega.
<BR>&nbsp;&nbsp;&nbsp;&nbsp;&nbsp;Pažljivo mu je umila lice i obrijala ga, nijednom ga ne posekavši, iako je britva bila nezgrapna i gruba. Na kraju mu je utrljala miris u kosu i začešljala je unazad.
<BR>&nbsp;&nbsp;&nbsp;&nbsp;&nbsp;Čaršavi koje je ranije primetio bili su u stvari odeća: namotaji izvezenog platna. Devojka je skinula jedan i omotala ga oko njega, više puta, na način složen koliko i zakrivljenja makroskopskog svemira, pričvrstivši ga na kraju kopčom. Posle njenih usluga se pojavio u lepoj crvenoj tunici, i sandalama od meke kože. Bio je siguran da sam nikada ne bi umeo da ponovi način oblačenja, kada bi ostao bez kostima; možda će imati poteškoća i kod svlačenja! Kada se građanin ovog grada vraćao uveče kući, da li ga je tamo čekala devojka poput ove, da ga propisno odene? Hm.
<BR>&nbsp;&nbsp;&nbsp;&nbsp;&nbsp;Odgovarajuće opremljen, pošao je za njom na razgovor sa Matanom. Matan je bio ljubazan smrtnik: službenik od izvesne važnosti u gradu, sudeći po izgledu. Bio je opružen pored posude sa pecivom i zrelim voćem, odeven u jarkožuti ogrtač i s raznovrsnim nakitom. Posuda je bila komad od skoro prozirnog stakla: bez sumnje retkost za ovo doba, i znak bogatstva i moći... Pokazao je Ajvu na ležaj preko puta.
<BR>&nbsp;&nbsp;&nbsp;&nbsp;&nbsp;"I, kako ti se dopada Hegemonija Tira, Ajvarh od Merike?" upita Matan uljudno. Glas mu je bio blag i siguran.
<BR>&nbsp;&nbsp;&nbsp;&nbsp;&nbsp;Znači dospeo je u Tir - jedan od feničanskih gradova na obali Male Azije. Možda je bio podjednako pogodan za njegovu svrhu kao Damask. Tir je mnogo vekova bio jedan od vodećih gradova, sve dok - napregao je pamćenje - dok nije pao pred Aleksandrom, tri stotine godina pre Hrista. Da li je ratovao još s nekim? Nije bio siguran.
<BR>&nbsp;&nbsp;&nbsp;&nbsp;&nbsp;"Izabrao si da ne odgovoriš?" upita Matan, suviše blago. "Mogao bi se steći utisak da si nezadovoljan našim gostoprimstvom."
<BR>&nbsp;&nbsp;&nbsp;&nbsp;&nbsp;"Dugo nisam bio u ovim krajevima", reče Ajvo žurno, pitajući se šta ovaj smera.
<BR>&nbsp;&nbsp;&nbsp;&nbsp;&nbsp;"Merika je onda veoma daleko."
<BR>&nbsp;&nbsp;&nbsp;&nbsp;&nbsp;"Veoma daleko."
<BR>&nbsp;&nbsp;&nbsp;&nbsp;&nbsp;"Ali svakako ne toliko da njeni građani nisu čuli o slavi Tira?"
<BR>&nbsp;&nbsp;&nbsp;&nbsp;&nbsp;"Ne toliko daleko."
<BR>&nbsp;&nbsp;&nbsp;&nbsp;&nbsp;"I šta te dovodi ovamo tako naprečac?"
<BR>&nbsp;&nbsp;&nbsp;&nbsp;&nbsp;"Ja... zalutao sam na putu za Damask."
<BR>&nbsp;&nbsp;&nbsp;&nbsp;&nbsp;"Tvoj brod je bio oštećen?"
<BR>&nbsp;&nbsp;&nbsp;&nbsp;&nbsp;"Tako reći." Kako da objasni šta se dogodilo? Ni sam nije sasvim razumeo. Svet čiji je bio puki posmatrač, nekako je postao stvaran, a njegovo postojanje u dvadesetom veku nestvarno. Još jedna, finija zamka u makroskopu? Skok kroz vreme? Kako da se vrati nazad, lišen opreme i prepušten prirodnim sposobnostima?
<BR>&nbsp;&nbsp;&nbsp;&nbsp;&nbsp;Matan je grickao grožđe, ne nudeći Ajva. "Rekao bih da nismo sasvim otvoreni jedan prema drugom, Ajvarh."
<BR>&nbsp;&nbsp;&nbsp;&nbsp;&nbsp;"Ne verujem da bi poverovao u moju priču."
<BR>&nbsp;&nbsp;&nbsp;&nbsp;&nbsp;"Možda. Ali bih svakako voleo da je čujem. Obavešten sam da su te pronašli u moru, trideset milja odavde, u području gde nema neprijateljskih brodova, a i sam mogu da zaključim da nisi rodom odavde. U stvari", i on se znalački zagleda u Ajvovo lice, "nisam u stanju da utvrdim tvoje etničko poreklo. Tir je bogata mešavina, kao malo koje mesto na svetu, ali ti si pravi kotao rasa! Zapažam tragove tolikih... Mikenaca, naravno, ali i Egipćana, Simerijaca, Nubijaca i drugih koje ne bih pominjao. A ipak znaš govor Kanaana kao bilo koji građanin Sedam gradova, dok istovremeno pokazuješ da ne poznaješ naše običaje. Zapravo ne vidim kako bi tvoja priča mogla da bude nešto drugo do neverovatna."
<BR>&nbsp;&nbsp;&nbsp;&nbsp;&nbsp;"Govor Kanaana?" Ali zar je mogao da očekuje od ovih ljudi da govore američki engleski? "Nemam tajni pred tobom, ali jednostavno ne verujem da bi ti moja priča bila od pomoći."
<BR>&nbsp;&nbsp;&nbsp;&nbsp;&nbsp;Ili meni, pomislio je.
<BR>&nbsp;&nbsp;&nbsp;&nbsp;&nbsp;"Možda bi trebalo sam da prosudim o tome. Postoji li način da ti olakšam ispredanje pređe?"
<BR>&nbsp;&nbsp;&nbsp;&nbsp;&nbsp;"Pa, postoji. Voleo bih da znam datum." Ili je to sad postalo bespredmetno?
<BR>&nbsp;&nbsp;&nbsp;&nbsp;&nbsp;"Nisi znao da je ovo leto trideset devete godine Hiramove?"
<BR>&nbsp;&nbsp;&nbsp;&nbsp;&nbsp;"Nisam znao. Činilo mi se da je zima kada sam se našao u vodi." I nije mu mnogo pomogao. Kada je živeo taj Hiram - verovatno njihov kralj - po hrišćanskom kalendaru? Pet stotina godina pre Hrista? Dve hiljade?
<BR>&nbsp;&nbsp;&nbsp;&nbsp;&nbsp;"Niti da je Hiram preminuo pre šest godina?"
<BR>&nbsp;&nbsp;&nbsp;&nbsp;&nbsp;"Ne. Ali zašto si pomenuo broj..."
<BR>&nbsp;&nbsp;&nbsp;&nbsp;&nbsp;"Oprosti mi što sam morao da se uverim u tvoje neznanje. Došla mi je pomisao - naravno, samo pomisao - da bi mogao da budeš predstavnik neprijateljske sile."
<BR>&nbsp;&nbsp;&nbsp;&nbsp;&nbsp;"Špijun?"
<BR>&nbsp;&nbsp;&nbsp;&nbsp;&nbsp;"Nisam upotrebio tu reč. Ali sam sklon da odbacim takvu mogućnost. Suviše si naivan."
<BR>&nbsp;&nbsp;&nbsp;&nbsp;&nbsp;Ajvo je brzo prestajao da bude takav. "Kakva je sudbina... predstavnika neprijateljske sile?"
<BR>&nbsp;&nbsp;&nbsp;&nbsp;&nbsp;"To zavisi od njihove, da tako kažem, saradnje. Oni nepopravljivi - to jest oni koji ne mogu ili ne žele da nam daju dovoljno obimna i upotrebljiva obaveštenja - mogu biti žrtvovani Baalu Melkartu. Naš Baal najviše ceni malu decu ili novorođenčad, naravno, i ovo važi za neugodnu smrt za odraslu osobu, budući da joj oprema nije prilagođena. Ipak..."
<BR>&nbsp;&nbsp;&nbsp;&nbsp;&nbsp;Pretnja je bila jasna, bez obzira na stanje opreme. Ljudska žrtva! A on je bio užasnut kada mu je Bred pričao o crnom tržištu ljudskim telima u njihovom vremenu! Ono je bar imalo neku svrhu, koliko god da je praksa bila grozna. Ovde je bilo u pitanju čisto uništavanje. "A šta je s osobama čija je priča neverovatna?"
<BR>&nbsp;&nbsp;&nbsp;&nbsp;&nbsp;"Pre ili kasnije, ona mora, po prirodi stvari, da postane verovatna." Matan slegnu ramenima, oslobađajući se nelagodnosti. "Ako bih ti razjasnio trenutnu situaciju, možda bi lakše postavio svoju situaciju u odnosu na našu."
<BR>&nbsp;&nbsp;&nbsp;&nbsp;&nbsp;"Mislim da bih." Da li mu je Matan ostavljao vremena ili je zaista hteo da pomogne? Tiranin je bio obrazovan i uman čovek, ali je Ajvu bilo potrebno da sazna nešto više o njegovim stavovima pre nego što pokuša da mu objasni koncept putovanja kroz vreme - naročito kada ni sam nije verovao u to. Da li Matan, na primer, veruje u magiju? Ako veruje, to bi mogao da bude pristup s najviše izgleda. Sumnjao je da će ovaj trpeti večno odlaganje: gvozdena šaka bila je tek nemarno skrivena.
<BR>&nbsp;&nbsp;&nbsp;&nbsp;&nbsp;Matan se zavalio na ležaj, zagledao u kedrovinom obloženu tavanicu i duboko uzdahnuo.
<BR>&nbsp;&nbsp;&nbsp;&nbsp;&nbsp;"U danima nastanka Tira postojale su tri jednake sile, tri jednaka kruga uticaja, koja su delila civilizovan svet. Prvi je bio egipatski, koji se protezao od Severne Afrike, duž obala vladara svih reka - Nila - do četvrtog katarakta, a na severu sve do Damaska. Drugi je bio hititski, koji je obuhvatao celokupnu Anadoliju i deo obale na jugu do Damaska. Treći je bio asirski, istočno od prva dva, uključujući ostatak velike Sirije i praktično celu Mesopotamiju.
<BR>&nbsp;&nbsp;&nbsp;&nbsp;&nbsp;Od ove tri velike sile, mislim da je najčudesnija bila hititska, najviše zbog odlučnosti tamošnjih vladara i veštine u obradi gvožđa. Na žalost, oni su imali i najviše neprijatelja. Nomadi sa severa - Simerijci i Skiti i drugi - neprestano su upadali, a varvari sa zapada - Tračani i Grci - nadirali su u hordama. Frigijci su čak osnovali kraljevstvo u zapadnoj Anadoliji, i hititska imperija je konačno pala. Ovo je stvorilo neuravnoteženost moći čudovišnih razmera, koja će prouzrokovati beskrajnu nesreću. Čitava oblast je neko vreme bila gnezdo barona-pljačkaša.
<BR>&nbsp;&nbsp;&nbsp;&nbsp;&nbsp;Preostale su dve velike sile - ali su obe bile u velikim nevoljama. Asirija se privremeno proširila, ali je na kraju počela da stagnira i samo se branila od nomada s juga, Aramejaca. Egipat je izgubio posede u Palestini i s mukom odolevao naletima divljih naroda s mora.
<BR>&nbsp;&nbsp;&nbsp;&nbsp;&nbsp;Rezultat je bio nastanak nekoliko manjih sila, koje su se hranile ostacima velikih. Možda se ovaj haos ne bi ni dogodio da je hititska imperija opstala." Ustao je i povukao u stranu jednu zavesu. Tamo je, ugrađena u zid, bila velika tabla od kedrovine sa oslikanom mapom. Ajvo prepozna grube obrise krajnjeg istočnog Mediterana. Njegov domaćin je zaista proučavao istoriju!
<BR>&nbsp;&nbsp;&nbsp;&nbsp;&nbsp;"Filistinci", nastavi Matan, dodirnuvši deo obale Male Azije, "napali su Palestinu s mora, pošto su ih Egipćani odbili. Tako su punopravni stanovnici zemlje između Egipta i Damaska ostali bez domovine: mi, Kanaaniti, koji smo se držali hiljadu godina u miru. Mogli smo da odbijemo jednog napadača, iako slabe bejahu naše vojne snage u odnosu na velike sile, ali su dva neprijatelja bila previše. Naši neprijatelji bili su brojni i okrutni, a mi civilizovani. Na sreću, Tir i bratski gradovi duž severne obale - Ako, Sidon, Beritus, Biblos, Arvad i Ugarit - njih sedam behu jaki još onda, a mi smo našim pomorskim snagama u razvoju i obalskim utvrđenjima uspeli da zadržimo pljačkaše i da pomognemo mnogim našim zemljacima u nevolji. Razvili smo industriju i usavršili zanatstvo, i od naših lepih gradova načinili utočište za preduzimljive ljude svih naroda, čak i za Mikence. Tako smo počeli da se uzdižemo iz pepela istrebljenja."
<BR>&nbsp;&nbsp;&nbsp;&nbsp;&nbsp;Istrebljenje! Jedan po jedan, pomisli Ajvo, popularni strahovi njegovog vremena ostvarivali su se i u starije doba. Izgleda da se tako malo toga promenilo. Slabljenje velikih sila, dolazak anarhije, velike nade u nov početak... Koja je razlika preostala između njegovog sveta i ovog?
<BR>&nbsp;&nbsp;&nbsp;&nbsp;&nbsp;IRazarač! Ovde nije moglo da postoji ništa slično. Ništa.
<BR>&nbsp;&nbsp;&nbsp;&nbsp;&nbsp;"Tako je i danas", reče Matan. "Veliki razarač Asirija ostaje u svojim granicama..." Oči mu se suziše kada je Ajvo poskočio. "Mada verujem da bi je snažno vođstvo moglo ponovo načiniti velikom, a i našu obalu. Hititska imperija neće se više podići. A Egipat su pokorili Libijci." Ponovo je zapazio Ajvovu reakciju, ali je nastavio da govori. "Šišonk naziva sebe faraonom, ali je to običan uzurpator koji smera da izgradi prestonicu u Bubastisu. Naravno, on poseduje izvesnu varvarsku vitalnost. Sada opseda Ugarit i baca oko na Biblos. Ali bilo bi mudro od njega da se ne kači sa Sidonom i Tirom."
<BR>&nbsp;&nbsp;&nbsp;&nbsp;&nbsp;Ajvo je pratio samo bit priče, brinući se više za svoj položaj. Bar je tajna njegovog iskustva sa Egiptom bila delimično razjašnjena. Postojala je prevlast kultura: libijske nad egipatskom. Glavno pitanje ostalo je ipak bez odgovora: kako je on postao deo svega toga? Verovatno bi se našao fizički u Egiptu, da nije odmah pobegao... i da je imao zdravog razuma da tada prekine i odmori se nekoliko sati od makroskopa, ne bi se dogodilo ništa od sadašnje avanture.
<BR>&nbsp;&nbsp;&nbsp;&nbsp;&nbsp;No, bilo je beskorisno prebacivati sebi. Matan je čekao na njegovo tumačenje lokalne situacije. Egipatski faraon je napadao Ugarit. "Ali jesu li feničanski gradovi bili napadnuti? Zašto im ne pomognete?"
<BR>&nbsp;&nbsp;&nbsp;&nbsp;&nbsp;"To postaje problematično. Prvo, njihove kolonije duž obale Afrike - a Afrika je značajnija nego što bi pretpostavio - ne slažu se s našima. Drugo, ne smemo da oslabimo svoj trenutni položaj u odnosu na rivalski Sidon, a Sidon nije pristao da pošalje jednaku pomoć kao mi. Treće, imamo trajni ugovor sa kraljevinom Izrael, a ratni napor čak i protiv bolesnog džina kao što je Egipat, u ovom trenutku bi bio ozbiljna smetnja tome. Bio bi to loš posao."
<BR>&nbsp;&nbsp;&nbsp;&nbsp;&nbsp;"Izrael? Mislio sam da ste u ratu sa Hebrejima!"
<BR>&nbsp;&nbsp;&nbsp;&nbsp;&nbsp;"Trenutno ne. Hiram i Solomon su se prilično dobro slagali, a sad, kada su se Hebreji razdvojili na Izraelce i Judaite, više ne predstavljaju ozbiljnu pretnju. Potrebno nam je još mnogo bakra i gvožđa iz Vadi Arabaha, koji je trenutno njihova teritorija. Čovek mora da ceni praktičnu stranu stvari."
<BR>&nbsp;&nbsp;&nbsp;&nbsp;&nbsp;Matan je bio praktičan čovek, poput pokojnog senatora Borlenda. A Sidni Lenir bio je protiv (bio bi protiv?) surove trgovine! Malčice je zakasnio.
<BR>&nbsp;&nbsp;&nbsp;&nbsp;&nbsp;Onda se seti nečeg drugog. "Solomon? Hoćeš da kažeš da smo u tom vremenu?"
<BR>&nbsp;&nbsp;&nbsp;&nbsp;&nbsp;"A, čuo si za Davidovog sina. Gotovo jednako veliki kralj kao naš Hiram, na svoj način, i svakako je dosta učinio za svoje kraljevstvo. Nije lako nametnuti kulturu nomadima. Solomon je umro pre tri godine, i njegovo carstvo se raspalo. Šteta; Šišonk će ih uskoro pregaziti. Neko vreme se činilo da će se u toj oblasti razviti nova sila, ali s tim je gotovo. Tir će morati sam da ponese svoje breme." Njegov pogled se zaustavi na Ajvu.
<BR>&nbsp;&nbsp;&nbsp;&nbsp;&nbsp;"A sad, Ajvarh, budi ljubazan da nam ispričaš svoju priču."
<BR>&nbsp;&nbsp;&nbsp;&nbsp;&nbsp;Ovo je i dalje predstavljalo problem. Matan nije pokazao naklonost prema sujeverju ili magiji; u stvari, bio je sasvim pragmatičan. Nije se činilo verovatnim da će prihvatiti nešto tako fantastično poput makroskopa.
<BR>&nbsp;&nbsp;&nbsp;&nbsp;&nbsp;"Prvo", reče Matan, "pokaži mi tačno gde se nalazi Merika." Pokazao je prema mapi. "Da li je prikazana ovde?"
<BR>&nbsp;&nbsp;&nbsp;&nbsp;&nbsp;"Ne. Ona leži mnogo dalje. Imaš li mapu sveta?"
<BR>&nbsp;&nbsp;&nbsp;&nbsp;&nbsp;"Ovo je mapa sveta."
<BR>&nbsp;&nbsp;&nbsp;&nbsp;&nbsp;Uh. "Misliš na civilizovan svet, zar ne? Postoje i zemlje izvan njega."
<BR>&nbsp;&nbsp;&nbsp;&nbsp;&nbsp;Matan klimnu glavom. "Nisam te bio dobro shvatio. Da, postoje oblasti van ove mape, i mi ih istražujemo. Kako bi bilo da nacrtaš svoju mapu?"
<BR>&nbsp;&nbsp;&nbsp;&nbsp;&nbsp;Ton je ostao blag, ali je Ajvo znao da je ponovo na probi. Ovaj čovek je bio rešen da mu uzme meru, i dovoljno mudar da zna da to tek treba da učini. Ajvo se takođe prisetio da su Feničani putovali prilično daleko u potrazi za tržištima i neiskorišćenim zemljama, kao i njihovi takmaci Grci, i da su bili tajnoviti u vezi sa svojim važnijim otkrićima. Zar nisu imali rudnike kalaja ili nečeg sličnog u Britaniji? I šta je s pričom o zalutalom feničanskom brodu, zanetom vetrovima sa nameravane plovidbe oko Afrike, čak do obala Južne Amerike, gde su njihovi graditelji uveli modu podizanja zapadnih piramida? Ipak, tu je bio na čvršćem tlu.
<BR>&nbsp;&nbsp;&nbsp;&nbsp;&nbsp;Uzeo je neispisan svitak od Matana i načinio manju kopiju zidne mape. Onda ju je proširio dovršivši obrise Mediterana. Nije bio kartograf: njegov crtež je bio grub i ne posebno precizan, ali je sumnjao da će to biti problem. "Ovo je Italija", reče, "i Sicilija - čizma koja se sapliće o kamen." Matan zamišljeno klimnu, i Ajvo shvati da je ovome poznata ta geografija.
<BR>&nbsp;&nbsp;&nbsp;&nbsp;&nbsp;"Ovde je zapadna obala Evrope, i Britanska ostrva." Matan je bio tako oprezno suzdržan da je Ajvo bio siguran da zna ponešto i o ovoj oblasti. "A na jugu je ostatak afričkog kontinenta, evo ovako."
<BR>&nbsp;&nbsp;&nbsp;&nbsp;&nbsp;"Šta se nalazi na istoku?"
<BR>&nbsp;&nbsp;&nbsp;&nbsp;&nbsp;"Ogroman kontinent." Ajvo nacrta nedozvoljeno netačnu Aziju.
<BR>&nbsp;&nbsp;&nbsp;&nbsp;&nbsp;"A gde je Merika?"
<BR>&nbsp;&nbsp;&nbsp;&nbsp;&nbsp;"Na zapadu, preko mora." Počeo je da je ucrtava, ostavivši manje prostora za Atlantik zbog ograničenog prostora za mapu.
<BR>&nbsp;&nbsp;&nbsp;&nbsp;&nbsp;"Tako", reče Matan kada je Ajvov ugljen dovršio poluostrvo koje će kasnije dobiti ime Florida. "Na koji način si doputovao ovde?"
<BR>&nbsp;&nbsp;&nbsp;&nbsp;&nbsp;Ajvo skupi hrabrost i dade jedini mogući odgovor. "Doleteo sam."
<BR>&nbsp;&nbsp;&nbsp;&nbsp;&nbsp;"Da li bi mogao sada da poletiš za mene?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Tako." Matan još malo porazmisli. "Da li u Merici govorite feničanski?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Kako si ga onda savladao?"
<BR>&nbsp;&nbsp;&nbsp;&nbsp;&nbsp;"Ne znam. Prosto mi je došlo kada je zatrebalo."
<BR>&nbsp;&nbsp;&nbsp;&nbsp;&nbsp;"Tako." Reč je pri svakom ponavljanju postajala zlokobnija, i ovaj put je pauza bila veoma duga. "Ti, dakle, polažeš pravo na božanstvo."
<BR>&nbsp;&nbsp;&nbsp;&nbsp;&nbsp;Božanstvo; božanska svojstva? Ajvo se pitao koliko bi odmakao kada bi pokušao da beži.
<BR>&nbsp;&nbsp;&nbsp;&nbsp;&nbsp;"U Americi, takve stvari... mislim, letenje... nisu nikakvo čudo. Nema ničeg natprirodnog u tome."
<BR>&nbsp;&nbsp;&nbsp;&nbsp;&nbsp;"Amerika je, dakle, zemlja bogova."
<BR>&nbsp;&nbsp;&nbsp;&nbsp;&nbsp;"Ne, ne! Ona..." Ali, kako da objasni ovom umnom, a ipak tako neukom čoveku? Ovde je bilo više bogova, i nisu bili ništa više natprirodni nego jedini Bog hrišćanskog doba. Matanove sumnje bile su sasvim opravdane, po merilima njegovog vremena. Svaki dalji pokušaj da objasni prirodu božanskog samo bi pogoršao situaciju.
<BR>&nbsp;&nbsp;&nbsp;&nbsp;&nbsp;"Da nije tvoje izuzetne fizičke građe, poznavanja nekih stvari koja nijedan ovdašnji čovek ne bi mogao da zna, proglasio bih te najvećim vrdalom", reče Matan. "Ovako, priznajem da imam izvesne nedoumice. Tvoja neobaveštenost je podjednako čudna kao ono što znaš, i ne mogu da odredim da li si nezapamćeno lukav ili nezapamćeno slab u izmišljanju. U svakom slučaju, nezapamćena si osoba. Ne vidim kako bi mogao da budeš ono što nazivaš špijunom, a opet sam nemoćan da objasnim šta si."
<BR>&nbsp;&nbsp;&nbsp;&nbsp;&nbsp;Nastade tišina.
<BR>&nbsp;&nbsp;&nbsp;&nbsp;&nbsp;"Mislim", reče Matan konačno, "da je ovo pravi posao za sveštenstvo."
<BR>&nbsp;&nbsp;&nbsp;&nbsp;&nbsp;Ajvo ponovo oseti jezu, a snažna glad, koju je osetio gledajući Matana kako jede, naglo prestade. "Govorio sam jeres?"
<BR>&nbsp;&nbsp;&nbsp;&nbsp;&nbsp;"Nikako. Uopšte nisi govorio o Melkartu, a tvoja Merika je, po svemu sudeći, izvan domašaja Baala. Ali kako sam iscrpao sve mogućnosti koje su mi na raspolaganju..."
<BR>&nbsp;&nbsp;&nbsp;&nbsp;&nbsp;Ako je ovo bila konačna pretnja, ponovo je postala vešto zamaskirana. Više se nije pominjalo žrtvovanje. "Mislim da bih mogao da razgovaram s vašim sveštenicima, iako nemam da im kažem ništa što nisam kazao tebi."
<BR>&nbsp;&nbsp;&nbsp;&nbsp;&nbsp;"Odlično. Moji ljudi će te odvesti. Siguran sam da ćeš zadobiti Melkartovo razumevanje, a možda i potpuno zajedništvo."
<BR>&nbsp;&nbsp;&nbsp;&nbsp;&nbsp;Ajvo nije bio sasvim zadovoljan ovim izborom reči, ali je pošao sa dvojicom krupnih stražara bez vidljivog protivljenja. Primetio je da su niži od njega, kao i svi drugi koje je video ovde i na brodu. Bio je doslovno džin u ovom gradu. Iako nije mislio za sebe da je snagator, nadmoćni stas i težina mogli su mu biti izvesna prednost u slučaju nevolje.
<BR>&nbsp;&nbsp;&nbsp;&nbsp;&nbsp;Ovi vojnici bili su bolje naoružani nego oni u Egiptu, posedovali su metalne žičane tunike i dobro oblikovane niske šlemove, kao i dugačka koplja i oštre mačeve. Svaki je nosio ratnu sekiru opakog izgleda, zataknutu za debeo opasač.
<BR>&nbsp;&nbsp;&nbsp;&nbsp;&nbsp;Ajvo promeni mišljenje o sopstvenoj fizičkoj prednosti.
<BR>&nbsp;&nbsp;&nbsp;&nbsp;&nbsp;"Čudno", reče stražar s njegove desne strane kada su zašli u tesnu ulicu. "Nikada nisam video da jagnje tako mirno ide na klanje." Nije govorio feničanskim jezikom, i Ajvo u čudu shvati da su to regruti iz neke druge oblasti, najamnici koji nisu ni slutili da on razume njihov razgovor.
<BR>&nbsp;&nbsp;&nbsp;&nbsp;&nbsp;"Matan mu je verovatno rekao da će prisustvovati ceremoniji", reče drugi. "A već je i ostrižen!"
<BR>&nbsp;&nbsp;&nbsp;&nbsp;&nbsp;Ajvo opazi da su obojica bradati - kao i Matan. Zašto je onda posetilac bio tako pomno izbrijan?
<BR>&nbsp;&nbsp;&nbsp;&nbsp;&nbsp;"Pa, imaće dobar pogled... na vatrenu utrobu Baalovu!" složi se prvi, smejući se. "Mislio sam da već svaka budala zna da samo sveštenik može da izađe iz hrama."
<BR>&nbsp;&nbsp;&nbsp;&nbsp;&nbsp;"Prevario si se", odgovori drugi. "Svaki dan se iznose urne na pogrebno zemljište."
<BR>&nbsp;&nbsp;&nbsp;&nbsp;&nbsp;"Njegove kosti neće stati u dečju urnu, čak ni posle spaljivanja", pobuni se prvi. "Predugačke su."
<BR>&nbsp;&nbsp;&nbsp;&nbsp;&nbsp;Stigoše pred stepenice koje su vodile u skladnu kamenu zgradu. S obe strane izlaza bila su dva moćna stuba, jedan obojen žuto, drugi zeleno. Drugi stražar se okrenu Ajvu i pruži žuljevitu ruku. U omči na grudima visio mu je kratak mač, u kožnim kanijama, i drška se skoro češala o Ajvov levi lakat. "Dozvoli da ti pomognem uz ove blagoslovene stepenice, gospodine", reče čovek na feničanskom.
<BR>&nbsp;&nbsp;&nbsp;&nbsp;&nbsp;"Sveštenici bi bili veoma nesrećni ako bi se tako uvažen gost spotakao", reče drugi. "A Baal bi se pušio od besa." A onda na drugom jeziku: "Da... pogledaj dužinu te nadlaktice!"
<BR>&nbsp;&nbsp;&nbsp;&nbsp;&nbsp;Ajvo podiže pogled i ugleda sveštenika odevenog u belo, kako im dolazi u suret. Pratilo ga je nekoliko čuvara hrama. Izgledali su vrlo odlučno.
<BR>&nbsp;&nbsp;&nbsp;&nbsp;&nbsp;On tada dograbi mač levog stražara i isuka ga iz kanija pre nego što je ovaj mogao da reaguje. Onda se progura napred i okrenu prema drugom vojniku, plašeći se da u bekstvu ne zaradi koplje u leđa. Ali, i taj stražar je podjednako sporo reagovao, ne očekujući da će se jagnje možda okrenuti, i ostao je da stoji otvorenih usta, ne hvatajući se za oružje.
<BR>&nbsp;&nbsp;&nbsp;&nbsp;&nbsp;Stražar koji je priložio svoj mač saplete se o sopstvenu sekiru i prući po zemlji. Njegov štit, zakačen na sličan način o levi bok, ležao je između njih na najnižem stepeniku. Ajvo se hitro sagnu, podiže ga levom rukom, grabeći na trenutak rukohvat. Štit je bio iznenađujuće lagan: ovalni drveni disk, obložen iza trake rukohvata, izreckan po rubu u brojnim ratnim sukobima. Očigledno je bio namenjen aktivnoj odbrani: nosilac je trebalo da dočeka udar mača ili koplja i da ga odbije, ili zarobi vrh, umesto da se samo zakloni njime.
<BR>&nbsp;&nbsp;&nbsp;&nbsp;&nbsp;Drugi stražar konačno razumede da nešto nije u redu, isuka mač i podiže štit pa pođe nezgrapno na Ajva. Bilo je teško verovati da su ovo veterani - bili su kao volovi.
<BR>&nbsp;&nbsp;&nbsp;&nbsp;&nbsp;Iza stražara koji ga je napao povika sveštenik, i čuvari hrama pojuriše niz stepenice, pogibeljno blizu jedan drugome.
<BR>&nbsp;&nbsp;&nbsp;&nbsp;&nbsp;Ajvo razmahnu oružjem. Mač je bio dug otprilike dve stope, ne računajući dršku, i naoštren tako da je najširi deo oštrice počinjao na šest ili osam inča od vrha. Obe strane su bile oštre, iako ne kao nož: bilo je potrebno upotrebiti snagu mišića da bi se zaseklo kroz oklop, i sečivo nije moglo da očuva dobar brid.
<BR>&nbsp;&nbsp;&nbsp;&nbsp;&nbsp;Oružje je bilo nezgrapno, drška prekratka za čvrst zahvat. Nije njime mogao uspešno da se bori, niti, kad do toga dođe, da se zakloni štitom. U stvari, on i nije nameravao da se bori; nasilje ove vrste nije mu bilo u prirodi. Morao je da postoji neki razuman način da...
<BR>&nbsp;&nbsp;&nbsp;&nbsp;&nbsp;Stražar zamahnu mačem, i Ajvo štitom nagonski odbi udarac.
<BR>&nbsp;&nbsp;&nbsp;&nbsp;&nbsp;Išlo mu je.
<BR>&nbsp;&nbsp;&nbsp;&nbsp;&nbsp;Oštrica se sudari s nazubljenom ivicom i na trenutak se zaglavi u sunđerastom drvetu. Ajvo zamahnu svojim mačem za nespretnu četvrtinu kruga, i stražar odskoči unazad.
<BR>&nbsp;&nbsp;&nbsp;&nbsp;&nbsp;Promašio je - ali ga je zamah na neobičan način oživeo. Mač, tako nezgodan za držanje, postade u pokretu fino uravnotežen instrument. Opazio je da je poseban način oštrenja doprinosio ubojitosti, smeštajući najveću širinu i težinu u predviđenu tačku dodira.
<BR>&nbsp;&nbsp;&nbsp;&nbsp;&nbsp;Već je izgubio mnogo vremena. Za onih nekoliko sekundi akcije, čuvari hrama su nastavili napredovanje i sada su već bili skoro kraj njega. Nije mogao da se nada da će ih sve savladati. Moraće da beži, bez obzira na koplja.
<BR>&nbsp;&nbsp;&nbsp;&nbsp;&nbsp;Okrenuo se... i video da sa ulice dolazi još vojnika. Već je bio opkoljen.
<BR>&nbsp;&nbsp;&nbsp;&nbsp;&nbsp;Postupi neočekivano! pomislio je, setivši se saveta odnekud. Neočekivano može da prevagne u svakoj situaciji. Bilo je jasno da očekuju da će se boriti ili pokušati da beži, a nijedan postupak nije mogao da ga sačuva zadugo.
<BR>&nbsp;&nbsp;&nbsp;&nbsp;&nbsp;Zaustavili su se na dvadeset stopa od njega, napravivši krug od mačeva, dva stražara od maločas bili su s njima. Sveštenik je stajao u sredini vrste, na širokim stepenicama, razmahujući rukama. Ajvo opazi da je bos.
<BR>&nbsp;&nbsp;&nbsp;&nbsp;&nbsp;On se tada sjuri prema njemu, preskačući po tri niska stepenika. Na udaljenosti od deset stopa zavitla štit prema sveštenikovoj glavi. Štit kliznu kroz vazduh kao jedro, okrećući se.
<BR>&nbsp;&nbsp;&nbsp;&nbsp;&nbsp;Čovek skoči u stranu, sasvim spretno, i sudari se sa stražarem kraj sebe. Ajvo baci mač prema ljudima s druge strane. Mač se obrtao kao bumerang, rasipajući sunčeve zrake na sve strane.
<BR>&nbsp;&nbsp;&nbsp;&nbsp;&nbsp;Dva najbliža štita se instinktivno podigoše da odbiju udarac, kao što je i očekivao, ali su ljudi bili zatečeni. Pre nego što su se povratili, Ajvo se baci na sveštenika koji se zateturao, uhvati ga oko struka i gurnu na stražare koji su bili na nogama. Ovi popadaše i nastade zamršeno klupko.
<BR>&nbsp;&nbsp;&nbsp;&nbsp;&nbsp;Mač mu zveknu skoro kraj uva - bacio ga je jedan oboreni ratnik. Ajvo ga dograbi, a onda još jednom obuhvati sveštenika, koji je pokušavao da ustane, oko pojasa. Čovek je na sreću bio ptičje građe, i bilo ga je lako savladati. Ajvo ga pritegnu uza se i pođe natraške uz stepenice. Stražari pođoše za njim, ali on prisloni široku oštricu uz vrat svog taoca, i oni se povukoše.
<BR>&nbsp;&nbsp;&nbsp;&nbsp;&nbsp;Ipak, bilo je potrebno da uskoro preduzme još nešto, jer mu je teški mač već vukao ruku nadole, u tom nezgodnom položaju. Pretnja će izgubiti na snazi ako sečivo umorno klone do taočevih grudi...
<BR>&nbsp;&nbsp;&nbsp;&nbsp;&nbsp;"Poslušaj me, verolomče!" zašišta Ajvo u čovekovo uvo, dok su uzmicali. "Ili ćemo zajedno posetiti Melkartov oganj, ili ćemo se zajedno izvući. Na tebi je da odlučiš hoćemo li se rastati živi, ili u smrti. Jesi li me razumeo?"
<BR>&nbsp;&nbsp;&nbsp;&nbsp;&nbsp;Čovek ne reče ništa, ali je Ajvo bio siguran da je primio poruku. Pustio ga je tek na vrhu stepeništa, ali mu je upro mač u leđa. Vojnici su ih pratili u gomili, sada još brojniji, na razdaljini; dizali su veliku galamu ali nisu smeli da ugroze taoca. Ajvo čestita sebi na pravom izboru.
<BR>&nbsp;&nbsp;&nbsp;&nbsp;&nbsp;Naslonio se leđima na žuti stub, panično tražeći u mislima izvodljiv plan bekstva. Dovde ga je dovela smelost koju nije očekivao da će naći u sebi, ali je i sreća imala granice. Sveštenik se nije pomerao a gomila ispod njih nije prilazila. Munuo je sveštenika. "U hram", prošapta. "Ne okreći se i ne pravi nagle pokrete pre nego što me upozoriš. Ako samo na trenutak posumnjam u tvoju nameru, biće ti poslednja." Da li je to on, blagi Ajvo Arčer, čitao redove iz neke melodrame? Zašto ne upotpuni scenu upozorenjem da ga svrbe prsti na maču?
<BR>&nbsp;&nbsp;&nbsp;&nbsp;&nbsp;Nije bilo smešno. Drška mača bila je izdajnički klizava od znoja, i već je osećao kako ga peče narasli žulj.
<BR>&nbsp;&nbsp;&nbsp;&nbsp;&nbsp;Sveštenik ispruži prst nalik na kandžu i pokaza.
<BR>&nbsp;&nbsp;&nbsp;&nbsp;&nbsp;"Oho!" reče Ajvo. "Postoje sporedna vrata?"
<BR>&nbsp;&nbsp;&nbsp;&nbsp;&nbsp;Sveštenik ga povede oko stuba do boka zgrade. Naravno, tamo se nalazio uzak prolaz koji je vodio u taman hodnik, paralelan sa spoljnim zidom. Jedva da je bilo mesta da uspravi glavu, dok za nižeg čoveka nije bilo poteškoća.
<BR>&nbsp;&nbsp;&nbsp;&nbsp;&nbsp;Uđoše. Ovo se činilo bolje nego glavni hodnik, budući da je mogao da ih prati samo po jedan čovek, a pomrčina je otežavala gonjenje. Svetlost je ulazila samo kroz visoke uske useke, otvore u spoljnom zidu.
<BR>&nbsp;&nbsp;&nbsp;&nbsp;&nbsp;Dvadeset stopa dalje sveštenik kucnu u kamen unutrašnjeg zida. Onda ga podupre krhkim kamenom i gurnu. Ajvo ga je sumnjičavo posmatrao, pogledavajući povremeno iza sebe, da bi se uverio da ih niko još ne prati.
<BR>&nbsp;&nbsp;&nbsp;&nbsp;&nbsp;Kamen se otvori prema unutra, ostavivši prazan otvor iz kojeg je strujao hladan vazduh. Hladan, ali zagušljiv; tamo negde je bilo stajaće vode.
<BR>&nbsp;&nbsp;&nbsp;&nbsp;&nbsp;"Tajni ulaz?"
<BR>&nbsp;&nbsp;&nbsp;&nbsp;&nbsp;Čovek potvrdi. Ajvo ga je tu jedva video i zato ga je držao za koščatu mišicu. Kamen je morao biti lako balansiran da bi ga pokrenuo takav kostur. I zašto njegov talac ništa ne govori?
<BR>&nbsp;&nbsp;&nbsp;&nbsp;&nbsp;"U slučaju pobune, stranih osvajanja...?" upita Ajvo, sumnjičavo pružajući mač unutra.
<BR>&nbsp;&nbsp;&nbsp;&nbsp;&nbsp;Nije bilo odgovora.
<BR>&nbsp;&nbsp;&nbsp;&nbsp;&nbsp;Ajvo ga gurnu. "Prvo ti."
<BR>&nbsp;&nbsp;&nbsp;&nbsp;&nbsp;Sveštenik panično uzmaknu.
<BR>&nbsp;&nbsp;&nbsp;&nbsp;&nbsp;"A-ha. Zajedno ćemo da saznamo svoju sudbinu. Požuri!"
<BR>&nbsp;&nbsp;&nbsp;&nbsp;&nbsp;Iza njih se začu komešanje, i znao je da su se vojnici okupili oko ulaza i verovatno opkolili ceo hram.
<BR>&nbsp;&nbsp;&nbsp;&nbsp;&nbsp;"Znam da nisi mutav", reče Ajvo oštro. "Čuo sam kako dovikuješ stražarima malopre. Zato ili ulazi ili mi reci zašto nećeš, da te ne bih ovog časa proburazio!"
<BR>&nbsp;&nbsp;&nbsp;&nbsp;&nbsp;Blefirao je, ali se nadao da se to ne vidi.
<BR>&nbsp;&nbsp;&nbsp;&nbsp;&nbsp;"Napred postoji bolji ulaz", reče sveštenik brzo. Glas mu je bio običan, posle sve one tajnovitosti.
<BR>&nbsp;&nbsp;&nbsp;&nbsp;&nbsp;Ajvo se mrko osmehnuo. Pobeda - i još jedna izbegnuta zamka. Nasilan prilaz imao je svojih dobrih strana. "Taj ćemo obojica da upotrebimo - pa kako nam bude."
<BR>&nbsp;&nbsp;&nbsp;&nbsp;&nbsp;Ali nije bilo vremena. Zvuci spolja potvrdili su njegovu malopređašnju pretpostavku: stražari su okružili hram, i sada ih je očito već vodio viši sveštenik. Njegov živi štit bio je skoro beskoristan. Sada se čula buka i sa drugog kraja hodnika.
<BR>&nbsp;&nbsp;&nbsp;&nbsp;&nbsp;Sveštenik se iznenada otrgnu iz Ajvovog oslabljenog stiska. Ajvo se baci napred, grabeći levom rukom i zamahujući mačem u desnoj. Sečivo pogodi čoveka u bok, ali nedovoljno snažno da bi zaseklo kroz tkaninu. Pokušavajući da ga izbegne, sveštenik se izvi u stranu, leđima uz nagnuti kamen.
<BR>&nbsp;&nbsp;&nbsp;&nbsp;&nbsp;Ajvo ponovo posegnu - i uspe samo da gurne mršavka kroz otvor. Kamen glatko kliznu, zatvarajući se na vrisak u padu i prigušen pljusak - nekih pedeset stopa niže, sudeći po trajanju. Kakvo bekstvo!
<BR>&nbsp;&nbsp;&nbsp;&nbsp;&nbsp;Ajvo je sad bio sam, zarobljen između dveju oružanih grupa, bez taoca. Da li je postojao drugi prolaz ili je ona lopuža od sveštenika samo htela da dobije na vremenu? Morao je da postoji prolaz!
<BR>&nbsp;&nbsp;&nbsp;&nbsp;&nbsp;Pošao je dalje uza zid, gurajući svaki veliki blok, ali nijedan nije popuštao. Prolazili su minuti. Oči su mu se privikle na mutnu svetlost, ali je video samo nanos prašine na zidu i na podu. Kvarili su ga samo tragovi njegovog pipanja.
<BR>&nbsp;&nbsp;&nbsp;&nbsp;&nbsp;Zašto ga nisu napali? Morali su da čuju njegovo gušanje sa sveštenikom, i da shvate da je ovaj mrtav. Ili su možda zaključili da je Ajvo pao, i da će se sveštenik svakog trenutka pojaviti? Ili je odlaganje bilo deo lukavijeg plana - manje rizičnog po njih od frontalnog napada na skučenom prostoru?
<BR>&nbsp;&nbsp;&nbsp;&nbsp;&nbsp;Podigao je oči, sležući ramenima... i opazio tamni otvor na tavanici, nekoliko stopa ispred sebe. Drugi prolaz!
<BR>&nbsp;&nbsp;&nbsp;&nbsp;&nbsp;Ubacio je tamo mač, i metal zazveča o kamen i ostade tamo. Odmah je pošao za njim, podigavši ruke da se uhvati za ivice.
<BR>&nbsp;&nbsp;&nbsp;&nbsp;&nbsp;Naslonio se bradom na ivicu... i nije mogao da se popne više, jer su mu noge mlatarale bez oslonca. Morao je da se spusti.
<BR>&nbsp;&nbsp;&nbsp;&nbsp;&nbsp;Proučio je situaciju, a onda se ponovo podigao glavom u otvor. Atleta, ili neki sveštenik lak poput ptice, bez muke bi se uvukao, jer je otvor bio tik iznad visine glave - ali Ajvo nije bio nijedno od toga. A opet, otvor za brzo bekstvo morao je da ima odgovarajući rukohvat...
<BR>&nbsp;&nbsp;&nbsp;&nbsp;&nbsp;Ajvo neudobno pritisnu obraz o ivicu i podiže jedan lakat. Ruka mu napipa mač. Zastenja, jer je osetio kako mu gruba oštrica zaseca dlan, ali ostade na mestu. Onda pronađe: čvrsta drvena poluga.
<BR>&nbsp;&nbsp;&nbsp;&nbsp;&nbsp;Imala je naslagu prašine na sebi, ali suvlje i lepršavije nego ona dole. Bilo je jasno da tu dugo niko nije ulazio. Dobar znak, ili loš predznak?
<BR>&nbsp;&nbsp;&nbsp;&nbsp;&nbsp;Pa, Ajvo više nije imao mnogo izbora. Podigao je ramena, grudi, pa jednu nogu i konačno ostatak tela, ne izgubivši mnogo kože. Olizao je prljavštinu sa okrvavljenog dlana i podigao mač. Infekcija mu je trenutno bila poslednja briga.
<BR>&nbsp;&nbsp;&nbsp;&nbsp;&nbsp;Zakasnela misao: vojnici bi mogli da prate njegov trag u prašini. Mora da ga zametne.
<BR>&nbsp;&nbsp;&nbsp;&nbsp;&nbsp;Tunel je verovatno bio prepun prolaza. Ako sakrije onaj koji je zaista upotrebio, utrošiće sate tražeći ga.
<BR>&nbsp;&nbsp;&nbsp;&nbsp;&nbsp;Kao planer, bio je izgubljen slučaj. Ponovo se malo prekasno setio očigledne stvari.
<BR>&nbsp;&nbsp;&nbsp;&nbsp;&nbsp;Sa žaljenjem se spustio nazad u hodnik; povređena ruka ga je pekla jer je utisnuo prašinu u ranu. Onda je potrčao niz hodnik i nazad, vukući noge, pljeskajući dlanom o unutrašnje zidove. Čik neka pročitaju ove tragove. Onda se ponovo uzverao u rupu. Pokupio je šaku prašine i posuo je u blizini otvora i po šipki, nadajući se da će tako prikriti svoj prolazak. Nije mogao da vidi rezultat svega toga, možda na svoju sreću.
<BR>&nbsp;&nbsp;&nbsp;&nbsp;&nbsp;I, najzad, dalje:
<BR>&nbsp;&nbsp;&nbsp;&nbsp;&nbsp;Koliko je mogao da proceni po položaju zidova, nalazio se u teskobnom prolazu koji je vodio ukoso u odnosu na onaj ispod, u potpunoj tami. Njegove sandale, koje nisu bile za ovakve napore, težile su da se zakače za neravnu podlogu.
<BR>&nbsp;&nbsp;&nbsp;&nbsp;&nbsp;Na kraju se pojavi malo svetlosti. Izašao je na prašnjav balkon iznad unutrašnjeg dvorišta, po njegovoj proceni u zadnjem delu hrama. U sredini se nalazio ogroman, groteskan metalni kip, grubo oblikovan prema ljudskom liku. Iz otvora na glavi uzdizao se dim, a mostić je vodio do kapije u isturenom trbuhu: Melkart, mesožderski Baal od Tira.
<BR>&nbsp;&nbsp;&nbsp;&nbsp;&nbsp;Ajvo se okrenu u stranu, ne preterano radoznao. Činilo mu se da može da oseti ustajao miris pečenog mesa. Nikakvo čudo što su se Izraelci borili protiv ovakve sudbine! Zar nije nacistička mašina, toliko vekova kasnije, bila čudovišna reinkarnacija duha Baala?
<BR>&nbsp;&nbsp;&nbsp;&nbsp;&nbsp;Opazio je grube stepenice koje su vodile dole, takođe prekrivene prašinom. Oklevao je. Dan će potrajati još satima, i biće ranjiv čim se ponovo nađe van hrama. Tako je - njegov neočekivan, i zato razuman postupak biće da ostane ovde... sa spremnim mačem.
<BR>&nbsp;&nbsp;&nbsp;&nbsp;&nbsp;Pronašao je skrivenu nišu i legao tamo. Pokušao je da zadrži mač u ruci, ali je imao žulj na desnom i posekotinu na levom dlanu, pa ga je odložio kraj sebe. I začudo, ni ovaj put mu nije bilo teško da zaspi. Možda zbog toga što je bio siguran da će se razbuditi čim se neko približi. Bar se nadao da je tako.
<BR>&nbsp;&nbsp;&nbsp;&nbsp;&nbsp;Kada se probudio, bio je mrak. Još ga je bolela ruka, i bio je gladan. Nije baš uživao u grubom pecivu, hrani galijota, a nije probao ništa od Matanovih poslastica. Čak je i Melkart počinjao da mu miriše primamljivo.
<BR>&nbsp;&nbsp;&nbsp;&nbsp;&nbsp;Zaključio je da je vreme da napusti ovo okruženje. Pažljivo je sišao stepenicama, trudeći se da ne podigne više prašine nego što je potrebno. Pazio je i na zvuke iz hrama. Pitao se da li su ga vojnici još strpljivo vrebali u zasedi, na oba kraja onog prvog hodnika. Neki vojnik bi mogao da zaviri i otkrije da je nestao, a da je lažni prolaz još otvoren. Ne, sada je bio zatvoren. Da li bi poverovali da je upao tamo? U tom slučaju ne bi više motrili na njega.
<BR>&nbsp;&nbsp;&nbsp;&nbsp;&nbsp;Podnožje stepenica zatvarala su teška vrata. Bila su zaglavljena, ali je poluga bila s unutrašnje strane. Nije bilo sumnje: ovo je bio službeni izlaz za sveštenike, u slučaju opasnosti. Podigao je gredu, odložio je u stranu i gurnuo. Ništa se nije dogodilo.
<BR>&nbsp;&nbsp;&nbsp;&nbsp;&nbsp;Jesu li i spolja zaglavljena? Ovo mu se nije činilo razumno, jer bi u tom slučaju morala istovremeno da budu otvarana s obe strane: nepouzdan izlaz za slučaj opasnosti. Kleknuo je i približio oko pukotini. Ugleda svetlosti grada. Opipao je duž pukotine i nije pronašao nikakvu zapreku. Vrata su bila samo uglavljena.
<BR>&nbsp;&nbsp;&nbsp;&nbsp;&nbsp;Naslonio je rame na drvo i snažno gurnuo. Odolela su. Konačno se podupro nogama o najniži stepenik i silovito ispravio kolena.
<BR>&nbsp;&nbsp;&nbsp;&nbsp;&nbsp;Vrata se s treskom otvoriše. Ajvo pade na leđa, mač zveknu kraj njega. Buka je bila strahovita. Odmah se začuše povici, i prilike sa bakljama u rukama sjuriše se prema njemu s obe strane zgrade.
<BR>&nbsp;&nbsp;&nbsp;&nbsp;&nbsp;Ponovo je bio u nevolji. Prirodno.
<BR>&nbsp;&nbsp;&nbsp;&nbsp;&nbsp;Ajvo se podiže, razmahnu mačem (otkrivši da je žulj manje bolan), i potrča. Baklje skrenuše da ga presretnu. Usporio je, tražeći put po kamenim terasama pored hrama, i najbliža grupa ljudi ga sustiže. Video je sevanje širokih oštrica na svetlosti baklji, blesak raširenih očiju.
<BR>&nbsp;&nbsp;&nbsp;&nbsp;&nbsp;Zamahnuo je mačem, i dohvatio vodećeg čoveka po štitu. Onda je ponovo zamahnuo, ovaj put pogodivši meso, i čovek vrisnu i odskoči. Napadoše ga još dvojica, odjednom, udarajući sa dve strane. Ajvo oseti vreli dodir oštrice na ruci i sam uzmaknu.
<BR>&nbsp;&nbsp;&nbsp;&nbsp;&nbsp;Stisak mu je ponovo bio klizav, ali nije mogao da odredi da li je to bilo od znoja ili od krvi.
<BR>&nbsp;&nbsp;&nbsp;&nbsp;&nbsp;Svetlost je bila suviše slaba a njegovi oseti suviše konfuzni. Očajnički je napao senku koja ga je ranila, ciljajući prema odsjaju šlema - i pogodio, u tmini.
<BR>&nbsp;&nbsp;&nbsp;&nbsp;&nbsp;Čovek je nosio baklju umesto štita, i nagonski je pokušao da parira - poturivši baklju. Ajvovo sečivo, zašavši u svetlost, pogodi ruku i lice, i njemu pripade muka. Baklja odlete i zakotrlja se po tlu, pružajući mu trenutni uvid u ono što je učinio; onda krvava lokva ugasi vatru, šireći se.
<BR>&nbsp;&nbsp;&nbsp;&nbsp;&nbsp;Plitki stepenici bili su šala za njega. Preleteo ih je i odjurio, bežeći u grad, nesvestan svojih pokreta. Iza njega su kružile baklje, kao ljutite pčele koje traže cilj.
<BR>&nbsp;&nbsp;&nbsp;&nbsp;&nbsp;Ulice su bile mračne. Zaleteo se u najbližu, već zadihan, ne mareći za moguće prepreke. Na prvoj raskrsnici je skrenuo pod pravim uglom, pa opet - i zalutao, poput baklji.
<BR>&nbsp;&nbsp;&nbsp;&nbsp;&nbsp;Okruživale su ga zbijene trospratnice, slične kutijama, mračne. Nije mogao da razabere imaju li uopšte prozore ili vrata dok im ne bi prišao sasvim blizu, ali je bio siguran da bi ulazak u neku od njih izazvao samo dalju uzbunu. Kuda da pođe? Bio je bez novca - nije bio siguran da li ga ovde uopšte koriste - i krova nad glavom. Noć nije bila hladna - još ne - ali nije mogao beskrajno da luta.
<BR>&nbsp;&nbsp;&nbsp;&nbsp;&nbsp;Baklje odjednom naleteše na njega. Vojnici iz hrama nisu odustali od potrage; naprotiv, prečešljavali su grad za njim. On pobeže od njih, nesrećan, stideći se krvi na svom maču. Nije nameravao da ubije čoveka, hteo je samo da ga odbije, možda da mu zada površnu ranu. Morao je da veruje u to.
<BR>&nbsp;&nbsp;&nbsp;&nbsp;&nbsp;Bio je siguran da je njegova sopstvena rana vlažna ispod zategnutih namotaja tunike, i da izbacuje plazmu pri svakom pokretu. Još jedan razlog da pronađe utočište.
<BR>&nbsp;&nbsp;&nbsp;&nbsp;&nbsp;Ali gde, gde? Nije mogao ni da pobegne iz grada, jer je Tir bio ostrvo - opasano zidinama.
<BR>&nbsp;&nbsp;&nbsp;&nbsp;&nbsp;Baklje su pristizale niz dva sokaka na sledećoj raskrsnici. Pri njihovom združenom sjaju video je da su kuće bogatije nego što je mislio. Iako su spoljni zidovi u visini tla bili uglavnom od belog gipsa, gornji spratovi su bili od drveta, sa malim četvrtastim otvorima prozora, a neki su čak imali balustrade poduprte malim palminim stubovima. Ovo svakako nije bilo sirotinjsko naselje.
<BR>&nbsp;&nbsp;&nbsp;&nbsp;&nbsp;Naredna raskrsnica je bila blokirana bakljama sa tri strane, uključujući ulicu iza njega. Ajvo potrča jedinim mogućim putem, zadovoljan što ga nisu potpuno opkolili. Ali, i ako im sad izmakne, nije video dugoročno spasenje. Uskoro neće više moći da trči.
<BR>&nbsp;&nbsp;&nbsp;&nbsp;&nbsp;"Begunče!"
<BR>&nbsp;&nbsp;&nbsp;&nbsp;&nbsp;Bio je to ženski glas, prigušen ali savršeno čujan. Ajvo se okrenu u tom pravcu, instinktivno podižući umrljanu oštricu.
<BR>&nbsp;&nbsp;&nbsp;&nbsp;&nbsp;"Begunče... ovamo!" ponovi glas užurbano. "Brzo, pre nego što te ugledaju."
<BR>&nbsp;&nbsp;&nbsp;&nbsp;&nbsp;Morao je da joj veruje. Potrčao je prema zabrađenoj figuri koja je stajala na malenoj terasi.
<BR>&nbsp;&nbsp;&nbsp;&nbsp;&nbsp;"Krv!" uzviknu ona prekorno. "Ostavio si krvav trag!"
<BR>&nbsp;&nbsp;&nbsp;&nbsp;&nbsp;Znači, zato su ga tako lako pritesnili! On sam nije mogao da vidi, ali oni očigledno jesu, uz pomoć baklji. Zar je tako mogao da ima neki izgled za spas?
<BR>&nbsp;&nbsp;&nbsp;&nbsp;&nbsp;"Možda ipak mogu da ti pomognem", reče ona. "Uđi."
<BR>&nbsp;&nbsp;&nbsp;&nbsp;&nbsp;Posrnuo je kroz vrata kraj kojih je stajala - u ovom slučaju, otvor u zidu pokriven komadom kože ili platna - i našao se u malom prljavom predvorju. Nimalo imućno domaćinstvo, očigledno - ali nije bio u prilici da bira.
<BR>&nbsp;&nbsp;&nbsp;&nbsp;&nbsp;Žena zatvori ulaz i povede ga u omanje unutrašnje dvorište. Bila je mlada i visoka - veoma visoka za ovo okruženje - i prilično lepih crta lica, a ogrtač nije uspevao da sakrije ženstvenost njenih oblina. Sumorno se zapitao da li je prostitutka. Ako jeste, začas će ga izdati, čim otkrije da je bez novca ili dragocenosti.
<BR>&nbsp;&nbsp;&nbsp;&nbsp;&nbsp;"Moramo da zaustavimo krv", reče ona. "Znam jednu praznu kuću gde nas noćas neće naći. Ali ne smemo da dozvolimo da nas krv oda." Uklonila je tkaninu koja se bila pretvorila u natopljen zavoj i počela da čisti ranu.
<BR>&nbsp;&nbsp;&nbsp;&nbsp;&nbsp;"Ko si ti?" upita on. "Zašto mi pomažeš?"
<BR>&nbsp;&nbsp;&nbsp;&nbsp;&nbsp;"Ja sam Aja. Ne poštujem Melkarta, niti odobravam žrtvovanje ljudi."
<BR>&nbsp;&nbsp;&nbsp;&nbsp;&nbsp;Povezala mu je ranu grubom tkaninom. Ajvo je izbegavao da pobliže ispita zavoj, siguran da nije mnogo čist. Nešto mu je smetalo u njenoj izjavi, ali onako omamljen, nije mogao da odredi šta. Možda činjenica da protivljenje određenoj politici ili religiji nije uvek značilo da će čovek rizikovati život zbog toga. Morao je da postoji jači, primitivniji poriv.
<BR>&nbsp;&nbsp;&nbsp;&nbsp;&nbsp;Ipak, postojala je ona izreka o poklonjenom konju - ako je ovde bilo konja.
<BR>&nbsp;&nbsp;&nbsp;&nbsp;&nbsp;"Osim toga", reče ona, "i meni samoj je potrebna pomoć da pobegnem iz ovog pokvarenog grada. Sama bih ubrzo pala u ropstvo."
<BR>&nbsp;&nbsp;&nbsp;&nbsp;&nbsp;O! Ništa bolje od muškog begunca za tu svrhu! Neko čiji je imperativ brzog bekstva bio garantovan. Ako je zaista bilo tako - a nije bilo razloga da sumnja u to - njihove potrebe su lako mogle da se poklope.
<BR>&nbsp;&nbsp;&nbsp;&nbsp;&nbsp;"Imaš poverenja u stranca?" upitao ju je. "U mogućeg zločinca, silovatelja, možda i ubicu?"
<BR>&nbsp;&nbsp;&nbsp;&nbsp;&nbsp;"Nameravaš da me ubiješ?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Onda ne možeš da mi naudiš."
<BR>&nbsp;&nbsp;&nbsp;&nbsp;&nbsp;O!
<BR>&nbsp;&nbsp;&nbsp;&nbsp;&nbsp;"Sad moramo da požurimo. Čuvari hrama će ubrzo pronaći ovu kuću." Gurnula ga je prema zadnjem ulazu i provirila na ulicu. Baklje su upravo prolazile.
<BR>&nbsp;&nbsp;&nbsp;&nbsp;&nbsp;"A ko si ti?" upita ona dok su čekali.
<BR>&nbsp;&nbsp;&nbsp;&nbsp;&nbsp;"Ajvarh od Merike. Uzeli su me na brod i izveli pred Matana na saslušanje."
<BR>&nbsp;&nbsp;&nbsp;&nbsp;&nbsp;"Matan", reče ona mrko. "Taj je na zlom glasu. Reči su mu blage, ali mu se ne sme verovati. Mutivoda u prošlim događajima."
<BR>&nbsp;&nbsp;&nbsp;&nbsp;&nbsp;Prigodno viđenje. "Ne razumem zašto me je poslao da budem žrtvovan. Kako je mislio da dođe do podataka na taj način?"
<BR>&nbsp;&nbsp;&nbsp;&nbsp;&nbsp;Ona slegnu ramenima. "Matan je Matan. Dođi, prošli su."
<BR>&nbsp;&nbsp;&nbsp;&nbsp;&nbsp;Tako je i bilo, privremeno. Uskoro će otkriti prestanak krvavog traga s druge strane kuće, i vratiće se. Aja ga je povela u mračnu ulicu, zaobilazeći prepreke, a on je sakrio mač pod tuniku. Izgledalo je da ona poseduje urođeni osećaj za opasnost, pogađajući gde će naići na patrole iz hrama i nalazeći način da ih izbegne. Pola sata kasnije bili su u bezbednom okrilju kuće o kojoj je govorila: prazna, zaista, ali veoma bogato opremljena.
<BR>&nbsp;&nbsp;&nbsp;&nbsp;&nbsp;Ajvo je pokidao preostale rite tunike i oprao se u dobro opskrbljenom kupatilu. Nije očekivao da će biti kanalizacije, ali je zaista postojala drvena cev za odvod, a pod je bio od ružičastog cementa prošaranog sitnim mermernim kockama. Otmeno poput bilo čega u dvadesetom veku, nedostajala je samo topla i tekuća voda.
<BR>&nbsp;&nbsp;&nbsp;&nbsp;&nbsp;Potom je morao da zamoli Aju da ga umota u novu tuniku, nadajući se da neće biti uvređena zbog zahteva. Na svu sreću, pomogla mu je bez primedbe.
<BR>&nbsp;&nbsp;&nbsp;&nbsp;&nbsp;Ostatak kuće bio je jednostavno izveden: nekoliko pravougaonih odaja bez pretenciozne arhitekture. Temelj je bio od vešto spojenog kamena, sa vrlo malo cementa koji se pretvarao u cigle i sa povremenim kamenim stubovima radi potpore; na kraju je bilo čisto drvo. Zidovi od kedrovine u sobama na spratu bili su lepi ali bez ukrasa, i nije bilo umetničkih predmeta. Vlasnik nije pokazivao zanimanje za eleganciju, očigledno poštujući feničanski ukus, izuzev za odeću. Kuća je bila puna različitih materijala, raskošnih koliko i oni u Matanovom stanu: višebojnih ogrtača, tunika i haljina, bogato ukrašenih. Bilo ih je od vune i od finog platna. Preovladavala je purpurna boja, i on se seti da je Tir bio čuven po njoj. Čak su i šiljate kape bile bogato obojene.
<BR>&nbsp;&nbsp;&nbsp;&nbsp;&nbsp;Aja ga je poslužila obilnim i dobrodošlim obrokom: dimljenim kozjim mesom, maslinama, smokvama, urminim vinom, medom i pecivima od njemu nepoznatih žitarica, i na kraju celim narovima. Bio je skoro prebogat za njega, posle dana gladovanja, ali je obuzdao apetit i napunio stomak bez naknadne reakcije. "Otkud znaš za ovo mesto?" upitao ju je, čupkajući sočne bobice nara. "Vlasnik se neće pobuniti?"
<BR>&nbsp;&nbsp;&nbsp;&nbsp;&nbsp;"Vlasnik je bogati trgovac koji je ove nedelje na kopnu, ugovara pošiljku kedrovine", reče ona. "I naravno, nadgleda rad svojih robova sa kopna, koji prave nakit i figure tuđinskih bogova."
<BR>&nbsp;&nbsp;&nbsp;&nbsp;&nbsp;"Čudno - ovde nisam primetio ništa slično."
<BR>&nbsp;&nbsp;&nbsp;&nbsp;&nbsp;"O, ima on sjajne majstore - ali su takve trice samo za izvoz, naravno. Fina izrada postiže veću cenu, znaš."
<BR>&nbsp;&nbsp;&nbsp;&nbsp;&nbsp;"Čak i verski predmeti? Pomislio bih..."
<BR>&nbsp;&nbsp;&nbsp;&nbsp;&nbsp;"Pogledaj", reče ona. Lako je ustala i povukla u stranu jednu zavesu. Iza se nalazila pozamašna figura žene, s okruglim trbuhom i povelikim grudima, između dve sfinge. "Astarte", reče Aja. "Pokazaću ti kako da je izmuzeš."
<BR>&nbsp;&nbsp;&nbsp;&nbsp;&nbsp;Donela je šolju kozjeg mleka i pažljivo je usula u otvor na glavi boginje. Onda je uzela granu sa ognjišta i dotakla mahovinastu trud ispod kipa. Buknu vatra, grejući čitavu metalnu figuru.
<BR>&nbsp;&nbsp;&nbsp;&nbsp;&nbsp;Tada iz bradavica obešenih dojki naglo poteče mleko u zdelu postavljenu na boginjin trbuh. Ajvo je zurio, opčinjen i pomalo zgrožen, iako mu je bilo jasno da u tome nema ničeg magičnog niti opscenog.
<BR>&nbsp;&nbsp;&nbsp;&nbsp;&nbsp;"Toplota otapa voštane čepove", objasni Aja. "Ali, vernici to ne znaju. Donosi veliki novac, koliko ja znam."
<BR>&nbsp;&nbsp;&nbsp;&nbsp;&nbsp;"Ali trgovati tuđom verom..."
<BR>&nbsp;&nbsp;&nbsp;&nbsp;&nbsp;"A, pokriva on i svoju veru, ne boj se. Plaća mito hramu i kupuje dečake za svoja zadovoljstva. Kada mu neki dosadi, prepušta ga Melkartu. Smatraju ga veoma pobožnim."
<BR>&nbsp;&nbsp;&nbsp;&nbsp;&nbsp;Ajvo, čija je savest bila olakšana, nije više pitao. Ovo je bilo domaćinstvo sasvim zgodno za pljačku. "Dokle ćemo biti bezbedni ovde?"
<BR>&nbsp;&nbsp;&nbsp;&nbsp;&nbsp;"Najviše jedan dan. Sutra naveče moraćemo da napustimo grad, jer će oni sigurno motriti i nigde u Tiru neće biti trajne sigurnosti od hrama."
<BR>&nbsp;&nbsp;&nbsp;&nbsp;&nbsp;Po završetku obeda ona uze svetiljku - prost zemljani tanjir, bez ukrasa, s izvijenim kljunom kao fitiljem - i odvede ga u spavaću odaju, gde su meke kože bile prebačene preko slame. Delovalo je očaravajuće.
<BR>&nbsp;&nbsp;&nbsp;&nbsp;&nbsp;Ajvo se zahvalno baci na ležaj... ali uskoro opazi da ima društvo. "Čak i najbolji brodovi noću uplove u luku", promrmlja ona.
<BR>&nbsp;&nbsp;&nbsp;&nbsp;&nbsp;Bila se oslobodila ogrtača i ostatka odeće i zavukla se pod kože uz njega, blizu, i on otkri da je njegova prvobitna ocena njenih telesnih odlina bila konzervativno škrta. Bila je namirisana teškim mirisom, koji nije umeo da prepozna, osim da je erotičan, i bila je gipka i glatka kao panter.
<BR>&nbsp;&nbsp;&nbsp;&nbsp;&nbsp;Ajvo je bio umoran, ali je bio prespavao celo popodne u hramu, i uspešno se oporavljao od rana i napora. Aja se dobro brinula o njemu, i povreda leve ruke bolela je samo kada bi je negde udario. Osećao se, sve u svemu, doraslim situaciji - osim u jednom detalju.
<BR>&nbsp;&nbsp;&nbsp;&nbsp;&nbsp;"Moj brod pristaje na drugom mestu", reče. A zatim, ne želeći da povredi njena osećanja pregrubom izjavom, pokuša da objasni: "Volim drugu ženu, i samo nju bih da grlim. Time ne želim da te uvredim."
<BR>&nbsp;&nbsp;&nbsp;&nbsp;&nbsp;"Tvoja žena?" upita ona napeto.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ljubavnica?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Teško mi je onda da shvatim šta to ona nudi što ja ne mogu. Imaš veoma lep brod, a ja udobnu luku. Ako ćemo putovati zajedno..."
<BR>&nbsp;&nbsp;&nbsp;&nbsp;&nbsp;"Ali ja nju volim. Zar ne razumeš?"
<BR>&nbsp;&nbsp;&nbsp;&nbsp;&nbsp;Ona se zamišljeno zagleda u njega, dok je svetlost lampe treperila na zidu iza nje i dodirivala joj kosu crvenkastim odsjajima. "Kako joj je ime?"
<BR>&nbsp;&nbsp;&nbsp;&nbsp;&nbsp;Kakva je šteta od istine? "Afra", reče on, i oseti izvesno olakšanje zbog priznanja. "Ime joj je Afra, ne voli me i nemam nikakvo pravo na nju, baš nikakvo, ali je volim."
<BR>&nbsp;&nbsp;&nbsp;&nbsp;&nbsp;"I ja sam volela čoveka, jednom", reče Aja, "ali je umro. Tada sam shvatila kako je besmisleno zavisiti od takve stvari. Ljubav ništa ne čuva, već samo ograničava uživanje. Uživaj u meni, nju to neće pogoditi." Pauza. "Je li ona blizu?"
<BR>&nbsp;&nbsp;&nbsp;&nbsp;&nbsp;"Nije. Udaljena je hiljadama godina."
<BR>&nbsp;&nbsp;&nbsp;&nbsp;&nbsp;"Hiljadama godina!" Bila je to omaška, ali je video da ju je to samo trenutno zainteresovalo, jer nikako nije mogla da shvati vezu. "Pešice ili brodom?"
<BR>&nbsp;&nbsp;&nbsp;&nbsp;&nbsp;"Brodom", reče on, ne brinući više o mogućim nesporazumima.
<BR>&nbsp;&nbsp;&nbsp;&nbsp;&nbsp;"Onda je više nikada nećeš imati." Gledala ga je trenutak duže. "Ali kako si stigao ovamo sa tolikog puta? Još si mlad."
<BR>&nbsp;&nbsp;&nbsp;&nbsp;&nbsp;"Moji bogovi su veoma moćni."
<BR>&nbsp;&nbsp;&nbsp;&nbsp;&nbsp;"O!" Razmislila je još malo. "Da su bogovi Kanaanaca bili moćniji, možda bi mi moj voljeni bio vraćen."
<BR>&nbsp;&nbsp;&nbsp;&nbsp;&nbsp;"Kako to?" Nije ga naročito zanimala njena tragedija, ali je hteo da skrene razgovor s njenih ljubavnih namera i pitanja o putovanjima.
<BR>&nbsp;&nbsp;&nbsp;&nbsp;&nbsp;"Pokušala sam da pođem putem bogova, kao što je Anat ponovo zadobila Alijana", reče ona. "Ali nije išlo."
<BR>&nbsp;&nbsp;&nbsp;&nbsp;&nbsp;"Nisu mi poznata ta imena."
<BR>&nbsp;&nbsp;&nbsp;&nbsp;&nbsp;"Mora da dolaziš iz velike daljine", promrmljala je. "Reći ću ti: El je bio vrhovni bog Kanaanaca: El Bik, Sunce. Žena mu je bila Ašerat-od-mora, boginja-majka. Zajedno su začeli Baala, boga planina, oluje i kiše."
<BR>&nbsp;&nbsp;&nbsp;&nbsp;&nbsp;"Veoma zanimljivo", primeti Ajvo odsutno, pitajući se u šta se upustio. "Kakve to veze ima sa tvojim..."
<BR>&nbsp;&nbsp;&nbsp;&nbsp;&nbsp;"Sad ću ti reći, budući ljubavniče. Alijan je bio sin Baalov. Njih dvojica su došli u sukob sa Motom od letnje žege, koji obitava duboko u utrobi Zemljinoj. Nisu se vratili, pa je Anat pošla za njima. Ona je bila Alijanova sestra i žena, naravno."
<BR>&nbsp;&nbsp;&nbsp;&nbsp;&nbsp;"Naravno." Šta je malo incesta među bogovima? "Sve ostaje u porodici."
<BR>&nbsp;&nbsp;&nbsp;&nbsp;&nbsp;"Tako je. Pronašla je Alijanovo telo u boravištu mrtvih, i odnela ga na vis Safon i pokopala tamo uz mnoge žrtve. Tako sam i ja učinila sa svojim voljenim. Našla sam mu lep kameni kovčeg..."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;Shvatila je poruku, i vratila se na mitološku priču. "Onda je Anat ubila Mota koji je ubio njenog muža. Srpom ga je sasekla, kroz sito ga je prosejala; rasula je njegovo meso po polju, i bio je mrtav."
<BR>&nbsp;&nbsp;&nbsp;&nbsp;&nbsp;"Siguran sam da jeste."
<BR>&nbsp;&nbsp;&nbsp;&nbsp;&nbsp;"Potom je vratila Alijana među žive i posadila ga na Motov presto. I tako su se vratila godišnja doba. Kada je ubila Mota, beše to godišnja žetva, naravno."
<BR>&nbsp;&nbsp;&nbsp;&nbsp;&nbsp;Živi i uči! Bila je to, dakle, varijanta mita o godišnjim dobima, koji je čuo u različitim oblicima. "Ali ti nisi uspela da oživiš svog voljenog?"
<BR>&nbsp;&nbsp;&nbsp;&nbsp;&nbsp;"Ne. Pokušala sam, ali bogovi nisu pomogli. Jednostavno je istrunuo. To je jedan od razloga zbog kojih ne poštujem Melkarta."
<BR>&nbsp;&nbsp;&nbsp;&nbsp;&nbsp;"Saosećam s tobom. Zaista je trebalo više da učini za tebe."
<BR>&nbsp;&nbsp;&nbsp;&nbsp;&nbsp;"Sve te stvari prođu", reče ona filozofski. "Meni je oduzet moj voljeni, tebi tvoja. Zašto ne zamisliš da sam ja ona, a ja ću zamisliti da si ti onaj koga sam nekada volela? Uživaćemo jedno u drugom, oboje verni uspomenama."
<BR>&nbsp;&nbsp;&nbsp;&nbsp;&nbsp;Iznenadio ga je njen predlog, izrečen na ovakav način, i zaustio je da je ljutito odbije - ali se predomislio. Nije bio siguran u Ajine stvarne porive, i koliko je cinična bila njena namera, ali joj je telo bilo bez sumnje veoma nadahnjujuće, a misao imala svojih draži. Verovao je da će se nekako vratiti Afri, jer ovo nije bio njegov svet - ali ga od nje nije odvajalo vreme ili daljina. Afra nikada neće biti njegova - sve dok bude volela mrtvaca. Sve dok njihova zajednička misija bude zahtevala da se on odrekne sebe u korist bezobzirno briljantnog Šena.
<BR>&nbsp;&nbsp;&nbsp;&nbsp;&nbsp;Da li je bilo neophodno da se muči neprestanim uzdržavanjem, svestan da njegovim željama nema razumnog zadovoljenja? Zašto se ne bi prepustio nerazumnom zadovoljenju, ako je tako? Jer, šta je mogao da očekuje?
<BR>&nbsp;&nbsp;&nbsp;&nbsp;&nbsp;Što da ne?
<BR>&nbsp;&nbsp;&nbsp;&nbsp;&nbsp;"U redu", reče.
<BR>&nbsp;&nbsp;&nbsp;&nbsp;&nbsp;Aja mu je pomogla da se oslobodi tunike, dodirujući ga pri tom s uzbudljivom prisnošću, i nađoše se zajedno u krznenim pokrivačima: šok mesa uz meso. Levica ga žignu i anestetizova se.
<BR>&nbsp;&nbsp;&nbsp;&nbsp;&nbsp;"Govori mi reči ljubavi", mrmljala je, ne popuštajući još do kraja. "Reci šta osećaš."
<BR>&nbsp;&nbsp;&nbsp;&nbsp;&nbsp;O, ne! "Ne mogu. Nikada nisam govorio o ljubavi."
<BR>&nbsp;&nbsp;&nbsp;&nbsp;&nbsp;"Nije čudo što je nisi očarao! Zar ne znaš da prošaptana reč pogađa ženu više nego svako milovanje? Požuri - postajem pospana."
<BR>&nbsp;&nbsp;&nbsp;&nbsp;&nbsp;Razmotrio je zahtev, pomalo ometen njenim dahom. Bila je podjednako raskošna na dodir, kao boginja Aštarte, ali mnogo mlađa. "Jedine reči koje znam, a da nisu budalaste, nisu moje. Potiču iz jedne pesme, Večernje pesme, od..." Ali šta je ona mogla da zna o Sidniju Leniru, koji će se roditi mnogo vekova kasnije?
<BR>&nbsp;&nbsp;&nbsp;&nbsp;&nbsp;Bila je tiha, i on poče pesmu. "Pogledaj, ljubavi, draga, preko peska bleda / gde se susret mora sa suncem zbi. / Kako se ljubljahu dugo, dok ih zemlja gleda. / Ah, duže, duže smo mi."
<BR>&nbsp;&nbsp;&nbsp;&nbsp;&nbsp;Izgovorio je dve preostale stance, nesrećan što nisu imale rime ni metra na feničanskom, i sačekao njen odgovor. Nije ga bilo.
<BR>&nbsp;&nbsp;&nbsp;&nbsp;&nbsp;Zaspala je.
<BR>
<BR>&nbsp;&nbsp;&nbsp;&nbsp;&nbsp;Ujutru je bila na nogama pre njega, isprobavala je odeću iz kućnih zaliha. "Ništa od ovoga neće odgovarati", reče tužno, odmahujući glavom. "Suviše je upadljivo."
<BR>&nbsp;&nbsp;&nbsp;&nbsp;&nbsp;"Upadljivo?"
<BR>&nbsp;&nbsp;&nbsp;&nbsp;&nbsp;"Ako izađem na ulicu u nekoj od ovih stvari, svi će zuriti."
<BR>&nbsp;&nbsp;&nbsp;&nbsp;&nbsp;Nije bila nepotrebno pesimistična. Bila je, po danu kao i po noći, izuzetno lepa devojka.
<BR>&nbsp;&nbsp;&nbsp;&nbsp;&nbsp;"Jesi li sinoć uživao u meni?" upitala ga je tada, i nije bio siguran da li je u tome bilo ironije.
<BR>&nbsp;&nbsp;&nbsp;&nbsp;&nbsp;"Pa, moram da priznam da sam očekivao nešto drugo."
<BR>&nbsp;&nbsp;&nbsp;&nbsp;&nbsp;"O?"
<BR>&nbsp;&nbsp;&nbsp;&nbsp;&nbsp;"Bila si zaspala."
<BR>&nbsp;&nbsp;&nbsp;&nbsp;&nbsp;"A, da. Uvek zaspim. Zato i volim da me muškarac grli."
<BR>&nbsp;&nbsp;&nbsp;&nbsp;&nbsp;Pokušao je to da rastumači, i odustao. "Mada je svakako bilo lepo grliti te, osećao sam se pomalo razočarano."
<BR>&nbsp;&nbsp;&nbsp;&nbsp;&nbsp;"Kako je to moguće?"
<BR>&nbsp;&nbsp;&nbsp;&nbsp;&nbsp;"Bio sam, ne znam zašto, uveren da ćemo voditi ljubav."
<BR>&nbsp;&nbsp;&nbsp;&nbsp;&nbsp;Okrenula se prema njemu, raskošna u purpurnoj suknji koja joj se završavala oko struka, i ničemu više. Na trbuh joj staviš zdelu... pomislio je. "Zar nisi?"
<BR>&nbsp;&nbsp;&nbsp;&nbsp;&nbsp;"Rekao sam ti da si zaspala."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Ajvo je zurio u nju, s neodobravanjem. "Hoćeš da kažeš da si očekivala da... da se ne obazirem na to?"
<BR>&nbsp;&nbsp;&nbsp;&nbsp;&nbsp;"Sigurno. Onoliko puta koliko želiš."
<BR>&nbsp;&nbsp;&nbsp;&nbsp;&nbsp;"Možda sledeći put", reče on, nesiguran da li bi trebalo da se oseća ljutito ili glupavo.
<BR>&nbsp;&nbsp;&nbsp;&nbsp;&nbsp;Proveli su dan gosteći se i odmarajući, pošto nije bilo načina da predvide koliko će im ovo biti dostupno u predstojećim danima. Aja ga je upoznala, u odlomcima, sa svojom prošlošću: dovedena u jednu od nemirnih aramejskih država, iz rodne kraljevine Urartu - Urartu je, po njenom tumačenju, bio najcivilizovaniji narod na svetu - zato što je bila kćer putujućeg trgovca. Pred punoletstvo je postala žena sidonskog princa.
<BR>&nbsp;&nbsp;&nbsp;&nbsp;&nbsp;"On je bio taj koga sam volela", priznala je. "Ako Baal ne može da pomogne princu, kakva korist od njega?" Ali nikada nije videla Sidon: njihov trgovački brod presekla je i zarobila galija iz Tira, a njen obećani bio je ubijen dok je pružao otpor. Tako se, pre godinu dana, našla ovde, kao talac, u svakodnevnoj strepnji da će biti pridodata posluzi hrama kao ritualna prostitutka. Samo ju je pomen imućnih porodičnih veza sačuvao od toga; talac koga bi Melkart iskoristio, gubio je vrednost. Ali je istina bila da je njena porodica doživela zlu kob i osiromašila, i beležnik hrama mogao je to lako da proveri i poništi njen izgovor. "I zato sam, vidiš, čekala priliku da pobegnem - a sada sam je, s tobom, dobila."
<BR>&nbsp;&nbsp;&nbsp;&nbsp;&nbsp;Ajvo je zapazio da u njenoj priči ima pukotina, ali to nije pominjao. Njena prošlost je očito bila prozaičnija nego što je htela da prizna. "Koliko je Urartu daleko odavde?"
<BR>&nbsp;&nbsp;&nbsp;&nbsp;&nbsp;"Veoma daleko. Ali, ja neću da idem tamo. Politička volja se promenila, i moja porodica me više ne želi. Pošla bih s tobom."
<BR>&nbsp;&nbsp;&nbsp;&nbsp;&nbsp;Ajvo slegnu ramenima, zahvalan na njenoj pomoći, ali bez ideje kuda da pođe. Trebalo je, svakako, prvo napustiti ostrvo Tir, jedva milju u obimu; posle će moći da načine dugoročnije planove.
<BR>&nbsp;&nbsp;&nbsp;&nbsp;&nbsp;Poneli su onoliko koliko se moglo sakriti ispod teških ogrtača: hlebove, sušenu ribu, male vrčeve s vinom. Njihov domaćin, trgovac, bio je suviše oprezan da bi ostavio bilo šta od vrednosti u kući dok je odsutan - nije bilo zlata ni dragog kamenja. Ajvo ju je upitao o kovanom novcu, i po njenoj reakciji zaključio da još nije postojao. Trgovalo se uglavnom u robi, sa sve većom upotrebom plemenitih metala kao sredstvom za razmenu, ali nije bila uvedena nikakva stalna vrednost.
<BR>&nbsp;&nbsp;&nbsp;&nbsp;&nbsp;Aja ga je u sumrak povela do kraja grada, gde je visoki zid sprečavao njihovo bekstvo. Po zidu su šetali stražari, noseći mutne svetiljke. Ajvo se pitao koliko su otvorene svetiljke bile pogodne za upotrebu na otvorenom, na vetru i vlazi, ali nije bio dovoljno blizu da bi mogao da se uveri. Biće zadovoljan i ako samo sazna kako će da pređu zid.
<BR>&nbsp;&nbsp;&nbsp;&nbsp;&nbsp;Međutim, devojka je znala šta radi. "Radionice vode na drugu stranu", šapnula je. "A unutra noću niko ne pazi."
<BR>&nbsp;&nbsp;&nbsp;&nbsp;&nbsp;Radionice?
<BR>&nbsp;&nbsp;&nbsp;&nbsp;&nbsp;Povela ga je u mračnu zgradu. Morao je da je drži za ruku da se ne bi izgubio, pošto se unutra ništa nije videlo. Ali, to mu nije bila najveća briga. Već sopstveni nos.
<BR>&nbsp;&nbsp;&nbsp;&nbsp;&nbsp;Miris je bio užasan - gušeći zadah raspadanja kakav nikada nije osetio. Pokušao je da zatvori nozdrve, ali je pomisao da u pluća unese nefiltriranu trulež, bila još odbojnija. "Šta... šta?" prošaptao je.
<BR>&nbsp;&nbsp;&nbsp;&nbsp;&nbsp;Ona se nasmeja. "Ovde nas ne čuju.Govori glasnije."
<BR>&nbsp;&nbsp;&nbsp;&nbsp;&nbsp;"Šta je crklo ovde? Kit koga je nadimalo?"
<BR>&nbsp;&nbsp;&nbsp;&nbsp;&nbsp;"A, misliš na murekse? Jeste da malo vonja, ali to ti je cena industrije."
<BR>&nbsp;&nbsp;&nbsp;&nbsp;&nbsp;Znači, industrija je zagađivala vazduh i u staro doba! "Šta je to?"
<BR>&nbsp;&nbsp;&nbsp;&nbsp;&nbsp;"Mureksi. Školjke. Zar ne znaš šta se radi s njima?"
<BR>&nbsp;&nbsp;&nbsp;&nbsp;&nbsp;"Ne." Nadao se da će uskoro proći kroz zgradu i izaći na svež vazduh.
<BR>&nbsp;&nbsp;&nbsp;&nbsp;&nbsp;"Tačno. Zaboravila sam da je to poslovna tajna. Eto, sakupljaju murekse, razbijaju ljušturu, vade meso i trpaju ga u velike posude. Ostavljaju ga da tamo truli neko vreme, dok ne postane žuto. Za tamnije nijanse moraju da ga ostave na suncu. Onda ga procede i prodaju. Ovde je to velika industrija; niko izvan Sedam Gradova ne zna tajnu. Evo, da ti nađem školjku."
<BR>&nbsp;&nbsp;&nbsp;&nbsp;&nbsp;Dizala je buku u okolnom mraku, i uskoro mu gurnula nekakav predmet u šaku. Bila je to ljuštura kao kod bodljikave školjke.
<BR>&nbsp;&nbsp;&nbsp;&nbsp;&nbsp;"Šta prodaju?" upitao je, uopšte ne shvatajući o čemu se radi.
<BR>&nbsp;&nbsp;&nbsp;&nbsp;&nbsp;"Pa boje, naravno. Žutu, ružičastu, purpurnu..."
<BR>&nbsp;&nbsp;&nbsp;&nbsp;&nbsp;"Od raspadnutih školjki?" Sada je razumeo. Velika tajna purpurne boje Feničana!
<BR>&nbsp;&nbsp;&nbsp;&nbsp;&nbsp;Bio je srećan što nije izabrao odeću purpurne boje.
<BR>&nbsp;&nbsp;&nbsp;&nbsp;&nbsp;Konačno su izbili na drugu stranu, i on stade punim plućima da udiše nešto čistiji vazduh. Bili su sa spoljne strane zida, idući duž uske, zvezdama obasjane obale posute slomljenim ljušturama, držeći se senke zidina da bi izbegli pogled stražara u patroli.
<BR>&nbsp;&nbsp;&nbsp;&nbsp;&nbsp;Idući obalom oko ostrva, stigli su do pristaništa gde su bili vezani manji brodovi. Ovo je bila plitka luka okrenuta prema kopnu, očito namenjena za lokalne prelaske. Tu je bilo i nekoliko barki: bili su to ovalni mali čamci ili splavovi (zavisno od shvatanja) sa poprečno postavljenim katranisanim daskama tamo gde je trebalo da bude dno. Ajvo se setio makroskopske stanice, i pitao se da li će stanice budućnosti - njegove budućnosti - biti toliko savršenije od torusa koliko su to atomski linijski brodovi u odnosu na barke.
<BR>&nbsp;&nbsp;&nbsp;&nbsp;&nbsp;Maleni čamci nisu se činili pouzdanim za plovidbu, ali ga je Aja uverila da je to najbolje što su mogli da nađu za dvočlanu posadu u bekstvu. Ušla je u jedan prečnika oko šest stopa, a on pođe za njom i malo oproba vesla. Postojali su štapovi zarezani u V, uglavljeni sa jedne strane, oslonci za duga vesla; morao je da uzme jedno, dok je njoj preostalo drugo.
<BR>&nbsp;&nbsp;&nbsp;&nbsp;&nbsp;Stao je na nesigurnu podlogu i pogledao preko vode prema kopnu. Odjednom mu je izgledalo veoma daleko, a mirna plitka voda između preteće duboka i burna. "Trebalo je da izgrade nasip", promrmlja.
<BR>&nbsp;&nbsp;&nbsp;&nbsp;&nbsp;"Moramo zajedno da veslamo", reče ona, "inače će se čamac samo okretati u mestu. Nemoj prejako - nisam jaka kao ti." Pitao se u sebi da li je baš tako. Potrudila se da mu povremeno laska, ali je bila prilično snažna žena. Bila je neobično vična neženstvenim stvarima, od politike hrama do veslanja na barki.
<BR>&nbsp;&nbsp;&nbsp;&nbsp;&nbsp;Posle početne nesigurnosti, koja je poticala od bola koji je osećao kada bi suviše opteretio levu ruku, uspeli su da izveslaju nespretni čamac iz luke. Voda je bila mirna, ali bi svaki talas opasno zaljuljao čamac; napredovali su uz mnogo muke. Barka je imala prirodnu težnju da se okreće oko sebe, i samo ju je neprestano i ujednačeno veslanje održavalo na pravcu.
<BR>&nbsp;&nbsp;&nbsp;&nbsp;&nbsp;U ovom ćutanju i bolnom naprezanju - zašto herojski mačevaoci nikada nisu osećali svoje rane drugog dana? - Ajvo je proživljavao u mislima svoje nedavno iskustvo. Kako je došlo do svega ovoga? Bilo je jasno da je nemoguće da bude tu gde je bio. I da je na neki način prevalio tri hiljade ili više svetlosnih godina bez pomoći galaktičke mašinerije, opet ne bi mogao da se nađe u Zemljinoj prošlosti. U budućnosti, da: u sadašnjosti, moguće; u prošlosti, nikada. Prošlost je zauvek prošla, i stvar poput putovanja kroz vreme stvorila bi koban paradoks. Nije mogao fizički da učestvuje u prošlim događajima a da ne promeni tok istorije, što je opet značilo da ovo nije prošlost; ova činjenica je celu stvar činila nepristupačnom.
<BR>&nbsp;&nbsp;&nbsp;&nbsp;&nbsp;Ali svakako se nalazio negde. Pustolovine su bile suviše stvarne, bolovi suviše uporni, događaji suviše povezani za običan košmar. Bio je sve više svestan da se neće sam izvući iz ovoga. Znao je premalo, i imao je suviše oskudne izvore da bi mogao da se osloni na ovu tajanstvenu ženu.
<BR>&nbsp;&nbsp;&nbsp;&nbsp;&nbsp;Je li došao trenutak da prizna da je nesposoban i da prizove Šena? Izbegavao je ovu činjenicu, ali je znao da će Šen odmah odrediti istorijsku perspektivu, i utvrditi ne samo godinu već i tačan stepen za koji se ova stvarnost razlikovala od istinske istorije Zemlje. Šen će znati kako da vrati unazad okolnosti koje su ga dovele ovde, kakve god da su, i da pronađe Afru i Grotona i Beatriks i bazu na Neptunu.
<BR>&nbsp;&nbsp;&nbsp;&nbsp;&nbsp;Ali Šen bi vrlo lako mogao da doživi da mu ličnost bude uništena razaračem pritajenim u Ajvovom sećanju, pre nego što ostvari sve ostalo. A onda ga više neće biti, ni potisnutog, a s njim će nestati i taj odlomak, živi san po imenu Ajvo.
<BR>&nbsp;&nbsp;&nbsp;&nbsp;&nbsp;Bolje da ne pokušava s tim. Pešak je i dalje bio vezan. Ovo je bio problem s kojim će morati sam da se suoči.
<BR>&nbsp;&nbsp;&nbsp;&nbsp;&nbsp;I kao da je ova odluka bila katalizator, dođe mu nova pomisao. Shvatio je da je Aja bila ono što ga je mučilo, još od prvih reči koje su razmenili. "Ko si ti" upitao ju je, a ona je smesta odgovorila: "Ja sam Aja. Ne poštujem Melkarta, niti odobravam žrtvovanje ljudi." Ili tako nešto.
<BR>&nbsp;&nbsp;&nbsp;&nbsp;&nbsp;Da li je znala da je pobegao iz hrama, i kako je mogla da zna?
<BR>&nbsp;&nbsp;&nbsp;&nbsp;&nbsp;Ovo je moralo da bude nagađanje - ali ona mu nije postavljala pitanja. Znala je. Izgovorila je jedinu stvar koja je mogla da umiri njegove sumnje, a potom je delovala sa dovoljno laskanja i lične motivacije da je ostao uljuljkan. Rekla je da želi da pobegne, ali se činilo da joj je stvarna namera da ostane uz njega, ma gde on pošao.
<BR>&nbsp;&nbsp;&nbsp;&nbsp;&nbsp;Setio se razgovora sa Matanom. Ovaj je očigledno bio nezadovoljan postignutim, ali ipak nije navaljivao da sazna Ajvovo poreklo. Umesto toga, poslao je gosta u hram na dalje ispitivanje - a stražari su potom odložili razgovor koji bi ga razotkrio.
<BR>&nbsp;&nbsp;&nbsp;&nbsp;&nbsp;Matan je bio domišljat; u to se nije moglo sumnjati. Šta ako je gajio čvrsto uverenje da je Ajvo špijun, i da je ispredao kakvu bilo priču da bi izbegao istinu? Da li bi mučenje donelo rezultate? Možda - ali je postojao i rizik od posledica, naročito ako se utvrdi da je posetilac ipak nevin, ili da ima uticajne veze. Možda je čak ubačen da izazove neprijatan nesporazum. Zašto, onda, ne navesti špijuna na bekstvo, i onda ga pratiti do odredišta? Je li bilo sigurnijeg načina da se otkrije istina?
<BR>&nbsp;&nbsp;&nbsp;&nbsp;&nbsp;Iskusan špijun znao bi mnoge dijalekte, naravno. Špijun bi razumeo razgovor najamnika, i reagovao bi na odgovarajući način. Ajvo se priseti kako mu je mač prilegao uz ruku - bio mu je doslovno ponuđen, kada se stražar okrenuo prema njemu na stepeništu hrama. I kako su sporo reagovali oni ljudi, iako su očigledno bili dugogodišnji profesionalci, tako da su čak i njegovi nezgrapni napori bili dovoljni.
<BR>&nbsp;&nbsp;&nbsp;&nbsp;&nbsp;Naravno, sveštenik je pokušao da ga obmane - ali on možda nije stigao da bude obavešten, ili je jednostavno bio kukavica. Zatim ona potera kroz grad - sa jednim jedinim putem za bekstvo i zamamnom Ajom koja ga je baš tamo čekala.
<BR>&nbsp;&nbsp;&nbsp;&nbsp;&nbsp;Bila je tako spremna da ukalja svoju čast s njim - ali ne i dovoljno zainteresovana da ostane budna za romantičnu završnicu. Ovo ga je bar oslobađalo osećanja obaveze zbog pomoći koju mu je pružila.
<BR>&nbsp;&nbsp;&nbsp;&nbsp;&nbsp;Šta bi se dogodilo da je pokorno pošao za stražarima u hram? Verovatno ništa. Pokazao bi da ne zna jezik najamnika, nevinost povodom optužbe da je špijun, opštu naivnost po pitanju politike hrama. Možda bi tada postupili prema njemu s poštovanjem koje zaslužuje istinski namernik iz daleke zemlje. Odao ga je njegov dar za jezike.
<BR>&nbsp;&nbsp;&nbsp;&nbsp;&nbsp;Dar za jezike?
<BR>&nbsp;&nbsp;&nbsp;&nbsp;&nbsp;Prestao je da vesla, i barka se trznu jer Ajin zamah nije imao protivudar. "Pazi, ljubavniče", reče ona.
<BR>&nbsp;&nbsp;&nbsp;&nbsp;&nbsp;"Prisetih se da nemam kuda da idem", reče joj on, posmatrajući je onoliko pažljivo koliko je to bilo moguće u pomrčini.
<BR>&nbsp;&nbsp;&nbsp;&nbsp;&nbsp;"Nemaš kuda? Ali..."
<BR>&nbsp;&nbsp;&nbsp;&nbsp;&nbsp;"Amerika je predaleko, a ni u jednom ovdašnjem gradu neću bolje proći nego u Tiru. Zato je možda bolje da se vratimo..."
<BR>&nbsp;&nbsp;&nbsp;&nbsp;&nbsp;"Ali Matan..."
<BR>&nbsp;&nbsp;&nbsp;&nbsp;&nbsp;"Šta je s Matanom? Siguran sam da ću moći da mu objasnim nesporazum, i da će biti sve u redu."
<BR>&nbsp;&nbsp;&nbsp;&nbsp;&nbsp;"U redu! Pošto te je poslao da budeš žrtvovan Melkartu?"
<BR>&nbsp;&nbsp;&nbsp;&nbsp;&nbsp;"Samo sam išao u hram da razgovaram sa sveštenicima. Matan mi je tako rekao. Mislim da je onaj koga sam sreo zaključio da treba da budem žrtvovan, ali su to do sada valjda raščistili. Ovakve omaške se dešavaju. Trebalo je još tada da shvatim da je u pitanju najobičniji nesporazum."
<BR>&nbsp;&nbsp;&nbsp;&nbsp;&nbsp;"Nesporazum! Kako možeš da budeš toliko slep..." Ućutala je. "Dobro, šta će biti sa mnom? Zar nećeš da mi pomogneš da pobegnem?"
<BR>&nbsp;&nbsp;&nbsp;&nbsp;&nbsp;"Od čega?"
<BR>&nbsp;&nbsp;&nbsp;&nbsp;&nbsp;"Od hrama. Rekla sam ti da su hteli da naprave od mene..."
<BR>&nbsp;&nbsp;&nbsp;&nbsp;&nbsp;"Rekla si mi da muškarac ne može da ti naudi. Mogla si da imaš pristojan život u hramu, i udobnu postelju svake noći, sa novim brodom u luci, baš kao što voliš."
<BR>&nbsp;&nbsp;&nbsp;&nbsp;&nbsp;Na trenutak je pomislio da će ga udariti veslom; ali njen glas, kada je progovorila, bio je tih. "Znaš šta Matan radi sa neuspešnim špijunom?"
<BR>&nbsp;&nbsp;&nbsp;&nbsp;&nbsp;"S onim koga uhvati, misliš? Mogu da zamislim."
<BR>&nbsp;&nbsp;&nbsp;&nbsp;&nbsp;"S onim koji radi za njega."
<BR>&nbsp;&nbsp;&nbsp;&nbsp;&nbsp;Tek ju je sada razumeo. "Žrtvovanje?"
<BR>&nbsp;&nbsp;&nbsp;&nbsp;&nbsp;"Nevesta Melkartova - a naš Baal ima ognjenu muškost."
<BR>&nbsp;&nbsp;&nbsp;&nbsp;&nbsp;"Mogli bismo da te ostavimo na kopnu, pa da sam doveslam nazad. Hteo bih da se vidim s Matanom, i da ovo što pre razjasnim."
<BR>&nbsp;&nbsp;&nbsp;&nbsp;&nbsp;"Ne bi mogao sam da upravljaš čamcem."
<BR>&nbsp;&nbsp;&nbsp;&nbsp;&nbsp;"Možda ću da nađem kanu, ili tako nešto. Snaći ću se ja. Ti možeš da se vratiš u Urartu."
<BR>&nbsp;&nbsp;&nbsp;&nbsp;&nbsp;"Ja zapravo nisam došla iz Urartua."
<BR>&nbsp;&nbsp;&nbsp;&nbsp;&nbsp;"Čudno. Ja zaista dolazim iz Amerike."
<BR>&nbsp;&nbsp;&nbsp;&nbsp;&nbsp;"Ostani sa mnom", molila ga je, ostavivši veslo i pruživši ruke prema njemu. "Mogu da te provedem pored vojnika koji nas sada traže, a kada budemo slobodni, obećavam da ću ostati budna dok ne budeš potpuno iscrpljen. Dok sama školjka tvog broda ne zaradi žuljeve. Krašću dragocenosti za tebe. Ja ću..."
<BR>&nbsp;&nbsp;&nbsp;&nbsp;&nbsp;"Polako", reče on, plašeći se za ravnotežu čamca kada je Aja pošla da mu se približi i zagrli ga. Imala je zaista krasno telo, ali je on imao sve slabije mišljenje o njenom umu. "Tvoja ubeđivanja su na žalost neubedljiva. Ili su možda pretnje?"
<BR>&nbsp;&nbsp;&nbsp;&nbsp;&nbsp;Ona odustade. "Šta hoćeš?"
<BR>&nbsp;&nbsp;&nbsp;&nbsp;&nbsp;"Hoću, verovala ili ne, da se vratim kući. To nije putovanje na kome bi mogla da me pratiš. Ja putujem do zvezda."
<BR>&nbsp;&nbsp;&nbsp;&nbsp;&nbsp;"Mogu da te odvedem kod najboljeg astrologa!" reče ona usrdno.
<BR>&nbsp;&nbsp;&nbsp;&nbsp;&nbsp;On se zasmeja, oporo. Ali se onda zamisli, kao prethodne večeri. Možda bi mu dobar astrolog bio od pomoći. Zar Groton nije rekao da su oni bili među najučenijim ljudima? "Gde?"
<BR>&nbsp;&nbsp;&nbsp;&nbsp;&nbsp;"Kažu da oni najbolji žive u Vaviloniji, posebno u gradu Haranu. Možemo da se pridružimo nekom trgovačkom karavanu..."
<BR>&nbsp;&nbsp;&nbsp;&nbsp;&nbsp;"Koliko traje takav put?"
<BR>&nbsp;&nbsp;&nbsp;&nbsp;&nbsp;"Ide se preko velikih pustinja u kojima haraju nomadi."
<BR>&nbsp;&nbsp;&nbsp;&nbsp;&nbsp;"Koliko dugo?"
<BR>&nbsp;&nbsp;&nbsp;&nbsp;&nbsp;"Ne mnogo. Trideset dana, možda i dvadeset pet."
<BR>&nbsp;&nbsp;&nbsp;&nbsp;&nbsp;"Precrtaj Vavilon. Postoji li neki u Tiru?"
<BR>&nbsp;&nbsp;&nbsp;&nbsp;&nbsp;Ona se zamisli. "Postoji, Gorolot - ali on je veoma star. Dok u drugim gradovima..."
<BR>&nbsp;&nbsp;&nbsp;&nbsp;&nbsp;"Znači da bi trebalo da bude veoma mudar. Pravi naučnik ili varalica?"
<BR>&nbsp;&nbsp;&nbsp;&nbsp;&nbsp;"Pravi. Zato i jeste tako siromašan. Ali drugde su..."
<BR>&nbsp;&nbsp;&nbsp;&nbsp;&nbsp;"Gorolot će biti dobar. Večeras idemo do njega."
<BR>&nbsp;&nbsp;&nbsp;&nbsp;&nbsp;"Večeras! On je već zaspao."
<BR>&nbsp;&nbsp;&nbsp;&nbsp;&nbsp;"Moraćemo da ga probudimo."
<BR>&nbsp;&nbsp;&nbsp;&nbsp;&nbsp;"Nemamo novca da mu platimo."
<BR>&nbsp;&nbsp;&nbsp;&nbsp;&nbsp;"Hoćeš li ti da pomogneš ili nećeš?"
<BR>&nbsp;&nbsp;&nbsp;&nbsp;&nbsp;"A hoćeš li ti napustiti Tir pošto ga vidiš?"
<BR>&nbsp;&nbsp;&nbsp;&nbsp;&nbsp;"Uspavana lepotice, možda ću napustiti ovaj svet pošto ga vidim!"
<BR>&nbsp;&nbsp;&nbsp;&nbsp;&nbsp;Okretala je veslo dok se čamac nije našao u položaju za povratak.
<BR>&nbsp;&nbsp;&nbsp;&nbsp;&nbsp;"Palo mi je na pamet da mu platim", reče Ajvo, "uslugom. Ako je Gorolot star i siromašan i pošten, znači da nema slugu, zar ne? Zdrava mlada žena bi mogla da učini čuda za njegovo domaćinstvo, možda i da razvije posao. A..."
<BR>&nbsp;&nbsp;&nbsp;&nbsp;&nbsp;"Ja nisam robinja-služavka!" uzviknu ona.
<BR>&nbsp;&nbsp;&nbsp;&nbsp;&nbsp;"A Matan nikada neće posumnjati da bi robinja-služavka kod starog astrologa mogla da bude neuspešna kontraobaveštajka ili kandidatkinja za nevestu Melkartovu."
<BR>&nbsp;&nbsp;&nbsp;&nbsp;&nbsp;Veslala je u tišini.
<BR>&nbsp;&nbsp;&nbsp;&nbsp;&nbsp;Gorolot, razbuđen iznenadnom bukom, imao je izraz pospanog starog prevaranta. Oči su mu bile duboko u dupljama, imao je raščupanu belu bradu i neurednu odeću. Pristao je da prouči Ajvov slučaj, čim se pogode.
<BR>&nbsp;&nbsp;&nbsp;&nbsp;&nbsp;"Voleo bih da mogu da ti dam bolju ponudu", reče Ajvo sa žaljenjem. "Možda neću dugo ostati u ovim krajevima. Aja - moraćeš da joj nađeš drugo ime - nije suviše pouzdana i potreban joj je strog nadzor..."
<BR>&nbsp;&nbsp;&nbsp;&nbsp;&nbsp;"Nije!" uzviknu ona ljutito. "Mogu da radim kao bilo koja devojka u gradu!"
<BR>&nbsp;&nbsp;&nbsp;&nbsp;&nbsp;"I ne smeš da joj poveriš dnevnu kupovinu, jer ne ume dobro da se pogađa..."
<BR>&nbsp;&nbsp;&nbsp;&nbsp;&nbsp;"Ja se odlično pogađam. Dokazaću ti!"
<BR>&nbsp;&nbsp;&nbsp;&nbsp;&nbsp;"I verovatno će pobeći posle nedelju-dve, ali barem..."
<BR>&nbsp;&nbsp;&nbsp;&nbsp;&nbsp;"Neću pobeći!"
<BR>&nbsp;&nbsp;&nbsp;&nbsp;&nbsp;"Ali bi mogla da bude dobra, ako ne zaspi na poslu."
<BR>&nbsp;&nbsp;&nbsp;&nbsp;&nbsp;"Ja..." Dobacila mu je izazovan pogled i vrdnula bokom, konačno shvativši peckanje.
<BR>&nbsp;&nbsp;&nbsp;&nbsp;&nbsp;Dva muškarca sedoše za Gorolotov radni sto. Ajvo vide da nema kićenih crteža zvezda, planeta ili drugih simbola, i da astrolog nije obukao posebnu odoru. Prljava tunika na njegovim leđima sigurno je bila sve što je imao. Utisak nije bio opčinjavajući, iako te stvari nisu imale nikakvu vrednost same po sebi.
<BR>&nbsp;&nbsp;&nbsp;&nbsp;&nbsp;"Koji je datum tvog rođenja?" upita Gorolot.
<BR>&nbsp;&nbsp;&nbsp;&nbsp;&nbsp;Ajvo je načas oklevao, ali je posle razmišljanja otkrio da je u stanju da ga izrazi u lokalnoj hronologiji, osim godine. Ovo je rešio tako što se vratio za onoliko godina koliko je bio star do godine u kojoj je trebalo da se rodi, da je bio rođen u ovom svetu i vremenu. Zaključio je da je to bila petnaesta godina vladavine Hirama Velikog.
<BR>&nbsp;&nbsp;&nbsp;&nbsp;&nbsp;Gorolot uze svitak od kamilje kože i nekoliko zemljanih tablica. "Ne očekuj previše", upozori. "Još ne poznajemo dovoljno značenja kretanja planeta, i mnogo puta sam pogrešio. Vavilonska tumačenja često se razlikuju od egipatskih, a ja ne znam koja su prava. Nudim ti samo znamenja; ne jamčim za njihovu valjanost."
<BR>&nbsp;&nbsp;&nbsp;&nbsp;&nbsp;Ajvo klimnu glavom. Pošten čovek, zaista, i skroman. Koliko je dobrostojećih mušterija odbio svojom iskrenošću?
<BR>&nbsp;&nbsp;&nbsp;&nbsp;&nbsp;Skoro čitav sat se astrolog bavio njegovim podacima i utvrđivao imperative sedam planeta - Uran, Neptun i Pluton bili su nepoznati feničanskoj astronomiji - povremeno postavljajući Ajvu pitanja, a Aja je pokazivala sve veće nestrpljenje. "Drugi odmah daju tumačenja", šapnu.
<BR>&nbsp;&nbsp;&nbsp;&nbsp;&nbsp;"Drugi su šarlatani", odgovori Ajvo. Gorolot je radio dalje, ne obraćajući pažnju.
<BR>&nbsp;&nbsp;&nbsp;&nbsp;&nbsp;Konačno podiže glavu. "Postoji li neki događaj u tvom životu koji..."
<BR>&nbsp;&nbsp;&nbsp;&nbsp;&nbsp;Ajvo mu ispriča isti događaj koji je dao Grotonu, izmenivši neke pojedinosti.
<BR>&nbsp;&nbsp;&nbsp;&nbsp;&nbsp;Astrolog je ipak bio nezadovoljan. Mrmljao je i odmahivao glavom i uzrujano proveravao svoje zapise i simbole. "Ne mogu da ti pomognem", reče odjednom.
<BR>&nbsp;&nbsp;&nbsp;&nbsp;&nbsp;Aja zausti da se pobuni, ali joj Ajvo dade znak da ćuti. "Već si mi dosta pomogao", reče. "Znam da nešto vidiš. Šta je to?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"Proveo si sve ovo vreme proučavajući ništa?" upita Aja.
<BR>&nbsp;&nbsp;&nbsp;&nbsp;&nbsp;"Znaci su protivurečni, kao što sam upozorio da bi mogli da budu", reče Gorolot Ajvu. "Ali, duboko me uznemirava što su neki rezultati nedvosmisleni, a istovremeno najmanje verovatni. Ili se nikada nisi rodio, ili dolaziš iz takve daljine da zapravo nisi ni u jednom znaku za koji ja znam." Slegnuo je ramenima. "Morao si se roditi, jer te vidim ovde pred sobom, a ne verujem u džinije. Pa ipak znaci sve to uključuju. Stoga mora da postoji greška - ali takva koju ja ne mogu da dokučim. Star sam i umoran, i možda mi je mozak oslabio. Povedi svoju služavku i idi."
<BR>&nbsp;&nbsp;&nbsp;&nbsp;&nbsp;"Priznaješ da si šarlatan!" uzviknu Aja.
<BR>&nbsp;&nbsp;&nbsp;&nbsp;&nbsp;"Ne", reče Ajvo čvrsto. "On je u pravu. Ja se nikada nisam rodio - ali ću se roditi, kroz više hiljada godina. A u moje vreme će se promeniti raspored sazvežđa, i biće otkrivene nove planete; neka njihova značenja će se... ovaj, razviti vremenom."
<BR>&nbsp;&nbsp;&nbsp;&nbsp;&nbsp;Gorolot ga je posmatrao preko treperave kalajne lampe. "Moje mape ukazuju da je tako, ali je to ipak stvar izvan mojih moći poimanja. Smatram sebe razumnim čovekom, i celog života sam odbijao mogućnost uticaja natprirodnog na ljudski život. A ipak, ti si ovde, stvaran ali neobjašnjiv. Mora da mi se rugaš?"
<BR>&nbsp;&nbsp;&nbsp;&nbsp;&nbsp;Aja je sada bila nema, zagledana u Ajva. Crveni odsjaj u njenoj kosi se pojačao, crte lica su mu bile skoro poznate, ali ne kao feničanske. Bila je izuzetno lepa.
<BR>&nbsp;&nbsp;&nbsp;&nbsp;&nbsp;"Govoriš li druge jezike?" upita Ajvo astrologa. Ovaj potvrdi. "Dokazaću ti da nisam sa ovog sveta. Posedujem znanje jezika."
<BR>&nbsp;&nbsp;&nbsp;&nbsp;&nbsp;"Poznaješ li ovaj?" reče Gorolot na drugom jeziku, smešeći se.
<BR>&nbsp;&nbsp;&nbsp;&nbsp;&nbsp;"Egipatski, južno narečje", reče Ajvo na istom jeziku.
<BR>&nbsp;&nbsp;&nbsp;&nbsp;&nbsp;"A ovaj?"
<BR>&nbsp;&nbsp;&nbsp;&nbsp;&nbsp;"Frigijski - kao što ga govori pripadnik lidijskog plemena."
<BR>&nbsp;&nbsp;&nbsp;&nbsp;&nbsp;"Niko ga u Tiru ne zna osim mene, a i ja ga znam samo iz svojih zapisa", reče Gorolot oprezno.
<BR>&nbsp;&nbsp;&nbsp;&nbsp;&nbsp;"Nije ni čudo. Preteča je etrurskog. Ako dozvoliš - evo ispravke tvog izgovora." Reče mu.
<BR>&nbsp;&nbsp;&nbsp;&nbsp;&nbsp;Gorolot je zurio u njega. "U pravu si. Sada se sećam. Govoriš ga mnogo bolje nego ja." Pređe na feničanski. "Zaista poseduješ znanje jezika, a premlad si da bi stigao da ga stekneš ovde. Ti jesi..."
<BR>&nbsp;&nbsp;&nbsp;&nbsp;&nbsp;"Ne mogu da poverujem u to", reče Aja, napola uverena. "A ti si iz Ugarita... i seljačkog si porekla", reče joj Ajvo. Izgledala je zbunjeno, a on se ponovo okrenu Gorolotu.
<BR>&nbsp;&nbsp;&nbsp;&nbsp;&nbsp;Čovekove crte lica se izmeniše. Iščeznu bela brada, ostavivši ga uredno izbrijanog. Lice mu se popuni. Zemljani zid iza njega pretvori se u metal.
<BR>&nbsp;&nbsp;&nbsp;&nbsp;&nbsp;Naspram njega je sedeo Groton, sa pogledom punim nade, i nevericom na licu. Afra je stajala sa strane, tiho jecajući.
<BR>&nbsp;&nbsp;&nbsp;&nbsp;&nbsp;"Vratio sam se", reče Ajvo.
<BR>
<BR>&nbsp;&nbsp;&nbsp;&nbsp;&nbsp;"Bilo je to Šenovo delo", objasni Ajvo. Afra je svakako već otkrila njegovu tajnu, tako da nije bilo svrhe da se i dalje pretvara. "Trebalo mi je dosta vremena da shvatim, možda zato što je pokušao to da sakrije od mene, ali najpre zato što nisam hteo da poverujem u to. Ali, čak ni genije ne može da ubedi prosečnu osobu da je belo purpurno. Ne uvek. Ne kada purpurno zaudara." Ali još im nije ispričao o boji. "A to znanje jezika bilo je nepogrešiv znak. Šen ga poseduje i morao je da mi ga ustupi da bih mogao da se uklopim u taj svet; inače bih se ubrzo probudio. Kada sam to shvatio, bio sam na putu da pobedim, zato što sam znao da je on iza svega toga."
<BR>&nbsp;&nbsp;&nbsp;&nbsp;&nbsp;"Zašto?" zanimalo je Grotona.
<BR>&nbsp;&nbsp;&nbsp;&nbsp;&nbsp;"Zašto je to učinio? Prosto. Zato što hoće da prevlada, a ne može ukoliko se ja sam ne povučem. Pokušao je da me dovede u situaciju iz koje samo on može da me izbavi, nadajući se da ću se predati. Izgleda da je zaboravio koliko sam tvrdoglav."
<BR>&nbsp;&nbsp;&nbsp;&nbsp;&nbsp;"Ali, razarač..."
<BR>&nbsp;&nbsp;&nbsp;&nbsp;&nbsp;"Ili ne zna za njega, ili ga se plaši."
<BR>&nbsp;&nbsp;&nbsp;&nbsp;&nbsp;"Zašto ti nije podario samo jedan jezik - feničanski?"
<BR>&nbsp;&nbsp;&nbsp;&nbsp;&nbsp;"To ne ide tako. Ne može da mi da samo deo određene sposobnosti. Toliki je broj centara za govor u mozgu, rekao bih."
<BR>&nbsp;&nbsp;&nbsp;&nbsp;&nbsp;"Ali to bi značilo da engleski zauzima jedan", reče Afra, "a da su u drugom svi ostali jezici sveta. Nije logično."
<BR>&nbsp;&nbsp;&nbsp;&nbsp;&nbsp;"Šen nije logičan, po našim merilima. Možda je drugačije načinjen. U svakom slučaju, ili je sve ili ništa."
<BR>&nbsp;&nbsp;&nbsp;&nbsp;&nbsp;"Imaš li ga još?" upita Afra brišući lice. Toliko je podsećala na Aju da ga je to zbunjivalo. Očito su jedna drugoj bile model, kao što je jedan astrolog bio odraz drugog.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Uzeo ti ga je kada si se probio?" upita Groton.
<BR>&nbsp;&nbsp;&nbsp;&nbsp;&nbsp;"Ne. Ostavio sam ga tamo. Nisam ga hteo."
<BR>&nbsp;&nbsp;&nbsp;&nbsp;&nbsp;Ono dvoje ga pogledaše.
<BR>&nbsp;&nbsp;&nbsp;&nbsp;&nbsp;"Teško je to objasniti. Taj sporazum između nas - nije potpuno određen. On može da mi pozajmljuje stvari, kao što je bilo s intuitivnim proračunavanjem, a ja mogu da ih prihvatim. Ali ne mogu ništa da uzmem bez njegovog pristanka, niti on može nešto da mi nametne ako ja ne prihvatim. Ovo je bio poseban slučaj; bio sam uzdrman i umoran, i prihvatio sam više nego što bi trebalo. Zato sam morao da se borim da pronađem izlaz po njegovim pravilima, na teži način. Ali sam to tamo zaustavio: nisam poneo njegov dar sa sobom."
<BR>&nbsp;&nbsp;&nbsp;&nbsp;&nbsp;"Ali, zašto?" uzviknu Afra. "Znanje jezika! Svakog jezika koji se ikad govorio!"
<BR>&nbsp;&nbsp;&nbsp;&nbsp;&nbsp;"Zato što me svaki poklon, koji od njega prihvatim, približava njemu. Započeo sam sa dva, i voleo bih da tako ostane. Ne trebaju mi jezici!"
<BR>&nbsp;&nbsp;&nbsp;&nbsp;&nbsp;"Ali ako možeš da imaš sve to i da ostaneš ono što jesi..."
<BR>&nbsp;&nbsp;&nbsp;&nbsp;&nbsp;Bilo mu je kao da se prepire s Ajom. "Ne mogu. Ovakav kakav sam, posedujem dva dela od, recimo, dvadeset koji čine Šena. Jezici bi bili treći deo, a onda bih možda poželeo da probam s umetničkim darom ili eidetskim pamćenjem. A posle toga bih mogao da osetim glad za telesnom spretnošću - znaš, da budem prvak u sportovima, mađioničar, ili da ovladam bacanjem kockica - i Šen bi u jednom trenutku zadobio većinski udeo. To je mnogo složenije od razarača, ali je posledica za mene ista." A onda mu se ukaza još jedan razlog zbog kog je bio u stanju da izbegne razarač: celog života je uvežbavao zaštitu svoje ličnosti od brisanja.
<BR>&nbsp;&nbsp;&nbsp;&nbsp;&nbsp;"Tako se... pretvaraš u Šena?"
<BR>&nbsp;&nbsp;&nbsp;&nbsp;&nbsp;"To je jedan put. Postoje i drugi." Odlučio je da promeni temu. "Naravno, nikad neću znati da li sam zaista znao jezike. Sve je to mogao da bude američki engleski, sa sugerisanim prevodom. Tek toliko da san bude verodostojan."
<BR>&nbsp;&nbsp;&nbsp;&nbsp;&nbsp;"San?" reče Afra.
<BR>&nbsp;&nbsp;&nbsp;&nbsp;&nbsp;"Doživljaj u Fenikiji koji sam vam opisao. Činilo mi se da je trajao nekoliko dana, i za mene je bio stvaran, ali..."
<BR>&nbsp;&nbsp;&nbsp;&nbsp;&nbsp;"Možda bi trebalo da mu pustimo jedan od snimaka", reče Groton.
<BR>&nbsp;&nbsp;&nbsp;&nbsp;&nbsp;"Snimci?" Bio je red na Ajva da se zaprepasti.
<BR>&nbsp;&nbsp;&nbsp;&nbsp;&nbsp;Afra je već bila u poslu. "Slušaj." Pustila je traku.
<BR>&nbsp;&nbsp;&nbsp;&nbsp;&nbsp;Iz zvučnika potekoše nerazumljivi glasovi. "Ovo je bilo juče", reče Afra. "To jest, pre otprilike dvadeset sedam sati. Glas je tvoj."
<BR>&nbsp;&nbsp;&nbsp;&nbsp;&nbsp;"Ja sam to govorio?"
<BR>&nbsp;&nbsp;&nbsp;&nbsp;&nbsp;"Drevni feničanski. Tečno. Uspela sam tek tu i tamo da prepoznam poneku reč, pa smo zato napravili program i propustili snimak kroz računar, i tako smo skrpili prevod. Hoćeš da čuješ?"
<BR>&nbsp;&nbsp;&nbsp;&nbsp;&nbsp;"Mogo bih."
<BR>&nbsp;&nbsp;&nbsp;&nbsp;&nbsp;Podigla je odštampani tekst. "Imaš poverenja u stranca? Razbojnika, možda silovatelja ili ubicu? Ne. Ajfarš od Amerike. Uzeli su me na brod i izveli pred Matana na saslušanje. Ne razumem zašto me je poslao da budem žrtvovan. Kako je mogao..."
<BR>&nbsp;&nbsp;&nbsp;&nbsp;&nbsp;"Dovoljno je", reče Ajvo, postiđen. "Jeste li preveli... sve što sam rekao?"
<BR>&nbsp;&nbsp;&nbsp;&nbsp;&nbsp;"Jesmo. Morali smo."
<BR>&nbsp;&nbsp;&nbsp;&nbsp;&nbsp;"Imali smo simultani prevod", reče Groton, "i pratili smo ga. U slučaju da se pojavi mogućnost da ti pomognem. Na ovom mestu si to pokvario, prešavši na neprogramirane jezike."
<BR>&nbsp;&nbsp;&nbsp;&nbsp;&nbsp;Ajvo pokuša da se seti svega što je rekao, naročito Aji. Osećao je kako mu bukte obrazi.
<BR>&nbsp;&nbsp;&nbsp;&nbsp;&nbsp;"Kako si na kraju uspeo da se izvučeš?" upita ga Groton. "Znali smo da se događa nešto neobično, ali nismo mogli da odredimo šta. Govorio si nekom tamo o svom prisustvu ovde, ali..."
<BR>&nbsp;&nbsp;&nbsp;&nbsp;&nbsp;"Govorio sam tebi, Harolde." I s tom izjavom shvati još nešto: da je taj čovek postao Harold umesto Groton, u mislima kao i u govoru. Bilo je to veoma značajno. "Ili bar tvom duhovnom pretku. Astrologu, poštenom i učenom čoveku. Setio sam se da su to bili najobrazovaniji ljudi u ono vreme, zato što su bili astronomi i naučnici pre nego što su ta polja postala uvažena, i da su neprestano tragali za odgovorima na tajne. Činilo mi se, kad bih mogao da ubedim bar jednu inteligentnu osobu u tom svetu da ne pripadam tamo... doslovno... da bi se njegove kulise poderale, ili bar bile probijene. I mislim da sam ga ubedio, jer se to dogodilo." Pomislio je šta to znači. "Nadam se da se Gorolot nije suviše uzbudio kad sam nestao."
<BR>&nbsp;&nbsp;&nbsp;&nbsp;&nbsp;"Aja će ga umiriti", reče Afra, sa blagom ironijom. Nije joj mnogo trebalo da pređe na svoj uobičajeni cinizam. Je li to zbog njega plakala, u trenutku kada se vratio?
<BR>&nbsp;&nbsp;&nbsp;&nbsp;&nbsp;"Kao kad se probijaš kroz gravitacijski kolaps", reče Harold. "Ovo bi bio kolaps verovatnoće, doduše. Zaista veruješ da je taj svet bio stvaran?" Više je tražio mišljenje nego odbranu.
<BR>&nbsp;&nbsp;&nbsp;&nbsp;&nbsp;"Mrska mi je pomisao da nije. Ako sam zaista govorio feničanski..."
<BR>&nbsp;&nbsp;&nbsp;&nbsp;&nbsp;"Mislim da razumem." Harold se osvrnu oko sebe. "Bilo bi dobro da se sad odmorimo, pošto se to završilo. Svi smo se namučili, a moja žena nije ni..."
<BR>&nbsp;&nbsp;&nbsp;&nbsp;&nbsp;Pojavi se Beatriks, noseći poslužavnik. Nesigurno, što podseti Ajva da se nalaze u oslabljivaču gravitacije, a ne u pojačivaču, kao u danima na Tritonu, pošto su se nalazili unutar masivnog Neptuna. Koliko je ova situacija bila čudnija od one koju je pohodio!
<BR>&nbsp;&nbsp;&nbsp;&nbsp;&nbsp;Beatriks ga ugleda. "Ajvo!" uzviknu odmah. "Vratio si se."
<BR>&nbsp;&nbsp;&nbsp;&nbsp;&nbsp;I to kao da je stavilo tačku na događaj.
<BR>
<BR>&nbsp;&nbsp;&nbsp;&nbsp;&nbsp;Iako je prošlo manje od tri dana, bilo je osveženje spavati ponovo u modernoj postelji, i biti oslobođen bolne rane na mišici i posekotine na dlanu. Toliko se bio saživeo sa svetom Tira, i toliko toga je tamo doživeo. Sve vreme je tražio način da ga napusti - a sada mu je ipak bilo žao, na neki uvrnut način, što je nestao. Da li je bio željan avanture koju je taj svet nudio?
<BR>&nbsp;&nbsp;&nbsp;&nbsp;&nbsp;Tamo je bio čovek... čovek u neprestanoj opasnosti, ali ipak čovek. Ovde je bio samo surogat, miroljubivi novinar koji čeka da se pojavi Supermen. Pitao se: kada bi mu takva avantura bila ponovo ponuđena, da li bi prihvatio. Da li bi dao Šenu ono što traži, u zamenu za to zadovoljstvo. Zato što je Šen mogao to da učini, kada bi hteo; a obavezivao bi ga i sporazum. Mogao je da prebaci Ajva na taj odlomak mašte, da okrene njegovu ličnost unutra umesto napolje, i ostavi ga da živi svoj život neopterećen nesavršenom stvarnošću. Možda bi to bio kratak život, ali...
<BR>&nbsp;&nbsp;&nbsp;&nbsp;&nbsp;Trgnuo se na pokret u blizini. "Zdravo, Ajvo."
<BR>&nbsp;&nbsp;&nbsp;&nbsp;&nbsp;Afra.
<BR>&nbsp;&nbsp;&nbsp;&nbsp;&nbsp;Sela je kraj njega: sveža, bela, mirišljava, elegantno upakovana. "Mislim da znam o čemu razmišljaš, Ajvo. Nedostaje ti taj svet."
<BR>&nbsp;&nbsp;&nbsp;&nbsp;&nbsp;"Rekao bih da je tako, sad kada je sve gotovo."
<BR>&nbsp;&nbsp;&nbsp;&nbsp;&nbsp;"I bojiš se da bi mogao da se vratiš tamo, sledeći put kada upotrebiš makroskop, ili tako nešto."
<BR>&nbsp;&nbsp;&nbsp;&nbsp;&nbsp;Potvrdio je. Bila je tako lepa u polusvetlosti da je osećao njeno prisustvo kao toplotu koja je zračila iz one strane njegovog tela okrenute prema njoj. Osećaj je možda bio subjektivan, ali snažan.
<BR>&nbsp;&nbsp;&nbsp;&nbsp;&nbsp;"Ta Aja... jesam li to bila ja?"
<BR>&nbsp;&nbsp;&nbsp;&nbsp;&nbsp;"Ne. Ona je bila špijun i kurtizana."
<BR>&nbsp;&nbsp;&nbsp;&nbsp;&nbsp;"Ipak je mogla da bude ja, Ajvo. Ime je slično. A i ja sam bila upotrebljena - da te zadržim na stanici, da bismo došli do Šena. Nisam naročito ponosna zbog toga."
<BR>&nbsp;&nbsp;&nbsp;&nbsp;&nbsp;"Nisi znala."
<BR>&nbsp;&nbsp;&nbsp;&nbsp;&nbsp;"Trebalo je da znam. Ne volim kad ispadnem glupa, posebno u takvim stvarima. Bred mi je rekao da budem ljubazna prema tebi. Ja... pokušavam da ti se izvinim. Zbog toga, i zbog mnogo drugih stvari. Ali, nisam zato došla."
<BR>&nbsp;&nbsp;&nbsp;&nbsp;&nbsp;Osetio je da je sigurnije da ništa ne kaže. Zašto lepa žena dolazi u krevet obožavaoca? Da pretresa uspomene?
<BR>&nbsp;&nbsp;&nbsp;&nbsp;&nbsp;"Rekla bih da je to kao... kao opipavanje. Jednostavno moram to da kažem. I učinim. Čula sam šta si joj rekao. O meni."
<BR>&nbsp;&nbsp;&nbsp;&nbsp;&nbsp;Jao. "Toga sam se bojao. Nisam hteo da..."
<BR>&nbsp;&nbsp;&nbsp;&nbsp;&nbsp;"Da mi se nisi izvinjavao! Ja sam ta koja je kriva. Mogu samo da kažem da sam bila glupa, ili slepa, ili oboje. Nisam znala, zaista nisam znala... sve dok nisam pročitala izvod razgovora. Nisam znala da me voliš."
<BR>&nbsp;&nbsp;&nbsp;&nbsp;&nbsp;"Nisam ni hteo da znaš. Voleo bih da zaboraviš."
<BR>&nbsp;&nbsp;&nbsp;&nbsp;&nbsp;Bila je nepomična, ali mu je bilo kao da se sagla do mesta gde je ležao. "To nije u prošlom vremenu, zar ne, Ajvo? Voliš me i sada... i ja to neću zaboraviti. Ja... u redu, ti znaš kako je sa mnom. Ne mogu da kažem da te volim, i da ikada hoću."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Ta Aja - ona ti se ponudila, i ti si je želeo. Ali, rekao si joj..."
<BR>&nbsp;&nbsp;&nbsp;&nbsp;&nbsp;Ajvo oseti kako mu lice ponovo gori. "Možemo li to sad da ostavimo?"
<BR>&nbsp;&nbsp;&nbsp;&nbsp;&nbsp;"Ne, ne možemo, Ajvo. Držao si je u naručju i naterala te je da joj recituješ poeziju - ali posle toga nisi vodio ljubav s njom. A mogao si."
<BR>&nbsp;&nbsp;&nbsp;&nbsp;&nbsp;"Kako znaš? Bila je to moja vizija."
<BR>&nbsp;&nbsp;&nbsp;&nbsp;&nbsp;"Ne sasvim, Ajvo. Ja znam. Misliš da si imao obične slatke snove? Bila sam tamo s tobom."
<BR>&nbsp;&nbsp;&nbsp;&nbsp;&nbsp;Mislio je da je već osramoćen, ali mu je još jednom pokazala da je samo naivno obilazio ivicu ponora. I ponovo se survao.
<BR>&nbsp;&nbsp;&nbsp;&nbsp;&nbsp;"Znam da to boli, ali moram da kažem. Devojka koju si grlio bila sam ja. Naga, spremna..."
<BR>&nbsp;&nbsp;&nbsp;&nbsp;&nbsp;I šta reći na to? "Ali da sam..."
<BR>&nbsp;&nbsp;&nbsp;&nbsp;&nbsp;"Rekla sam da si mogao. Ne kažem da mi je žao što nisi."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;"Došla mi je ta blesava pomisao - ako uspem nekako da prebrodim jaz između nas, između tvog i mog sveta, da će to da te vrati. Osećala sam se odgovornom... možda je tačnija reč krivom. Nije bilo smišljeno. Nešto me je kopkalo... nešto što mi je Bred jednom rekao o Šenu - ali nikako da to razjasnim. Shvatila sam gde je Šen, naravno, iako mi je stvarno mnogo trebalo da saberem dva i dva. I mislim da bih, da je Šen pobedio ... ne znam. Morala sam nešto da učinim. Dežurala sam kraj trake, ostali su spavali, i... činilo mi se da je trenutak pogodan. I... potreban si nam, Ajvo. Objektivno. Bez tebe ne možemo da odredimo gde smo u Galaksiji. Ne dovoljno precizno."
<BR>&nbsp;&nbsp;&nbsp;&nbsp;&nbsp;Brzala je, zasipajući ga opravdanjima, onako kako ih je smišljala. Kao da je bilo potrebno da se izvinjava što mu je ikada ponudila svoje telo, u bilo kom obliku. A ako je osećala stid zbog tog poriva, pomislio je ogorčeno, onda je njeno izvinjenje bilo opravdano. Već je jednom rekla da ne voli da se ponaša kao kurva.
<BR>&nbsp;&nbsp;&nbsp;&nbsp;&nbsp;Njegovo ćutanje je shvatila kao prekor. "Morali smo da te vratimo. Jednostavno je tako. A među nama više nije bilo telesnih tajni, posle opipavanja i topljenja. Ako si propadao i ako sam mogla da ti pružim ruku i da te izvučem... princip je isti. Ti si to učinio za mene, na Tritonu, s onim suđenjem. Ovaj put je bio red na mene... da pomognem."
<BR>&nbsp;&nbsp;&nbsp;&nbsp;&nbsp;Ironija je bila što je to moglo da uspe. Da li je mogao da vodi fizičku ljubav s Afrom a da ne bude povučen u njen svet? Sumnjao je u to.
<BR>&nbsp;&nbsp;&nbsp;&nbsp;&nbsp;"Hvala na pokušaju", reče on, osećajući se besmisleno.
<BR>&nbsp;&nbsp;&nbsp;&nbsp;&nbsp;"Pošto smo se razumeli", reče ona s olakšanjem, "ostalo je lako. Hoću da kažem da si potrebniji ovom svetu nego onom. Prema tome... ovaj svet ti nudi više. Kao što već rekoh, to je jednostavno tako."
<BR>&nbsp;&nbsp;&nbsp;&nbsp;&nbsp;"Sve je to još suviše složeno za mene. Na šta sad ciljaš?"
<BR>&nbsp;&nbsp;&nbsp;&nbsp;&nbsp;"Ti me voliš. A meni si potreban. Znam da to nije ista stvar, ali je pošteno. Ako će te moj zagrljaj zadržati ovde, imaš ga. Sve što je Aja mogla da ti ponudi... mogu i ja. Sve što bilo koja žena može. Ne moraš da odlaziš na neki drugi svet... ne smeš da odeš..."
<BR>&nbsp;&nbsp;&nbsp;&nbsp;&nbsp;"Rekao bih da si veoma slična Aji."
<BR>&nbsp;&nbsp;&nbsp;&nbsp;&nbsp;Nije bilo treperave svetlosti lampe, ali su mu klasične linije njenog čela, nosa i brade igrale pred očima. "To nije kompliment, ali je istina", reče ona. "Prodajemo ono što imamo za ono što nam je potrebno. Muškarci um, žene telo. Bolje i to nego licemerje."
<BR>&nbsp;&nbsp;&nbsp;&nbsp;&nbsp;Nekoliko minuta je vladala tišina. Ajvo je razmišljao o stvarima koje je mogao da kaže, ali je znao da ih ona već zna. Prethodno je rekla jednu stvar, a mislila na drugu; sada je istina izlazila na videlo, u sukobu niskog s uzvišenim. Nudila mu je plaćenu ljubav... poslednju stvar koju bi poželeo od nje, ali sve što je zaista imala da ponudi.
<BR>&nbsp;&nbsp;&nbsp;&nbsp;&nbsp;Ponovo se nametnulo pitanje koje je postavio sebi u Tiru: zašto ne bi uzeo ono što može da dobije. Bio je spreman da prihvati Ajino telo kao zamenu za Afru; zašto ne bi prihvatio Afrino telo... kao zamenu za Afru. Obe žene su se pomirile sa svojim potrebama, znajući da neće oživeti svoje ljubavnike; zašto ne bi i on.
<BR>&nbsp;&nbsp;&nbsp;&nbsp;&nbsp;Međutim, ako je išta naučio u Tiru, bilo je ovo: Nema spasenja u zameni.
<BR>&nbsp;&nbsp;&nbsp;&nbsp;&nbsp;"Možda sledeći put", reče on.
<BR>&nbsp;&nbsp;&nbsp;&nbsp;&nbsp;Nije se pomerila, niti ga je pogledala. "Pogledaj, ljubavi draga, preko peska bledog..."
<BR>&nbsp;&nbsp;&nbsp;&nbsp;&nbsp;Još je bila uz njega kada je zaspao.
<BR>
<BR>&nbsp;&nbsp;&nbsp;&nbsp;&nbsp;Bila je noć u močvarama Glina. Preostalo mu je da sačeka nekoliko sati i pokuša ponovo, ili da pređe na dnevnu stranu kugle.
<BR>&nbsp;&nbsp;&nbsp;&nbsp;&nbsp;Osetio je kako mu Afra steže levu ruku. "Ako odeš, staviću naočari i poći ću za tobom", reče ona. Bila je to pretnja, jer se ne bi našla u Tiru već pred razaračem.
<BR>&nbsp;&nbsp;&nbsp;&nbsp;&nbsp;"Sada sam na oprezu i odmoran sam", odgovorio je. "Nema opasnosti." Ali se osećao bolje zbog dodira njenih prstiju, njihovog skoro strasnog stiska. Prošle noći ju je odbio; danas je, začudo, bila toplija prema njemu.
<BR>&nbsp;&nbsp;&nbsp;&nbsp;&nbsp;Pojavio se Tir, naoko neizmenjen. Ratni brodovi su još bili ukotvljeni u lukama grada-ostrva, kuće su ostale visoke i zbijene. Prepoznao je zgrade hrama i deo grada gde je one noći sreo Aju.
<BR>&nbsp;&nbsp;&nbsp;&nbsp;&nbsp;"Izgleda da se nismo pomerili", reče on, zbunjen. Pitao se kako je prethodni put uspeo tako tačno da sagleda grad, kada su ga verovatno sklonili od makroskopa čim je pao u Sredozemno more. Mora da je bio tamo!
<BR>&nbsp;&nbsp;&nbsp;&nbsp;&nbsp;"Pre će biti da smo skočili pedeset godina", reče Afra. "Nazad ili napred ili u stranu. Možeš da nađeš tačku uporišta?" Još mu nije puštala ruku, osim u kratkim razmacima kada je trebalo da izvrši koordinirana podešavanja.
<BR>&nbsp;&nbsp;&nbsp;&nbsp;&nbsp;Usredsredio se na Gorolotovu kuću, prilično radoznao i pomalo nervozan. Tamo su stanovali nepoznati ljudi, a izmenio se i lik građevine, kao da je kuća bila pregrađena. Ajvo je oklevao da pođe, razočaran, iako je bio svestan efekta koji bi pojava Gorolota - ili Aje - imala na njega.
<BR>&nbsp;&nbsp;&nbsp;&nbsp;&nbsp;"Možeš da se vratiš tamo", prozbori mu muški glas na uvo, na feničanskom.
<BR>&nbsp;&nbsp;&nbsp;&nbsp;&nbsp;Ajvo stegnu Afrinu ruku. "Izvuci me!" reče panično "To je Šen!"
<BR>&nbsp;&nbsp;&nbsp;&nbsp;&nbsp;Osetio je kako njeni prsti uzvraćaju stisak, nekako daleki, i trzaj kada mu je skinula naočari... ali se prizor nije promenio.
<BR>&nbsp;&nbsp;&nbsp;&nbsp;&nbsp;"Zašto mi se opireš?" reče Šen, Ajvovim glasom.
<BR>&nbsp;&nbsp;&nbsp;&nbsp;&nbsp;"Zato što bi mogao da budeš uništen kada prevladaš, pre svega. Nisi to znao?"
<BR>&nbsp;&nbsp;&nbsp;&nbsp;&nbsp;"Kada prevladam", reče Šen, kao da ne sumnja da će biti tako, "imaću na raspolaganju celokupno tvoje iskustvo, ako mi zatreba. Trenutno nemam skoro ništa od toga. Krajnje mi je teško čak i da stupim u vezu s tobom, pošto se ne daš sve dok ti je um budan. Stoga ne znam kakav je to problem... ali znam da se dešava nešto zanimljivo."
<BR>&nbsp;&nbsp;&nbsp;&nbsp;&nbsp;Neko ga je još vukao za nemoguće daleku ruku. "Sačekaj malo, Afra", doviknu joj Ajvo. "On samo hoće da razgovara."
<BR>&nbsp;&nbsp;&nbsp;&nbsp;&nbsp;"Ne verujem mu", javi se ona iz dalekih prostranstava.
<BR>&nbsp;&nbsp;&nbsp;&nbsp;&nbsp;"Daj nam dva minuta."
<BR>&nbsp;&nbsp;&nbsp;&nbsp;&nbsp;"Mali puritanac Ajvo našo devojku?" upita Šen. Bilo je jasno da zna - ali koliko?
<BR>&nbsp;&nbsp;&nbsp;&nbsp;&nbsp;"Ne. Nego, daj da ti sad objasnim zašto ne mogu da ti ustupim telo. U dodiru smo sa tuđinskim signalom, koji..."
<BR>&nbsp;&nbsp;&nbsp;&nbsp;&nbsp;"Mogao bih da ti dam romantični oreol. Nijedna žena ne može da odoli tome. I krastava žaba može tako da zavede princezu."
<BR>&nbsp;&nbsp;&nbsp;&nbsp;&nbsp;"Znam, ali ne. Ta galaktička civilizacija emituje signal koji nazivamo razarač, koji..."
<BR>&nbsp;&nbsp;&nbsp;&nbsp;&nbsp;"A da me oslobodiš na određeno vreme? Tek toliko da sredim taj tvoj problem."
<BR>&nbsp;&nbsp;&nbsp;&nbsp;&nbsp;"Ne! Ne shvataš šta ja..."
<BR>&nbsp;&nbsp;&nbsp;&nbsp;&nbsp;"Mlađi brate, da li ti to mene učiš o..."
<BR>&nbsp;&nbsp;&nbsp;&nbsp;&nbsp;On oseti ledeni šok, sličan onom prilikom pada u Sredozemno more. Ugleda Afru kako stoji pred njim, sa kantom u ruci. "Jes', upalilo je", reče on, otresajući se. Polila ga je ledenom vodom: tri galona preko glave.
<BR>&nbsp;&nbsp;&nbsp;&nbsp;&nbsp;"Hoće li te zarobiti svaki put kada upotrebiš 'skop?" htela je da zna. "Ponovo si govorio na feničanskom, ali sam razumela ono o dva minuta, iako nisam čekala toliko. Šta je hteo?"
<BR>&nbsp;&nbsp;&nbsp;&nbsp;&nbsp;"Da izađe", reče Ajvo drhteći. Ona poče da ga svlači. "Ali ne može ako mu ne dopustim."
<BR>&nbsp;&nbsp;&nbsp;&nbsp;&nbsp;"Šta je s razaračem?"
<BR>&nbsp;&nbsp;&nbsp;&nbsp;&nbsp;"Izgleda da ne zna za njega, ili neće da čuje. Nisam mogao da ga nateram da me sasluša."
<BR>&nbsp;&nbsp;&nbsp;&nbsp;&nbsp;"Morao bi da zna. Šta je s porukom 'Moj pešak je vezan'? Tada je znao."
<BR>&nbsp;&nbsp;&nbsp;&nbsp;&nbsp;Ajvo, koji je poskakivao da se zagreje, zastade. Mokri pod je bio klizav ispod bosih nogu.
<BR>&nbsp;&nbsp;&nbsp;&nbsp;&nbsp;"Nisam se toga setio. Mora da je slagao."
<BR>&nbsp;&nbsp;&nbsp;&nbsp;&nbsp;"Ni to nema smisla. Ako je znao da bi ga razarač dohvatio, zašto bi mu se izlagao? A ako zna da ne bi, zašto to ne kaže? Ovo nije igra pitalica."
<BR>&nbsp;&nbsp;&nbsp;&nbsp;&nbsp;"Kad bolje razmislim", priznade Ajvo, "nije mi baš zvučao kao genije. Do sada nikad nisam uistinu razgovarao s njim, ali... bilo je više kao da se preganjaš s nekim klincem."
<BR>&nbsp;&nbsp;&nbsp;&nbsp;&nbsp;"Dete." Donela je peškir i počela da ga briše, i on shvati da se prvi put nesvesno svukao pred njom. Svako je video tela onih drugih prilikom topljenja, ali ovo nije bila ta vrsta prilike. Prepreke su i dalje neprimetno padale. "Koliko je bio star kada...?"
<BR>&nbsp;&nbsp;&nbsp;&nbsp;&nbsp;"Nisam siguran. Bilo mu je potrebno neko vreme da... da me sastavi. Sećam se nekih događaja pre uzrasta od pet godina, ali potom slede prazna razdoblja do devete ili desete godine. To ne mora da znači da je tada preuzimao..."
<BR>&nbsp;&nbsp;&nbsp;&nbsp;&nbsp;"Znači, Šen nikada nije živeo kao odrastao čovek."
<BR>&nbsp;&nbsp;&nbsp;&nbsp;&nbsp;"Mislim da nije, fizički."
<BR>&nbsp;&nbsp;&nbsp;&nbsp;&nbsp;"Niti duševno. Ti si sazreo, a ne on. Onda ne treba da nam bude čudno što nam se čini detinjast? Njegova inteligencija i obdarenost ne menjaju činjenicu da je nezreo. Voli da se igra, da šalje tajanstvene poruke, stvara svetove iz mašte. Za njega su dobro ili zlo samo pojmovi: nema nikakvo poštovanje prema istinama odraslih. Nije mu se razvila savest. Ako ga pomisao na razarač i plaši... pa šta, treba samo da je izbaci iz glave. Ubeđen je da može da reši sve čega se pošteno dohvati."
<BR>&nbsp;&nbsp;&nbsp;&nbsp;&nbsp;Ajvo je zamišljeno klimao, tražeći okolo neki suv šorts. "Ali i tako ima veće znanje i sposobnost od svakog odraslog."
<BR>&nbsp;&nbsp;&nbsp;&nbsp;&nbsp;Donela mu je šorts. "Šesnaestogodišnji dečak ima bolje reflekse od većine odraslih muškaraca, i više zna o mehanici automobila - turbo, elektrici ili hidraulici - ali je ipak najgori vozač na svetu. Za to je potrebno više od znanja i sposobnosti; potrebni su kontrola i samoobuzdavanje. Šen to očigledno nema."
<BR>&nbsp;&nbsp;&nbsp;&nbsp;&nbsp;"Ako bi mu se dalo da vozi - kakav bi to sudar bio!"
<BR>&nbsp;&nbsp;&nbsp;&nbsp;&nbsp;"Da mi prvo isključimo razarač", reče ona, mrko se smešeći. "Sve vreme si bio u pravu: bolje nam je bez Šena."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
