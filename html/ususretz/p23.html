<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Eto Demerzel se nasmeja.
<BR>&nbsp;&nbsp;&nbsp;&nbsp;&nbsp;Nije mu to bilo prvi put. Sedeo je tu, sa Harijem Seldonom i Dors Venabili, u sobi zaštićenoj od prisluškivnja, i povremeno bi se, na Harijev znak, nasmejao. S vremena na vreme bi se i zavalio u naslonjaču i nasmejao grohotom, ali je Seldon i dalje vrteo glavom. "Ovako nema izgleda da deluje ubedljivo."
<BR>&nbsp;&nbsp;&nbsp;&nbsp;&nbsp;Demerzel se nasmeši i ponovo se dostojanstveno nasmeja, ali Seldon iskrivi lice. "Ne znam, naprosto, šta da radim", reče on. "Tebi kao da ne vredi pričati viceve: poentu im doživljavaš isključivo intelektualno. Moraćeš, naprosto, da upamtiš zvuk."
<BR>&nbsp;&nbsp;&nbsp;&nbsp;&nbsp;"Da upotrebimo holovizijski zvučni snimak?" predloži Dors.
<BR>&nbsp;&nbsp;&nbsp;&nbsp;&nbsp;"Ne!" To nikad ne bi zvučalo kao pravi Demerzel. Takav zvuk proizvodi gomila idiota koji su plaćeni da se cere. Nije to ono što želim... Demerzele, pokušaj još jednom."
<BR>&nbsp;&nbsp;&nbsp;&nbsp;&nbsp;Demerzel pokuša još jednom i Seldon zaključi: "U redu, onda, upamti taj zvuk i pokušaj da ga reprodukuješ kada ti pitanje bude postavljeno... Trebalo bi da deluješ kao da te sve to zabavlja. Ma koliko to vešto izvodio, ne možeš proizvoditi zvuk kao da se smeješ, a da ti lice istovremeno ostane smrtno ozbiljno. Nasmeši se malčice, samo malo. Iskezi se samo krajičkom usana." Demerzelove usne lagano se iskeziše. "Nije loše. Možeš li postići da ti oči trepću?"
<BR>&nbsp;&nbsp;&nbsp;&nbsp;&nbsp;"Šta misliš pod tim: 'treptati'?" upita Dors ljutito. "Niko ne može izvesti da mu oči trepću. To je samo metaforičan izraz."
<BR>&nbsp;&nbsp;&nbsp;&nbsp;&nbsp;"Nisi u pravu", odgovori Seldon. "Postoji nagoveštaj suza u očima - tuge, radosti, iznenađenja, bilo čega - i svetlosni odraz tog nagoveštaja vlažnosti jeste ono što proizvodi taj utisak."
<BR>&nbsp;&nbsp;&nbsp;&nbsp;&nbsp;"Zar stvarno ozbiljno misliš da je Demerzel u stanju da zasuzi?"
<BR>&nbsp;&nbsp;&nbsp;&nbsp;&nbsp;Demerzel, opet, dodade ravnim glasom, kao da utvrđuje neku nepobitnu činjenicu: "Moje oči u stanju su da proizvedu suze u cilju temeljitog ispiranja - mada, nikad u većoj količini. Doduše, ako bi mi oči bile malčice nadražene..."
<BR>&nbsp;&nbsp;&nbsp;&nbsp;&nbsp;"Pokušaj", složi se Seldon. "Ne može biti nikakve štete."
<BR>&nbsp;&nbsp;&nbsp;&nbsp;&nbsp;Tako je i bilo kada je njegov govor preko subeterične holovizije priveden kraju, pošto su mu reči doprle do miliona svetova brzinom koja je višestruko nadmašivala svetlosnu - bile su to ozbiljne reči, utemeljene na činjenicama, pune podataka, bez ikakve ukrasne retorike, o svemu i svačemu osim o robotima - a onda Demerzel izjavi da je spreman da odgovara na pitanja.
<BR>&nbsp;&nbsp;&nbsp;&nbsp;&nbsp;Nije morao dugo da čeka. "Gospodine prvi ministre, da li ste vi robot?" glasilo je prvo pitanje.
<BR>&nbsp;&nbsp;&nbsp;&nbsp;&nbsp;Demerzel ostade nekoliko trenutaka prazna pogleda, dopuštajući da napetost još više poraste. Potom se nasmeši, telo mu lako uzdrhta i on se nasmeja. Nije to bio glasan, grohotan smeh, ali je bio živ - smeh nekoga ko uživa u zgodnoj dosetki. Smeh mu je bio zarazan. Prisutni se zakikotaše, a onda prasnuše u neobuzdan smeh.
<BR>&nbsp;&nbsp;&nbsp;&nbsp;&nbsp;Demerzel malo pričeka da smeh zamre, a onda, dok su mu oči treptale, upita: "Moram li, zbilja, odgovoriti na to pitanje? Je li to baš neophodno?" Smešio se sve vreme dok se ekran lagano zatamnjivao.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
