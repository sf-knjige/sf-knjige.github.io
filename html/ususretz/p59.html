<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Hari Seldon borio se protiv potištenosti koja ga je sve više obuzimala. S druge strane, morao je da podnosi pridike kojima su ga svi zasipali: i Dors, i Jugo, i Rajč, i Manela. Svi su se sjedinili u tome da ga ubede da šezdeset godina nije previše.
<BR>&nbsp;&nbsp;&nbsp;&nbsp;&nbsp;Ali, naprosto, nisu ga razumeli. Imao je trideset godina kada mu se javila prva iskra zamisli o psihoistoriji, dve godine više kada je podneo ono čuveno saopštenje na Dekadnoj konvenciji, nakon čega je sve, kako mu se činilo, počelo da se odigrava vrtoglavom brzinom. Posle onog kratkog razgovora sa Kleonom, počelo je njegovo lutanje širom Trantora, tokom koga je susreo Demerzela, Dors, Juga i Rajča, da se i ne pominju svi oni iz Mikogena, Dala i Vaja.
<BR>&nbsp;&nbsp;&nbsp;&nbsp;&nbsp;Imao je četrdeset godina kada je postao prvi ministar, a pedeset kada je bio oslobođen te dužnosti. A sada mu je bila šezdeseta.
<BR>&nbsp;&nbsp;&nbsp;&nbsp;&nbsp;Trideset godina proveo je radeći na psihoistoriji. Koliko će mu godina još biti potrebno? Koliko će još godina poživeti? Da li će umreti, ne uspevši da čitav projekat dovede do kraja?
<BR>&nbsp;&nbsp;&nbsp;&nbsp;&nbsp;On ode da potraži Juga Amarila. Tokom nekoliko poslednjih godina bili su se malo udaljili, budući da se rad na projektu sve više širio. Prvih godina na Strilingu bili su tu samo Seldon i Amaril, radeći rame uz rame - i niko više. A sada...
<BR>&nbsp;&nbsp;&nbsp;&nbsp;&nbsp;Amarilu je već bilo skoro pedeset godina - nije više važio za mladog čoveka - i kao da je, nekako, izgubio nešto od nekadašnjeg plama. Tokom svih tih godina nije ispoljio zanimanje ni za šta drugo osim za psihoistoriju: ni za žene, ni za prijateljevanje, ni za neku zanimaciju, niti za bilo šta drugo.
<BR>&nbsp;&nbsp;&nbsp;&nbsp;&nbsp;Amaril se, trepćući, zagleda u Seldona, koji nije mogao odoleti da ne uoči znatne promene u njegovoj pojavi. Delom je to bilo i zbog toga što se nešto dogodilo s Jugovim očima. I dalje je imao savršen vid, ali je iz nekog razloga bio prinuđen da stalno trepće. To mu je davalo neki sanjiv izgled.
<BR>&nbsp;&nbsp;&nbsp;&nbsp;&nbsp;"Pa, Jugo, ima li štogod novo?" obrati mu se Seldon. "Jesi li ugledao svetlost na kraju tunela?"
<BR>&nbsp;&nbsp;&nbsp;&nbsp;&nbsp;"Svetlost? Pa, istinu da kažem, jesam", odgovori Amaril. "Onaj momak, Tamvil Eler. Znaš ga, naravno."
<BR>&nbsp;&nbsp;&nbsp;&nbsp;&nbsp;"Da, da. Ja sam ga primio. Energičan je i napadan. Kako ide s njim?"
<BR>&nbsp;&nbsp;&nbsp;&nbsp;&nbsp;"Ne bih mogao, Hari, reći da mi je baš prijatno s njim. Njegov preglasan smeh ide mi na živce. Ali zaista je blistav. Novi sistem jednačina izgleda da se sasvim uklapa u praradijant i, po svemu sudeći, postaće moguće rešiti problem haosa."
<BR>&nbsp;&nbsp;&nbsp;&nbsp;&nbsp;"Izgleda? Ili će tako stvarno biti?"
<BR>&nbsp;&nbsp;&nbsp;&nbsp;&nbsp;"Rano je još to reći, ali sam veoma ohrabren. Pokušavao sam sve da poništim jednačine, kako bi se pokazale bezvredne, ali su preživele sva iskušenja. Počinjem da o njima mislim kao o 'ahaotičnim jednačinama'."
<BR>&nbsp;&nbsp;&nbsp;&nbsp;&nbsp;"Pretpostavljam", upita Seldon, "da nismo izvršili nikakvu temeljitu demonstraciju tih jednačina?"
<BR>&nbsp;&nbsp;&nbsp;&nbsp;&nbsp;"Ne, nismo, mada sam u sve uključio nekoliko ljudi - uz Elera, razume se." Amaril se okrenu ka svom praradijantu - koji je u svakom pogledu bio isto toliko savršen kao i Seldonov - i stade posmatrati kako se svetlucave jednačine izvijaju u vazduhu, odveć malene i tanane da bi ih bilo moguće razabrati bez uvećanja. "Pridodaj nove jednačine i možda ćemo biti u stanju da predviđamo sa više osnovanosti."
<BR>&nbsp;&nbsp;&nbsp;&nbsp;&nbsp;"Svaki put kada sada proučavam praradijant", primeti Seldon zamišljeno, "zastanem pred elektrorazjašnjivačem i razmišljam o tome do koje on mere sažima čitav materijal u linije i krivulje. Je li i to bila Elerova zamisao?"
<BR>&nbsp;&nbsp;&nbsp;&nbsp;&nbsp;"Jeste. Uz pomoć Sinde Monej, koja je načinila nacrt za njega."
<BR>&nbsp;&nbsp;&nbsp;&nbsp;&nbsp;"Zaista je dobro što u projektu imamo nove, blistave momke i devojke... Na neki način, imam utisak da me to povezuje sa budućnošću."
<BR>&nbsp;&nbsp;&nbsp;&nbsp;&nbsp;"Misliš li da bi se neko poput Elera mogao jednog dana naći na čelu projekta?" upita Amaril, i dalje zagledan u praradijant.
<BR>&nbsp;&nbsp;&nbsp;&nbsp;&nbsp;"Možda. Pošto se ti i ja povučemo - ili više ne budemo među živima."
<BR>&nbsp;&nbsp;&nbsp;&nbsp;&nbsp;Činilo se kao da je Amaril osetio olakšanje i on isključi spravu. "Želeo bih da ovo privedemo kraju, pre nego što se povučemo ili umremo."
<BR>&nbsp;&nbsp;&nbsp;&nbsp;&nbsp;"I ja bih to želeo, Amarilo. I ja."
<BR>&nbsp;&nbsp;&nbsp;&nbsp;&nbsp;"Psihoistorija nas je pouzdano vodila tokom poslednjih deset godina."
<BR>&nbsp;&nbsp;&nbsp;&nbsp;&nbsp;Bilo je to tačno, ali je Seldonu bilo jasno da u tome nije bilo dovoljno razloga za osećanje trijumfa. Naprosto, stvari su se zbivale bez poteškoća i bez većih iznenađenja.
<BR>&nbsp;&nbsp;&nbsp;&nbsp;&nbsp;Psihoistorija je predskazala da će se središte Carstva održati i posle Kleonove smrti - mada, uistinu, tek maglovito i pomalo nepouzdano - ali se ono ipak održalo. Trantor je u razumnoj meri bio miran. Uprkos umorstvu cara i kraju dinastije, središte Carstva se držalo.
<BR>&nbsp;&nbsp;&nbsp;&nbsp;&nbsp;Bilo je tako čak i pod svim potresima vojne vladavine - Dors je bila sasvim u pravu nazivajući huntu 'tom vojničkom bandom'. Mogla je u svojim optužbama otići i dalje od toga i ne bi nimalo pogrešila. Pri svemu tome, polazilo im je za rukom da održe Carstvo celovitim i, po svemu sudeći, činilo se da će im to još neko vreme polaziti za rukom. Dovoljno dugo, valjalo se nadati, da omoguće psihoistoriji da preuzme delatnu ulogu u zbivanjima koja je trebalo da uslede.
<BR>&nbsp;&nbsp;&nbsp;&nbsp;&nbsp;U poslednje vreme Jugo je počeo govoriti i o utemeljivanju Zadužbina - odvojenih, izdvojenih, nezavisnih od samog Carstva - koje je trebalo da posluže kao klice razvitka tokom dolazećih mračnih vremena i uvođenja u novo i bolje Carstvo. Sam Seldon preuzeo je na sebe da obavi razradu i proračuna sve posledice takve zamisli.
<BR>&nbsp;&nbsp;&nbsp;&nbsp;&nbsp;Ali nedostajalo mu je vreme za to, i, mislio je, s osećanjem dubokog žaljenja, mladalački žar. Njegovom umu, ma koliko snažan i postojan bio, nedostajali su gipkost i kreativnost kojima se odlikovao kad mu je bilo trideset godina, a sa svakom proteklom godinom, znao je, taj će manjak postajati sve izrazitiji.
<BR>&nbsp;&nbsp;&nbsp;&nbsp;&nbsp;Možda je mladom i blistavom Eleru trebalo da poveri taj zadatak, oslobađajući ga svih drugih obaveza. Bez ikakve posramljenosti, Seldon je bio spreman da sebi prizna da mu se to nije nimalo mililo. Nije želeo da on bude tvorac psihoistorije, pa da se potom pojavi neki junoša i ubere plodove slave. U stvari, rečeno sasvim otvoreno, Seldon je bio ljubomoran na Elera, taman toliko prepoznajući u sebi prirodu tog osećanja da se oseti postiđen.
<BR>&nbsp;&nbsp;&nbsp;&nbsp;&nbsp;Ipak, uprkos takvim malo razboritim osećanjima, morao je dopustiti da bude zavisan od drugih mladih ljudi - ma kolika se nelagoda zbog toga javljala u njemu. Psihoistorija više ni izdaleka nije bila njegov i Amarilov privatni zabran. Tokom decenije koju je proveo na mestu prvog ministra, psihoistorija je u dobroj meri postala bogato subvencionisan, vladin poduhvat i, na njegovo iznenađenje, pošto je napustio položaj prvog ministra i vratio se na Strilinški univerzitet, fondovi koji su im stajali na raspolaganju nisu prestajali da rastu. Na samu pomisao na njegov rogobatan i pompezan naziv - Seldonov psihoistorijski projekat, Strilinški univerzitet - Seldon iskrivi usta. Ipak, najveći broj ljudi govorio je o njemu, jednostavno, kao o projektu.
<BR>&nbsp;&nbsp;&nbsp;&nbsp;&nbsp;Po svemu sudeći, vojna hunta doživljavala je čitav projekat kao političko oruđe i dok je tako bilo, finansije nisu predstavljale nikakav problem. Krediti su stizali neštedimice. Zauzvrat, postojala je obaveza podnošenja godišnjih izveštaja koji su, opet, sa svoje strane, bili dosta magloviti. Izveštavalo se samo o pojedinim segmentima projekta, ali, čak i tako, obilje matematike nije činilo verovatnim da će članovi hunte išta razumeti.
<BR>&nbsp;&nbsp;&nbsp;&nbsp;&nbsp;Iako mu je bilo sasvim jasno, dok je odlazio od svog asistenta, da je Amaril više nego zadovoljan načinom na koji psihoistorija napreduje, Seldon, uprkos tome, oseti kako ga, još jednom, sveg prožima osećanje potištenosti.
<BR>&nbsp;&nbsp;&nbsp;&nbsp;&nbsp;Na kraju, on zaključi da nemir koji se u njega uvukao nalazi oslonac u predstojećoj proslavi njegovog šezdesetog rođendana. Proslava je zamišljena kao radostan događaj, ali Hariju ona nije delovala čak ni kao uteha; bila je, naprosto, podsećanje na njegove godine.
<BR>&nbsp;&nbsp;&nbsp;&nbsp;&nbsp;Povrh svega, proslava ga je ometala u tekućim poslovima - a Hari je bio čovek navika. Njegova kancelarija, kao i nekoliko susednih prostorija, bili su raščišćeni i već danima nije bio u mogućnosti da se posveti poslu. Njegove radne prostorije biće, mislio je, pretvorene u slavoluke i dosta će još dana proteći pre nego što se sve vrati u kolotečinu. Samo je Amaril odlučno odbio da se makne, uspevši, tako, da zadrži svoj radni prostor.
<BR>&nbsp;&nbsp;&nbsp;&nbsp;&nbsp;Seldon žalostivo stade razmišljati kome je sve to palo na pamet. Naravno, Dors nije bila za to zaslužna - suviše ga je dobro poznavala. A ni Amaril ili Rajč, koji se nikada ne bi setili ni vlastitog rođendana. Podozrevao je da je sve to Manelino delo i čak se oko toga i sukobio sa njom.
<BR>&nbsp;&nbsp;&nbsp;&nbsp;&nbsp;Ona je priznala da je svim srcem za to i da je izdala nalog da se sve upriliči, ali, po njoj, zamisao za proslavu rođendana stavio joj je u glavu Tamvil Eler.
<BR>&nbsp;&nbsp;&nbsp;&nbsp;&nbsp;Blistavi momak, pomisli Seldon. U svemu izuzetan.
<BR>&nbsp;&nbsp;&nbsp;&nbsp;&nbsp;On uzdahnu. Da je, samo, rođendanska proslava već za njim!
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
