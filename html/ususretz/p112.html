<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;"Hoćeš li da kažeš, Vanda, da sam čitav Trantor preturio tragajući za nekim sa takvim moćima, a da ni na trenutak nismo pomislili da je takva osoba već nekoliko meseci ovde, s nama?" upita Seldon pun neverice. Upravo je dremao u solarijumu, kada su Vanda i Palver banuli, probudivši ga da mu saopšte zapanjujuću novost.
<BR>&nbsp;&nbsp;&nbsp;&nbsp;&nbsp;"Tako je, deda. Razmisli o tome. Nikada nisam imala priliku da se sretnem sa Stetinom. Vreme koje si provodio s njim mahom je bilo izvan rada na projektu, dok sam ja, u međuvremenu, ostajala u svojoj radnoj sobi, zauzeta praradijantom. Kako sam se, prema tome, mogla i sresti s njim? U stvari, u jedinoj prilici kada su nam se putevi ukrstili - ishod je bio naprosto neverovatan."
<BR>&nbsp;&nbsp;&nbsp;&nbsp;&nbsp;"Kada je to bilo?" upita Seldon, prebirajući po sećanju.
<BR>&nbsp;&nbsp;&nbsp;&nbsp;&nbsp;"Prilikom onog saslušanja - onda, pred sudijom Lih", odgovori Vanda istog časa. "Sećaš li se svedoka koji se zakleo da ste ti i Stetin napali ono troje mangupa? Sećaš li se kako je popustio i priznao istinu - mada se činilo da ni sam ne zna zbog čega. Međutim, Stetin i ja smo povezali stvari: oboje smo 'pritiskali' Riala Nevasa da iziđe na čistinu. Bio je veoma određen i čvrst u svom prvom iskazu i sumnjam da bi bilo ko od nas dvoje, pojedinačno, uspeo da ga slomi. Ali uzeta zajedno" - ona baci sramežljiv pogled prema Palveru, koji je stajao pokraj nje - "naša je moć zadivljujuća!"
<BR>&nbsp;&nbsp;&nbsp;&nbsp;&nbsp;Hari Seldon na brzinu razmotri činjenice i zausti da nešto kaže, ali Vanda nastavi: "Zapravo, nameravamo da današnje popodne provedemo proveravajući naše mentalne sposobnosti, odvojeno i zajedno. Na osnovu onoga što nam je za sada poznato, čini se da su Stetinove moći nešto slabije od mojih - možda stoje negde oko petice na mojoj skali. Ali njegovih pet sa mojih sedam čini ukupno dvanaest! Razmisli o tome, deda. Zapanjujuće!"
<BR>&nbsp;&nbsp;&nbsp;&nbsp;&nbsp;"Zar ne uviđate, profesore?" oglasi se i Palver. "Vanda i ja smo onaj proboj za kojim ste tragali. Možemo vam pomoći da ubedite ljude u valjanost psihoistorije, možemo vam pomoći da pronađete i druge poput nas i pomoći vam da ponovo postavite psihoistoriju na noge."
<BR>&nbsp;&nbsp;&nbsp;&nbsp;&nbsp;Hari Seldon se zagleda u dvoje mladih ljudi što su stajali pred njim. Lica su im bila ozarena mladošću i ponesenošću, i on oseti kako mu to ponovo zagreva srce. Možda, na kraju krajeva, još sve nije izgubljeno. Mislio je da neće biti u stanju da preživi ovu poslednju tragediju, smrt sina i nestanak snahe i druge unuke, ali sada je bio u stanju da vidi da Rajč i dalje živi u Vandi. A u Vandi i Stetinu, postajao je sve uvereniji, živela je i budućnost Zadužbine.
<BR>&nbsp;&nbsp;&nbsp;&nbsp;&nbsp;"Da, da", složi se Seldon, snažno tresući glavom. "Dođite i pomozite mi. Moram do svoje radne sobe, da isplaniram naš sledeći potez."
</P></TD></TR></TABLE>
<P class="next">
<A HREF=p113.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
