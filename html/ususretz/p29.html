<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Seldonova zamišljena šetnja carskim kompleksom predstavljala je ovaploćenje mira. Bilo je teško i zamisliti, ovde, usred carskog kompleksa, da se nalazi na jednom svetu koji je, s izuzetkom ovog dela, sav bio prekriven kupolama. Što se ovog mesta tiče, slobodno se moglo nalaziti i na njegovoj rodnoj planeti, Helikonu, ili na rodnoj planeti Grubera, Anakreonu.
<BR>&nbsp;&nbsp;&nbsp;&nbsp;&nbsp;Razume se, osećanje potpunog mira bio je tek privid. Čitav kompleks bio je pod nadzorom - krcat stražarima.
<BR>&nbsp;&nbsp;&nbsp;&nbsp;&nbsp;Jednom, pre čitavih hiljadu godina, kompleks carskih palata - imao je tada znatno manje zdanja i mnogo se manje razlikovao od ostatka planete, na kome su se, na pojedinačnim mestima, tek počinjale graditi kupole - bio je otvoren za sve građane i sam car mogao se šetati brojnim stazama, bez straže, lakim klimanjem glave pozdravljajući svoje podanike.
<BR>&nbsp;&nbsp;&nbsp;&nbsp;&nbsp;Više nije bilo tako. Sada je straža bila posvuda i niko sa Trantora nije mogao ni zakoračiti unutar kompleksa. Međutim, to nije otklonilo opasnost; jer, kada bi se opasnost pojavila, dolazila je, upravo, od carskih zvaničnika i nezadovoljnih i podmićenih vojnika. Upravo u samom kompleksu car i njegovi dvorani bili su najviše ugroženi. Šta bi se, dakle, dogodilo da, u takvoj prilici, pre deset godina, Seldon nije uza se imao Dors Venabili?
<BR>&nbsp;&nbsp;&nbsp;&nbsp;&nbsp;Bila je to njegova prva premijerska godina i bilo je prirodno očekivati (pomislio je on, pošto se sve dogodilo) da će se pojaviti oni koje je izjedala ljubomora zbog njegovog neočekivanog dolaska na taj položaj. Mnogi, daleko pogodniji za to, s obzirom na svoju dugogodišnju službu - na dragoceno iskustvo, bar prema vlastitom mišljenju - lako su njegovo naimenovanje mogli dočekati s ozbiljnim gnevom. Nisu ništa znali o psihoistoriji ili o važnosti koju joj je car pridavao, a najjednostavniji način da isprave stvar bio je da podmite nekog od zakletih saradnika prvog ministra.
<BR>&nbsp;&nbsp;&nbsp;&nbsp;&nbsp;Dors mora da je bila znatno sumnjičavija nego sam Seldon. Ili je, možda, Demerzelovim nestankom sa poprišta zbivanja, njena obaveza da pazi na Seldona bila osetno pojačana. U svakom slučaju, tokom prvih godina njegovog službovanja kao prvog ministra, znatno je češće bila s njim nego što to nije bila.
<BR>&nbsp;&nbsp;&nbsp;&nbsp;&nbsp;I tako, u pozno popodne jednog toplog, sunčanog dana, Dors spazi odblesak zalazećih sunčevih zrakova - što nikako ne bi bilo moguće na mestima zakrivenim kupolama - na metalnoj cevi jednog blastera.
<BR>&nbsp;&nbsp;&nbsp;&nbsp;&nbsp;"Lezi, Hari!" uzviknu ona iznenada i noge joj stadoše drobiti travnjak dok je trčala prema jednom naredniku.
<BR>&nbsp;&nbsp;&nbsp;&nbsp;&nbsp;"Naredniče, predajte mi svoj blaster", zapovedi mu ona oštrim glasom.
<BR>&nbsp;&nbsp;&nbsp;&nbsp;&nbsp;Najmljeni ubica, trenutno paralisan neočekivanom pojavom žene koja je potrčala prema njemu, sada je reagovao brzo i odmah podigao blaster.
<BR>&nbsp;&nbsp;&nbsp;&nbsp;&nbsp;Ali ona je već bila pored njega, uhvativši mu desnu šaku u čvrst zahvat i visoko mu podigavši ruku. "Odbaci ga", naredi mu ona stisnutih zuba.
<BR>&nbsp;&nbsp;&nbsp;&nbsp;&nbsp;Narednikovo lice se iskrivi, u uzaludnom pokušaju da oslobodi ruku.
<BR>&nbsp;&nbsp;&nbsp;&nbsp;&nbsp;"Ni ne pokušavaj, naredniče", prošišta Dors. "Koleno mi je tek nekoliko centimetara od tvojih prepona i samo li trepneš, genitalije će ti nestati kao da ih nikad nije ni bilo. Stoga, ne mrdaj. Tako, sad je već bolje. A sada, otvori šaku. Ako ne odbaciš blaster ovog časa, slomiću ti je."
<BR>&nbsp;&nbsp;&nbsp;&nbsp;&nbsp;Jedan baštovan dotrča, noseći grabulje, ali mu Dors dade znak da se udalji. Narednik ispusti blaster na tle.
<BR>&nbsp;&nbsp;&nbsp;&nbsp;&nbsp;U to stiže i Seldon. "Ja ću ga preuzeti, Dors."
<BR>&nbsp;&nbsp;&nbsp;&nbsp;&nbsp;"Ne, nećeš. Uzmi blaster i skloni se među ono drveće. Moguće je da ih ima još - i spremnih da dejstvuju."
<BR>&nbsp;&nbsp;&nbsp;&nbsp;&nbsp;Dors nije popuštala stisak na narednikovoj ruci. "A sada, naredniče", obrati mu se ona ponovo, "hoću ime onoga - ko god bio u pitanju - koji te je ubedio da nasrneš na premijerov život. Kao i imena svih onih koji su se, eventualno, udružili s tobom."
<BR>&nbsp;&nbsp;&nbsp;&nbsp;&nbsp;Narednik je ćutao.
<BR>&nbsp;&nbsp;&nbsp;&nbsp;&nbsp;"Ne budi lud", opomenu ga Dors. "Govori!" Ona mu izvrnu ruku; čovek se spusti na kolena, a njena noga nađe mu se na vratu. "Ako ti je toliko stalo do ćutanja, prekinuću ti glasne žice i ostaćeš zauvek nem. Pre toga, međutim, čudo ću načiiti od tebe - neće ti ostati čitava ni jedna jedina koščica."
<BR>&nbsp;&nbsp;&nbsp;&nbsp;&nbsp;I narednik progovori.
<BR>&nbsp;&nbsp;&nbsp;&nbsp;&nbsp;"Kako si to mogla učiniti, Dors", upita je Seldon kasnije. "Nikad ne bih poverovao da si sposobna za takvo - nasilje."
<BR>&nbsp;&nbsp;&nbsp;&nbsp;&nbsp;"Hari, uopšte ga nisam povredila", odgovori ona mirno. "I sama pretnja bila je dovoljna. U svakom slučaju, najvažnija je bila tvoja bezbednost."
<BR>&nbsp;&nbsp;&nbsp;&nbsp;&nbsp;"Mogla si meni prepustiti da se postaram za njega."
<BR>&nbsp;&nbsp;&nbsp;&nbsp;&nbsp;"Zbog čega? Tvog muškog ponosa? Pre svega, ne bi bio dovoljno brz. Drugo, bez obzira na to šta bi preduzeo i koliko u tome bio uspešan, ti si muškarac i od tebe bi se to i očekivalo. Ja sam, međutim, samo žena, a od žena se, po sveopštem uvreženom shvatanju, ne očekuje da budu surove poput muškaraca; i, iznad svega, nisi dovoljno smažan da učiniš ono što sam ja učinila. Kada sve ovo bude počelo da se prepričava, priča će narasti do neverovatnih razmera i neće biti nikoga ko od mene neće zazirati. I iz straha od mene, niko se više neće usuditi ni da te dirne."
<BR>&nbsp;&nbsp;&nbsp;&nbsp;&nbsp;"Iz straha od tebe i iz straha od smaknuća. Znaš, i narednik i čitava njegova družina biće pogubljeni."
<BR>&nbsp;&nbsp;&nbsp;&nbsp;&nbsp;Na te reči jedna senka navuče se na Dorsino uvek staloženo lice, kao da nije mogla podneti pomisao da će izdajnički narednik biti kažnjen smrću, čak i ako je nameravao da njenog dragog Harija slisti bez ikakvog premišljanja.
<BR>&nbsp;&nbsp;&nbsp;&nbsp;&nbsp;"Ali", uzviknu ona, "nema nikakve potrebe da se zaverenici smaknu. I izgnanstvo bi bilo dovoljno."
<BR>&nbsp;&nbsp;&nbsp;&nbsp;&nbsp;"Ne, ne bi", odvrati Seldon. "Već je suviše kasno. Kleon neće ni da čuje ni za šta drugo, osim smaknuća. Mogu da ti tačno navedem njegove reči - ako to želiš."
<BR>&nbsp;&nbsp;&nbsp;&nbsp;&nbsp;"Misliš, već se odlučio?"
<BR>&nbsp;&nbsp;&nbsp;&nbsp;&nbsp;"Istog časa. Spomenuo sam mu da bi izgon ili robija takođe bili sasvim dovoljni, ali nije hteo ni da čuje. 'Svaki put', rekao je, 'kada pokušam da neki problem razrešim bez oklevanja i čvrstom rukom, javite se najpre Demerzel, a sada i ti, sa pričama o despotizmu i tiraniji. Ali ovo je moj dvor. Ovo je moj kompleks. Ovo je moja garda. Moja bezbednost zavisi od bezbednosti čitavog ovog mesta i od odanosti mojih ljudi. Misliš li, zaista, da bi bilo kakvo izneveravanje te odanosti moglo biti propraćeno ičim drugim osim trenutnim smaknućem? Šta bi, onda, bilo i sa tvojom bezbednošću? Šta bi, u tom slučaju, bilo s mojom bezbednošću?'
<BR>&nbsp;&nbsp;&nbsp;&nbsp;&nbsp;Odgovorio sam mu na to da bi trebalo upriličiti suđenje... 'Razume se', objasnio je on, 'ali, pred prekim vojnim sudom... I ne očekujem da ijedan glas bude protiv smrtne kazne. U pogledu toga bio sam sasvim jasan'."
<BR>&nbsp;&nbsp;&nbsp;&nbsp;&nbsp;Dors je izgledala užasnuta. "Prihvataš to odveć mirno. Slažeš li se sa carem?"
<BR>&nbsp;&nbsp;&nbsp;&nbsp;&nbsp;"Slažem se", odgovori Seldon posle kraćeg oklevanja.
<BR>&nbsp;&nbsp;&nbsp;&nbsp;&nbsp;"Zbog toga što su nasrnuli na tvoj život. Da li si to odbacio svoja načela samo zarad lične osvete?"
<BR>&nbsp;&nbsp;&nbsp;&nbsp;&nbsp;"Čekaj, Dors, znaš i sama da nisam osvetoljubiva osoba. Ali opasnost nije pretila samo meni, pa ni samo caru. Ako postoji išta čemu nas uči skorašnja istorija Carstva, onda je to činjenica da carevi dolaze i odlaze. Ono čemu treba pružiti punu zaštitu jeste psihoistorija. Van svake sumnje, čak i ako bi se nešto meni dogodilo, psihoistoriji bi jednog dana bili postavljeni temelji; ali Carstvo veoma brzo propada i mi nemamo mnogo vremena - i jedino sam ja dovoljno daleko odmakao da bih je na vreme razvio."
<BR>&nbsp;&nbsp;&nbsp;&nbsp;&nbsp;"U tom slučaju, trebalo bi da svoje znanje preneseš i drugima", primeti Dors ozbiljno.
<BR>&nbsp;&nbsp;&nbsp;&nbsp;&nbsp;"Upravo to i činim. Jugo Amaril je, po svoj prilici, moj bogomdani naslednik i već sam okupio malu grupu saradnika koji bi se jednog dana mogli pokazati od koristi, ali oni još nisu toliko..." Seldon zastade.
<BR>&nbsp;&nbsp;&nbsp;&nbsp;&nbsp;"Toliko dobri kao ti - ili toliko pametni, ili toliko sposobni? Stvarno tako misliš?"
<BR>&nbsp;&nbsp;&nbsp;&nbsp;&nbsp;"Da, stvarno tako mislim", potvrdi Seldon. "A ja sam, kao što znaš, samo ljudsko biće. Psihoistorija je moje delo i, ako mi pođe za rukom da je utemeljim, želim i da zasluga za to bude meni pripisana."
<BR>&nbsp;&nbsp;&nbsp;&nbsp;&nbsp;"Ljudsko biće", uzdahnu Dors, gotovo tužno odmahujući glavom.
<BR>&nbsp;&nbsp;&nbsp;&nbsp;&nbsp;Smaknuća su brzo obavljena: već više od jednog veka ništa slično nije se bilo videlo. Dvojicu ministara, petoricu nižih zvaničnika, četvoricu vojnika, uključujući i nesrećnog narednika, snašla je neizbežna smrt. Popriličan broj gardista, koji nisu bili u stanju da prođu kroz najpomniju proveru, razrešeno je svojih dužnosti i prognano na najudaljenije Spoljnje svetove.
<BR>&nbsp;&nbsp;&nbsp;&nbsp;&nbsp;Posle toga, nije se mogao čuti čak ni najtiši šapat o neprivrženosti caru i do te mere je posvuda postala poznata briga s kojom se nad prvim ministrom bdilo, da se i ne pominje ona zastrašujuća žena - svi su je sada nazivali Tigricom - koja se o njemu starala, da više uopšte nije bilo potrebno da ga Dors prati na svakom koraku. Njena nevidljiva prisutnost predstavljala je dovoljan štit i car Kleon uživao je deset godina mira i potpune bezbednosti.
<BR>&nbsp;&nbsp;&nbsp;&nbsp;&nbsp;Ali, ovog časa, psihoistorija je već stizala do tačke na kojoj su se, bar donekle osnovano, mogla vršiti predviđanja, i dok se iz svoje kancelarije (prvog ministra) upućivao u svoju radnu sobu (psihoistoričara), Seldon je sa sve vidljivijom nelagodom razmišljao o tome da se, možda, razdoblje mira konačno bliži kraju.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
