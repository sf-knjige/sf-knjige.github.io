<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Namartijeve tamne oči bile su uperene u Joranuma, dok su sedeli u svojoj brižljivo zaptivenoj kancelariji u Strilinškom sektoru. Nije to baš bilo neko naročito opremljeno sedište; u Strilingu još nisu bili dovoljno snažni. Ali smatrali su da će tek ojačati.
<BR>&nbsp;&nbsp;&nbsp;&nbsp;&nbsp;Bilo je zapanjujuće kako im je pokret rastao. Započeli su ni iz čega pre samo tri godine i sada su im se pipci - na pojedinim mestima, naravno, bili su deblji nego na drugim - širili posvuda po Trantoru. Spoljnji svetovi, međutim, bili su još u velikoj meri nedirnuti. Demerzel se veoma trudio da budu zadovoljni, ali baš to je bila njegova greška. Upravo ovde na Trantoru bune su bile najopasnije; na drugim mestima bilo je lakše obuzdati ih. Ovde je, ponajpre, Demerzel mogao biti srušen. Neobično je da je baš on došao do tog saznanja, ali Joranum je oduvek stajao na stanovištu da je Demerzelov ugled bio naduvan, da bi se pokazao kao prazna ljuštura ukoliko bi se neko usudio da mu se suprotstavi i da bi ga car lako pustio niz vodu čim bi njegova vlastita bezbednost bila dovedena u pitanje.
<BR>&nbsp;&nbsp;&nbsp;&nbsp;&nbsp;Do sada, bar, sva Joranumova predviđanja pokazala su se ispravna. Nikada još nije bio pretpeo neki poraz, osim u nekim sitnijim stvarima, kao što je, na primer, bio taj skup na Strilinškom univerzitetu kada se taj Selton umešao.
<BR>&nbsp;&nbsp;&nbsp;&nbsp;&nbsp;To je, ujedno, mogao biti razlog što je Joranum uznastojao da se s njim susretne. Nije se smela prenebreći čak ni takva sitna packa. Joranum je uživao u svojoj neranjivosti, a i Namarti je morao priznati da je utisak o neprekidnim uspesima bio najbolji način da se uspesi učine trajnim. Ljudi su ispoljavali sklonost da izbegnu poniženje poraza i da se pridruže očevidno pobedničkoj strani, čak i protivno vlastitim uverenjima.
<BR>&nbsp;&nbsp;&nbsp;&nbsp;&nbsp;Ipak, da li je taj susret sa Seldonom predstavljao uspeh ili, samo, još jednu packu posle one prve? Namarti nije nimalo uživao u tome što je morao poći da bi se smerno izvinio i nije smatrao da je to ičem dobrom poslužilo.
<BR>&nbsp;&nbsp;&nbsp;&nbsp;&nbsp;I sada je Joranum samo tu sedeo, u tišini, očigledno utonuo u misli, gnječeći vlastite palčeve kao da nastoji da iz njih izvuče neku vrstu mentalne hrane.
<BR>&nbsp;&nbsp;&nbsp;&nbsp;&nbsp;"Jo-Jo", oslovi ga tiho Namarti. Bio je jedan od retkih koji su mogli sebi priuštiti da se Joranumu obrati deminutivom koji je, inače, gomila gromko izvikivala na javnim mestima. Joranum je i na taj način, pored ostalih, podsticao naklonost gomile, ali je privatno, od pojedinaca, zahtevao da mu se ukazuje puno poštovanje - s izuzetkom retkih osoba koje su s njim bile od samog početka.
<BR>&nbsp;&nbsp;&nbsp;&nbsp;&nbsp;"Jo-Jo", pozva ga Namarti ponovo.
<BR>&nbsp;&nbsp;&nbsp;&nbsp;&nbsp;Joranum podiže pogled. "Da, Gambole, šta je bilo?" Delovao je pomalo osorno.
<BR>&nbsp;&nbsp;&nbsp;&nbsp;&nbsp;"Jo-Jo, šta ćemo preduzeti u vezi sa tim Seldonom?"
<BR>&nbsp;&nbsp;&nbsp;&nbsp;&nbsp;"Preduzeti? Ništa, za sada. Možda će nam se pridružiti."
<BR>&nbsp;&nbsp;&nbsp;&nbsp;&nbsp;"Zbog čega bismo ga čekali? Mogli bismo ga malo pritisnuti. Mogli bismo povući nekoliko konaca tamo na univerzitetu i zagorčati mu život."
<BR>&nbsp;&nbsp;&nbsp;&nbsp;&nbsp;"Ne, ne. Sve do sada Demerzel nije ništa preduzeo protiv nas. Ta budala je, očito, odveć samouverena. Ipak, poslednja stvar koju bismo smeli učiniti jeste da ga navedemo da stupi u dejstvo, pre nego što budemo sasvim spremni. A naš nasrtaj na Seldona mogao bi mu pružiti baš takav povod. Imam osećaj da Demerzel pridaje izuzetnu važnost tom Seldonu."
<BR>&nbsp;&nbsp;&nbsp;&nbsp;&nbsp;"Zbog te psihoistorije, o kojoj ste vas dvojica razgovarali?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"O čemu je tu, zapravo, reč? Nikad nisam čuo za nju."
<BR>&nbsp;&nbsp;&nbsp;&nbsp;&nbsp;"Čuo je za nju samo mali broj ljudi. Posredi je matematički postupak za analizu ljudskog ponašanja čija je krajnja svrha predviđanje budućnosti."
<BR>&nbsp;&nbsp;&nbsp;&nbsp;&nbsp;Namarti se namršti i malčice se odmače od Joranuma. Da li je reč o još jednoj od njegovih šala? Da li je trebalo da je proprati smehom? Namarti nikada nije bio u stanju da proceni kada, ili zbog čega, ljudi od njega očekuju da se nasmeje. A sam za tim nije osećao nikakvu potrebu.
<BR>&nbsp;&nbsp;&nbsp;&nbsp;&nbsp;"Predviđanje budućnosti?" zabezeknu se on. "Ali kako?"
<BR>&nbsp;&nbsp;&nbsp;&nbsp;&nbsp;"Ah! Kada bih to znao, zar bi mi taj Seldon bio potreban?"
<BR>&nbsp;&nbsp;&nbsp;&nbsp;&nbsp;"Iskreno da ti kažem, Jo-Jo, ja u to ne verujem. Kako se može predvideti budućnost? Pa, to je gatanje!"
<BR>&nbsp;&nbsp;&nbsp;&nbsp;&nbsp;"Znam, ali pošto ti je taj Seldon rasturio skup, malo sam se raspitao o njemu. Za sve u vezi s njim. Stigao je na Trantor pre osam godina i na jednom skupu matematičara pročitao je svoj spis o psihoistoriji, a onda je odjednom sve utihlo. Niko više to nijednom rečju nije pomenuo. Čak ni sam Seldon."
<BR>&nbsp;&nbsp;&nbsp;&nbsp;&nbsp;"Pa, u tom slučaju, najverovatnije ničega nije ni bilo."
<BR>&nbsp;&nbsp;&nbsp;&nbsp;&nbsp;"A, ne, baš suprotno. Da se čitava stvar postepeno ugasila, da je bila izvrgnuta sveopštem ruglu, i ja bih rekao da u svemu tome nije bilo ničega. Ali naglo, iznenadno i potpuno presecanje može samo značiti da je čitava stvar duboko zaleđena. Možda baš zbog toga Demerzel ništa ne preduzima da bi nas osujetio. Možda njime ne upravlja puka samouverenost; možda se rukovodi psihoistorijom, na osnovu koje Demerzel smera da dejstvuje u najpovoljnijem trenutku. Ukoliko je to tačno, možemo izgubiti, sem ukoliko se i sami, u vlastite svrhe, ne okoristimo psihoistorijom."
<BR>&nbsp;&nbsp;&nbsp;&nbsp;&nbsp;"Seldon, ipak, tvrdi da ona ne postoji."
<BR>&nbsp;&nbsp;&nbsp;&nbsp;&nbsp;"A zar i ti to ne bi činio da si na njegovom mestu?"
<BR>&nbsp;&nbsp;&nbsp;&nbsp;&nbsp;"Ipak, smatram da bi trebalo da ga malo pritisnemo."
<BR>&nbsp;&nbsp;&nbsp;&nbsp;&nbsp;"Bilo bi to beskorisno, Gambole. Da li si ikad čuo priču o Venovoj sekiri?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Čuo bi je, da si sa Nišaje. To ti je tamo opštepoznato drevno predanje. Ukratko, Ven je bio goroseča i imao je čarobnu sekiru kojom je, najmanjim udarcem, mogao poseći bilo koje drvo. Bila mu je od nezamislive koristi, ali se on nikad nije potrudio da je skloni ili sakrije; i niko mu je nikad nije ukrao, budući da je niko, osim njega, nije mogao čak ni podići.
<BR>&nbsp;&nbsp;&nbsp;&nbsp;&nbsp;Pa, eto, trenutno niko osim samog Seldona ne bi znao šta bi sa psihoistorijom. Ukoliko bi se na našoj strani našao samo zato što smo ga na to prisilili, nikad ne bismo mogli biti do kraja sigurni u njegovu odanost. Ne bi li bilo moguće da se ponaša kao da radi u našu korist, ali da se, ipak, na neki tanan način, ispostavi da je, zapravo, delovao da bi nas uništio. Ne, on nam mora prići od svoje volje i raditi za nas iz stvarne želje da pobedimo."
<BR>&nbsp;&nbsp;&nbsp;&nbsp;&nbsp;"Ali kako da ga pridobijemo?"
<BR>&nbsp;&nbsp;&nbsp;&nbsp;&nbsp;"Tu je onaj njegov sin. Mislim da se zove Rajč. Jesi li ga osmotrio?"
<BR>&nbsp;&nbsp;&nbsp;&nbsp;&nbsp;"Ne naročito."
<BR>&nbsp;&nbsp;&nbsp;&nbsp;&nbsp;"Gambole, Gambole, zakazaćeš jednog dana ako ne budeš pažljivo gledao oko sebe. Taj me je momak slušao razjapljenih ustiju. Ostavio sam na njega snažan utisak, tvrdim ti to. Ukoliko u išta mogu biti siguran, onda je to u utisak koji ostavljam na ljude. Znam dobro kada sam se nekom uvukao pod kožu, kada sam nekog doveo na ivicu preobražaja."
<BR>&nbsp;&nbsp;&nbsp;&nbsp;&nbsp;Joranum se nasmeši. Nije to bio lažni topli osmeh kakav je stavljao sebi na lice pri javnim nastupima. Ovoga puta bio je to iskren smešak - hladan i, nekako, preteći.
<BR>&nbsp;&nbsp;&nbsp;&nbsp;&nbsp;"Videćemo šta možemo učiniti sa tim Rajčom", zaključi on, "i možemo li se, preko njega, dočepati i samog Seldona."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
