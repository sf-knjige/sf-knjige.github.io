<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;U mnogo pogleda Vaj se mogao smatrati prilično puritanskim mestom. (Važilo je to, istina, za sve sektore, mada je strogost koja je vladala u nekom od njih mogla biti veoma različita od strogosti koja je vladala u nekom drugom). Ovde, na primer, pića nisu bila načinjena na bazi alkohola, već su predstavljala sintetičnu mešavinu koja je na neki drugačiji način trebalo da deluje podsticajno. Rajču se nije dopadao njihov ukus i on pomisli kako je sve stvar navike; ipak, bar je, mirno povremeno otpijajući poneki gutljaj, mogao stajati tu i posmatrati unaokolo.
<BR>&nbsp;&nbsp;&nbsp;&nbsp;&nbsp;Uskoro, pogled mu se prikova za jednu mladu ženu koja je sedela nekoliko stolova dalje. Bila je veoma privlačna i odmah se moglo videti da Vaj baš nije sasvim puritansko mesto.
<BR>&nbsp;&nbsp;&nbsp;&nbsp;&nbsp;Posle nekoliko trenutaka, mlada žena mu se blago nasmeši i ustade. Potom se uputi ka Rajčovom stolu, dok ju je momak posmatrao nagađajući šta će se desiti. Jedva da bi smeo (pomisli on, ne bez žaljenja) priuštiti sebi neku pustolovinu u ovom času.
<BR>&nbsp;&nbsp;&nbsp;&nbsp;&nbsp;Kada se našla pokraj samog Rajča, mlada žena na trenutak zastade, a onda se spusti u praznu stolicu s druge strane stola.
<BR>&nbsp;&nbsp;&nbsp;&nbsp;&nbsp;"Zdravo", oslovi ga ona. "Ne izgledaš baš kao domaći ovde."
<BR>&nbsp;&nbsp;&nbsp;&nbsp;&nbsp;Rajč se nasmeši. "I nisam. Ali zar poznaješ sve domaće odavde?"
<BR>&nbsp;&nbsp;&nbsp;&nbsp;&nbsp;"Pa, gotovo", odgovori ona, nimalo se ne zbunjujući. "Zovem se Manela. A ti?"
<BR>&nbsp;&nbsp;&nbsp;&nbsp;&nbsp;Rajč sada požali još više nego maločas. Bila je visoka, viša (ako se izuzmu pridodate mu potpetice) od njega - što ga je oduvek posebno privlačilo; imala je mlečnobelu kožu i dugačku, meku, talasastu kosu, sa uočljivim tamnoriđim primesama. Odeća joj nije bila preveć upadljiva i sasvim je lako mogla, ako bi se samo malo potrudila, da prođe kao dama, pripadnica višeg srednjeg društvenog sloja.
<BR>&nbsp;&nbsp;&nbsp;&nbsp;&nbsp;"Moje ime nije važno", odgovori Rajč. "A nemam baš ni mnogo kredita."
<BR>&nbsp;&nbsp;&nbsp;&nbsp;&nbsp;"Oh. Baš šteta." Manela iskrivi usta. "A možeš li doći do nešto kredita?"
<BR>&nbsp;&nbsp;&nbsp;&nbsp;&nbsp;"I ja bih to želeo. Ali potreban mi je pos'o. Znaš li za neki?"
<BR>&nbsp;&nbsp;&nbsp;&nbsp;&nbsp;"Kakav posao?"
<BR>&nbsp;&nbsp;&nbsp;&nbsp;&nbsp;Rajč sleže ramenima. "Nemam iskustva ni u čemu posebitom, ali, ne libim se previše."
<BR>&nbsp;&nbsp;&nbsp;&nbsp;&nbsp;Manela ga zamišljeno pogleda. "Reći ću ti nešto, gospodine Bezimeni. Ponekad čoveku za to nije potreban ni jedan jedini kredit."
<BR>&nbsp;&nbsp;&nbsp;&nbsp;&nbsp;Rajč se gotovo skameni. Naravno, imao je uspeha kod žena, ali sa brkovima - svojim brkovima. Šta li je ova mogla naći na njegovom bebastom licu?
<BR>&nbsp;&nbsp;&nbsp;&nbsp;&nbsp;"Pa, evo da ti kažem", poče on. "Imam jednog prijatelja koji je ovde živeo pre nekol'ko nedelja, ali sada ne mogu da ga nađem. Ali kako ti poznaš sav ovdašnji narod, možda znaš i njega. Zove se Kaspalov." Potom dodade, malko pojačavši glas. "Kaspal Kaspalov."
<BR>&nbsp;&nbsp;&nbsp;&nbsp;&nbsp;Manela se upiljila u njega praznim pogledom, a onda, najzad, odmahnu glavom. "Ne znam nikoga ko se tako zove."
<BR>&nbsp;&nbsp;&nbsp;&nbsp;&nbsp;"Baš šteta. Bio je joranumovac, k'o i ja." Ponovo, prazan pogled. "Znaš li ko su joranumovci?"
<BR>&nbsp;&nbsp;&nbsp;&nbsp;&nbsp;Ona još jednom odmahnu glavom. "N-ne. Da, čula sam tu reč, ali ne znam šta znači. Je li to nekakvo zanimanje?"
<BR>&nbsp;&nbsp;&nbsp;&nbsp;&nbsp;Rajč oseti kako ga obuzima razočaranje.
<BR>&nbsp;&nbsp;&nbsp;&nbsp;&nbsp;"Uzelo bi mi premnogo vremena da ti to objasnim", odgovori on. Zvučalo je to kao da želi da joj da na znanje da je razgovor okončan i, zaista, posle kraćeg oklevanja, Manela ustade i odšeta dalje. Nije mu se više smešila i Rajč se pomalo iznenadi što se uopšte zadržala s njim toliko dugo.
<BR>&nbsp;&nbsp;&nbsp;&nbsp;&nbsp;(Pa, Seldon je oduvek smatrao da Rajč raspolaže osobinom da pobuđuje naklonost - ali ne i kod poslovnih žena ove vrste. Kada su one bile u pitanju, novac je bio prava stvar).
<BR>&nbsp;&nbsp;&nbsp;&nbsp;&nbsp;Oči su mu i dalje i nesvesno sledile Manelu, koja se zaustavi kod jednog drugog stola, gde je sedeo jedan potpuno sam muškarac. Bio je ranih srednjih godina, sa kosom žutom poput maslaca, zalizanom unazad. Bio je glatko izbrijan, ali Rajč pomisli da bi mu dobro došla i brada: donja vilica bila mu je nešto izrazitija i pomalo kriva.
<BR>&nbsp;&nbsp;&nbsp;&nbsp;&nbsp;Činilo se, po svemu sudeći, da Manela nije bila bolje sreće ni sa tim bezbradim tipom. Izmenili su samo nekoliko reči i ona se onda udaljila. Šteta; ipak, mora da joj se nije baš tako često dešavalo da omaši. Bez pogovora, bila je zaista poželjna.
<BR>&nbsp;&nbsp;&nbsp;&nbsp;&nbsp;Rajč i nesvesno poče razmišljati o tome kakav bi ishod bio kada bi, uprkos svemu, mogao... A onda, odjednom, shvati da mu se neko, u međuvremenu, pridružio. Ovog puta, bio je to neki muškarac. U stvari, isti onaj s kojim je Manela maločas izmenila nekoliko reči. Rajča zapanji sama činjenica da se toliko zaneo u misli da nije ni primetio kako se taj čovek stvorio pred njim, zaista ga iznenadivši. To, razume se, nije smeo dozvoliti.
<BR>&nbsp;&nbsp;&nbsp;&nbsp;&nbsp;Čovek ga pogleda, dok su mu se oči iskrile radoznalošću. "Maločas ste pričali s jednom mojom dobrom prijateljicom."
<BR>&nbsp;&nbsp;&nbsp;&nbsp;&nbsp;Rajč se široko osmehnu. "Stvarno, veoma fina cura."
<BR>&nbsp;&nbsp;&nbsp;&nbsp;&nbsp;"Da, veoma fina. A i moja dobra prijateljica. Naprosto, nisam mogao da ne čujem šta ste joj rekli."
<BR>&nbsp;&nbsp;&nbsp;&nbsp;&nbsp;"Nadam se, ništa loše."
<BR>&nbsp;&nbsp;&nbsp;&nbsp;&nbsp;"Naravno, naravno, ali, rekli ste da ste joranumovac."
<BR>&nbsp;&nbsp;&nbsp;&nbsp;&nbsp;Rajču srce gotovo da poskoči. Ono što je, tobože uz put, pomenuo Maneli, kao da je pogodilo u samo središte mete. Njoj njegove reči nisu ništa značile, ali izgledalo je da znače nešto njenom 'prijatelju'.
<BR>&nbsp;&nbsp;&nbsp;&nbsp;&nbsp;Da li je to značilo da se našao na pravom putu? Ili, pak, samo, u nevolji?
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
