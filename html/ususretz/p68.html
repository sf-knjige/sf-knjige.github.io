<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;"Recite mi, najtačnije što možete, zbog čega ste ovde, dr Venabili", obrati joj se Lin s najvećom mogućom učtivošću.
<BR>&nbsp;&nbsp;&nbsp;&nbsp;&nbsp;Dors se nasmeši, nimalo ne preteći - ali ne baš ni naročito ljubazno. "Pre svega", reče ona, "došla sam ovamo da bih vam pokazala da mogu da se probijem do vas."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Da. Moj muž odveden je na taj sastanak sa generalom u službenom vozilu i u pratnju naoružanih gardista. U otprilike isto vreme i ja sam izišla iz hotela - pešice i nenaoružana - i evo me ovde - a verujem da sam stigla čak i pre njega. Morala sam, pri tom, da se probijem kroz petoricu gardista - uključujući i onog čije sam vozilo prisvojila - da bih dospela do vas. Da je bilo neophodno, ne bi me sprečila ni pedesetorica."
<BR>&nbsp;&nbsp;&nbsp;&nbsp;&nbsp;Lin ravnodušno klimnu glavom. "Koliko mi je poznato, nazivaju vas 'Tigricom'."
<BR>&nbsp;&nbsp;&nbsp;&nbsp;&nbsp;"Da, tako me zovu... A sada, pošto sam se probila do vas, želela bih da budem sigurna da se dr Seldonu ništa rđavo neće dogoditi. Zašao je - dozvolite mi da budem malo melodramatična - u generalovu jazbinu i želela bih da iz nje i iziđe zdrav i čitav."
<BR>&nbsp;&nbsp;&nbsp;&nbsp;&nbsp;"Što se mene tiče, vašem mužu neće se ništa rđavo desiti, što bi se moglo pripisati tom susretu. Ali, ako ste već zabrinuti, zbog čega ste došli k meni? Zbog čega niste otišli pravo generalu?"
<BR>&nbsp;&nbsp;&nbsp;&nbsp;&nbsp;"Zbog toga što ste, kad ste vas dvojica u pitanju, vi onaj s mozgom."
<BR>&nbsp;&nbsp;&nbsp;&nbsp;&nbsp;Nastade kratka pauza. "Mogla bi to biti veoma opasna opaska - kad bi je još neko čuo."
<BR>&nbsp;&nbsp;&nbsp;&nbsp;&nbsp;"Znatno opasnija po vas nego po mene, te se zato postarajte da ostane među nama dvoma... A sada, ako mislite da mi naprosto možete dati sva uveravanja i potom me otpustiti, a da, ako moj suprug bude zatvoren, sa nalogom da bude smaknut, povodom toga neću biti u stanju da išta učinim, moram vam reći da ste u zabludi."
<BR>&nbsp;&nbsp;&nbsp;&nbsp;&nbsp;Dors pokaza na dva blastera koja su ležala na stočiću ispred nje. "Ušla sam u kompleks bez ičega, a ovamo do vas sam stigla sa dva blastera. Da nemam blastere, mogla sam imati noževe, kojima baratam kao istinski stručnjak. A čak i bez blastera i noževa, i dalje bih bila po svemu izuzetna. Ovaj stočić ovde je, rekla bih, od metala i prilično težak."
<BR>&nbsp;&nbsp;&nbsp;&nbsp;&nbsp;"U pravu ste."
<BR>&nbsp;&nbsp;&nbsp;&nbsp;&nbsp;Dors ispruži ruke i raširi prste, kao da bi da pokaže da nema nikakvo oružje. Potom spusti ruke na stočić, sa dlanovima nadole, i blago pogladi stočić.
<BR>&nbsp;&nbsp;&nbsp;&nbsp;&nbsp;Zatim iznenada podiže pesnicu i svom silinom spusti je na stočić, uz glasan jek, koji je zvučao kao da metal udara u metal. Potom se nasmeja i podiže ruku.
<BR>&nbsp;&nbsp;&nbsp;&nbsp;&nbsp;"Nema ogrebotine", reče ona. "Niti ikakvog bola. Ali primetićete da je stočić blago ulubljen na mestu gde sam udarila po njemu. Ako bi se ovakav udarac, s istom silinom, spustio na nečiju glavu, lobanja bi se naprosto raspukla. Nikada još nisam tako nešto učinila; zapravo, nikoga još nisam ubila, mada sam, tu i tamo, ponekog povredila. Bez obzira na sve to, ako bi se profesoru Seldonu nešto dogodilo..."
<BR>&nbsp;&nbsp;&nbsp;&nbsp;&nbsp;"I dalje pretite."
<BR>&nbsp;&nbsp;&nbsp;&nbsp;&nbsp;"Samo obećavam. Ništa neću učiniti ako sve bude u redu sa profesorom Seldonom. U suprotnom, pukovniče Lin, biću prinuđena da vas osakatim ili ubijem, a - obećavam vam to - ista će sudbina snaći i generala Tenara."
<BR>&nbsp;&nbsp;&nbsp;&nbsp;&nbsp;"Ne možete su suprotstaviti čitavoj vojsci", primeti Lin, "bez obzira na to koliko tigrovskog ima u vama. Šta onda?"
<BR>&nbsp;&nbsp;&nbsp;&nbsp;&nbsp;"Priče se šire unaokolo", primeti Dors, "i u njima se često preteruje. Nisam, zapravo, mnogo toga učinila u 'tigrovskom' smislu, ali priče su priče iako sve u njima nije baš istinito. Vaši gardisti smesta su ustuknuli kada su shvatili ko sam, pa će i oni sami, uz dodatke i ukrase, pričati unaokolo kako sam se probila do vas. Pukovniče Lin, moglo bi se čak dogoditi da i čitava vojska počne da okleva da me napadne; međutim, čak i ako se na to odluči, i zaista me uništi, imajte u vidu kakvo bi to negodovanje izazvalo među stanovništvom. Hunta, istina, održava red, ali to čini uz prilično teškoća, a vi sigurno ne biste želeli da još više pogoršate stvari. Razmislite, stoga, koliko je jednostavan izbor pred kojim stojite. Neophodno je, samo, da se ništa ne dogodi profesoru Seldonu."
<BR>&nbsp;&nbsp;&nbsp;&nbsp;&nbsp;"Nemamo ni najmanju nameru da mu išta učinimo."
<BR>&nbsp;&nbsp;&nbsp;&nbsp;&nbsp;"Čemu, onda, ovaj sastanak?"
<BR>&nbsp;&nbsp;&nbsp;&nbsp;&nbsp;"Nema tu nikakve tajne. General se naprosto zainteresovao za psihoistoriju. Vladine arhive otvorene su i za nas. Bivši car, Kleon, bio je zainteresovan. I Demerzel, dok je bio prvi ministar, takođe je ispoljavao zainteresovanost. Zbog čega i mi to ne bismo bili? U stvari, još i više."
<BR>&nbsp;&nbsp;&nbsp;&nbsp;&nbsp;"Zbog čega - još i više?"
<BR>&nbsp;&nbsp;&nbsp;&nbsp;&nbsp;"Zbog vremena koje je proteklo. Koliko sam shvatio, psihoistorija se začela u umu profesora Seldona. Radio je potom na njoj, sa sve više predanosti i uz pomoć sve većeg i većeg broja saradnika, skoro trideset godina. Za sve to vreme imao je veoma veliku podršku vlade, tako da se, u izvesnom smislu, može reći da njegova otkrića i metodi pripadaju vladi. Nameravamo da se kod njega propitamo o psihoistoriji koja, u ovom trenutku, mora da je već ozbiljno uznapredovala, da je daleko od onog što je bila u vreme Kleona i Demerzela, i od njega očekujemo da nam kaže ono što želimo da doznamo. Želimo nešto znatno opipljivije od prikaza jednačina koje se kovitlaju u vazduhu. Jesam li jasan?"
<BR>&nbsp;&nbsp;&nbsp;&nbsp;&nbsp;"Savršeno", odgovori Dors, namrštivši se.
<BR>&nbsp;&nbsp;&nbsp;&nbsp;&nbsp;"I još nešto. Nemojte misliti da opasnost po vašeg muža dolazi samo od vlade i da, ako mu se nešto dogodi, to znači da istog časa treba da se obrušite na nas. Dozvolite mi da vam ukažem na mogućnost da profesor Seldon ima i sasvim lične neprijatelje. Ne mogu da kažem da mi je išta o tome poznato, ali uzimam to kao ozbiljnu mogućnost."
<BR>&nbsp;&nbsp;&nbsp;&nbsp;&nbsp;"Imaću to u vidu. Za sada, međutim, želim da sredite da budem uz svog muža tokom tog sastanka sa generalom. Želim da u meni ne bude ni tračka sumnje u pogledu njegove pune bezbednosti."
<BR>&nbsp;&nbsp;&nbsp;&nbsp;&nbsp;"Neće to baš biti lako srediti. Bilo bi nemoguće prekinuti ih u razgovoru, ali ako biste sačekali dok se sastanak ne okonča..."
<BR>&nbsp;&nbsp;&nbsp;&nbsp;&nbsp;"Uzmite vremena koliko vam je potrebno i sredite to. I nemojte računati na to da me možete prevariti - i ostati u životu."
</P></TD></TR></TABLE>
<P class="next">
<A HREF=p69.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
