<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;U omanjoj elektrorazbistrivačkoj laboratoriji temperatura je, iz nekog razloga, bila održavana na nešto nižem nivou od normalnog, i Dors Venabili se poluodsutno upita šta je iza toga moglo stajati. Ona tiho sede, namerna da sačeka da jedina prisutna osoba u laboratoriji privede kraju posao kojim se bavila.
<BR>&nbsp;&nbsp;&nbsp;&nbsp;&nbsp;Dors pažljivo osmotri ženu. Mršava, sa izduženim licem. Nije baš bila naročito privlačna, sa tim tankim usnama i pomalo uvučenom donjom vilicom, ali joj se bistrina vidljivo iskrila u tamnosmeđim očima. Na svetlucavoj pločici na stolu ispred nje stajalo je: SINDA MONEJ.
<BR>&nbsp;&nbsp;&nbsp;&nbsp;&nbsp;Najzad, ona se okrenu prema Dorsi. "Izvinjavam se, dr Venabili, ali postoje u našem radu poneke stvari koje ne smemo prekidati čak i kada je direktorova supruga u pitanju."
<BR>&nbsp;&nbsp;&nbsp;&nbsp;&nbsp;"Bila bih razočarana da ste to pravilo zbog mene prekršili. Čula sam o vama samo izvanredne stvari."
<BR>&nbsp;&nbsp;&nbsp;&nbsp;&nbsp;"Uvek je lepo to čuti. A ko me je to toliko hvalio?"
<BR>&nbsp;&nbsp;&nbsp;&nbsp;&nbsp;"Više njih", odgovori Dors. "Shvatila sam da ste jedna od najistaknutijih nematematičkih saradnica na ovom projektu."
<BR>&nbsp;&nbsp;&nbsp;&nbsp;&nbsp;Monej kao da se trže. "Postoji težnja da nas odvoje od matematičke aristokratije ovde. Kako ja gledam na stvari, ako jesam istaknut saradnik, onda je to u okviru projekta kao takvog. Ne čini nikakvu razliku to što nisam matematičar."
<BR>&nbsp;&nbsp;&nbsp;&nbsp;&nbsp;"I meni to zvuči sasvim razložno... Koliko ste već dugo vezani za projekat?"
<BR>&nbsp;&nbsp;&nbsp;&nbsp;&nbsp;"Dve i po godine. Pre toga bila sam postdiplomac na nuklearnoj fizici ovde u Strilingu i, za to vreme, sarađivala sam nekoliko godina na projektu kao stažista."
<BR>&nbsp;&nbsp;&nbsp;&nbsp;&nbsp;"Koliko sam shvatila, sasvim ste se dobro snašli na projektu."
<BR>&nbsp;&nbsp;&nbsp;&nbsp;&nbsp;"Bila sam dvaput unapređena, dr Venabili."
<BR>&nbsp;&nbsp;&nbsp;&nbsp;&nbsp;"Da li ste naišli na bilo kakve teškoće ovde, dr Monej? Što god da mi kažete, ostaće isključivo među nama dvema."
<BR>&nbsp;&nbsp;&nbsp;&nbsp;&nbsp;"Posao, naravno, nije nimalo lak, ali ako imate na umu bilo kakve teškoće u odnosima, moj odgovor je odrečan. U najmanju ruku, pretpostavljam, ništa veće nego što bi čovek očekivao pri radu na jednom ovako velikom i složenom projektu."
<BR>&nbsp;&nbsp;&nbsp;&nbsp;&nbsp;"A šta pod tim imate u vidu?"
<BR>&nbsp;&nbsp;&nbsp;&nbsp;&nbsp;"Povremene prepirke i sukobe. Najzad, svi smo mi ljudska bića."
<BR>&nbsp;&nbsp;&nbsp;&nbsp;&nbsp;"Ali ništa ozbiljno?"
<BR>&nbsp;&nbsp;&nbsp;&nbsp;&nbsp;Monej odmahnu glavom. "Ništa ozbiljno."
<BR>&nbsp;&nbsp;&nbsp;&nbsp;&nbsp;"Koliko sam shvatila, dr Monej", nastavi Dors, "vaše je delo pronalaženje jednog mehanizma bitnog za dejstvovanje praradijanta. Naime, zahvaljujući njemu, bilo je moguće smestiti znatno više informacija u praradijant."
<BR>&nbsp;&nbsp;&nbsp;&nbsp;&nbsp;Monej se široko osmehnu. "Poznato vam je to? Da, reč je o elektrorazbistrivaču. Pošto je taj mehanizam bio usavršen, profesor Seldon mi je stavio na raspolaganje ovu malu laboratoriju i predao u moju nadležnost dalji rad u tom pravcu."
<BR>&nbsp;&nbsp;&nbsp;&nbsp;&nbsp;"Zapanjena sam da vas jedno takvo postignuće nije svrstalo u sam vrh saradnika na projektu."
<BR>&nbsp;&nbsp;&nbsp;&nbsp;&nbsp;"Pa, znate", odvrati Monej pomalo smeteno, "ne mogu baš sve samo sebi pripisati u zaslugu. U stvari, radila sam samo na tehničkom delu posla - možda bih, čak, mogla reći kao vešt i kreativan tehničar, ali, ipak, samo tehničar."
<BR>&nbsp;&nbsp;&nbsp;&nbsp;&nbsp;"A ko je radio s vama?"
<BR>&nbsp;&nbsp;&nbsp;&nbsp;&nbsp;"Stvarno, ne znate? Tamvil Eler. On je postavio teoriju na osnovu koje je bilo moguće izraditi sam mehanizam, a ja sam, konačno, načinila nacrt i izradila ga."
<BR>&nbsp;&nbsp;&nbsp;&nbsp;&nbsp;"Da li to znači, dr Monej, da je on sve sebi pripisao u zaslugu?"
<BR>&nbsp;&nbsp;&nbsp;&nbsp;&nbsp;"Ne, ne. Ne smete to ni pomisliti. Dr Eler nije takva osoba. Priznao mi je sve zasluge za moj deo posla. U stvari, njegova je zamisao bila da se mehanizmu da naše ime - i njegovo i moje - ali nije prihvaćeno."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Pa, znate, pravila profesora Seldona. Svim mehanizmima, kao i svim jednačinama, mogu biti dati samo funkcionalni nazivi, i to ne na temelju ličnih imena. Zbog osećanja odbojnosti koje bi to moglo izazvati. I tako se mehanizam, naprosto, zove elektrorazbistrivač. Međutim, kad god radimo zajedno, dr Eler mehanizam naziva po nama dvoma i, moram vam reći, dr Venabili, da to zaista sjajno zvuči. Možda će, jednog dana, osoblje u okrilju projekta moći u te svrhe koristiti i svoja lično imena. Bar se nadam."
<BR>&nbsp;&nbsp;&nbsp;&nbsp;&nbsp;"I ja se nadam", odvrati Dors učtivo. "S obzirom na to kako govorite o dr Eleru, on deluje kao vrlo pristojna osoba."
<BR>&nbsp;&nbsp;&nbsp;&nbsp;&nbsp;"I jeste! I jeste!" odgovori Monej ozbiljno. "Zaista je izvanredno raditi za njega. Ovog časa, radim na novom modelu mehanizma, koji je znatno moćniji i koji ni sama dovoljno ne razumem... Mislim, čemu bi trebalo da posluži. Ipak, sledim njegova uputstva."
<BR>&nbsp;&nbsp;&nbsp;&nbsp;&nbsp;"I napredujete li?"
<BR>&nbsp;&nbsp;&nbsp;&nbsp;&nbsp;"Svakako. U stvari, već sam predala dr Eleru prototip, koji on namerava da testira. Ako se pokaže vrednim, moći ćemo da krenemo dalje."
<BR>&nbsp;&nbsp;&nbsp;&nbsp;&nbsp;"Zvuči zaista sjajno", složi se Dors. "Šta mislite, šta bi se dogodilo ako profesor Seldon bude prinuđen da podnese ostavku na položaj direktora projekta? Mislim, da se povuče?"
<BR>&nbsp;&nbsp;&nbsp;&nbsp;&nbsp;Monej kao da se iznenadila. "Da li profesor namerava da se povuče?"
<BR>&nbsp;&nbsp;&nbsp;&nbsp;&nbsp;"To ni meni nije poznato. Pomenula sam to kao hipotetičku mogućnost. Pretpostavimo da se povuče. Ko bi mu, po vašem mišljenju, bio prirodni naslednik? Imam utisak, po svemu što ste dosad rekli, da biste bili skloni da dr Eler postane novi direktor projekta."
<BR>&nbsp;&nbsp;&nbsp;&nbsp;&nbsp;"Da, bila bih", priznade Monej posle kraćeg oklevanja. "On je daleko najnadareniji među svim novim ljudima ovde i verujem da bi bio u stanju da dalje vodi projekat na najbolji mogući način. Ipak, još je prilično mlad. Postoji popriličan broj fosila ovde - pa, i sami znate šta mislim - kojima se nimalo ne bi dopalo da ih pretekne jedan mladi genijalac."
<BR>&nbsp;&nbsp;&nbsp;&nbsp;&nbsp;"Kad pomenuste fosile - imate li nekog određenog u vidu? Ne zaboravite, ovo je poverljiv razgovor."
<BR>&nbsp;&nbsp;&nbsp;&nbsp;&nbsp;"Samo nekoliko, na čelu sa dr Amarilom. Po svemu sudeći, on treba da bude naslednik."
<BR>&nbsp;&nbsp;&nbsp;&nbsp;&nbsp;"Da, shvatam šta mislite." Dors ustade. "Pa, mnogo vam hvala na pomoći. Pustiću vas sada da se vratite svom poslu."
<BR>&nbsp;&nbsp;&nbsp;&nbsp;&nbsp;I ona iziđe, razmišljajući o elektrorazbistrivaču. I o Amarilu.
</P></TD></TR></TABLE>
<P class="next">
<A HREF=p75.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
