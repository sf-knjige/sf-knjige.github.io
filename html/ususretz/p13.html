<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Danima potom Hari Seldon je zanemarivao svoje dužnosti šefa odeljenja, koristeći kompjuter gotovo isključivo zarad prikupljanja informacija.
<BR>&nbsp;&nbsp;&nbsp;&nbsp;&nbsp;Nije baš bilo mnogo kompjutera koji su se mogli nositi sa svakodnevnim novostima sa dvadeset pet miliona svetova. Bio ih je izvestan broj u carskom glavnom štabu, gde su, uostalom, bili krajnje neophodni. Neki od većih glavnih gradova na Spoljnjim svetovima takođe su ih imali, premda ih se većina zadovoljavala hipervezom sa Centralom za vesti na Trantoru.
<BR>&nbsp;&nbsp;&nbsp;&nbsp;&nbsp;Izvesni kompjuteri na važnijim matematičkim odeljenjima, ukoliko su spadali u neki od najnovijih modela, mogli su poslužiti i kao nezavisni izvori informacija i Seldon se pobrinuo da i njegov bude upravo jedan od takvih. Na kraju krajeva, bilo je to neophodno za njegov rad na psihoistoriji, premda su mu mogućnosti bile lukavo pripisivane ostvarivanju drugih, znatno prihvatljivijih potreba.
<BR>&nbsp;&nbsp;&nbsp;&nbsp;&nbsp;Pod idealnim okolnostima, kompjuter bi ga obaveštavao o svemu neobičnijem što se zbivalo na bilo kom od svetova Carstva. Pri tom, zasvetlela bi jedna šifrovana i neupadljiva sijaličica i Seldon je lako mogao ustanoviti o čemu je reč. Istina, ta sijaličica retko bi se kad oglasila, budući da je pojam 'neobičnog' bio krajnje sužen i određen, odnoseći se samo na velike i izuzetne poremećaje.
<BR>&nbsp;&nbsp;&nbsp;&nbsp;&nbsp;Sve što je neko u njegovom odsustvo trebalo da čini bilo je da nasumce poziva različite svetove - ne svih dvadeset pet miliona, naravno, već samo nekoliko desetina. Bio je to jednoličan i, čak, zaglupljujuć posao, budući da gotovo da nije bilo sveta na kome svakodnevno nije dolazilo do nekih manjih nesreća. Neka vulkanska erupcija tu, neka poplava tamo, neki ekonomski slom na trećoj strani i, naravno, nemiri. Nije bilo dana tokom poslednjih hiljadu godina da nije dolazilo, bilo kojim povodom, do neke vrste gužve na svakom od stotinak, pa i više različitih svetova.
<BR>&nbsp;&nbsp;&nbsp;&nbsp;&nbsp;Razume se, na takve se stvari nije trebalo obazirati. Čovek, prirodno, jedva da je trebalo da išta više vodi brigu o gužvama nego o vulkanskim erupcijama, budući da je i jedno i drugo predstavljalo stalnu pojavu na naseljenim svetovima. U stvari, ukoliko bi se nekog dana dogodilo da ni sa jednog sveta nije prispeo izveštaj o nekoj gužvi, to je mogao biti znak da se zbiva nešto neobično i to je moglo biti predmet ozbiljne zabrinutosti.
<BR>&nbsp;&nbsp;&nbsp;&nbsp;&nbsp;Ali zabrinutost je, upravo, bilo osećanje koje Seldon nikako nije mogao kod sebe izazvati. Spoljnji svetovi, sa svim svojim nevoljama i zbrkama, ličili su na nepregledni okean po mirnom danu, sa blagim komešanjima i sitnim gromoljenjima - ali ne i više od toga. Nije mu pošlo za rukom da uoči nikakvu potvrdu opšteg poremećaja koji bi, tokom poslednjih osam, pa i osamdeset godina, ukazivao na propadanje. Pa ipak, Demerzel (u Demerzelovom odsustvu, Seldon naprosto nije više mogao o njemu misliti kao o Denilu) rekao je da se propadanje ne zaustavlja; a on je iz dana u dan opipavao puls Carstva na način na koji to Seldon, naprosto, nije sebi mogao priuštiti - ne, bar, dotle dok na raspolaganju ne bude imao usmeravajuću moć psihoistorije.
<BR>&nbsp;&nbsp;&nbsp;&nbsp;&nbsp;Moguće je da je propadanje bilo tako postupno da neće biti uočljivo sve dok ne bude dostignuta neka kritična tačka - baš kao što i neka kuća sve više postaje trošna i ruševna, nijednim znakom na to ne ukazujući sve dok se jedne noći, iznenada, i sam krov ne sruši.
<BR>&nbsp;&nbsp;&nbsp;&nbsp;&nbsp;Pa, onda, kada se moglo očekivati da se krov sruši? To se postavljalo kao pitanje, ali Seldon na njega nije imao odgovora.
<BR>&nbsp;&nbsp;&nbsp;&nbsp;&nbsp;Povremeno, razume se, Seldon bi proveravao i sam Trantor. Tu su izveštaji uvek bili od znatno suštinskije važnosti. Pre svega, Trantor je bio daleko najnaseljeniji od svih svetova, sa gotovo četrdeset milijardi žitelja. Pored toga, njegovih osam stotina sektora činili su Carstvo u malom. I, najzad, bilo je tu i rutinsko dejstvovanje vlade, kao i delanje carske porodice koje je valjalo u svemu slediti.
<BR>&nbsp;&nbsp;&nbsp;&nbsp;&nbsp;Ono što je, međutim, Seldonu zapalo za oko bila su zbivanja u Dalskom sektoru. Na tamošnjim izborima za Gradsko veće, petorica Joranumovih sledbenika uspela su da se izbore za mesta u njemu. Bilo je to prvi put, prema zvaničnim izveštajima, da su se Joranumove pristalice probile do upravnih položaja.
<BR>&nbsp;&nbsp;&nbsp;&nbsp;&nbsp;Nije to, uopšte, bilo iznenađujuće. Ukoliko se to za bilo koji sektor moglo reći, za Dal se moglo reći da predstavlja Joranumovo uporište; pa ipak, Seldon je to smatrao uznemirujućim nagoveštajem napretka koji je demagogu pošlo za rukom da ostvari. Naloživši da mu spreme mikročip o tome, Seldon ga te večeri ponese sa sobom kući.
<BR>&nbsp;&nbsp;&nbsp;&nbsp;&nbsp;Kad Seldon uđe, Rajč podiže oči sa svog kompjutera, po svemu sudeći osetivši potrebu da objasni čime se bavi. "Pomažem mami na nekim referencijalnim spisima koji su joj potrebni", reče on.
<BR>&nbsp;&nbsp;&nbsp;&nbsp;&nbsp;"A šta je s tvojim obavezama?"
<BR>&nbsp;&nbsp;&nbsp;&nbsp;&nbsp;"Završio sam ih, tata. Sve sam već završio."
<BR>&nbsp;&nbsp;&nbsp;&nbsp;&nbsp;"Odlično... Pogledaj ovo." On pokaza Rajču čip, pre no što ga stavi u mikroprojektor.
<BR>&nbsp;&nbsp;&nbsp;&nbsp;&nbsp;Rajč na brzinu osmotri vest koja se pojavi pred njim i reče: "Da, poznato mi je."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Naravno. Obaveštavam se o svemu što se tiče Dala. Znaš, to je moj rodni sektor, i tako to."
<BR>&nbsp;&nbsp;&nbsp;&nbsp;&nbsp;"I, šta misliš o ovome?"
<BR>&nbsp;&nbsp;&nbsp;&nbsp;&nbsp;"Nisam iznenađen. A ti? Čitav Trantor odnosi se prema Dalu kao prema đubrištu. Zbog čega se, onda, ne bi poveli za Joranumovim gledištima?"
<BR>&nbsp;&nbsp;&nbsp;&nbsp;&nbsp;"A ti? Kako s tobom stoje stvari?"
<BR>&nbsp;&nbsp;&nbsp;&nbsp;&nbsp;"Pa..." Rajč zamišljeno iskrivi lice. "Moram priznati da mi se sviđa ponešto od onoga o čemu on govori. Kaže, na primer, da teži jednakosti svih ljudi. Šta u tome ima lošeg?"
<BR>&nbsp;&nbsp;&nbsp;&nbsp;&nbsp;"Ništa, naravno - pod uslovom da stvarno misli to što kaže. Da je iskren. Osim, ukoliko to samo ne koristi kao smicalicu da dobije glasove."
<BR>&nbsp;&nbsp;&nbsp;&nbsp;&nbsp;"Slažem se, tata, ali moguće je da većina Dala misli. Šta, ionako, možemo da izgubimo? Suprotno onome što kaže zakon, nema jednakosti za nas."
<BR>&nbsp;&nbsp;&nbsp;&nbsp;&nbsp;"Nije nimalo lako biti zakonodavac."
<BR>&nbsp;&nbsp;&nbsp;&nbsp;&nbsp;"Nije to nešto što bi te rashladilo, kada se na smrt znojiš."
<BR>&nbsp;&nbsp;&nbsp;&nbsp;&nbsp;Seldon pokuša da nešto na brzinu smisli. U stvari, razmišljao je sve vreme otkako je saznao za vest. "Rajče, nisi bio u Dalu još otkako smo te tvoja majka i ja odande odveli, je li tako?"
<BR>&nbsp;&nbsp;&nbsp;&nbsp;&nbsp;"Bio sam onda kada sam pošao sa tobom prilikom tvoje posete Dalu, pre pet godina."
<BR>&nbsp;&nbsp;&nbsp;&nbsp;&nbsp;"Da, da..." Seldon odmahnu rukom kao da želi da pokaže kako to nije ni od kakve važnosti. "Ali nisam to imao na umu. Odseli smo tada u jednom međusektorskom hotelu koji ni po čemu nije bio tipičan za Dal; pored toga, koliko se sećam, Dors ti nijednog trenutka nije dopustila da sam iziđeš na ulicu. Na kraju krajeva, imao si samo petnaest godina. Međutim, da li bi voleo da odeš u posetu Dalu sada, i to potpuno sam - sada, kad ti je već dvadeset godina?"
<BR>&nbsp;&nbsp;&nbsp;&nbsp;&nbsp;Rajč zagrokta. "Mama se s tim nikad ne bi složila."
<BR>&nbsp;&nbsp;&nbsp;&nbsp;&nbsp;"Ne kažem da mi se dopada mogućnost da se s njom oko toga porvem, ali, s druge strane, nisam ni nameram da je pitam za saglasnost. Pitam tebe: da li bi bio voljan da to učiniš za mene?"
<BR>&nbsp;&nbsp;&nbsp;&nbsp;&nbsp;"Iz čiste radoznalosti? Naravno! Voleo bih da pogledam kako sada tamo izgleda."
<BR>&nbsp;&nbsp;&nbsp;&nbsp;&nbsp;"Možeš li odvojiti malo vremena, s obzirom na svoje studije?"
<BR>&nbsp;&nbsp;&nbsp;&nbsp;&nbsp;"Naravno. Nikada još nisam izostao nedelju ili dve dana... Uostalom, možeš mi predavanja snimiti na traku, pa bih po povratku sve nadoknadio. Da, mogao bih izmoliti dozvolu da izostanem. Na kraju krajeva, moj stari predstavlja nešto ovde na univerzitetu - osim, tata, ukoliko te u međuvremenu nisu najurili."
<BR>&nbsp;&nbsp;&nbsp;&nbsp;&nbsp;"Još nisu. Ali ne mislim na tvoj odlazak tamo kao na puku zabavu."
<BR>&nbsp;&nbsp;&nbsp;&nbsp;&nbsp;"Bio bih iznenađen da je tako. Rekao bih, gotovo, da ti ni ne znaš šta je zabava. Iznenađen sam što ti je ta reč uopšte poznata."
<BR>&nbsp;&nbsp;&nbsp;&nbsp;&nbsp;"Ne budi bezobrazan. Kad se nađeš tamo, želim da se sretneš sa Laskinom Joranumom."
<BR>&nbsp;&nbsp;&nbsp;&nbsp;&nbsp;Rajč se ovog puta zaista iznenadi. "A kako da to izvedem? Nemam, čak, pojma ni gde da ga nađem."
<BR>&nbsp;&nbsp;&nbsp;&nbsp;&nbsp;"Naći ćeš ga u Dalu. Tražio je da se obrati Gradskom veću, povodom izbora svojih sledbenika. Ustanovićemo tačno kog će dana to biti i ti možeš poći nekoliko dana ranije."
<BR>&nbsp;&nbsp;&nbsp;&nbsp;&nbsp;"A kako, oče, da upriličim sastanak s njim? Ne verujem da mu se može tek tako banuti u kuću."
<BR>&nbsp;&nbsp;&nbsp;&nbsp;&nbsp;"Ne znam ni ja, ali prepuštam to tebi. Znao si kako da tako nešto izvedeš još kad ti je bilo dvanaest godina. Nadam se, što se toga tiče, da ti čula nisu otupila tokom ovih nekoliko godina."
<BR>&nbsp;&nbsp;&nbsp;&nbsp;&nbsp;Rajč se nasmeja. "Nadam se da nisu. Pa, pretpostavimo da se sretnem s njim. Šta onda?"
<BR>&nbsp;&nbsp;&nbsp;&nbsp;&nbsp;"Pa, otkrij sve što možeš. Šta stvarno smera. Šta zaista misli."
<BR>&nbsp;&nbsp;&nbsp;&nbsp;&nbsp;"Da li stvarno veruješ da će mi to reći?"
<BR>&nbsp;&nbsp;&nbsp;&nbsp;&nbsp;"Ne bih bio iznenađen ako bi to učinio. Ne zaboravi da umeš da uliješ poverenje, ti mala gnjido. A sada, hajde da o svemu popričamo."
<BR>&nbsp;&nbsp;&nbsp;&nbsp;&nbsp;I, popričali su. Nekoliko puta.
<BR>&nbsp;&nbsp;&nbsp;&nbsp;&nbsp;Seldonova razmišljanja unosila su nemir i u njega samog. Nije bio sasvim siguran kuda je sve to vodilo, ali se nije usuđivao da potraži savet od Juga Amarila ili od Demerzela ili od Dors (pogotovo ne od nje). Moguće je da bi ga sprečili. Moguće je da bi ga ubedili da mu zamisao ništa ne valja, a on nije želeo da u to bude ubeđen. Ono što je imao na umu činilo mu se kao jedini put do spasa i nije želeo da mu na tom putu stavljaju prepreke.
<BR>&nbsp;&nbsp;&nbsp;&nbsp;&nbsp;Ali da li je taj put uopšte postojao? Seldonu se činilo da je Rajč jedini kome bi moglo poći za rukom da zadobije Joranumovo poverenje; ali da li je Rajč bio prava alatka da se taj naum ostvari? Bio je Dalit i gajio je naklonost prema Joranumu. I, stoga, koliko je daleko Seldon mogao ići u svom poverenju u njega?
<BR>&nbsp;&nbsp;&nbsp;&nbsp;&nbsp;Užas! Rajč mu je bio sin - i Seldon nikada do tada nije imao razloga da u njega posumnja.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
