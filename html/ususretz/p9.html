<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Pošto su dvojica političara zamakla za vrata, Rajč pogleda prema Hariju i prstima zagladi brkove. Svaki put je uživao u tome da to čini. Neki od mušakaraca u Strilinškom sektoru takođe su nosili brkove, ali su to, mahom, bile tanke, prezrenja vredne stvarčice neodređene boje - tanke i prezrenja vredne čak i kada su se crnile. Većina muškarava, međutim, nije ih nosila, otkrivajući gornje usne i, pomalo, delujući kao da su nagi. Ni Seldon ih, na primer, nije nosio, ali to je kod njega bilo u redu. S obzirom na boju njegove kose, brkovi bi mu stajali kao da ih je prilepio radi prerušavanja.
<BR>&nbsp;&nbsp;&nbsp;&nbsp;&nbsp;Rajč je pažljivo posmatrao Seldona, čekajući da se vrati iz zabludelih misli, a onda ga odjednom izdade strpljenje.
<BR>&nbsp;&nbsp;&nbsp;&nbsp;&nbsp;"Oče!" pozva ga on.
<BR>&nbsp;&nbsp;&nbsp;&nbsp;&nbsp;Seldon podiže pogled. "Da?" Rajču se na trenutak učini da se pomeo što je tako naglo prekinut u razmišljanju.
<BR>&nbsp;&nbsp;&nbsp;&nbsp;&nbsp;"Mislim da nije bilo u redu što si pristao da se vidiš sa ta dva čoveka", reče Rajč.
<BR>&nbsp;&nbsp;&nbsp;&nbsp;&nbsp;"Oh! A zbog čega?"
<BR>&nbsp;&nbsp;&nbsp;&nbsp;&nbsp;"Pa, onaj mršavi, kako li se zvaše, jeste tip koga si uvalio u nevolje tamo na poljani. Siguran sam da mu se to nije nimalo dopalo."
<BR>&nbsp;&nbsp;&nbsp;&nbsp;&nbsp;"Ali izvinio se."
<BR>&nbsp;&nbsp;&nbsp;&nbsp;&nbsp;"Siguran sam da nije bio iskren. Ali, što se tiče onog drugog momka, Joranuma - taj bi zaista mogao biti opasan. Šta ako su nosili oružje?"
<BR>&nbsp;&nbsp;&nbsp;&nbsp;&nbsp;"Šta? Ovde, na univerzitetu? U mojoj kancelariji? Naravno da nisu. Ovo nije Biliboton. Pored toga, čak i da su nešto pokušali, sredio bih ih obojicu. Bez poteškoća."
<BR>&nbsp;&nbsp;&nbsp;&nbsp;&nbsp;"Ne znam, zaista", odvrati Rajč sumnjičavo. "Postaješ..."
<BR>&nbsp;&nbsp;&nbsp;&nbsp;&nbsp;"Nemoj samo to glasno da izgovoriš, ti nezahvalno čudovište", prekide ga Seldon, prekorno mu zapretivši prstom. "Ponašaš se kao tvoja majka, a meni je već dosta što to i od nje slušam. Ne postajem star - odnosno, u najmanju ruku, nisam toliko star. Povrh svega, i ti si bio tu i umešan si u borilačkim veštinama bar koliko i ja."
<BR>&nbsp;&nbsp;&nbsp;&nbsp;&nbsp;Rajč napući nos. "Te ti veštine mlogo ne pomažu." (Tu nije bilo pomoći. Čuvši sebe kako govori, Rajč je toga bio svestan: čak i osam godina pošto se izvukao iz močvarišta Dala, i dalje bi povremeno skliznuo u dalski način govora, koji ga je, neizbežno, predstavljao kao pripadnika niže klase. A bio je i niska rasta, do te mere da se ponekad, čak, osećao zakržljalim... Ali, pri svemu tome, imao je brkove i nikom ne bi dozvolio da se dvaput o njega očeše.)
<BR>&nbsp;&nbsp;&nbsp;&nbsp;&nbsp;"Šta nameravaš da preduzmeš u vezi sa tim Joranumom?" upita on.
<BR>&nbsp;&nbsp;&nbsp;&nbsp;&nbsp;"Za sada, ništa."
<BR>&nbsp;&nbsp;&nbsp;&nbsp;&nbsp;"Pa, vidi, oče... Gledao sam tog Joranuma na trantorviziji već nekoliko puta. Čak sam neke njegove govore i snimio na holotrake... Svi toliko pričaju o njemu, da sam poželeo da čujem šta on to ima da kaže. I, da znaš, čini mi se da u tome ima nekakvog smisla. Ne dopada mi se i ne verujem mu, ali ima nekog smisla u onome što govori. On želi da svi sektori imaju podjednaka prava i podjednake mogućnosti - i u tome, je li, nema ničeg lošeg?"
<BR>&nbsp;&nbsp;&nbsp;&nbsp;&nbsp;"Tako je. Sva civilizovana ljudska bića misle tako."
<BR>&nbsp;&nbsp;&nbsp;&nbsp;&nbsp;"Pa zbog čega onda nije tako? Da li i car misli tako? Ili Demerzel?"
<BR>&nbsp;&nbsp;&nbsp;&nbsp;&nbsp;"Car i njegov prvi ministar moraju misliti o dobrobiti čitavog Carstva... i nisu u mogućnosti da svu svoju pažnju usredsrede isključivo na Trantor. Lako je Joranumu da govori o jednakosti: on nema nikakvih odgovornosti. Da je u položaju da vlada, lako bi ustanovio da mu se svi napori brzo rasplinjuju u Carstvu od dvadeset pet miliona planeta. I ne samo to: na poteškoće bi naišao i u svakom od pojedinačnih sektora. Svaki od njih želi još više jednakosti za sebe - ali ne i za druge... Reci mi, Rajče, misliš li da bi Joranumu trebalo pružiti priliku da upravlja Carstvom, naprosto da bi pokazao šta može da učini?"
<BR>&nbsp;&nbsp;&nbsp;&nbsp;&nbsp;Rajč sleže rmenima. "Ne znam. I sam se to pitam... Ali kada bi pokušao nešto protiv tebe, ščepao bih ga za gušu pre nego što bi se i mrdnuo!"
<BR>&nbsp;&nbsp;&nbsp;&nbsp;&nbsp;"Tvoja odanost meni, znači, u tom slučaju, prevazilazi tvoju odanost Carstvu."
<BR>&nbsp;&nbsp;&nbsp;&nbsp;&nbsp;"Razume se. Ti si mi otac."
<BR>&nbsp;&nbsp;&nbsp;&nbsp;&nbsp;Seldon se zagleda u Rajča s puno ljubavi, ali, ipak, iza tog pogleda javi se i tračak sumnje. Koliko je Joranum u stanju da dogura sa svojim gotovo hipnotičkim moćima?
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
