<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;"Pogledaj tamo, Stetine", reče stariji od dvojice ljudi koji su krenuli u večernju šetnju jednom od stambenih četvrti u blizini Strilinga. Stariji čovek pokaza na gomile raznih otpadaka koje su odbacili vozači kola ili neobazirni pešaci, rasutih posvuda pored trotoara. "U starim danima", nastavi Seldon, "ovakvo smeće naprosto nije bilo moguće videti. Policajci su budno pazili, a opštinska čistačka služba, radeći danonoćno, držala je u savršenom redu sva javna mesta. Međutim, najvažnije od svega je to da nikom ni na pamet ne bi palo da svoje đubre istovaruje gde stigne. Trantor nam je bio dom i bili smo ponosni na njega. A sada..." Seldon tužno zavrte glavom, ispunjen čemerom, i uzdahnu. "A sada..." On naglo zastade.
<BR>&nbsp;&nbsp;&nbsp;&nbsp;&nbsp;"Hej ti, mladiću!" viknu Seldon za jednim neuredno odevenim momčićem koji se trenutak pre toga mimoišao s njima, idući u suprotnom smeru. Upravo je s uživanjem nešto žvakao, odbacivši omot na tle, jedva ga i pogledavši. "Smesta to podigni i stavi u korpu za otpatke", ukori ga Seldon, dok ga je dečak mrzovoljno posmatrao.
<BR>&nbsp;&nbsp;&nbsp;&nbsp;&nbsp;"Podigni to sam", zareža momčić, okrenu se i ode.
<BR>&nbsp;&nbsp;&nbsp;&nbsp;&nbsp;"Još jedan znak, profesore Seldon, potpunog društvenog rasula, baš kao što je vaša psihoistorija predskazala", primeti Palver.
<BR>&nbsp;&nbsp;&nbsp;&nbsp;&nbsp;"Tako je, Stetine. Svuda oko nas Carstvo se raspada, deo po deo. U stvari, već je zbrisano - i nema nam povratka. Bezvoljnost, razaranja, pohlepa - sve je to imalo udela u propasti nekad slavnog Carstva. I šta smo dobili umesto toga? Zbog čega..."
<BR>&nbsp;&nbsp;&nbsp;&nbsp;&nbsp;Pri pogledu na Palverovo lice, Seldon zastade. Činilo se kao da mladi čovek nešto napeto osluškuje - ali ne Seldonov glas. Glava mu je bila povijena na jednu stranu i lice mu je imalo poluodsutan izgled. Činilo se kao da se napreže da čuje nešto što nije bilo dostupno nikom do njemu samom.
<BR>&nbsp;&nbsp;&nbsp;&nbsp;&nbsp;Odjednom, on odstupi za korak ili dva i, brzo se obazrevši oko sebe, ščepa Seldona za ruku. "Hari, brzo, moramo se izgubiti odavde. Dolaze..." I trenutak potom, tišinu večeri naruši oštar bat koraka koji su se brzo približavali. Seldon i Palver krenuše unazad, ali bilo je prekasno; grupa napadača već se stvorila kraj njih. Ovog puta, međutim, Hari Seldon bio je spreman: istog časa stade vitlati štapom, opisujući širok krug oko sebe i Palvera. Na to se, međutim, troje napadača - dva mladića i jedna devojka, sve troje u ranim mladim godinama - samo nasmejaše.
<BR>&nbsp;&nbsp;&nbsp;&nbsp;&nbsp;"Znači, matori, nisi baš voljan da nam olakšaš posao?" frknu jedan od mladića, po svemu sudeći vođa grupe. "Vodi računa, moji drugari i ja sredićemo te za nekoliko sekundi. Evo..." Trenutak potom, vođa napadaća već je ležao na tlu, žrtva savršeno izvedenog borilačkog udarca u trbuh. Dvoje preostalih siledžija istog časa se pognuše, pripravni da krenu u napad. Ali Palver je bio brži. Padoše i njih dvoje, pre no što su dospeli da shvate šta im se desilo.
<BR>&nbsp;&nbsp;&nbsp;&nbsp;&nbsp;I sve je bilo gotovo - pre no što je stvarno i započelo. Seldon je stajao po strani, čvrsto oslonjen na štap, sav uzdrhtao pri pomisli da je, još jednom, za dlaku izbegao opasnost. Pomalo dahćući od uloženog napora, Palver je vladao situacijom. Troje napadača nemoćno je ležalo na pustom pločniku pod sve mračnijom kupolom.
<BR>&nbsp;&nbsp;&nbsp;&nbsp;&nbsp;"Hajdete, sklonimo se odavde što pre!" požuri ga Palver ponovo, s tim što ovog puta na vidiku nije bilo nijednog napadača.
<BR>&nbsp;&nbsp;&nbsp;&nbsp;&nbsp;"Stetine, ne možemo tek tako da odemo", usprotivi se Seldon, pokazujući prema onesvešćenim napadačima. "Pa, još su deca! Možda i umiru. Kako možemo tek tako otići? Nije čovečno - baš tako - a ja sam sve ove godine radio za dobrobit čovečanstva." Seldon lupi štapom o pločnik kao da bi da osnaži svoje reči, a oči mu zablistaše neobičnim sjajem.
<BR>&nbsp;&nbsp;&nbsp;&nbsp;&nbsp;"Koješta", prasnu Palver. "Ono što je nečovečno jeste način na koji se te siledžije ustremljuju na mirne građane poput vas. Mislite li da bi ma i na trenutak hajali šta će biti s vama? Ni časka ne bi oklevali da vam zariju nož u stomak, kako bi vam oduzeli i poslednji kredit! Brzo će se već povratiti i povući se da oližu rane. Ili će ih neko naći i pozvati policiju.
<BR>&nbsp;&nbsp;&nbsp;&nbsp;&nbsp;Ali, Hari, morate razmisliti. Posle onoga što vam se poslednji put dogodilo, suočeni ste s mogućnošću da sve izgubite ako vas povežu sa još jednom tučom. Molim vas, Hari, moramo što pre odavde!" On ščepa Seldona za ruku i ovaj se, bacivši poslednji pogled iza sebe, predade mladićevom vođstvu.
<BR>&nbsp;&nbsp;&nbsp;&nbsp;&nbsp;I dok je topot Seldonovih i Palverovih koraka, koji su se brzo udaljavali, zamirao u daljini, jedna prilika iziđe iz zaklona, iza grupe drveća iza kojih se skrivala. Prigušeno se nasmejavši, buljooki momčić promumla sebi samom: "Ti'š me, baš, profo, učiti šta je dobro, a šta loše!" Posle toga, okrenuvši se, on pođe da pozove policiju.
</P></TD></TR></TABLE>
<P class="next">
<A HREF=p107.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
