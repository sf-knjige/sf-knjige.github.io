<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Bio je to divan dan, ni preveć topao ni preterano svež, ni odviše sunčan ni previše oblačan. Premda su se sredstva za održavanje grada veoma istanjila još pre mnogo godina, nekoliko zaostalih dugovečnih biljaka svrstanih kraj stepeništa koje je vodilo u galaktičku biblioteku uspevalo je da, sa svoje strane, doprinese blaženosti jutra. (Ispred biblioteke, koja je izgrađena u klasičnom antičkom stilu, prostiralo se prostrano stepenište, jedno od najvećih u čitavom Carstvu, ustupajući prvenstvo samo stepeništu koje je vodilo u carsku palatu. Većina posetilaca, međutim, više je volela da koristi kosinu pored stepeništa.) Seldon oseti kako mu raspoloženje raste; velike nade vezivao je za taj dan.
<BR>&nbsp;&nbsp;&nbsp;&nbsp;&nbsp;Pošto su nedavne optužbe protiv njega i Stetina povučene, Seldon se osećao kao preporođen. Premda je ono kroz šta su prošli predstavljalo bolno iskustvo, sama činjenica da se sve odigralo pred očima javnosti silno je unapredila Seldonovu stvar. Sudija Tejan Popjens Lih, koja je smatrana jednim od najuticajnijih, ako ne baš i najuticajnijim sudijom na Trantoru, bila je veoma rečita u iznošenju svog mišljenja koje je obelodanila dan posle veoma emotivnog svedočenja Riala Nevasa.
<BR>&nbsp;&nbsp;&nbsp;&nbsp;&nbsp;"Pošto smo stigli do takve raskrsnice u našem 'civilizovanom društvu'", započe ona tiradu iz svoje sudijske naslonjače, "kada je saslušanje jednog čoveka kao što je profesor Seldon trebalo da predstavlja poniženje, zlostavljanje i zasipanje lažima ljudi njegovih vrednosti, naprosto zbog onoga što jesu i za šta se zalažu, možemo zaista smatrati da su za naše Carstvo nastali mračni dani. Priznajem da sam, i sama, u početku, bila spremna da tome podlegnem. 'Zbog čega profesor Seldon ne bi pribegao nečem sličnom', razmišljala sam, 'naprosto u pokušaju da osnaži svoja predviđanja?' Ali, kao što se moglo videti, uopšte nisam bila u pravu." Sudija se pri tom namršti, a plavičasto rumenilo skliznu joj niz vrat i zahvati obraze. "Jer profesoru Seldonu pripisala sam pobude ponikle u ovom našem društvu - društvu u kome su poštenje, pristojnost i dobra volja na izdisaju, društvu u kome, po svemu sudeći, naprosto da bi preživeo, čovek mora pribeći nepoštenju i obmanama.
<BR>&nbsp;&nbsp;&nbsp;&nbsp;&nbsp;Do koje smo se mere, samo, udaljili od svojih osnovnih načela! Ipak, dragi građani Trantora, ovog smo puta imali sreće. Dužni smo zahvalnost profesoru Seldonu što nam je ukazao na našu pravu prirodu; uzmimo ovaj primer kao pouku i borimo se ubuduće odlučno protiv onoga na čemu se temelje najniže ljudske strasti."
<BR>&nbsp;&nbsp;&nbsp;&nbsp;&nbsp;Posle saslušanja, Seldonu je stigla holočestitka i od samog cara. U čestitki je, pored ostalog, izrazio nadu da će čitav događaj biti Seldonu od pomoći da nađe nova sredstva za svoja istraživanja.
<BR>&nbsp;&nbsp;&nbsp;&nbsp;&nbsp;Dok se uspinjao kosinom prema ulazu u biblioteku, Seldon je razmišljao o trenutnom stanju svog projekta. Njegov dobar prijatelj - bivši glavni bibliotekar Las Zenov - u međuvremenu se povukao. Sve vreme, dok je držao položaj glavnog bibliotekara, Zenov je svim silama podržavao Seldona i njegov rad, mada su mu, na žalost, ruke prečesto bile vezane stavom bibliotečkog Veća. Ipak, uveravao je on Seldona, novi, dobrodušni glavni bibliotekar, Trima Akarnio, bio je naprednih shvatanja kao i on sam, a, što je još važnije, imao je podršku raznih grupa u Veću.
<BR>&nbsp;&nbsp;&nbsp;&nbsp;&nbsp;"Hari, prijatelju moj", rekao je Zenov pre no što je napustio Trantor, da bi se vratio na svoj rodni svet, Venkori, "Akarnio je dobar, dubokouman i širok čovek. Siguran sam da će, kao i ja, dati sve od sebe da ti pomogne na tvom projektu. Ostavio sam mu sve podatke o tebi i tvojoj enciklopediji; uveren sam da će ga oduševiti njen značaj i doprinos koji predstavlja za čovečanstvo. Vodi računa o sebi, dragi prijatelju - sećaću te se uvek sa najlepšim osećanjima."
<BR>&nbsp;&nbsp;&nbsp;&nbsp;&nbsp;I tako, danas je Hari Seldon trebalo da se prvi put susretne sa novim glavnim bibliotekarom. Obodrila su ga uveravanja Lasa Zenova i iz sveg srca je želeo da sa tim novim čovekom podeli planove o budućnosti projekta i enciklopedije.
<BR>&nbsp;&nbsp;&nbsp;&nbsp;&nbsp;Trima Akarnio ustade kada je Hari ušao u kancelariju glavnog bibliotekara. Već je uneo nešto svog na to mesto; dok je Zenov svaki kutak prostorije ispunio holodiskovima i drugim materijalom iz gotovo svih sektora na Trantoru i dok je mnoštvo viziglobusa, predstavljajući različite svetove Carstva, lebdelo posvuda unaokolo, Akarnio je uklonio sve te stvari koje je Zenov sa toliko ljubavi voleo da dotiče vlastitim prstima. Čitav jedan zid sada je zauzimao veliki holoekran, na kome je, pomisli Seldon, Akarnio mogao pogledati bilo kakav izveštaj ili potražiti bilo kakav podatak.
<BR>&nbsp;&nbsp;&nbsp;&nbsp;&nbsp;Akarnio je bio onizak i zdepast, sa blago iskošenim pogledom - usled jedne neuspele intervencije na rožnjači još u detinjstvu - koji je ukazivao na izuzetnu bistrinu i stvarao utisak o punoj svesti o svemu što se, u svakom trenutku, oko njega dešavalo.
<BR>&nbsp;&nbsp;&nbsp;&nbsp;&nbsp;"Gle, gle. Profesor Seldon. Uđite. Sedite." Akarnio pokaza rukom na naslonjaču sa visokim naslonom koja se nalazila ispred radnog stola za kojim je sedeo. "Kakva slučajnost, pomislio sam, da ste zatražili da se nađemo. I sam sam nameravao da stupim u vezu s vama čim se ovde smestim."
<BR>&nbsp;&nbsp;&nbsp;&nbsp;&nbsp;Seldon učtivo klimnu glavom, zadovoljan što čuje da je glavni bibliotekar smatrao da treba da da prvenstvo susretu s njim u grozničavim prvim danima po preuzimanju dužnosti.
<BR>&nbsp;&nbsp;&nbsp;&nbsp;&nbsp;"Ali, pre svega, profesore, molim vas da mi objasnite zbog čega ste želeli da se vidite sa mnom, pre nego što pređemo na moje, siguran sam, mnogo prozaičnije brige."
<BR>&nbsp;&nbsp;&nbsp;&nbsp;&nbsp;Seldon pročisti grlo i naže se prema svom domaćinu. "Glavni bibliotekaru, siguran sam da vam je Las Zenov pričao o mom radu ovde i o mojoj zamisli o galaktičkoj enciklopediji. Las je za nju bio izuzetno zagrejan i od velike pomoći, obezbedivši mi, posebno, radne prostorije ovde i slobodan pristup svim prebogatim bibliotečkim fondovima. U stvari, moram reći, on je bio taj koji je pronašao budući dom encisklopedijskog projekta, jednu planetu na samom rubu Spoljnjih svetova, Terminus.
<BR>&nbsp;&nbsp;&nbsp;&nbsp;&nbsp;Postoji, međutim, još nešto što ni Las Zenov nije bio u stanju da mi obezbedi. Kako se ne bi zaostajalo u radu na projektu, neophodno bi bilo da i izvestan broj mojih saradnika takođe ima ovde radni prostor, kao i neograničen pristup fondovima biblioteke. Izuzetan je poduhvat već samo odabiranje informacija koje će, potom, biti kopirane i prebačene na Terminus, kako bi tamo bilo moguće početi sa pravim radom na uobličavanju Enciklopedije Galaktike.
<BR>&nbsp;&nbsp;&nbsp;&nbsp;&nbsp;Las, kao što vam je bez sumnje poznato, nije bio naročito omiljen među članovima Veća - što sa vama nije slučaj. I stoga vas pitam, glavni bibliotekaru: da li biste se postarali oko toga da moji saradnici dobiju sva radna prava ovde u biblioteci, kako bismo mogli nesmetano nastaviti sa svojim istraživanjima?"
<BR>&nbsp;&nbsp;&nbsp;&nbsp;&nbsp;Hari Seldon zastade, gotovo bez daha. Bio je ubeđen da će njegove reči, koje je bezbroj puta ponovio u sebi prethodne noći, izazvati željeni utisak. Čekao je, pun poverenja, na Akarniov odgovor.
<BR>&nbsp;&nbsp;&nbsp;&nbsp;&nbsp;"Profesore Seldon", započe Akarnio, a Seldonov osmeh, pun lepih nada, naglo iščeze. Bilo je nečeg u Akarniovom glasu što Seldon nije očekivao. "Moj cenjeni prethodnik upoznao me je - do najsitnijih pojedinosti - sa vašim radom ovde u biblioteci. Bio je vatreni zagovornik vaših istraživanja, kao i zamisli da vam se vaši saradnici pridruže ovde. To je, profesore Seldon, i sa mnom bio slučaj" - Akarnio zastade, a Seldon se oštro zagleda u njega - "u početku. Bio sam pripravan da sazovem poseban sastanak Veća, na kome bi se donela odluka da se izdvoji veći broj radnih prostorija za vas i vaše enciklopediste. Ali, profesore Seldon, sve se to u međuvremenu izmenilo."
<BR>&nbsp;&nbsp;&nbsp;&nbsp;&nbsp;"Izmenilo! Zbog čega?"
<BR>&nbsp;&nbsp;&nbsp;&nbsp;&nbsp;"Profesore Seldon, upravo je okončan, možda do sada najčuveniji, slučaj napada i premlaćivanja u kome ste vi imali glavnu ulogu."
<BR>&nbsp;&nbsp;&nbsp;&nbsp;&nbsp;"Ali sve optužbe su povučene!" upade Seldon. "Neće biti nikakvog suđenja."
<BR>&nbsp;&nbsp;&nbsp;&nbsp;&nbsp;"Bez obzira na to, profesore, vaše nedavno predstavljanje u javnosti utisnulo je na vas - kako da se izrazim? - neosporan pečat osobe sumnjivog ugleda. Naravno, povučene su sve optužbe. Ali da bi se to postiglo, vaše ime, vaša prošlost, vaša uverenja i vaš rad morali su biti zazvani pred oči čitavog Carstva. I uprkos tome što vas je jedan napredni, dobromisleći sudija proglasio besprekornim, šta ćemo sa milionima - možda i milijardama - običnih građana koji vas ne doživljavaju kao pionira, kao psihoistoričara čija je težnja da očuva slavu naše civilizacije, već zlogukog ludaka koji predskazuje potpunu propast našeg velikog i moćnog Carstva?
<BR>&nbsp;&nbsp;&nbsp;&nbsp;&nbsp;Vi, samom prirodom svog rada, ugrožavate suštinsko tkivo Carstva. Nemam, pri tom, u vidu prostrano, bezimeno, bezlično, monolitno Carstvo. Ne, govorim o njegovom srcu i duši - o njegovim ljudima. Kada im govorite da Carstvo propada, govorite im, zapravo, da oni propadaju. A sa tim, dragi moj profesore, obični građani naprosto nisu u stanju da se suoče.
<BR>&nbsp;&nbsp;&nbsp;&nbsp;&nbsp;Želeli vi to ili ne, Seldone, postali ste predmet sveopšte poruge; neko kome se svi smeju i koga ismevaju."
<BR>&nbsp;&nbsp;&nbsp;&nbsp;&nbsp;"Izvinite, ali već godinama sam, u izvesnim krugovima, predmet poruge."
<BR>&nbsp;&nbsp;&nbsp;&nbsp;&nbsp;"Tako je, ali to je bio slučaj samo s izvesnim krugovima. Međutim, poslednji incident - uključujući i javnost pred čijim se očima sve to odigravalo - izložio vas je podsmehu ne samo ovde na Trantoru, već i na svim svetovima. Shodno tome, profesore, ako vam ovde obezbedimo mogućnosti za rad, to znači da i mi, galaktička biblioteka, makar prećutno dajemo podršku vašem radu; i, dalje, što iz toga sasvim prirodno proizilazi, mi, biblioteka, takođe na svim svetovima postajemo predmet podsmeha. I bez obzira na to koliko ja lično čvrsto verujem u vaše teorije i vašu enciklopediju, kao glavni bibliotekar galaktičke biblioteke ovde na Trantoru, moram pre svega imati u vidu interese biblioteke.
<BR>&nbsp;&nbsp;&nbsp;&nbsp;&nbsp;I stoga, profesore Seldon, vaš zahtev da ovamo dovedete i svoje saradnike - odbija se."
<BR>&nbsp;&nbsp;&nbsp;&nbsp;&nbsp;Hari Seldon utonu u naslonjaču, kao munjom ošinut.
<BR>&nbsp;&nbsp;&nbsp;&nbsp;&nbsp;"Pored toga", nastavi Akarnio, "moram vam reći da vam se privremeno, na dve nedelje, ukidaju sve povlastice koje imate ovde u biblioteci - što stupa na snagu odmah. Veće je održalo onaj sastanak i donelo takvu odluku. Kroz dve nedelje, obavestićemo vas da li će - ili, možda, neće - naša saradnja biti sasvim okončana."
<BR>&nbsp;&nbsp;&nbsp;&nbsp;&nbsp;Akarnio zastade i, polažući dlanove na svoj uglačani, besprekorno čist sto, ustade. "To je sve, profesore Seldon - za sada."
<BR>&nbsp;&nbsp;&nbsp;&nbsp;&nbsp;Hari Seldon takođe ustade, premda njegove kretnje nisu bile ni tako lagane, ni tako brze kao Akarniove.
<BR>&nbsp;&nbsp;&nbsp;&nbsp;&nbsp;"Da li biste mi dozvolili da se lično obratim Veću?" upita Seldon. "Možda, ako bi mi se pružila prilika da im objasnim kolika je važnost psihoistorije, kao i enciklopedije..."
<BR>&nbsp;&nbsp;&nbsp;&nbsp;&nbsp;"Bojim se, profesore, da to nije moguće", odvrati Akarnio blago, i Seldonu se za časak učini da je u odblesku njegovih očiju prepoznao čoveka o kome mu je pričao Las Zenov. Ali isto tako brzo, on ustupi mesto hladnom birokrati koji ljubazno isprati svog gosta do vrata.
<BR>&nbsp;&nbsp;&nbsp;&nbsp;&nbsp;I dok su se vrata otvarala, Akarnio ga podseti: "Dve nedelje, profesore Seldon. Samo još dve nedelje." Hari iziđe i uputi se ka svom skiteru, dok se vrata za njim bešumno zatvoriše.
<BR>&nbsp;&nbsp;&nbsp;&nbsp;&nbsp;Šta sada da radim? upita se Seldon neutešno. Je li ovo kraj mog poduhvata?
</P></TD></TR></TABLE>
<P class="next">
<A HREF=p109.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
