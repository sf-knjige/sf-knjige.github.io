<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Hari Seldon ušeta u galaktičku biblioteku (pomalo hramajući, što mu se sve češće dešavalo u poslednje vreme) i uputi se prema nizu skitera, malih vozila koja su posetioce prebacivala duž beskonačnih hodnika ogromnog zdanja.
<BR>&nbsp;&nbsp;&nbsp;&nbsp;&nbsp;Zaustavi se, međutim, ugledavši tri čoveka kako sede u jednom od galaktografskih udubljenja, sa galaktografom koji je čitavu Galaksiju prikazivao u trodimenzionoj projekciji, zajedno sa mnoštvom svetova, poput glavica čioda, što su lagano kružili oko njenog jezgra.
<BR>&nbsp;&nbsp;&nbsp;&nbsp;&nbsp;Sa mesta na kome je stajao, Seldon je mogao videti graničnu provinciju Anakreon, predstavljenu svetlucavom crvenkastom bojom. Zarubljivala je sam obod Galaksije i zahvatala priličan prostor, ali sa veoma malim brojem zvezda. Anakreon se nije isticao ni svojim bogatstvom ni svojom kulturom; ono po čemu je bio upadljiv, bila je njegova udaljenost od Trantora: deset hiljada parseka.
<BR>&nbsp;&nbsp;&nbsp;&nbsp;&nbsp;Podstaknut unutrašnjim porivom, Seldon zauze mesto za kompjuterom smeštenim na jednoj konzoli, u neposrednoj blizini trojice ljudi, i stade nasumce prebirati po njemu, upustivši se u traganje za koje je bio siguran da će, možda, beskonačno potrajati. Instikt mu je govorio da takva snažna zainteresovanost za Anakreon mora da je bila političke naravi - njegov položaj u Galaksiji činio ga je jednim od najmanje sigurnih uporišta sadašnjeg imperijalnog režima. Oči su mu bile prikovane za ekran, ali su mu uši ostale otvorene za razgovor koji se vodio u njegovoj neposrednoj blizini. Čovek baš nije često u prilici da u biblioteci čuje neki politički razgovor. Zapravo, tu ih uopšte nije trebalo ni voditi.
<BR>&nbsp;&nbsp;&nbsp;&nbsp;&nbsp;Seldon nije poznavao nijednog od te trojice, što nije bilo sasvim iznenađujuće. Bilo je nekoliko stalnih posetilaca biblioteke i Seldon je većinu znao iz viđenja - sa ponekim od njih je, čak, i razmenio po nekoliko reči - ali biblioteka je bila otvorena za sve građane. Nisu se tražile nikakve posebne kvalifikacije. Bilo je dovoljno ući i koristiti se njenim uslugama. (Samo nakratko, razume se. Samo je nekolicini, poput Seldona, bilo dozvoljeno da u njoj 'postave tezgu'. Seldon je bio jedan od retkih kojima na upotrebu dodeljena posebna privatna odaja, s ključem, zajedno sa neograničenom upotrebom svega čime je biblioteka raspolagala).
<BR>&nbsp;&nbsp;&nbsp;&nbsp;&nbsp;Jedan od trojice ljudi (Seldon ga je, iz očevidnog razloga, u sebi nazvao Kljunar) govorio je tihim, užurbanim glasom.
<BR>&nbsp;&nbsp;&nbsp;&nbsp;&nbsp;"Odustanimo", reče on. "Odustanimo. Već nas ionako grdno koštaju pokušaji da očuvamo stanje kakvo jeste, pa čak i u tom slučaju biće takvo samo dok su oni tamo. Ne mogu tamo ostati zauvek, a, čim se povuku, stvari će opet postati onakve kakve su i ranije bile."
<BR>&nbsp;&nbsp;&nbsp;&nbsp;&nbsp;Seldonu je bilo poznato o čemu razgovaraju. Vest je stigla preko trantorvizije pre samo tri dana: imperijalna vlada odlučila se na demonstraciju sile, kako bi buntovnog guvernera Anakreona privela razumu. Seldonu je njegova psihoistorijska analiza već pokazala da je takav vladin potez sasvim beskoristan, ali od časa kada su se osećanja uspalila, vlada više ništa nije bila spremna da sluša. Seldon se jedva vidljivo, mrgodno nasmeši, slušajući kako Kljunar tvrdi isto ono što je i on sam govorio - a reči mladog čoveka nisu se temeljile ni na kakvom saznanju koje je pružala psihoistorija.
<BR>&nbsp;&nbsp;&nbsp;&nbsp;&nbsp;Kljunar nastavi. "Ako Anakreon ostavimo na miru - šta možemo izgubiti? Biće i dalje tamo gde se oduvek nalazio, na samom rubu Carstva. Ne može se, zar ne, tek tako pokrenuti i otići u Andromedu? Prema tome, moraće da i dalje trguje s nama i život će se nastaviti. Kakva je razlika da li priznaju cara ili ne priznaju? Naprosto, nikad nećete biti u stanju da uočite ikakvu razliku."
<BR>&nbsp;&nbsp;&nbsp;&nbsp;&nbsp;Odgovori mu drugi čovek, koga je Seldon, iz još očiglednijih razloga, u sebi nazvao Ćelavko. "Osim što se čitava ta stvar ne zbiva u praznom prostoru. Ako se Anakreon otcepi, slediće ga i druge granične provincije. I Carstvo će se raspasti."
<BR>&nbsp;&nbsp;&nbsp;&nbsp;&nbsp;"Pa šta?" procedi Kljunar vatreno. "Ionako nije više sposobno da dejstvuje. Preveliko je. Neka pusti da se rubne provincije odvoje, a ono, ako je još u stanju, neka se pobrine za sebe. Unutrašnji svetovi mogu na taj način postati samo jači i steći veće izglede. Nije neophodno da granična područja budu za nas vezana politički; dovoljno je da budu vezana ekonomski."
<BR>&nbsp;&nbsp;&nbsp;&nbsp;&nbsp;Sada se oglasi i treći (Rumenko). "Voleo bih da ste u pravu, ali bojim se, nema ništa od svega toga. Ako granična područja uspostave nezavisnost, prva stvar koju će učiniti biće da povećaju moć na račun svojih suseda. Izbiće sukobi i ratovi na sve strane i svaki od guvernera u potaji će se nadati da će, na kraju, postati car. Biće to kao u ona stara vremena - pre nego što je nastala Kraljevina Trantor - mračno doba koje će, možda, potrajati hiljadama godina."
<BR>&nbsp;&nbsp;&nbsp;&nbsp;&nbsp;"Ipak, neće valjda biti baš toliko rđavo", oglasi se ponovo Ćelavko. "Moguće je da će se Carstvo raspasti, ali će se i brzo oporaviti - čim ljudi shvate da im raspad donosi osiromašenje i ratove. Osvrnuće se unazad, prema zlatnim danima Carstva, i sve će ponovo biti kako treba. Znate, mi nismo baš varvari. Već ćemo pronaći put."
<BR>&nbsp;&nbsp;&nbsp;&nbsp;&nbsp;"Bezuslovno", složi se Kljunar. "Prisetimo se, samo, da se Carstvo tokom istorije suočavalo sa bezbrojnim krizama i da se uvek iznova izvlačilo."
<BR>&nbsp;&nbsp;&nbsp;&nbsp;&nbsp;Ali Rumenko samo zavrte glavom. "Ovo nije jedna od tih kriza", reče on. "Ovo je nešto mnogo gore. Carstvo propada već nekoliko pokolenja. Deset huntinih godina uništilo je ekonomiju, a posle pada hunte i uspeća na tron novog cara Carstvo je nastavilo da slabi - do te mere da guverneri graničnih svetova ne moraju više ni prstom da mrdnu: Carstvo će se urušiti pod vlastitom težinom."
<BR>&nbsp;&nbsp;&nbsp;&nbsp;&nbsp;"A zakletva odanosti caru..." započe Kljunar.
<BR>&nbsp;&nbsp;&nbsp;&nbsp;&nbsp;"Kakva zakletva?" prekide ga Rumenko. "Godinama smo živeli bez cara, posle Kleonog ubistva, i kao da niko za to nije mario. I ovaj sadašnji car obična je marioneta. Ne postoji ništa što bi on mogao učiniti. Ne postoji ništa što bi bilo ko mogao učiniti. Ovo više nije kriza; ovo je kraj."
<BR>&nbsp;&nbsp;&nbsp;&nbsp;&nbsp;Ostala dvojica natmureno se zagledaše u Rumenka. "Stvarno u to veruješ?" uzviknu Kljunar. "Stvarno misliš da će carska vlada sedeti skrštenih ruku i dopustiti da sve ode u propast?"
<BR>&nbsp;&nbsp;&nbsp;&nbsp;&nbsp;"Da! Ni ona, baš kao ni vas dvojica, ne veruje da će se to dogoditi. Zapravo, sve dok ne bude prekasno."
<BR>&nbsp;&nbsp;&nbsp;&nbsp;&nbsp;"A šta bi želeo da urade, čak i kad bi poverovali u to?" upita Ćelavko.
<BR>&nbsp;&nbsp;&nbsp;&nbsp;&nbsp;Rumenko se zagleda u galaktograf, kao da od njega očekuje odgovor. "Ne znam. Čujte, neće mnogo proći i ja ću umreti; dotle još neće biti toliko rđavo. Posle toga, kako se stvari budu pogoršavale, ljudi će početi da brinu. Mene tada više neće biti, a ni dobrih starih dana. Možda zauvek. Uzgred budi rečeno, nisam jedini koji tako misli. Da li ste čuli za nekoga po imenu Hari Seldon?"
<BR>&nbsp;&nbsp;&nbsp;&nbsp;&nbsp;"Naravno", odgovori Kljunar bez oklevanja. "Bio je prvi ministar pod Kleonom, je li tako?"
<BR>&nbsp;&nbsp;&nbsp;&nbsp;&nbsp;"Tako je", odvrati Rumenko. "On vam je neka vrsta naučnika. Čuo sam jedan njegov govor, pre nekoliko meseci. Lepo je bilo saznati da nisam jedini koji misli da će se Carstvo raspasti. Rekao je..."
<BR>&nbsp;&nbsp;&nbsp;&nbsp;&nbsp;"Rekao je, je li, da će sve otići u tandariju i da će nastupiti mračno doba?" prekide ga Kljunar.
<BR>&nbsp;&nbsp;&nbsp;&nbsp;&nbsp;"Pa, ne baš to", nastavi Rumenko. "On vam je stvarno jedan od onih odmerenih tipova. Rekao je da bi se to moglo dogoditi, ali greši. To će se stvarno dogoditi."
<BR>&nbsp;&nbsp;&nbsp;&nbsp;&nbsp;Seldon je dovoljno čuo. On othrama do stola gde su trojica sedela i dotače Rumenka po ramenu.
<BR>&nbsp;&nbsp;&nbsp;&nbsp;&nbsp;"Gospodine, mogu li na trenutak da porazgovaram sa vama?"
<BR>&nbsp;&nbsp;&nbsp;&nbsp;&nbsp;Zatečen, Rumenko diže pogled i istog časa uzviknu: "Hej! Niste li vi profesor Seldon?"
<BR>&nbsp;&nbsp;&nbsp;&nbsp;&nbsp;"Oduvek", odgovori Seldon i pruži mu ličnu karticu. "Želeo bih da se nađemo u mojoj kancelariji, prekosutra u četiri po podne. Možete li?"
<BR>&nbsp;&nbsp;&nbsp;&nbsp;&nbsp;"Ne znam. Radim."
<BR>&nbsp;&nbsp;&nbsp;&nbsp;&nbsp;"Javite im da ste bolesni, ako ne uzmognete drugačije. Važno je."
<BR>&nbsp;&nbsp;&nbsp;&nbsp;&nbsp;"Pa, nisam siguran, gospodine."
<BR>&nbsp;&nbsp;&nbsp;&nbsp;&nbsp;"Učinite tako", reče Seldon. "Ako zbog toga budete imali ikakvih problema, pomoći ću vam. U međuvremenu, gospodo, nadam se da vam neće smetati ako na trenutak budem upotrebio galaktograf? Već je prošlo prilično vremena otkako ga nisam koristio."
<BR>&nbsp;&nbsp;&nbsp;&nbsp;&nbsp;Sva trojica nemo klimnuše glavama, naizgled zbunjeni što su se našli u prisustvu nekadašnjeg prvog ministra. Jedan po jedan, oni se povukoše, omogućivši Seldonu da se postavi naspram galaktografa.
<BR>&nbsp;&nbsp;&nbsp;&nbsp;&nbsp;Seldon dodirnu prstom jedno dugme i crvena boja koja je označavala anakreonsku provinciju istog časa iščeznu. Čitava Galaksija sada se prostirala pred njim, neobeležena, kao svetlucavi magleni klobuk koji je odbleskivao samo u središtu, iza koga se prostirala galaktička crna rupa.
<BR>&nbsp;&nbsp;&nbsp;&nbsp;&nbsp;Seldon pritisnu drugo dugme i galaktička slika osu se bezbrojem žućkastih tačkica. Te tačkice predstavljale su naseljene planete - dvadeset pet miliona svetova. Mogle su se razaznati kao pojedinačne tačkice naspram tanane izmaglice koja je predstavljala obode Galaksije, ali su stajale u sve gušćem rasporedu što su se više bližile središtu. U neposrednoj blizini središta tvorile su, čak, neku vrstu neprekinutog pojasa (koji se, pri dovoljnom uvećanju, ipak mogao rastočiti u pojedinačne tačkice). Samo središte, naravno, ostajalo je belo i neobeležno. Nijedna planeta ne bi mogla opstati u energetskim kovitlacima jezgra.
<BR>&nbsp;&nbsp;&nbsp;&nbsp;&nbsp;Seldonu je, razume se, bilo dobro znano da je, uprkos svoj brojnosti žućkastih tačkica, oko samo jedne od svakih deset hiljada zvezda kružila planeta pogodna za život. Ostalo je tako, uprkos neviđenoj sposobnosti čovečanstva da preoblikuje planete i prilagođuje ih ljudskim potrebama. Ni sav napor čovečanstva nije mogao preobratiti većinu planeta u svetove na kojima bi ljudi mogli slobodno koračati - bez upotrebe svemirske odeće.
<BR>&nbsp;&nbsp;&nbsp;&nbsp;&nbsp;Seldon ponovo pritisnu dugme i žućkaste tačkice iščezoše, da bi se umesto njih pojavilo jedno tanušno plavkasto područje. Bili su to Trantor i izvestan broj svetova koji su neposredno od njega zavisili. Stojeći kraj središta, onoliko blizu koliko je to uopšte bilo moguće, a ipak na bezbednom rastojanju od njegovog smrtonosnog zagrljaja, to tanušno područje nazivano je 'središtem Galaksije', premda to, u doslovnom smislu reči, nije bilo tačno. Kao i obično, čoveka je zapanjivala tanušnost Trantora, sićušne čestice sred beskrajnog prostranstva Galaksije; pa ipak, na njemu se stekla najveća usredsređenost bogatstva, kulture i moći koju je čovečanstvo ikad upoznalo.
<BR>&nbsp;&nbsp;&nbsp;&nbsp;&nbsp;I sve to bilo je osuđeno na propast.
<BR>&nbsp;&nbsp;&nbsp;&nbsp;&nbsp;Činilo se kao da je trojka u stanju da mu pročita misli ili, bar, da protumači izraz na njegovom sumornom licu.
<BR>&nbsp;&nbsp;&nbsp;&nbsp;&nbsp;"Da li će Carstvo stvarno propasti?" upita Ćelavko tiho.
<BR>&nbsp;&nbsp;&nbsp;&nbsp;&nbsp;Seldon odgovori, još tišim glasom: "Moguće je. Sve se može dogoditi."
<BR>&nbsp;&nbsp;&nbsp;&nbsp;&nbsp;On ustade, nasmeši se i udalji. Ali u glavi mu je bučalo: Da! Hoće! Propašće!
</P></TD></TR></TABLE>
<P class="next">
<A HREF=p83.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
