<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Gore, dole. Gore, dole. Gore, dole.
<BR>&nbsp;&nbsp;&nbsp;&nbsp;&nbsp;Gleb Andorin posmatrao je kako Gambol Din Namarti trupće gore-dole. Namarti očigledno nije bio u stanju da mirno sedi, razdiran ognjenom silom svojih žestokim osećanja.
<BR>&nbsp;&nbsp;&nbsp;&nbsp;&nbsp;On sigurno nije, pomisli Andorin, najbistriji čovek u Carstvu, pa, čak, ni u samom pokretu; nije ni najokoreliji, a sigurno nije ni najsposobniji za razumno promišljanje. Morao je biti stalno držan na uzici - ali, istovremeno, žešći je od ikog od nas. Mi bismo od svega digli ruke, sve pustili niz vodu, ali ne i on. Povuci, poguraj, podstakni, udari... Pa, možda nam je neko takav baš i potreban. Moramo imati nekog takvog ili se nikad ništa neće dogoditi.
<BR>&nbsp;&nbsp;&nbsp;&nbsp;&nbsp;Namarti zastade, kao da je osetio kako mu se Andorine oči zarivaju u leđa, a onda se okrenu. "Ako ponovo nameravaš da mi držiš pridiku povodom Kaspalova, bolje se ni ne trudi."
<BR>&nbsp;&nbsp;&nbsp;&nbsp;&nbsp;Andorin lako sleže ramenima. "Stvarno, što bih ti držao pridike? Ono što je učinjeno - učinjeno je. Šteta je - ako je uopšte ima - već počinjena."
<BR>&nbsp;&nbsp;&nbsp;&nbsp;&nbsp;"Kakva šteta, Andorine? Kakva šteta? Štete bi tek bila da to nisam učinio! Čovek se našao na samoj ivici da postane izdajnik. Ne bi prošlo ni mesec dana i otrčao bi..."
<BR>&nbsp;&nbsp;&nbsp;&nbsp;&nbsp;"Znam. Bio sam tamo i čuo šta je rekao."
<BR>&nbsp;&nbsp;&nbsp;&nbsp;&nbsp;"Pa, onda shvataš da nije bilo izbora. Ne misliš, valjda, da mi je milo što sam morao da ubijem jednog starog druga? Ali nisam imao izbora."
<BR>&nbsp;&nbsp;&nbsp;&nbsp;&nbsp;"U redu. Nisi imao izbora."
<BR>&nbsp;&nbsp;&nbsp;&nbsp;&nbsp;Namarti ponovo stade da šetka, pa se opet zaustavi. "Andorine, veruješ li ti u bogove?"
<BR>&nbsp;&nbsp;&nbsp;&nbsp;&nbsp;Andorin se zagleda u njega. "U šta?"
<BR>&nbsp;&nbsp;&nbsp;&nbsp;&nbsp;"U bogove."
<BR>&nbsp;&nbsp;&nbsp;&nbsp;&nbsp;"Nikad nisam ni čuo tu reč. Šta je posredi?"
<BR>&nbsp;&nbsp;&nbsp;&nbsp;&nbsp;"Reč je o Standardnim Galaktičkim Natprirodnim Silama", odgovori Namarti. "Šta kažeš na to?"
<BR>&nbsp;&nbsp;&nbsp;&nbsp;&nbsp;"Ah, natprirodne sile. Što odmah nisi tako rekao? Ne, ne verujem u takve stvari. Nešto je natprirodno kada, kako sama reč kaže, izlazi izvan okvira prirodnih zakona - ali ništa ne postoji mimo prirodnih zakona. Postaješ li ti to mistik?" Andorinovo pitanje imalo je šaljiv prizvuk, ali mu se oči suziše zbog iznenadne zabrinutosti.
<BR>&nbsp;&nbsp;&nbsp;&nbsp;&nbsp;Namarti se s visine zagleda u njega. S tim svojim usplamtelim očima mogao je kod svakoga proizvesti utisak da ga gleda s visine. "Ne budi lud. Čitam ponešto o tome... Znaš, bilioni ljudi veruju u natprirodne sile."
<BR>&nbsp;&nbsp;&nbsp;&nbsp;&nbsp;"Znam", odgovori Andorin. "Uvek je tako bilo."
<BR>&nbsp;&nbsp;&nbsp;&nbsp;&nbsp;"Da, još od osvita istorije. Sama reč 'bogovi' nepoznatog je porekla. Po svemu sudeći, reč je o preostatku iz nekog protojezika, o kome više nema ni traga - osim, naravno, ove reči... Da li ti je poznato koliki je broj različitih vrsta verovanja u različite vrste bogova?"
<BR>&nbsp;&nbsp;&nbsp;&nbsp;&nbsp;"Pa, rekao bih isto onoliko koliko i različitih vrsta budala među galaktičkim stanovništvom."
<BR>&nbsp;&nbsp;&nbsp;&nbsp;&nbsp;Namarti kao da preču ovaj odgovor. "Neki ljudi misle da ta reč potiče iz onih drevnih vremena kada su, navodno, ljudi živeli samo na jednom svetu."
<BR>&nbsp;&nbsp;&nbsp;&nbsp;&nbsp;"Još jedan mit. I isto toliko šašav koliko i ta zamisao o natprirodnim silama. Nikada nije postojao taj navodni ljudski prasvet."
<BR>&nbsp;&nbsp;&nbsp;&nbsp;&nbsp;"Morao je postojati, Andorine", odvrati Namarti odjednom se uzbudivši. "Nemoguće je da su ljudi nastali na različitim svetovima, da bi, potom, konačno završili kao jedinstvena vrsta."
<BR>&nbsp;&nbsp;&nbsp;&nbsp;&nbsp;"Čak i ako je tako, ne postoji takav živi svet. Nemoguće ga je pronaći, nemoguće opisati, ne može se razborito o njemu govoriti - te, sledstveno tome, ne može se ni reći da stvarno postoji."
<BR>&nbsp;&nbsp;&nbsp;&nbsp;&nbsp;"Ti bogovi", nastavi Namarti, sledeći vlastiti tok misli, "navodno su štitili ljude i činili ih bezbednim, ili, bar, one koji su znali kako da se bogovima okoriste. U doba kada je postojao samo jedan ljudski svet, čini se sasvim razboritim pretpostaviti da je bogovima odista bilo stalo do tog sićušnog sveta i one šačice ljudi na njemu. Starali bi se o takvom svetu kao neka vrsta starije braće... ili roditelja."
<BR>&nbsp;&nbsp;&nbsp;&nbsp;&nbsp;"Baš lepo od njih. Voleo bih kada bi nešto slično učinili i u odnosu na čitavo Carstvo."
<BR>&nbsp;&nbsp;&nbsp;&nbsp;&nbsp;"A šta kada bi to bio slučaj? Kada bi bili i svevremeni i sveprisutni?"
<BR>&nbsp;&nbsp;&nbsp;&nbsp;&nbsp;"A šta ako bi se sunce zaledilo? Kakva korist od tog stalnog: 'Šta ako'?"
<BR>&nbsp;&nbsp;&nbsp;&nbsp;&nbsp;"Samo nagađam. Samo razmišljam. Zar ti se nikad nije dogodilo da pustiš da ti misli nesputano teku? Zar baš uvek sve držiš vezano na uzici?"
<BR>&nbsp;&nbsp;&nbsp;&nbsp;&nbsp;"Pa, čini mi se da je tako najsigurnije - držati stvari na uzici. A šta tebi, vođo, kaže taj tvoj nesputani um?"
<BR>&nbsp;&nbsp;&nbsp;&nbsp;&nbsp;Namartijeve oči sevnuše poput munja prema sagovorniku, kao da treba da otkriju prizvuk sarkazma u njegovim rečima, ali Andorinovo lice ostade dobroćudno i bezazleno.
<BR>&nbsp;&nbsp;&nbsp;&nbsp;&nbsp;"Ono što mi moj um kaže..." započe Namarti, "jeste da bogovi, ako postoje, moraju biti na našoj strani."
<BR>&nbsp;&nbsp;&nbsp;&nbsp;&nbsp;"Divno... ako je tačno. Ali gde su ti dokazi?"
<BR>&nbsp;&nbsp;&nbsp;&nbsp;&nbsp;"Dokazi? Bez bogova, bila bi to, pretpostavljam, samo puka podudarnost, iako, razume se, vrlo korisna." Namarti iznenada zevnu i sede, delujući iscrpljeno.
<BR>&nbsp;&nbsp;&nbsp;&nbsp;&nbsp;Odlično, pomisli Andorin. Njegov galopirajući um konačno se zamorio i sada će možda biti spremniji da staloženije razmišlja.
<BR>&nbsp;&nbsp;&nbsp;&nbsp;&nbsp;"Ova stvar u vezi sa hotimičnim nanošenjem šteta u infrastrukturi..." poče Namarti, uočljivo tišim glasom.
<BR>&nbsp;&nbsp;&nbsp;&nbsp;&nbsp;Andorin ga prekide. "Znaš, vođo, u pogledu toga Kaspalov nije sasvim grešio. Što to duže budemo činili, to će sve veći postajati izgledi da će carevi ljudi ustanoviti šta se iza svega krije. I čitav taj naš program, ranije ili kasnije, obiće nam se o glavu."
<BR>&nbsp;&nbsp;&nbsp;&nbsp;&nbsp;"Još ne. Za sada, obija se samo o carske glave. Komešanje na Trantoru nešto je što, naprosto, mogu da osetim." On podiže ruke, trljajući prste jedne o druge. "Naprosto, mogu to da osetim. I već smo gotovo pri kraju. Uskoro ćemo biti spremni i za sledeći potez."
<BR>&nbsp;&nbsp;&nbsp;&nbsp;&nbsp;Andorin se bezbojno nasmeši. "Ne pitam te, vođo, za pojedinosti. Kaspalov je to učinio i znamo kuda ga je to odvelo. A ja nisam Kaspalov."
<BR>&nbsp;&nbsp;&nbsp;&nbsp;&nbsp;"Baš zato što nisi Kaspalov, mogu ti slobodno reći. Ali i zbog toga što sada znam nešto što onda nisam znao."
<BR>&nbsp;&nbsp;&nbsp;&nbsp;&nbsp;"Pretpostavljam", upita Andorin, jedva i sam verujući u ono što govori, "da planiraš napad na carski kompleks?"
<BR>&nbsp;&nbsp;&nbsp;&nbsp;&nbsp;Namarti podiže pogled. "Naravno. Šta bi se drugo moglo učiniti? Pitanje je, međutim, kako uspešno prodreti u kompleks. Imam tamo svoje dostavljače, ali u pitanju su obične uhode. Potrebni su mi ljudi od akcije na licu mesta."
<BR>&nbsp;&nbsp;&nbsp;&nbsp;&nbsp;"Dovesti ljude od akcije na najčuvanije područje u čitavoj Galaksiji neće biti nimalo lako."
<BR>&nbsp;&nbsp;&nbsp;&nbsp;&nbsp;"Naravno da neće. Sve do sada to pitanje zadavalo mi je najužasniju moguću glavobolju... a onda su se bogovi umešali."
<BR>&nbsp;&nbsp;&nbsp;&nbsp;&nbsp;"Mislim da nam nije potrebna metafizička diskusija", primeti Andorin blago (bila mu je potrebna sva moć suzdržavanja da ne pokaže svu meru svog gađenja). "Šta se zaista dogodilo - ostavimo li bogove po strani?"
<BR>&nbsp;&nbsp;&nbsp;&nbsp;&nbsp;"Po obaveštenjima kojima raspolažem, Njegova Milost i Uvek Voljeni car Kleon I odlučio je da naimenuje novog glavnog baštovana. To je prvo novo naimenovanje u poslednjih dvadeset pet godina."
<BR>&nbsp;&nbsp;&nbsp;&nbsp;&nbsp;"I šta s tim?"
<BR>&nbsp;&nbsp;&nbsp;&nbsp;&nbsp;"Zar ne uviđaš značenje tog čina?"
<BR>&nbsp;&nbsp;&nbsp;&nbsp;&nbsp;Andorin se na trenutak zamisli. "Očito, nisam miljenik tih tvojih bogova. Ne, ne vidim ništa posebno u tome."
<BR>&nbsp;&nbsp;&nbsp;&nbsp;&nbsp;"Ako imaš novog glavnog baštovana, Andorine, u istoj si situaciji kao i da imaš novog administratora bilo koje vrste - na primer, novog prvog ministra, ili, čak, novog cara. Novi glavni baštovan, nema sumnje, poželeće da oko sebe okupi nove ljude. Prisiliće da se povuku u penziju sve one koje, recimo, možemo nazvati 'trulim stablima' i iznajmiće na stotine novih, mladih baštovana."
<BR>&nbsp;&nbsp;&nbsp;&nbsp;&nbsp;"Da, to je moguće."
<BR>&nbsp;&nbsp;&nbsp;&nbsp;&nbsp;"I više nego moguće: izvesno. Upravo se to dogodilo kada je sadašnji glavni baštovan bio naimenovan, kao i njegov prethodnik, i tako dalje. Na stotine došljaka iz Spoljnjih svetova..."
<BR>&nbsp;&nbsp;&nbsp;&nbsp;&nbsp;"Zbog čega iz Spoljnjih svetova?"
<BR>&nbsp;&nbsp;&nbsp;&nbsp;&nbsp;"Upotrebi malo svoj mozak, Andorine - ako ga uopšte imaš. Koliko, uopšte, Trantorci znaju o baštovanstvu, budući da su čitav svoj vek proveli pod kupolama, gajeći biljke u saksijama, ribice u akvarijumima i veštački, estetski oblikovane grmove sa voćem i povrćem? Šta oni znaju o životu u prirodnim uslovima?"
<BR>&nbsp;&nbsp;&nbsp;&nbsp;&nbsp;"Oh! Sada shvatam."
<BR>&nbsp;&nbsp;&nbsp;&nbsp;&nbsp;"Dakle, ti tuđinci naprosto će preplaviti carski kompleks. Pretpostavljam da će ih pomno proveravati, ali, ipak, ne toliko kao što bi bio slučaj da su sa Trantora. I to, svakako, znači da treba da se postaramo da nađemo i nekolicinu naših i da ih sa lažnim ispravama tamo ubacimo. Čak i ako neki ne prođu proveru, neki će je proći - neki je moraju proći. Imaćemo svoje ljude tamo, uprkos najstrožim bezbednosnim merama zavedenim posle neuspelog pokušaja atentata na prvog ministra, Harija Seldona." (On gotovo da otpljunu, izgovarajući to ime, kao što je uvek i činio). "Najzad nam se ukazuje prilika."
<BR>&nbsp;&nbsp;&nbsp;&nbsp;&nbsp;Sada je bio red na Andorina da oseti omamljenost, kao da je iznenada bio povučen u snažan vrtlog. "I meni se samom, vođo, čini neobično da to kažem, ali kao da u toj priči o 'bogovima' ipak ima nečega; naime, čekao sam dosad da ti kažem nešto što se, kako sada vidim, savršeno uklapa."
<BR>&nbsp;&nbsp;&nbsp;&nbsp;&nbsp;Namarti se sumnjičavo zagleda u njega, a onda se obazre po sobi, kao da se odjednom uplašio da ih prisluškuju. Takav strah je, naravno, bio neosnovan. Soba je bila smeštena duboko u starogradskoj stambenoj četvrti i imala je dobru zaštitu. Niko tu nije mogao nikog prisluškivati i niko, čak i pomoću podrobnih uputstava, nije tu prostoriju mogao pronaći - sve i kada bi se probio kroz nekoliko slojeva odanih članova organizacije.
<BR>&nbsp;&nbsp;&nbsp;&nbsp;&nbsp;"O čemu to pričaš?" upita Namarti.
<BR>&nbsp;&nbsp;&nbsp;&nbsp;&nbsp;"Našao sam nekoga za tebe. Jednog mladog momka - pravog naivka. Vrlo zgodan momak, znaš, od one vrste koja već pri prvom susretu zadobiju tvoje poverenje. Ima otvoreno lice i širom otvorene oči; živeo je u Dalu i naprosto je zanet idejom o jednakosti i ravnopravnosti; smatra da je Joranum nešto najveće što se pojavilo posle onih dalitskih kolačića. I, najzad, siguran sam da bismo ga lako mogli navesti da učini bilo šta, pod uslovom da smatra da je to za opšte dobro."
<BR>&nbsp;&nbsp;&nbsp;&nbsp;&nbsp;"Za opšte dobro?" upita Namarti, čija sumnjičavost nije ni najmanje splasnula. "Pripada li nama?"
<BR>&nbsp;&nbsp;&nbsp;&nbsp;&nbsp;"U stvari, ne pripada nikome. Naprosto, glava mu je puna neodređenih misli o tome da se Joranum zalagao za ravnopravnost sektora."
<BR>&nbsp;&nbsp;&nbsp;&nbsp;&nbsp;"To mu je služilo kao mamac. Van svake sumnje."
<BR>&nbsp;&nbsp;&nbsp;&nbsp;&nbsp;"I nama, ali dečko stvarno veruje u to. Pun je priča o jednakosti i narodnom učešću u vladi. Čak je pominjao i demokratiju."
<BR>&nbsp;&nbsp;&nbsp;&nbsp;&nbsp;Namarti se zakikota. "Tokom proteklih dvadeset godina, nijedna demokratija nije potrajala dovoljno dugo da se održi: sve su redom propadale."
<BR>&nbsp;&nbsp;&nbsp;&nbsp;&nbsp;"Tako je, ali nas se to ne tiče. Ideja o demokratiji ono je što dečka pokreće i, kažem ti, vođo, čim sam ga ugledao postao sam svestan da smo dobili ono što smo toliko čekali, iako u tom trenutku nisam znao kako bismo ga mogli iskoristiti. Ali sada znam. Mogli bismo ga ubaciti u carski kompleks kao baštovana."
<BR>&nbsp;&nbsp;&nbsp;&nbsp;&nbsp;"Ali kako? Zna li išta o baštovanstvu?"
<BR>&nbsp;&nbsp;&nbsp;&nbsp;&nbsp;"Ne verujem. U stvari, siguran sam da ne zna. Koliko sam shvatio, bavio se samo grubim fizičkim poslovima. Upravo radi na nekoj dizalici i rekao bih da je trebalo dosta truda da ga i tome nauče. Ipak, ako ga budemo mogli ubaciti tamo kao baštovanskog pomoćnika i ako ga makar naučimo da drži par vrtlarskih makaza, imaćemo ono što nam treba."
<BR>&nbsp;&nbsp;&nbsp;&nbsp;&nbsp;"Ono što nam treba?"
<BR>&nbsp;&nbsp;&nbsp;&nbsp;&nbsp;"Da, nekog ko će biti u mogućnosti da se nađe u bilo čijoj blizini - a da pri tom ne izazove ni tračak sumnje - mislim, dovoljno blizu da može da krene u napad. Kažem ti, naprosto isijava iz sebe neku vrstu dobrostivog glupavila, neku vrstu šašave prostodušnosti koja smesta pobuđuje poverenje."
<BR>&nbsp;&nbsp;&nbsp;&nbsp;&nbsp;"I uradiće ono što mu budemo rekli da uradi?"
<BR>&nbsp;&nbsp;&nbsp;&nbsp;&nbsp;"Bezuslovno."
<BR>&nbsp;&nbsp;&nbsp;&nbsp;&nbsp;"A kako si naleteo na tog momka?"
<BR>&nbsp;&nbsp;&nbsp;&nbsp;&nbsp;"Nisam ga ja pronašao. Manela ga je prva uočila."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Manela. Manela Dubanka."
<BR>&nbsp;&nbsp;&nbsp;&nbsp;&nbsp;"Ah. Ona tvoja prijateljica." Namartijevo lice se iskrivi, odajući sitničavo neodobravanje.
<BR>&nbsp;&nbsp;&nbsp;&nbsp;&nbsp;"Ona prijateljuje sa mnogo ljudi", primeti Andorin trpeljivo. "To i jeste jedna od stvari koje je čine tako upotrebljivom. U stanju je da odmah proceni čoveka, samo ga ovlaš pogledavši. Bila se upustila u razgovor s tim momkom jer ju je privukao već na prvi pogled - a budi siguran da Manela nije neko koga će išta privući, osim onog zveckavog, što dolazi na kraju - te i sam možeš prosuditi da je reč o vanserijskom dečku. Razgovarala je s njim - uzgred budi rečeno, momak se zove Plančet - a onda mi se obratila: 'Glebe, imam nekog pravog za tebe'. A kad je reč o 'pravima', verujem njenom sudu na reč."
<BR>&nbsp;&nbsp;&nbsp;&nbsp;&nbsp;"A šta misliš, Andorine", upita Namarti prepredeno, "šta bi ta tvoja čudesna alatka mogla za nas učiniti - razume se, kada se jednom nađe u carskom kompleksu?"
<BR>&nbsp;&nbsp;&nbsp;&nbsp;&nbsp;Andorin duboko udahnu vazduh. "Šta drugo? Ako sve pripremimo kako valja, on će nas, za naš račun, osloboditi našeg premilog cara Kleona, prvog tog imena."
<BR>&nbsp;&nbsp;&nbsp;&nbsp;&nbsp;Namartijevo lice blesnu gnevom. "Šta? Jesi li poludeo? Zbog čega bismo ubijali Kleona? On treba da bude naš oslonac u vlasti, pročelje iza koga ćemo mi vući konce. On je zalog našeg legitimiteta. Gde ti je mozak? On nam je potreban kao marioneta. Neće nam se ni u šta petljati, a samo njegovo postojanje činiće nas jačim."
<BR>&nbsp;&nbsp;&nbsp;&nbsp;&nbsp;Na Andorinovom licu pojaviše se crveni pečati i njegovo samozadovoljstvo nestade kao rukom odneseno. "Pa, šta onda imaš na umu? Šta, zapravo, spremaš? Već mi je dosadilo da stalno nagađam!"
<BR>&nbsp;&nbsp;&nbsp;&nbsp;&nbsp;Namarti podiže ruku. "U redu. U redu... Smiri se. Nisam mislio ništa loše. Ali razmisli malo i sam, hoćeš li? Ko je uništio Joranuma? Ko je raspršio naše nade pre deset godina? Bio je to onaj matematičar! I on je taj koji sada upravlja Carstvom, uz pomoć tih svojih blesavih priča o psihoistoriji. Kleon nije niko i ništa. Seldona mi moramo uništiti. Izazivajući sve ove iznenadne i sve učestalije kvarove, želim da, zapravo, Seldona izvrgnem ruglu. Nezadovoljstva koja ti poremećaji izazivaju konačno će se sliti pred njegova vrata. I sve će se tumačiti kao njegova nesposobnost, ili njegov nemar." U uglovima Namartijevih usana javi se nešto nalik na pljuvačku. "Kada on padne, širom Carstva nastaće oduševljenje koje holovizija satima neće prestati da prikazuje. Neće, čak, biti važno ni to da li će znati ko je to učinio." On podiže ruku, a onda je naglo spusti, kao da nekom zariva nož u srce. "Doživljavaće nas kao spasioce Carstva, kao junake... A? A? Šta misliš, da li će taj momak biti u stanju da sredi Harija Seldona?"
<BR>&nbsp;&nbsp;&nbsp;&nbsp;&nbsp;Andorinu je u međuvremenu pošlo za rukom da povrati staloženost - bar spolja gledano.
<BR>&nbsp;&nbsp;&nbsp;&nbsp;&nbsp;"Siguran sam da će biti", odgovori on s pomalo nameštenom opuštenošću. "Možda bi, pred Kleonom, mogao ustuknuti usled poštovanja prema vladaru; kao što ti je poznato, cara kao da okružuje neka vrsta mističnog oreola." (On pri tom lako naglasi rečcu ti i Namarti se namršti). "Ali nikakvo slično osećanje neće ga prečiti kada je Seldon u pitanju."
<BR>&nbsp;&nbsp;&nbsp;&nbsp;&nbsp;U Andorinu se, međutim, kuvao silan bes. Nije ovo bilo ono što je želeo. Osećao se izdanim.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
