<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Za neko vreme zavlada tišina, ali samo stoga što su misli bezglasne. U Seldonu se podigla prava bura.
<BR>&nbsp;&nbsp;&nbsp;&nbsp;&nbsp;Da, bila je to istina. Njegova žena raspolagala je neobjašnjivim saznanjima o robotima. Hari je tokom svih ovih godina toliko puta sebi postavljao pitanja o tome, da je, najzad, od svega digao ruke, potiskujući čitavu stvar negde u krajičak svog uma. Da nije bilo Eta Demerzela - robota - on nikad ne bi upoznao Dors. Jer Dors je radila za Demerzela; Demerzel je bio taj koji koji mu je 'dodelio' Dors, pre osam godina, tokom njegovog skrivanja po različitim sektorima na Trantoru. Čak i sada, kada mu je bila žena, družbenica u svakom pogledu, njegova 'bolja polovina', Hari je povremeno sebi postavljao pitanja o njenoj neobičnoj povezanosti sa jednim robotom. Bilo je to jedino područje Dorsinog života u koje je Hari osećao da ne spada - niti, čak, da je dobrodošao. A to ga je, odmah, stavljalo pred najbolnije od svih pitanja: Da li je Dors prihvatila da ostane s njim iz puke poslušnosti prema Demerzelu ili stoga što ga je stvarno volela? Želeo je, naravno, da veruje u ovo drugo, pa ipak...
<BR>&nbsp;&nbsp;&nbsp;&nbsp;&nbsp;Njegov život sa Dors Venabili bio je odista srećan, ali bilo je to po izvesnu cenu, pod izvesnim uslovom. Taj uslov bio je utoliko naglašeniji što do njega nisu došli kroz razgovor ili dogovor, već kroz uzajamno, neizrečeno prihvatanje.
<BR>&nbsp;&nbsp;&nbsp;&nbsp;&nbsp;Seldonu je bilo jasno da je sa Dors dobio sve što bi od jedne žene mogao samo poželeti. Istina, nisu imali dece, ali nije ih ni očekivao, pa, čak, istini za volju, nije ih baš žarko ni želeo. Imao je Rajča, koji mu je u emocionalnom smislu bio sin taman toliko koliko bi to bio da je i nosio njegove gene - a možda još i više.
<BR>&nbsp;&nbsp;&nbsp;&nbsp;&nbsp;Sama činjenica da ga je Dors navela da razmišlja o toj stvari narušila je sporazum koji im je sve ove godine omogućio da žive u miru i spokoju, ali Seldon sad oseti slabašnu, ali rastuću nelagodu u vezi s tim.
<BR>&nbsp;&nbsp;&nbsp;&nbsp;&nbsp;Ipak, još jednom je pokušao da odbaci takve misli, ta pitanja... Već se navikao da je prihvati u ulozi svog zaštitnika i nastavio bi da i dalje to čini. Na kraju krajeva, s njim je delila dom, sto i postelju - ne sa Demerzelom.
<BR>&nbsp;&nbsp;&nbsp;&nbsp;&nbsp;Dorsin glas naglo ga vrati iz sanjarija.
<BR>&nbsp;&nbsp;&nbsp;&nbsp;&nbsp;"Rekoh... Hari, jesi li se to nadurio?"
<BR>&nbsp;&nbsp;&nbsp;&nbsp;&nbsp;On lagano odgovori, jer joj je glas zvučao kao da već po ko zna koji put postavlja isto pitanje, namah shvatajući do koje se mere povukao u dubine svog uma, udaljivši se od nje.
<BR>&nbsp;&nbsp;&nbsp;&nbsp;&nbsp;"Izvini, mila. Ne, ne durim se... Bar ne namerno. Pitam se, samo, šta da kažem na to što si mi upravo rekla."
<BR>&nbsp;&nbsp;&nbsp;&nbsp;&nbsp;"U vezi s robotima?" Glas joj je zvučao sasvim mirno dok je izgovarala tu reč.
<BR>&nbsp;&nbsp;&nbsp;&nbsp;&nbsp;"Rekla si da o njima ne znam onoliko koliko ti znaš. Šta da na to kažem?" On za časak zastade, a onda tiho dodade (osećajući da preuzima rizik): "Bez uvrede, o tome je reč."
<BR>&nbsp;&nbsp;&nbsp;&nbsp;&nbsp;"Ja nisam rekla da ništa ne znaš o robotima. Ukoliko već navodiš moje reči, čini to kako valja. Rekla sam da ne razumeš robote. Sigurno sam da o njima znaš veoma mnogo, možda čak više i od mene, ali znati ne znači, nužno, i razumeti."
<BR>&nbsp;&nbsp;&nbsp;&nbsp;&nbsp;"Čekaj, Dors, sad se namerno služiš paradoksima da bi izokrenula stvari. Paradoksi su po pravilu izraz dvosmislenosti, nesvestan ili hotimičan. Ne volim ih u naučnom radu i ne volim ih ni u opuštenom razgovoru, sem ukoliko nije reč o nekoj smešnoj dosetki - što mislim da sada nije slučaj."
<BR>&nbsp;&nbsp;&nbsp;&nbsp;&nbsp;Dors se nasmeja na svoj poseban način, umilno, gotovo kao da je zabavna strana čitave stvari bila suviše dragocena da bi je trebalo posmatrati na preslobodan način. "Po svemu sudeći, paradoks je učinio da deluješ patetično, a kad si patetičan uvek deluješ smešno. Ipak, objasniću ti. Nemam ni najmaju nameru da te ljutim." Ona ga blago potapša po ruci i Seldon se i sam iznenadi (i malo postide) što je tek tada ustanovio da je šaku stisnuo u pesnicu.
<BR>&nbsp;&nbsp;&nbsp;&nbsp;&nbsp;"Mnogo govoriš o psihoistoriji", nastavi Dors. "Bar meni, u svakom slučaju. Da li si toga svestan?"
<BR>&nbsp;&nbsp;&nbsp;&nbsp;&nbsp;Seldon pročisti grlo. "Kada je to u pitanju, prepušten sam ti na milost i nemilost. Taj projekat je tajna - po samoj svojoj prirodi. Psihoistorija može biti delatna samo ukoliko ljudi na koje se ona odnosi ne budu ništa znali o njoj; tako sam o njoj govorio samo tebi i Jugu. Za Juga, sve je u intuiciji. On jeste sjajan, ali, istovremeno, do te mere spreman da zakorači u tminu da stalno moram biti na oprezu, neprekidno ga povlačiti nazad. Ali ni meni nesputane misli nisu strane i od pomoći mi je da ih čujem naglas izgovorene, čak..." Seldon se nasmeši. "Čak i ako mi se čini da ne razumeš ni reč od onoga što kažem."
<BR>&nbsp;&nbsp;&nbsp;&nbsp;&nbsp;"Jasno mi je da predstavljam tvoj aparat za slušanje, ali to mi nimalo ne smeta... Zaista mi ne smeta, Hari, te stoga nemoj u potaji odlučivati da promeniš ponašanje. Prirodno, ne snalazim se u toj tvojoj matematici. Ja sam samo istoričar - i to, čak, ne istoričar čija je oblast nauka. Uticaj ekonomskih promena na politički razvoj jeste ono čime sam sada zaokupljena..."
<BR>&nbsp;&nbsp;&nbsp;&nbsp;&nbsp;"Da, i ja sam tvoj aparat za slušanje kada su te stvari u pitanju - ili to, možda, nisi primetila? Povremeno je i meni to potrebno kada je psihoistorija u pitanju, te mislim da si mi od neprocenjive koristi."
<BR>&nbsp;&nbsp;&nbsp;&nbsp;&nbsp;"Odlično! A sada, kad smo ustanovili razlog koji te drži da budeš sa mnom - znala sam da to nije zbog moje božanske lepote - dopusti mi da ti pripomenem da mi se povremeno, kada ti reči skrenu sa čisto matematičkih pojmova, učini da te sasvim dobro mogu pratiti. U bezbroj navrata, već, objasnio si mi šta podrazumevaš pod onim što nazivaš minimalizmom. Mislim da sam to shvatila. Time, naime, podrazumevaš..."
<BR>&nbsp;&nbsp;&nbsp;&nbsp;&nbsp;"Poznato mi je šta pod tim podrazumevam."
<BR>&nbsp;&nbsp;&nbsp;&nbsp;&nbsp;Dors na trenutak kao je bila povređena. "Bez pompeznosti, Hari, molim te. Nisam ni nameravala da ti to objašnjavam. Želela sam jedino da to objasnim samoj sebi. I sam si maločas rekao da si moj aparat za slušanje, pa se tako i ponašaj. Pošteno je i jednom izmeniti uloge, je li tako?"
<BR>&nbsp;&nbsp;&nbsp;&nbsp;&nbsp;"Slažem se, ali ukoliko želiš da me optužiš za pompeznost samo zato što sam učinio jednu malu..."
<BR>&nbsp;&nbsp;&nbsp;&nbsp;&nbsp;"Dosta! Začepi već jednom!... Rekao si mi da je minimalizam od najveće važnosti u primeni psihoistorije; u sposobnosti da se neki neželjeni razvoj stvari preobrati u željeni, odnosno, bar u manjoj meri neželjen. Rekao si da se promena mora izvesti tanano, što je manje moguće uočljivo, minimalno..."
<BR>&nbsp;&nbsp;&nbsp;&nbsp;&nbsp;"Tako je", prekide je Seldon nestrpljivo, "a razlog tome..."
<BR>&nbsp;&nbsp;&nbsp;&nbsp;&nbsp;"Nemoj, Hari. Dopusti meni da to objasnim. Oboma nam je poznato da ti to shvataš. Minimalizam je neophodan zbog toga što svaka promena, bilo kakva promena, donosi sa sobom na hiljade propratnih posledica, čija se pojava, naprosto, ne sme uvek dozvoliti. Ukoliko je neka promena odveć velika i ako je propratnih posledica premnogo, u tom slučaju sasvim je izvesno da će konačni ishod biti veoma daleko od planiranog - da će, čak, biti u celosti nepredvidljiv."
<BR>&nbsp;&nbsp;&nbsp;&nbsp;&nbsp;"Tako je", potvrdi Seldon. "U tome i jeste suština haotičnog dejstva. Problem je u tome da li je neka promena previše malena da bi proizvela posledice koje se, osnovano, mogu predvideti ili je ljudska istorija, u svakom pogledu, neizbežno i neizmenjivo izraz posvemašnjeg haosa. Upravo je to bilo ono što me je, od samog početka, navodilo na pomisao da psihoistorija, možda, nije..."
<BR>&nbsp;&nbsp;&nbsp;&nbsp;&nbsp;"Znam, ali ne dozvoljavaš mi da iskažem ono što želim. Nije stvar u tome da li je neka promena premalena. Suština je u tome što svaka promena veća od minimalne sama po sebi proizvodi haos. To podrazumeva da bi minimum mogao biti nula, odnosno, ukoliko nije nula, onda tek nešto veći od nule; glavni problem je u tom slučaju iznaći promenu koja je dovoljno malena, a istovremeno i dovoljno veća od nule. Eto, čini mi se da si to imao u vidu kada si mi govorio o minimalizmu."
<BR>&nbsp;&nbsp;&nbsp;&nbsp;&nbsp;"Manje ili više", složi se Seldon. "Razume se, kao i uvek, čitava stvar se iskazuje kao znatno sažetija i znatno preglednija kada se primeni jezik matematike. Evo, vidi..."
<BR>&nbsp;&nbsp;&nbsp;&nbsp;&nbsp;"Poštedi me, molim te", prekide ga Dors. "Budući da ti je to poznato kada je psihoistorija u pitanju, biće ti neophodno, Hari, da to znaš i kada je Demerzel u pitanju. Ti raspolažeš znanjem, ali ne i razumevanjem, budući da ti, po svemu sudeći, ni na pamet nije palo da pravila psihoistorije primeniš na Zakone robotike."
<BR>&nbsp;&nbsp;&nbsp;&nbsp;&nbsp;"Sada mi zaista nije jasno šta imaš na umu", primeti Seldon slabašnim glasom.
<BR>&nbsp;&nbsp;&nbsp;&nbsp;&nbsp;"I oni podrazumevaju minimalizam, zar ne, Hari? Po Prvom zakonu robotike, jedan robot nikako ne sme povrediti neko ljudsko biće. To je osnovno pravilo za svakog običnog robota, ali Demerzel je nešto posebno i za njega je Nulti zakon realnost i dolazi, čak, ispred Prvog zakona. Nulti zakon robotike kaže da jedan robot ne sme naneti nikakvu štetu čovečanstvu, kao celini. To, očigledno, Demerzela stavlja u isti položaj u kome se i ti nalaziš, u svom radu na psihoistoriji. Shvataš li?"
<BR>&nbsp;&nbsp;&nbsp;&nbsp;&nbsp;"Počinjem da shvatam."
<BR>&nbsp;&nbsp;&nbsp;&nbsp;&nbsp;"Nadam se da je tako. Ukoliko Demerzel raspolaže sposobnošću da utiče na ljudski um, prinuđen je da to čini ne izazivajući propratne posledice koje ne bi želeo - a budući da je carev prvi ministar, propratne posledice o kojima mora voditi računa zaista su veoma brojne."
<BR>&nbsp;&nbsp;&nbsp;&nbsp;&nbsp;"A šta je sa slučajem kojim se u ovom trenutku bavimo?"
<BR>&nbsp;&nbsp;&nbsp;&nbsp;&nbsp;"Razmisli! Ne možeš nikome - osim, dabome, meni - reći da je Demerzel robot, budući da te on svojom blokadom sprečava da to učiniš. Ali koliko je duboka ta blokada? Da li zaista želiš da ljudima otkriješ da je on robot? Želiš li, imajući u vidu da zavisiš od njega u pogledu zaštite koju ti pruža, u pogledu mogućnosti koje ti obezbeđuje za rad, u pogledu uticaja koji u potaji vrši u tvoju korist, da dovedeš u pitanje njegovu delotvornost? Naravno da ne. Promena, dakle, koju je morao izvršiti, mislim na blokadu, bila je veoma tanana, taman onolika koliko je bilo neophodno da bi te sprečio da se u nekom trenutku zanosa ili neopreznosti ne izlaneš. Promena je tako mala da, naprosto, nema nikakvih propratnih posledica. Na isti način Demerzel pokušava i da vodi poslove Carstva u celini."
<BR>&nbsp;&nbsp;&nbsp;&nbsp;&nbsp;"A kako stvari stoje u slučaju Joranuma?"
<BR>&nbsp;&nbsp;&nbsp;&nbsp;&nbsp;"Stvari tu stoje sasvim drugačije nego sa tobom. Joranum je, iz bilo kojih razloga, neizmenjivo suprotstvaljen Demerzelu. Nema, naravno, nikakve sumnje da bi Demerzel i to mogao promeniti, ali cena za to bilo bi ozbiljno narušavanje Joranumovog mentalnog sklopa sa mogućim ishodom koji čak ni Demerzel nije u stanju da predvidi. I radije nego da ulazi u rizik da povredi Joranuma, da proizvede posledice koje bi povredile i druge i, možda, bile od štete za čitavo čovečanstvo, odabrao je da Joranuma ostavi na miru sve dotle dok ne bude u stanju da iznađe neku malenu promenu - ali, zaista malenu - pomoću koje bi se stvari sredile, a da niko zbog toga ne trpi. I upravo zbog toga je Jugo u pravu; to i jeste razlog što ni Demerzel nije 'nedodirljiv'."
<BR>&nbsp;&nbsp;&nbsp;&nbsp;&nbsp;Seldon ju je pažljivo saslušao, ali nije prozborio ni reči u odgovor. Činilo se kao da je izgubljen u mislima; prošlo je nekoliko minuta pre no što se, konačno, ponovo oglasio.
<BR>&nbsp;&nbsp;&nbsp;&nbsp;&nbsp;"Pa, ako Demerzel nije u mogućnosti ništa da preduzme, ja ću morati."
<BR>&nbsp;&nbsp;&nbsp;&nbsp;&nbsp;"Ako on nije u stanju ništa da učini, kako misliš da ćeš ti to moći?"
<BR>&nbsp;&nbsp;&nbsp;&nbsp;&nbsp;"Naši su slučajevi različiti. Ja nisam vezan Zakonima robotike. Ne treba da, opsesivno, vodim računa o minimalizmu... Ali, pre svega, moram se videti sa Demerzelom."
<BR>&nbsp;&nbsp;&nbsp;&nbsp;&nbsp;Dors je izgledala blago uznemirena. "Moraš li? Znaš, ne bi baš bilo mudro oglašavati na sva zvona vezu koja postoji između vas dvojice."
<BR>&nbsp;&nbsp;&nbsp;&nbsp;&nbsp;"Stigao je trenutak kada više ne možemo praviti fetiš od pretvaranja da naša povezanost ne postoji. Prirodno, neću poći da se s njim sretnem uz gromoglasnu jeku truba ili uz svečanu najavu putem holovizije; ali, svakako, moram ga videti."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
