<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Za Harija Seldona to nije bio nimalo dobar dan. Otkako mu je Rajč poslao onu poruku, od njega više nije bilo ni glasa; naprosto, pojma nije imao šta se dešava.
<BR>&nbsp;&nbsp;&nbsp;&nbsp;&nbsp;Pored prirodne zabrinutosti za Rajčovu bezbednost (naravno, već bi čuo da mu se nešto stvarno dogodilo), bila je tu i njegova neodlučnost u pogledu toga šta mu valja preduzeti.
<BR>&nbsp;&nbsp;&nbsp;&nbsp;&nbsp;Morao je postupati krajnje obazrivo. Neposredan napad na carsku palatu jednostavno nije dolazio u obzir: bila je pod stalnim i budnim nadzorom Obezbeđenja. Ali, ako je već tako, šta bi još bilo moguće preduzeti, da bi bilo dovoljno delatno?
<BR>&nbsp;&nbsp;&nbsp;&nbsp;&nbsp;Takva pitanja držala su ga budnim po celu noć i još više morila tokom dana.
<BR>&nbsp;&nbsp;&nbsp;&nbsp;&nbsp;Signalna svetiljčica zasvetluca.
<BR>&nbsp;&nbsp;&nbsp;&nbsp;&nbsp;"Prvi ministre... Vaš sastanak u dva sata..."
<BR>&nbsp;&nbsp;&nbsp;&nbsp;&nbsp;"Sastanak? S kim?"
<BR>&nbsp;&nbsp;&nbsp;&nbsp;&nbsp;"Sa Mandelom Gruberom, baštovanom. Ima sva potrebna dokumenta."
<BR>&nbsp;&nbsp;&nbsp;&nbsp;&nbsp;Seldon se odmah seti. "U redu. Neka uđe."
<BR>&nbsp;&nbsp;&nbsp;&nbsp;&nbsp;Ovo baš nije bio trenutak da se vidi sa Gruberom, ali pristao je u trenutku slabosti - čovek mu je delovao zaista uznemireno. Jedan prvi ministar nije trebalo da ispoljava takve znake slabosti, ali Seldon je bio Seldon mnogo pre no što je postao prvi ministar.
<BR>&nbsp;&nbsp;&nbsp;&nbsp;&nbsp;"Uđi, Grubere", pozva ga on prijateljski.
<BR>&nbsp;&nbsp;&nbsp;&nbsp;&nbsp;Gruber stade ispred njega, po navici oborivši glavu, ali, povremeno, ispod oka, zadržavajući pogled tu i tamo. Seldon je bio siguran da se baštovan još nikad nije našao u nekoj tako velelepnoj prostoriji i oseti pomalo gorčastu potrebu da ga upita: 'Pa, je li ti se dopada? Molim te, uzmi je. Meni se nimalo ne dopada.'
<BR>&nbsp;&nbsp;&nbsp;&nbsp;&nbsp;Međutim, samo ga upita: "Šta je, Grubere? Zbog čega si tako snužden?"
<BR>&nbsp;&nbsp;&nbsp;&nbsp;&nbsp;Ali nije bilo neposrednog odgovora; Gruber se samo prazno smešio.
<BR>&nbsp;&nbsp;&nbsp;&nbsp;&nbsp;"Sedi, prijatelju", ponudi ga Seldon. "Tamo, u onu naslonjaču."
<BR>&nbsp;&nbsp;&nbsp;&nbsp;&nbsp;"Oh, nemojte, premijeru. Ne bi bilo u redu. Isprljaću je."
<BR>&nbsp;&nbsp;&nbsp;&nbsp;&nbsp;"Ne mari... Čak i ako je isprljaš, lako ćemo je očistiti. Samo ti sedi... Tako! A sada samo sedi nekoliko trenutaka i priberi misli. A onda, kad budeš spreman, kaži mi o čemu je reč."
<BR>&nbsp;&nbsp;&nbsp;&nbsp;&nbsp;Gruber je ćutke sedeo nekoliko trenutaka, a onda mu reči pokuljaše dahtavom brzinom. "Prvi ministre... Treba da postanem glavni baštovan. Sam uzvišeni car mi je to rekao."
<BR>&nbsp;&nbsp;&nbsp;&nbsp;&nbsp;"Da, čuo sam, ali nisi valja zbog toga uznemiren? Treba ti čestitati na tvom novom položaju i, evo, ja to činim iz sveg srca. Možda sam, Grubere, i sam tome doprineo. Nikada nisam zaboravio koliku si hrabrost ispoljio onom prilikom kada me umalo nisu ubili i možeš biti siguran da nisam propustio da to pomenem i samom njegovom carskom veličanstvu. To ti je sasvim prikladna nagrada Grubere, mada, istini za volju, taj položaj u svakom slučaju zaslužuješ, budući da si, po svemu što se zna o tvojim sposobnostima, kao stvoren za to mesto. Prema tome, pošto smo to razjasnili, reci mi šta te uzbunjuje."
<BR>&nbsp;&nbsp;&nbsp;&nbsp;&nbsp;"Premijeru, baš su to unapređenje i taj položaj ono što me uzbunjuje. Bojim se da nisam za to, da nemam potrebne kvalifikacije."
<BR>&nbsp;&nbsp;&nbsp;&nbsp;&nbsp;"Mi smo, međutim, ubeđeni da si pravi čovek za to."
<BR>&nbsp;&nbsp;&nbsp;&nbsp;&nbsp;Gruber kao da se još više uzruja. "I morao bih da sve vreme sedim u kancelariji? Ali ja to ne mogu! Ne mogu bez rada napolju - sa biljkama i životinjama ovde... Osećao bih se, premijeru, kao u zatvoru."
<BR>&nbsp;&nbsp;&nbsp;&nbsp;&nbsp;Seldon razrogači oči. "Ni govora, Grubere. Nećeš morati da se zadržavaš u kancelariji ni trenutka duže nego što budeš želeo. Moći ćeš da tumaraš unaokolo koliko te je volja, nadzirući stvari. Provodićeš na otvorenom koliko god želiš i jedino što nećeš morati jeste da obavljaš teške poslove."
<BR>&nbsp;&nbsp;&nbsp;&nbsp;&nbsp;"Ali, premijeru, ja želim da obavljam teške poslove i bojim se da nema nikakvih izgleda da me puste da promolim nos iz kancelarije. Pažljivo sam posmatrao sadašnjeg glavnog baštovana. Nije imao vremena da kroči napolje, iako je to sve vreme želeo. Suviše administracije, suviše računa. I ako je trebalo da o nečemu bude obavešten, morali smo mu odlaziti u kancelariju da mu to saopštimo. U sve se upućivao preko holovizije..." Gruber prezrivo šmrknu. "Kao da se preko slika možete u bilo šta uputiti kada je reč o biljkama, o živim stvorenjima. Nije to za mene, premijeru."
<BR>&nbsp;&nbsp;&nbsp;&nbsp;&nbsp;"Hajde, Grubere, budi čovek. Nije baš tako loše. Već ćeš se navići. Možda će ti trebati malo vremena, ali snaći ćeš se."
<BR>&nbsp;&nbsp;&nbsp;&nbsp;&nbsp;Ali Gruber odmahnu glavom. "Pre svega... na prvom mestu... moraću da se snalazim sa novim baštovanima. Sagoreću." Potom se ponovo uzbudi. "Premijeru, nije to posao koji želim i ne smem ga preuzeti."
<BR>&nbsp;&nbsp;&nbsp;&nbsp;&nbsp;"Ovog časa, Grubere, možda zaista ne želiš taj posao. Ali ne zaboravi da nisi sam... Evo, reći ću ti da, ovog časa, ni ja ne želim da budem prvi ministar. Ta dužnost predstavlja veliko opterećenje za mene. Imam, čak, utisak da se, povremeno, i sam car oseća umoran od svojih carskih obaveza. Svi mi, na čitavom svetu, obavljamo neke svoje poslove i ti poslovi nisu baš uvek najprijatniji."
<BR>&nbsp;&nbsp;&nbsp;&nbsp;&nbsp;"Razumem ja to, premijeru, ali car mora biti car, jer je za to rođen. A i vi morate biti prvi ministar, jer nema nikog drugog ko bi taj posao mogao raditi umesto vas. Ali u mom slučaju, ono o čemu govorimo jeste mesto glavnog baštovana. Postoji ovde bar pedeset baštovana koji bi tu dužnost mogli obavljati i kojima ne bi nimalo smetalo da sve vreme provode u kancelariji. Rekoste maločas da ste pomenuli caru kako sam vam pomogao... Ne biste li mogli ponovo s njim porazgovarati i ubediti ga da će, ako zaista želi da me nagradi, najbolje biti da me ostavi tu gde sam?"
<BR>&nbsp;&nbsp;&nbsp;&nbsp;&nbsp;Seldon se zavali u naslonjači i ozbiljno odgovori: "Grubere, učinio bih to za tebe kada bih mogao, ali moram ti nešto objasniti, u nadi da ćeš me dobro razumeti. U načelu, car je apsolutni vladar Carstva, dok, u stvarnosti, postoji malo toga što on može učiniti. U ovom času ja upravljam Carstvom u mnogo većoj meri nego što on to čini, a ipak veoma je malo stvari koje i ja mogu da učinim. Postoj milioni i milijarde ljudi na raznim nivoima vlasti i svi oni donose odluke, svi prave greške; neki postupaju mudro i junački, dok su neki, opet, glupi i kradljivi. Nema načina da budu kontrolisani. Razumeš li me, Grubere?"
<BR>&nbsp;&nbsp;&nbsp;&nbsp;&nbsp;"Razumem, ali kakve to veze ima sa mojim slučajem?"
<BR>&nbsp;&nbsp;&nbsp;&nbsp;&nbsp;"Vidiš, postoji samo jedno mesto gde car deluje kao bespogovorni vladalac - a to je ovde, u carskom kompleksu. Ovde je sama njegova reč zakon, a onih pod njim ovde srazmerno je mali broj, tako da ih sve može držati na oku. I stoga, zahtevati od njega da preinači neku odluku vezanu za područje carske palate značilo bi zadreti u jedinu oblast koju on smatra nepovredivom. Kada bih mu se ja obratio i rekao: 'Molim vas, vaše veličanstvo, povucite svoju odluku u vezi sa Gruberom', mnogo je verovatnije da bi mene smenio sa mog položaja nego što bi odustao. Za mene bi to možda bilo i dobro, ali tebi nikako ne bi pomoglo."
<BR>&nbsp;&nbsp;&nbsp;&nbsp;&nbsp;"Znači", upita Gruber, "ne postoji način da se išta izmeni?"
<BR>&nbsp;&nbsp;&nbsp;&nbsp;&nbsp;"Upravo to. Ali, Grubere, nemoj brinuti, pomoći ću ti koliko god budem mogao. Izvini me, sada. Utrošio sam sve vreme koje sam mogao odvojiti za razgovor s tobom."
<BR>&nbsp;&nbsp;&nbsp;&nbsp;&nbsp;Gruber ustade, stežući u rukama svoju zelenu baštovansku kapicu. Oči gotovo da su mu bile pune suza. "Hvala vam, premijeru. Siguran sam da ste spremni da mi pomognete. Vi ste... dobar ste vi čovek, premijeru."
<BR>&nbsp;&nbsp;&nbsp;&nbsp;&nbsp;Potom se okrenu i ode, ispunjen čemerom.
<BR>&nbsp;&nbsp;&nbsp;&nbsp;&nbsp;Seldon ostade neko vreme, zamišljeno gledajući za njim, a onda odmahnu glavom. Umnožite samo Gruberov jad nekoliko milijardi puta i dobićete zbir svih ljudskih jada sa dvadeset pet miliona svetova Carstva; pa kako, onda, da im on, Seldon, donese spas, kada je bio nemoćan da pruži utehu jednom jedinom čoveku koji mu je došao da zatraži pomoć?
<BR>&nbsp;&nbsp;&nbsp;&nbsp;&nbsp;Psihoistorija nije mogla da pomogne pojedincu. Ali da li je mogla pomoći milijardama ljudi?
<BR>&nbsp;&nbsp;&nbsp;&nbsp;&nbsp;On ponovo odmahnu glavom, proveri prirodu i vreme svog sledećeg sastanka, a onda se odjednom ukoči. Trenutak potom gotovo se prodra u diktafon, sasvim se zanevši, u stanju nimalo nalik svom uobičajenom, odmerenom ponašanju. "Vratite baštovana ovamo! Neka smesta dođe ovamo!"
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
