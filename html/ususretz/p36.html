<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Svi smo mi žrtve svojih opsena, te je i sam Kleon - car svekolike Galaksije, kralj Trantora i vlasnik poprilične zbirke titula koje bi samo u retkim prilikama bile zazivane, putem dugih zvučnih svitaka - bio duboko uveren da je osoba primernih demokratskih nazora.
<BR>&nbsp;&nbsp;&nbsp;&nbsp;&nbsp;I uvek bi se gnevio kada bi ga Demerzel (i, kasnije, Seldon) odgovarao od nekog nameravanog postupka, uz obrazloženje da bi tako delovao kao 'despot' ili, čak, 'tiranin'.
<BR>&nbsp;&nbsp;&nbsp;&nbsp;&nbsp;Kleon, prema vlastitom čvrstom uverenju, nije po naravi bio ni despot ni tiranin; naprosto, sve što je želeo bilo je da dela čvrsto i odlučno.
<BR>&nbsp;&nbsp;&nbsp;&nbsp;&nbsp;U bezbroj navrata, sa nostalgičnim odobravanjem, govorio je o danima kada su se carevi mogli slobodno mešati sa svojim podanicima, ali sada, razume se, kada je istorija državnih udara i ubistava - uspešnih, ili samo u pokušaju - postala sumorna životna činjenica, car je, pod prinudom stvarnosti, morao biti izdvojen od ostatka sveta.
<BR>&nbsp;&nbsp;&nbsp;&nbsp;&nbsp;Gotovo da nema nikakve sumnje da se Kleon, koji se nikad u životu nije ni sa kim sreo, a da to nije bilo pod najkontrolisanijim okolnostima, ne bi nimalo lagodno osećao pri slučajnim susretima sa tuđincima; uprkos tome, voleo je da zamišlja da bi u njima istinski uživao. Osećao se, stoga, iskreno oduševljen kada bi, u retkim prilikama, stupio u dodir sa nekim od običnog sveta u carskom kompleksu; tada bi se samo smeškao, pošto bi mu pošlo za rukom da na nekoliko trenutaka izmakne strogim dvorskim pravilima. To mu je pomagalo da se oseća istinskim demokratom.
<BR>&nbsp;&nbsp;&nbsp;&nbsp;&nbsp;Eto, onaj baštovan o kome mu je Seldon govorio. Bilo bi sasvim u redu, čak i zgodno, nagraditi ga, makar i sa zakašnjenjem, zbog njegove odanosti i hrabrosti; čak da to on lično učini, radije nego da to prepusti nekom činovniku.
<BR>&nbsp;&nbsp;&nbsp;&nbsp;&nbsp;Uredio je, stoga, da se s tim čovekom susretne u prostranom ružičnjaku, koji je upravo bio u punom cvatu. Biće to sasvim u redu, pomislio je Kleon, ali, razume se, trebalo je tamo dovesti najpre baštovana. Bilo bi nezamislivo da car bude ostavljen da čeka. Jedna je stvar biti demokratskih nazora, a sasvim druga prihvatati bilo kakvu neprikladnost.
<BR>&nbsp;&nbsp;&nbsp;&nbsp;&nbsp;Baštovan ga je već čekao okružen ružama, očiju širom otvorenih i uzdrhtalih usana. Kleon za časak pomisli da jadničku niko nije saopštio pravi razlog ovog sastanka. Pa, ohrabriće ga na najljubazniji mogući način - samo što se, pomisli on odjednom, ovog trenutka nikako nije mogao setiti čovekovog imena.
<BR>&nbsp;&nbsp;&nbsp;&nbsp;&nbsp;On se stoga okrenu prema jednom od činovnika, koji mu je stajao sa strane i malčice pozadi, i upita: "Kako se baštovan zove?"
<BR>&nbsp;&nbsp;&nbsp;&nbsp;&nbsp;"Mandel Gruber, sire. Baštovan je ovde već trideset godina."
<BR>&nbsp;&nbsp;&nbsp;&nbsp;&nbsp;Car klimnu klavom i uskliknu: "Zdravo, Grubere! Baš mi je milo što imam priliku da se sretnem sa jednim vrednim i sposobnim baštovanom."
<BR>&nbsp;&nbsp;&nbsp;&nbsp;&nbsp;"Sire", promrmlja Gruber, dok su mu zubi cvokotali, "nisam vam ja čovek nekih velikih znanja, ali se, zarad Vaše Milosti, uvek trudim da dam sve od sebe."
<BR>&nbsp;&nbsp;&nbsp;&nbsp;&nbsp;"Naravno, naravno", složi se car hitro, pitajući se nije li baštovan osetio prizvuk lažne ljubaznosti u njegovim maločašnjim rečima. Tim ljudima iz nižih klasa uvek su nedostajala tanana osećanja, kao izraz otmenosti i finoće, što je po pravilu otežavalo svaki pokušaj ispoljavanja demokratskog duha.
<BR>&nbsp;&nbsp;&nbsp;&nbsp;&nbsp;"Od svog premijera", nastavi Kleon, "saznao sam nedavno za privrženost kojom si mu svojevremeno pohitao u pomoć, kao i za veštinu kojom održavaš moje vrtove. Još mi je rekao da ste vas dvojica prilični prijatelji."
<BR>&nbsp;&nbsp;&nbsp;&nbsp;&nbsp;"Sire, prvi ministar je više nego ljubazan, ali ja ipak znam gde mi je mesto. Nikada mu se ne obraćam, osim ako me on prvi ne oslovi."
<BR>&nbsp;&nbsp;&nbsp;&nbsp;&nbsp;"Razume se, Grubere. To samo svedoči o tome da umeš da se ponašaš... Međutim, moj prvi ministar je, kao i ja, čovek demokratskih nazora, a ja imam puno poverenje u njegovu sposobnost procenjivanja ljudi."
<BR>&nbsp;&nbsp;&nbsp;&nbsp;&nbsp;Gruber se samo duboko nakloni.
<BR>&nbsp;&nbsp;&nbsp;&nbsp;&nbsp;"Kao što ti je poznato, Grubere", nastavi car, "glavni baštovan Malkomber već je prilično star i čezne da se povuče. Odgovornosti koje nosi na plećima toliko su se povećale da čak ni on ne može više da nosi taj teret."
<BR>&nbsp;&nbsp;&nbsp;&nbsp;&nbsp;"Sire, glavnog baštovana najdublje poštuju svi njegovi potčinjeni. Neka poživi u zdravlju još mnogo godina, kako bismo se svi mi mogli koristiti njegovom mudrošći i njegovim sudovima."
<BR>&nbsp;&nbsp;&nbsp;&nbsp;&nbsp;"Lepo rečeno, Grubere", odvrati car nemarno, "ali i sam dobro znaš da su sve to samo lepe želje. Neće on još dugo poživeti, ne, bar sa pameću i snagom neophodnim za položaj koji sada zauzima. I sam traži da se povuče u roku od godine dana i već sam mu dao svoju saglasnost. Preostalo je još samo da mu se nađe zamena."
<BR>&nbsp;&nbsp;&nbsp;&nbsp;&nbsp;"Oh, sire, ima bar pedeset osoba na vašem dvoru, muških i ženskih, koje bi zasluživale da postanu glavni baštovan."
<BR>&nbsp;&nbsp;&nbsp;&nbsp;&nbsp;"Verovatno", odvrati car, "ali moj izbor pao je na tebe." Kleon se ljubazno nasmeši. Ovo je, upravo, bio trenutak koji je čekao. Gruber će sada, mislio je, pasti na kolena pred njim, sav obeznanjen od sreće i zahvalnosti.
<BR>&nbsp;&nbsp;&nbsp;&nbsp;&nbsp;Međutim, Gruber se ni ne pomače i Kleon se namršti.
<BR>&nbsp;&nbsp;&nbsp;&nbsp;&nbsp;"Sire", reče baštovan konačno, "to je suviše velika čast za mene - zaista."
<BR>&nbsp;&nbsp;&nbsp;&nbsp;&nbsp;"Besmislica", odvrati Kleon, iznenada povređen činjenicom da je, uopšte, njegov sud mogao biti doveden u pitanje. "Već je vreme da tvoje vrednosti dobiju puno priznanje. Nećeš više morati da se izlažeš svakoj mogućoj promeni vremena i u bilo koje doba godine. Mesto će ti biti u kancelariji glavnog baštovana - zgodno mesto, zaista, koje ću naložiti da se preuredi za tebe i gde ćeš moći da dovedeš i svoju porodicu... Imaš porodicu, je li tako, Grubere?"
<BR>&nbsp;&nbsp;&nbsp;&nbsp;&nbsp;"Da, sire. Ženu i dve kćerke. I jednog zeta."
<BR>&nbsp;&nbsp;&nbsp;&nbsp;&nbsp;"Vrlo dobro. Biće vam sasvim udobno i, Grubere, zaista ćete uživati u svom novom životu. Radićeš ubuduće unutra, Grubere, ne izlažući se promenama vremena, kao pravi Trantorac."
<BR>&nbsp;&nbsp;&nbsp;&nbsp;&nbsp;"Sire, imajte u vidu da sam Anakreonćanin po poreklu i vaspitanju..."
<BR>&nbsp;&nbsp;&nbsp;&nbsp;&nbsp;"Znam, Grubere, imao sam to u vidu. Caru su svi njegovi svetovi podjednako dragi. Dogovorili smo se, dakle. Novi posao je upravo ono što zaslužuješ."
<BR>&nbsp;&nbsp;&nbsp;&nbsp;&nbsp;On potom klimnu i lagano se udalji, veoma zadovoljan poslednjim prikazom svoje velikodušnosti. Razume se, dobro bi mu došlo malo više Gruberove zahvalnosti, malo više ushićenosti, ali, najzad, obavio je ono što je želeo.
<BR>&nbsp;&nbsp;&nbsp;&nbsp;&nbsp;Bilo je, naravno, mnogo lakše obaviti ovo nego rešiti pitanje sve ozbiljnijih i učestalijih poremećaja u Trantorovoj infrastrukturi.
<BR>&nbsp;&nbsp;&nbsp;&nbsp;&nbsp;U jednom trenutku razgnevljenosti, Kleon je izjavio da bi, kad god se ustanovi da je do nekog poremećaja došlo ljudskom greškom, lice odgovorno za to trebalo naprosto smaknuti.
<BR>&nbsp;&nbsp;&nbsp;&nbsp;&nbsp;"Samo nekoliko smaknuća", rekao je tada, "i naprosto ćete se zapanjiti kada vidite sa koliko će predanosti svako ubuduće raditi svoj posao."
<BR>&nbsp;&nbsp;&nbsp;&nbsp;&nbsp;"Bojim se, sire", odgovorio mu je Seldon, "da tom vrstom despotskog ponašanja nećete postići ono što želite. To će, po svoj prilici, samo navesti radnike da stupe u štrajk - i ako pokušate da ih silom vratite na posao, došlo bi možda i do pobune - a ako pokušate da ih zamenite vojnicima, ustanovićete da oni pojma nemaju šta bi sa mašinama, te bi, posle svega, poremećaji postali još češći."
<BR>&nbsp;&nbsp;&nbsp;&nbsp;&nbsp;Nije, onda, nimalo čudno da se Kleon s olakšanjem latio zadatka da postavi svog novog glavnog baštovana.
<BR>&nbsp;&nbsp;&nbsp;&nbsp;&nbsp;Što se, pak, Grubera tiče, on je ostao zagledan u cara, dok su mu telom prolazili trnci istinskog užasa. Uskratiće mu slobodu boravka na otvorenom i zatočiće ga među četiri zida... A ipak, kako bi mogao da ne posluša samog cara?
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
