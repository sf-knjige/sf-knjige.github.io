<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Genaro Mameri ostavio ga je da čeka. Bila je to proračunata neuljudnost, čak bezobrazluk, ali Hari Seldon ostao je miran.
<BR>&nbsp;&nbsp;&nbsp;&nbsp;&nbsp;Na kraju krajeva, Seldonu je Mameri bio preko potreban - a koga je moliti nije ga ljutiti. Mameri bi, zapravo, bio oduševljen kad bi se Seldon razgnevio.
<BR>&nbsp;&nbsp;&nbsp;&nbsp;&nbsp;I tako je Seldon prigušio neraspoloženje, iščekujući da se Mameri konačno pojavi. Seldon ga je već video - ali samo iz daljine. Ovo je trebalo da bude prvi put da se nađu nasamo.
<BR>&nbsp;&nbsp;&nbsp;&nbsp;&nbsp;Mameri je bio onizak i dežmekast, okrugla lica i sa kratkom, crnom bradicom. Na lice je stavio osmeh, ali je Seldonu bilo jasno da mu taj osmeh baš ništa ne znači. Ispod osmeha nazirali su mu se požuteli zubi, a i Mamerijeva neizbežna kapica bila je takođe žute boje, sa smeđom linijom koja se poput zmije uvijala oko nje.
<BR>&nbsp;&nbsp;&nbsp;&nbsp;&nbsp;Seldon odjednom oseti kako ga spopada muka. Osećao je da mu se Mameri ne bi dopao, čak i ako za to ne bi imao nikakvog razloga.
<BR>&nbsp;&nbsp;&nbsp;&nbsp;&nbsp;Mameri mu se obrati bez ikakvog uvoda. "Pa, profesore, šta mogu da učinim za vas?" Pri tom pogleda na merač vremena na zidu, ni ne pomišljajući da se izvini zbog zakašnjenja.
<BR>&nbsp;&nbsp;&nbsp;&nbsp;&nbsp;"Želeo sam da vas zamolim, gospodine", odgovori Seldon, "da prestanete da se opirete mom ostanku ovde, u biblioteci."
<BR>&nbsp;&nbsp;&nbsp;&nbsp;&nbsp;Mameri raširi ruke. "Ovde ste već dve godine. O kakvom to opiranju govorite?"
<BR>&nbsp;&nbsp;&nbsp;&nbsp;&nbsp;"Do sada onaj deo Veća koji predstavljate vi i oni što dele vaša uverenja nije bio u mogućnosti da nadglasa glavnog bibliotekara, ali idućeg meseca održaće se novi sastanak i Las Zenov pomenuo mi je da nije siguran kakav će biti ishod."
<BR>&nbsp;&nbsp;&nbsp;&nbsp;&nbsp;Mameri sleže ramenima. "Ni ja nisam siguran. Dozvola koju imate - da je tako nazovemo - moguće je da će biti i produžena."
<BR>&nbsp;&nbsp;&nbsp;&nbsp;&nbsp;"Ipak, bibliotekaru Mameri, potrebno mi je i nešto više od toga. Želeo bih da dovedem ovamo i neke od svojih saradnika. Projekat na kome radim - pripreme za ono iz čega bi trebalo da proistekne jedna sasvim posebna vrsta enciklopedije - nije nešto što bih mogao izvesti potpuno sam."
<BR>&nbsp;&nbsp;&nbsp;&nbsp;&nbsp;"Vaši saradnici mogu raditi gde god požele. Trantor je velik svet."
<BR>&nbsp;&nbsp;&nbsp;&nbsp;&nbsp;"Ipak, moramo raditi u biblioteci. Ja sam vam, gospodine, već star čovek i moram žuriti."
<BR>&nbsp;&nbsp;&nbsp;&nbsp;&nbsp;"A ko može odoleti proticanju vremena? Ne verujem da će vam Veće dozvoliti da dovedete ovamo svoje saradnike. U svakom slučaju, profesore, biće veoma gusto."
<BR>&nbsp;&nbsp;&nbsp;&nbsp;&nbsp;(Da, biće, pomisli Seldon, ali ništa ne reče).
<BR>&nbsp;&nbsp;&nbsp;&nbsp;&nbsp;"Do sada", nastavi Mameri, "nisam bio u mogućnosti da vas odstranim odavde. Ne, bar, do sada. Međutim, nastaviću da nastojim da sprečim pristup vašim saradnicima."
<BR>&nbsp;&nbsp;&nbsp;&nbsp;&nbsp;Seldon shvati da se vrti u mestu, te odluči da bude za mrvicu otvoreniji. "Bibliotekaru Mameri", reče on, "siguran sam vaša odbojnost prema meni nije lične prirode. Uveren sam, takođe, da vam je poznata puna važnost onoga na čemu radim."
<BR>&nbsp;&nbsp;&nbsp;&nbsp;&nbsp;"Mislite na psihoistoriju? Znam, radite na njoj već više od trideset godina. I je li nešto od svega ispalo?"
<BR>&nbsp;&nbsp;&nbsp;&nbsp;&nbsp;"U tome i jeste stvar. Svi su izgledi da smo upravo na tragu nečega."
<BR>&nbsp;&nbsp;&nbsp;&nbsp;&nbsp;"Pa, u tom slučaju, što ne nastavite s radom na Strilinškom univerzitetu? Zbog čega to mora biti baš galaktička biblioteka?"
<BR>&nbsp;&nbsp;&nbsp;&nbsp;&nbsp;"Bibliotekaru Mameri, molim vas da me saslušate. Ono što nameravate jeste da zatvorite biblioteku za javno korišćenje. Da pokopate jednu veoma dugu tradiciju. Imate li, zaista, srca da to učinite?"
<BR>&nbsp;&nbsp;&nbsp;&nbsp;&nbsp;"Nije srce u pitanju već sredstva kojima raspolažemo. Siguran sam da se glavni bibliotekar lepo isplakao na vašem ramenu, pričajući vam o našim nevoljama. Sredstva koja nam pristižu sve su manja, naše plate sve više padaju, sve češće smo u manjku i u pogledu mogućnosti da održavamo opremu i samo ovo zdanje. I šta nam valja preduzeti? Morali smo smanjiti naše usluge i sasvim je sigurno da nismo u stanju da vama i vašim saradnicima pružimo mogućnost da ovde koristite prostor i opremu."
<BR>&nbsp;&nbsp;&nbsp;&nbsp;&nbsp;"Da li je i car upoznat sa svim tim?"
<BR>&nbsp;&nbsp;&nbsp;&nbsp;&nbsp;"Hajdete, profesore, nemojte se zanositi. Nije li istina da vam i sama ta vaša psihoistorija kaže da se stanje Carstva sve više pogoršava? Čuo sam, čak, da vas nazivaju 'Gavran Seldon' - pri čemu, rekao bih, 'gavran' treba da znači neku mitsku pticu zloslutnicu ili rđavo predskazanje."
<BR>&nbsp;&nbsp;&nbsp;&nbsp;&nbsp;"Istina je da živimo u rđavim vremenima."
<BR>&nbsp;&nbsp;&nbsp;&nbsp;&nbsp;"Zar mislite da se ta rđava vremena ne dotiču i biblioteke? Profesore, ova biblioteka predstavlja moj život i ja želim da se ona održi, ali u tome nećemo uspeti ako ne nađemo način da to učinimo i sa smanjenim sredstvima... A vi sad dolazite ovamo sa pričom o otvorenoj biblioteci, od čega bi ponajpre vi trebalo da imate koristi. Neće ići, profesore. Naprosto, neće ići."
<BR>&nbsp;&nbsp;&nbsp;&nbsp;&nbsp;"Šta ako vam ja obezbedim kredite?" upita Seldon, počevši već da očajava.
<BR>&nbsp;&nbsp;&nbsp;&nbsp;&nbsp;"Stvarno? A kako?"
<BR>&nbsp;&nbsp;&nbsp;&nbsp;&nbsp;"Šta ako porazgovaram sa carem? Nekada sam bio prvi ministar. Prihvatiće da me primi i da me sasluša."
<BR>&nbsp;&nbsp;&nbsp;&nbsp;&nbsp;"I očekujete da vam on pribavi sredstva?" Mameri se nasmeja.
<BR>&nbsp;&nbsp;&nbsp;&nbsp;&nbsp;"Ako uspem, ako vam pribavim sredstva, da li ćete mi dozvoliti da dovedem svoje pomoćnike?"
<BR>&nbsp;&nbsp;&nbsp;&nbsp;&nbsp;"Najpre obezbedite sredstva", odgovori Mameri, "pa ćemo videti. Ali ne verujem da će vam to poći za rukom."
<BR>&nbsp;&nbsp;&nbsp;&nbsp;&nbsp;Izgledao je toliko siguran u svoje reči, da se Seldon upita koliko se već puta, i uzalud, galaktička biblioteka istim povodom obraćala caru.
<BR>&nbsp;&nbsp;&nbsp;&nbsp;&nbsp;I da li će njegov pokušaj biti išta uspešniji.
</P></TD></TR></TABLE>
<P class="next">
<A HREF=p92.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
