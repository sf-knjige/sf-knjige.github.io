<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Vanda Seldon pomeri pojas na jednodelnoj odeći, zategnuvši ga malo jače nego inače. Dohvativši potom ašovčić, ona napade korov što je nabujao u malenoj bašti sa cvećem, neposredno kraj Psihoistorijskog odeljenja na Strilinškom univerzitetu. Po pravilu, Vanda je pretežni deo vremena provodila u svojoj radnoj sobi, vršeći istraživanja uz pomoć praradijanta. U njegovoj tananoj statističkoj eleganciji nalazila je utehu; pouzdanost jednačina, na neki način, pružala je čoveku kakav-takav oslonac u ovom poludelom Carstvu. Ali u trenucima kada više ne bi mogla da podnese sećanja na svoje voljene - oca, majku i sestricu - kada joj čak ni njen rad nije pomagao da odagna misli na strašan gubitak koji je nedavno pretrpela, Vanda bi se neizostavno uputila na ovo mesto, gde bi ašovčićem prekopavala zemlju, kao da joj je nastojanje da udahne život stručkovima cveća, bar u majušnoj meri, umanjivalo patnju.
<BR>&nbsp;&nbsp;&nbsp;&nbsp;&nbsp;Posle očeve smrti pre mesec dana i nestanka Manele i Belis, Vanda - ionako oduvek mršava - počela je da gubi na težini. I dok bi se pre samo nekoliko meseci Hari Seldon ozbiljno zabrinuo, uočivši da mu unuka gubi apetit, sada to, obuzet vlastitim jadom, kao da nije ni primećivao.
<BR>&nbsp;&nbsp;&nbsp;&nbsp;&nbsp;Duboka promena zahvatila je Harija i Vandu Seldon - kao i nekoliko preostalih saradnika na psihoistorijskom projektu. Izgledalo je kao da se Hari predao. Najveći deo vremena Seldon je sada provodio sedeći u naslonjači u solarijumu, zagledan u prostore Strilinškog univerziteta, prepuštajući se toploti koju su zračile svetiljke iznad njegove glave. Povremeno bi saradnici na projektu saopštili Vandi da je telohranitelju, Stetinu Palveru, pošlo za rukom da izvuče Seldona u šetnju pod kupolama ili da ga navede na razgovor o daljim istraživanjima u okviru projekta.
<BR>&nbsp;&nbsp;&nbsp;&nbsp;&nbsp;Vanda je još dublje utonula u očaravajuće jednačine s kojima ju je suočavao praradijant. Mogla je osetiti kako budućnost, na kojoj je njen deda radio sa toliko požrtvovanog odricanja, konačno počinjala da se uobličuje. Bio je u pravu: enciklopedisti su se morali smestiti na Terminusu; tamo su morali utemeljiti Zadužbinu.
<BR>&nbsp;&nbsp;&nbsp;&nbsp;&nbsp;A što se sekcije 33A2D17 tiče - u njoj Vandi više nije bilo teško da prepozna drugu, ili tajnu Zadužbinu. Ali kako je utemeljiti? Bez istinske Seldonove zainteresovanosti, Vanda naprosto nije znala kako da nastavi. Pri svemu tome, jad koji ju je zadesio gubitkom čitave porodice bio je toliko dubok da se činilo da nema dovoljno snage da sama dođe do rešenja.
<BR>&nbsp;&nbsp;&nbsp;&nbsp;&nbsp;Ostali saradnici na projektu, tih pedesetak očvrslih duša koje su još preostale, nastavljali su sa radom što su bolje umeli. Većina među njima bili su enciklopedisti koji su - kada god im je i ako im je bila pružena prilika da se posluže fondovima galaktičke biblioteke - tragali za izvornim podacima koje je trebalo da kopiraju i katalogizuju pre konačnog preseljenja na Terminus. Tih dana, radili su na poverenje. Profesor Seldon bio je lišen svojih radnih prostorija u biblioteci, tako da su izgledi da bilo koji saradnik na projektu dobije pun pristup fondovima bili više nego mršavi.
<BR>&nbsp;&nbsp;&nbsp;&nbsp;&nbsp;Preostali saradnici na projektu (pored enciklopedista) bili su istoričari-analitičari i matematičari. Istoričari su tumačili prošlost i tekuća ljudska delanja i zbivanja, pa svoje nalaze stavljali u dalju nadležnost matematičarima, koji su potom te parčiće uklapali u veliku Psihoistorijsku Jednačinu. Bio je to dug i mukotrpan posao.
<BR>&nbsp;&nbsp;&nbsp;&nbsp;&nbsp;Mnogi saradnici na projektu u međuvremenu su ga napustili jer je nagrada bila nikakva - psihoistoričari su služili kao predmet brojnih šala posvuda na Trantoru, dok su ograničena sredstva, sa svoje strane, nagnala Seldona da drastično sreže plate. Ali stalno, nadahnjujuće prisustvo Harija Seldona činilo je, sve do sada, da teškoće rada na projektu budu prevazilažene. Oni saradnici na projektu koji su ostali, učinili su to, do poslednjeg, iz osećanja privrženosti i poštovanja prema samom profesoru Seldonu.
<BR>&nbsp;&nbsp;&nbsp;&nbsp;&nbsp;A sada, pomisli Vanda Seldon ogorčeno, šta je i njih još sprečavalo da odu? Blagi povetarac pokrenu pramen njene bujne, plave kose i prekri joj njime oči; ona ga odsutno vrati na mesto i nastavi sa čupanjem korova.
<BR>&nbsp;&nbsp;&nbsp;&nbsp;&nbsp;"Gospođice Seldon, mogu li vam oduzeti trenutak ili dva vašeg vremena?" Vanda se okrenu i pogleda nagore. Jedan mladi čovek - po njenoj proceni, tek što je zašao u dvadesete - stajao je na pošljunčanoj stazi pokraj njene. Istog časa, Vanda shvati da pred sobom ima osobu snažne i gotovo zastrašujuće inteligencije. Njen deda načinio je veoma dobar izbor. Vanda ustade da porazgovara s mladićem.
<BR>&nbsp;&nbsp;&nbsp;&nbsp;&nbsp;"Prepoznala sam vas. Vi ste telohranitelj mog dede, je li tako? Stetin Palver?"
<BR>&nbsp;&nbsp;&nbsp;&nbsp;&nbsp;"Tako je, u pravu ste, gospođice Seldon", odgovori Palver i obrazi mu se blago zarumeniše, kao da mu je milo što ga je jedna tako lepa devojka uopšte zapazila. "Gospođice Seldon, želeo bih da porazgovaramo o vašem dedi. Veoma sam zabrinut za njega. Morali bismo nešto preduzeti."
<BR>&nbsp;&nbsp;&nbsp;&nbsp;&nbsp;"Preduzeti? Šta, gospodine Palver? Pretrpela sam užasan gubitak. Otkako mi je otac..." Ona proguta knedlu, kao da joj je teško da uopšte govori. "Otkako je moj otac poginuo, a majka i sestra nestale, najviše što mogu jeste da ga izjutra izvučem iz postelje. I pravo da vam kažem, sve to je i mene podjednako duboko potreslo. Nadam se da me razumete?" Ona ga pogleda pravo u oči i istog časa joj bi jasno da je savršeno dobro shvata.
<BR>&nbsp;&nbsp;&nbsp;&nbsp;&nbsp;"Gospođice Seldon", nastavi Palmer, "veoma mi je žao zbog gubitka koji ste pretrpeli. Ali vi i profesor Seldon ste još živi i morate nastaviti svoj rad na psihoistoriji. Imam utisak kao da se profesor predao. Nadao sam se da biste vi... Da bismo se oboje, zajedno... mogli pojaviti s nečim što bi ga povratilo iz otupljenosti. Znate, neki razlog da nastavi."
<BR>&nbsp;&nbsp;&nbsp;&nbsp;&nbsp;Oh, gospodine Palver, pomisli Vanda, možda je deda ipak u pravu. Pitam se i sama ima li razloga nastavljati. Ali, umesto toga, reče naglas: "Žao mi je, gospodine Palver, ali baš ništa ne mogu da smislim." Ona pokaza ašovčićem prema tlu. "A sada, kao što vidite, moram nastaviti sa plevljenjem ovog nesnosnog korova."
<BR>&nbsp;&nbsp;&nbsp;&nbsp;&nbsp;"Mislim da vaš deda nije u pravu. Mislim da ipak postoji razlog da se nastavi sa radom. Samo, treba ga pronaći."
<BR>&nbsp;&nbsp;&nbsp;&nbsp;&nbsp;Ove reči pogodiše Vandu u živac. Kako je mogao znati o čemu je upravo razmišljala? Osim, ako... "U stanju ste da čitate misli, je li tako?" upita Vanda, zadržavajući dah, kao da zazire od samog Palverovog odgovora.
<BR>&nbsp;&nbsp;&nbsp;&nbsp;&nbsp;"Da, mogu", odgovori mladić, "i mislim da sam oduvek to bio u stanju. U svakom slučaju, ne sećam se nijednog trenutka kada to nisam bio u stanju. Povremeno čak toga nisam ni svestan - naprosto, poznato mi je šta ljudi misle ili šta su pomislili.
<BR>&nbsp;&nbsp;&nbsp;&nbsp;&nbsp;Ponekad", nastavi on, ohrabren razumevanjem koje je, očigledno, dopiralo od Vande, "ponekad do mene čak dopiru sevovi drugih, sličnih osoba. Kako se to uvek događa u masi, nisam u stanju da tačno odredim o kome je reč. Ali siguran sam da unaokolo ima još takvih poput mene... poput nas dvoje."
<BR>&nbsp;&nbsp;&nbsp;&nbsp;&nbsp;Vanda uzbuđeno ščepa Palvera za ruku, dok joj je ašovčić počivao na tlu, sasvim zaboravljen. "Imate li i najmanju predstavu šta bi to moglo značiti? Za dedu, za psihoistoriju? Pojedinačno, ne možemo mnogo učiniti, ali udruženim snagama..." Vanda se žurno uputi prema zgradi Psihoistorijskog odeljenja, ostavljajući Palvera da stoji na pošljunčanoj stazi. A onda, na samom ulazu zastade i okrenu se. Dođite, gospodine Palver, moramo to saopštiti dedi, pozva ga Vanda, ne otvarajući usta. Da, mislim da bi trebalo, odgovori Palver pridruživši joj se.
</P></TD></TR></TABLE>
<P class="next">
<A HREF=p112.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
