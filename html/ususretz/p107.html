<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;"Tišina! Hoću tišinu!" zaurla sudija Tejan Popjen Lih. Javno saslušavanje profesora Gavrana Seldona i njegovog mladog saradnika, Stetina Palvera, izazvalo je pravo mahnitanje među žiteljima Trantora. Pred njima je bio čovek koji je predskazao propast Carstva i sunovrat civilizacije, koji je kod svih izazivao bolna sećanja na zlatno doba reda i poretka - tu je, pred njima, bio čovek koji je, po svedočenju jednog očevica, naložio da se prebije troje mladih Trantoraca, iako mu oni za to nisu dali nikakav vidljiv povod. Zaista, trebalo je da to, po svemu sudeći, bude spektakularno saslušanje, kome će potom, nema sumnje, uslediti i isto tako spektakularno suđenje.
<BR>&nbsp;&nbsp;&nbsp;&nbsp;&nbsp;Sudija pritisnu jednu pločicu na svojoj naslonjači i istog časa duboki bruj gonga preli se sudnicom ispunjenom do poslednjeg mesta. "I imaću tišinu ovde", dobaci sudija već donekle stišanoj gomili. "Ako budem smatrala neophodnim, isprazniću sudnicu. Upozoravam vas. Neću više ponavljati."
<BR>&nbsp;&nbsp;&nbsp;&nbsp;&nbsp;U svojoj purpurnoj odeždi, sudija je odavala upečatljiv utisak. Poreklom sa Listene, jednog od Spoljnjih svetova, Lih je imala put sa lakom plavkastom primesom, koja je postajala nešto zatvorenija kada bi se uzrujala, a gotovo tamnorumena kada bi zaista pobesnela. Govorkalo se da je, bez obzira na sve godine koje je provela na tom položaju i uprkos sveopštem uvažavanju kao vrhunskog pravničkog uma - da se i ne pominje ugled jednog od najpoštovanijih tumača imperijalnih zakona - Lih bila i ostala sujetna kada je živopisnost njene pojave bila u pitanju, kao i na način na koji joj je svetlocrvena tunika još više isticala tirkiznu put.
<BR>&nbsp;&nbsp;&nbsp;&nbsp;&nbsp;Pri svemu tome, pratio ju je glas da je krajnje tvrda kada su u pitanju bili oni koji krše carske zakone; bila je jedna od nekoliko preostalih sudija koji su bez kolebanja primenjivali odredbe građanskog prava.
<BR>&nbsp;&nbsp;&nbsp;&nbsp;&nbsp;"Čula sam za vas, profesore Seldon, kao i za vaše teorije o propasti koja nam neposredno predstoji. Razgovarala sam i sa sudijom za prekršaje, pred kojim ste se nedavno našli povodom jednog slučaja u koji ste takođe bili umešani - kada ste udarcem svog štapa sa olovnom drškom ozbiljno povredili jednu osobu. I tom prilikom ste tvrdili da ste bili žrtva siledžijskog napada. Vaše tvrdnje, pretpostavljam, naslanjaju se na jedan raniji incident - o kome nikog niste izvestili - kada su, navodno, vas i vašeg sina napala čak osmorica siledžija. Pošlo vam je za rukom, profesore Seldon, da mog uvaženog kolegu ubedite da je to bilo u nužnoj samoodbrani, premda je jedan svedok tvrdio suprotno. Ovog puta, profesore, moraćete da budete mnogo ubedljiviji."
<BR>&nbsp;&nbsp;&nbsp;&nbsp;&nbsp;Troje napadača, koji su podneli prijavu protiv Seldona i Palvera, zakikotaše se na svojim mestima za stolom optužbe. Izgled im je ovog puta znatno odudarao od izgleda kakav su imali one večeri kada je došlo do napada. Dvojica mladića bila su odevena u čiste, prostrane, jednodelne odore, dok je devojka nosila sitno plisiranu tuniku. Sve u svemu, ako bi ih neko osmotrio (ili oslušnuo) izbliza, mogao je u njima videti privlačnu sliku trantorske mladeži.
<BR>&nbsp;&nbsp;&nbsp;&nbsp;&nbsp;Seldonov advokat, Siv Novker (koji je zastupao i Palvera), pristupi sudiji. "Vaša Visosti, moj klijent je jedan od najuglednijih pripadnika trantorske zajednice. Bio je i prvi ministar, od međuzvezdanog ugleda. Lični je prijatelj našeg cara Agisa XIV. Šta bi, dakle, profesor Seldon mogao dobiti napadom na nevine, mlade ljude? On je i jedan od najupornijih zagovornika podsticanja intelektualnog poleta među trantorskom omladinom, a među njegovim saradnicima na projektu psihoistorijskih istraživanja nalazi se i veći broj studenata-dobrovoljaca; povrh svega, i omiljeni je član Veća Strilinškog univerziteta.
<BR>&nbsp;&nbsp;&nbsp;&nbsp;&nbsp;Najzad..." On pri tom zaokruži pogledom po pretrpanoj sudnici, kao da bi da kaže: 'Čekajte samo dok ovo čujete - biće vas sramota što ste i pomislili da posumnjate u istinitost navoda mog klijenta'... "Najzad, profesor Seldon je i jedan od tek nekolicine pojedinaca koji su zvanično povezani sa uglednom galaktičkom bibliotekom. U njoj mu stoje na raspolaganju sve, neograničene mogućnosti za rad na onome što naziva galaktičkom enciklopedijom, a što je prava oda imperijalnoj civilizaciji.
<BR>&nbsp;&nbsp;&nbsp;&nbsp;&nbsp;I stoga vas pitam: kako, uopšte, jedan takav čovek može biti saslušavan jednim ovakvim povodom?"
<BR>&nbsp;&nbsp;&nbsp;&nbsp;&nbsp;Izmahnuvši rukom, Novker pokaza prema Seldonu koji je, zajedno sa Palverom i osećajući se krajnje neugodno, sedeo za stolom odbrane. Harijevi obrazi bili se zarumenjeni zbog neočekivanih pohvala (na kraju krajeva, u poslednje vreme ime mu je bilo više meta podrugljivih kikota nego burnog odobravanja) i ruka, oslonjena na izrezbarenu dršku njegovog pouzdanog štapa, lako mu zadrhta.
<BR>&nbsp;&nbsp;&nbsp;&nbsp;&nbsp;Sudija Lih zagleda se odozgo u Seldona: očigledno, na nju advokatove reči nisu ostavile osobit utisak. "Zaista, šta bi mogao dobiti, branioče? I sama sam se to pitala. Provela sam nekoliko besanih noći, naprežući mozak u traganju za nekim prihvatljivim objašnjenjem. Zbog čega bi čovek poput profesora Seldona preduzeo neizazvan napad i premlatio troje mladih ljudi, kada je i sam jedan od najrečitijih kritičara takozvanog 'sloma' društvenog reda i mira?
<BR>&nbsp;&nbsp;&nbsp;&nbsp;&nbsp;A onda mi je sinulo. Možda je, u stanju osujećenosti što mu ne veruju, profesor Seldon osetio da mora i dokazati da se njegova predskazanja o sveopštem propadanju zaista i obistinjuju. Najzad, on je čovek koji je čitav svoj radni vek proveo predskazujući propast Carstva, a sve na šta je, pri tom, u stanju da ukaže jeste nekoliko pregorelih svetiljki na kupolama, povremeni zastoji u javnom prevozu i poneki rez u budžetskim izdacima - sve u svemu, ništa dramatično. Ali jedan napad - ili dva, ili tri - to bi već bilo nešto."
<BR>&nbsp;&nbsp;&nbsp;&nbsp;&nbsp;Lih se dublje zavali u naslonjaču i prekrsti ruke, sa izrazom zadovoljstva na licu. Seldon ustade, čvrsto se pri tom oslonivši rukama na sto. Potom se, odmahnuvši rukom svom advokatu, uputi pravo prema sudiji, ne skidajući pogled sa nje.
<BR>&nbsp;&nbsp;&nbsp;&nbsp;&nbsp;"Vaša visosti", obrati joj se on, "dozvolite mi da kažem nekoliko reči u svoju odbranu."
<BR>&nbsp;&nbsp;&nbsp;&nbsp;&nbsp;"Naravno, profesore Seldon. Na kraju krajeva, ovo nije suđenje, već saslušanje, kako bismo, pre konačne odluke hoće li biti procesa, čuli sve navode, činjenice i tvrdnje od značaja za ovaj slučaj. Ja sam samo ukazala na jednu mogućnost i veoma sam zainteresovana da čujem šta vi imate da kažete."
<BR>&nbsp;&nbsp;&nbsp;&nbsp;&nbsp;Pre no što započe, Seldon pročisti grlo. "Čitav svoj život posvetio sam Carstvu. Verno sam služio carevima. Svrha mojih istraživanja nije bila da ukažem na propast koja se nad nama nadnela, već da se psihoistorija iskoristi kao sredstvo novog preporoda. Njoj zahvaljujući, možemo se pripremiti za sve što nam tok stvari stavlja u izgled. Ako Carstvo, u šta sam ubeđen, nastavi da propada, psihoistorija nam može biti od pomoći da postavimo temelje novoj i boljoj civilizaciji, preuzimajući sve najbolje od stare. Gajim najdublju ljubav prema svim našim svetovima, prema svim našim ljudima i prema našem Carstvu - i kakvu bi, onda, svrhu imalo da doprinesem bezakonju koje ga iz dana u dan sve više potkopava?
<BR>&nbsp;&nbsp;&nbsp;&nbsp;&nbsp;Nemam više ništa da dodam. Morate mi verovati. Ja, čovek uma, jednačina, nauke - govorim vam iz srca." Potom se okrete i lagano uputi natrag ka svojoj stolici pored Palvera. Pre no što je seo, pogledom potraži Vandu, koja se nalazila u prvom redu u publici. Ona mu se bledo osmehnu i namignu mu.
<BR>&nbsp;&nbsp;&nbsp;&nbsp;&nbsp;"Iz srca ili ne, profesore Seldon, odluka koju treba da donesem zahteva od mene mnogo razmišljanja. Čuli smo vaše tužitelje; čuli smo i vas i gospodina Palvera. Postoji još neko čije bih svedočenje htela da čujem. Želela bih da čujem gospodina Riala Nevasa, koji nam se javio kao svedok onoga što se zbilo."
<BR>&nbsp;&nbsp;&nbsp;&nbsp;&nbsp;Dok se Nevas približavao sudiji, Seldon i Palver uzbunjeno se zgledaše. Bio je to momčić koga je Seldon izgrdio nekoliko trenutaka pre napada.
<BR>&nbsp;&nbsp;&nbsp;&nbsp;&nbsp;Lih se obrati dečaku. "Da li biste, gospodine Nevas, bili dobri da nam, kao svedok, opišete šta se tačno dogodilo one večeri?"
<BR>&nbsp;&nbsp;&nbsp;&nbsp;&nbsp;"Pa", započe Nevas, mrzvoljno se zagledavši u Seldona, "prolazio sam tuna gledajući svoja posla, kad sam ugled'o ovu dvojicu" - pri tom se okrenu i pokaza prstom put Seldona i Palvera - "na jednoj strani trotoara, kako idu prema meni. A onda sam vid'o i ovo troje". (On još jednom pokaza prstom, ovog puta prema mladićima i devojci koji su sedeli za stolom optužbe). "Ona dva matorca išli su iza ono troje. Nisu me mogli videti, jer sam bio na drugoj strani pločnika, a i zato što su svu pažnju obratili na svoje žrtve. A onda, tras! Tek tako, onaj stari zavitl'o je svojim štapom, a onaj mlađi skočio je na nji' i izudar'o ih, i pre neg' što ste mogli s'vatiti šta se dešava, već su ležali na pločniku. A onda su onaj stari i njegov drugar otišli, tek tako. Nisam mog'o da poverujem svojim očima."
<BR>&nbsp;&nbsp;&nbsp;&nbsp;&nbsp;"Čista laž!" prasnu Seldon. "Mladiću, poigravaš se sa našim životima ovde!" Nevas se, međutim, samo bezizražajno zagleda u Seldona.
<BR>&nbsp;&nbsp;&nbsp;&nbsp;&nbsp;"Sudijo", požali se Seldon, "zar ne uviđate da ovaj deran naprosto laže? Sećam ga se. Prigovorio sam mu što baca otpatke unaokolo, samo nekoliko trenutaka pre no što smo bili napadnuti. Ukazao sam na to Stetinu kao na još jedan primer propadanja našeg društva, ravnodušnosti građana i..."
<BR>&nbsp;&nbsp;&nbsp;&nbsp;&nbsp;"Dosta, profesore Seldon", naredi mu sudija. "Još jedan takav ispad i izbaciću vas iz sudnice. A sada, gospodine Nevas", dodade ona, ponovo se obraćajući svedoku, "šta ste vi radili za sve to vreme, tokom zbivanja koje ste upravo opisali?"
<BR>&nbsp;&nbsp;&nbsp;&nbsp;&nbsp;"Ja, ovaj, sakrio sam se. Iza nekog drveća. Sakrio sam se. Boj'o sam se da bi mogli doći i po mene, ako me vide. A kad su otišli, pa, o'ma sam potrč'o da dojavim policiji."
<BR>&nbsp;&nbsp;&nbsp;&nbsp;&nbsp;Počevši da se preznojava, Nevas zavuče prst unutar stegnutog okovratnika svoje jednodelne odeće. Vrpoljio se, premeštao s noge na nogu, dok je tako stajao na uzdignutom podijumu za svedoke. Osećao je sve veću nelagodnost, svestan da su sve te oči uprte u njega; on pokuša da ne gleda u publiku, ali svaki put, mimo svoje želje, oseti kako ga privlači netremičan pogled jedne lepe plavuše koja je sedela u prvom redu. Osećao se kao da mu postavlja neko pitanje, pritiskajući ga da odgovori, nagoneći ga da progovori.
<BR>&nbsp;&nbsp;&nbsp;&nbsp;&nbsp;"Gospodine Nevas, šta imate da kažete na navod profesora Seldona, da su vas on i gospodin Palver sreli nekoliko trenutaka pre napada i da vam je profesor uputio nekoliko reči?"
<BR>&nbsp;&nbsp;&nbsp;&nbsp;&nbsp;"Pa, ovaj, ne, znate, bilo je k'o što sam rek'o... Samo sam tuna prolazio i..." Nevas uputi pogled ka stolu za kojim je Seldon sedeo. Hari ga tužno pogleda, kao da pomišlja da je sve izgubljeno. Međutim, Seldonov sadrug, Stetin Palver, oštro se zagleda u Nevasa i ovaj gotovo poskoči, zapanjen rečima koje mu stadoše odzvanjati u umu: Reci istinu! Kao da je Palver izgovarao te reči, ali mu se usne nisu ni pomakle. Potom, sav zbunjen, Nevas skrenu pogled prema lepoj plavuši, ali i od nje kao da do njega dopreše reči: Reci istinu! - iako se ni njoj usne ne pomeriše.
<BR>&nbsp;&nbsp;&nbsp;&nbsp;&nbsp;"Gospodine Nevas! Gospodine Nevas!" Sudijin glas, koji kao da je dopirao iz velike udaljenosti, prodre do dečakovih zbrkanih misli. "Gospodine Nevas, ako je tačno da su profesor Seldon i gospodin Palver koračali prema vama, a iza troje tužitelja, kako se moglo dogoditi da ste najpre videli njih dvojicu? Tako ste rekli u svojoj izjavi, zar ne?"
<BR>&nbsp;&nbsp;&nbsp;&nbsp;&nbsp;Nevas se očajnički obazre po sudnici. Činilo se kao da ga posvuda dočekuju oči, oči koje su mu dovikivale: Reci istinu! Bacivši još jedan pogled put Seldona, Rial Nevas promrmlja kratko: "Izvinite!" i na zaprepašćenje svih prisutnih, četrnaestogodišnji dečak briznu u plač.
</P></TD></TR></TABLE>
<P class="next">
<A HREF=p108.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
