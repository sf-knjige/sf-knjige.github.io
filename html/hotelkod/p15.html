<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Po svoj prilici, to je bio službeni propust. Pomoć nisam imao da očekujem ni od koga, a gangsteri su mogli da dolete svakog časa. Mogao sam računati samo na to da Šampionu sada nije više stalo do Velzevula. Naišavši sinoć na lavinu, mogao je izgubiti glavu i u žurbi počiniti gluposti, kao što je pokušaj da se domogne helikoptera na mirskom aerodromu. Znao sam da policija odavno traga za tim banditom, i moja nada imala je izvesnih osnova. A osim toga ja se više jednostavno nisam mogao držati na nogama. Prokleta Sovuljaga me je dokrajčila. Razastro sam novine i nekakve obračune ispred sefa, gurnuo sam pisaći pult uz vrata, a sam sam legao, stavivši luger kraj sebe. Trenutno sam zaspao, a kad sam se probudio podne je već bilo prošlo.
<BR>&nbsp;&nbsp;&nbsp;&nbsp;&nbsp;Neko je lagano ali uporno kucao na vrata.
<BR>&nbsp;&nbsp;&nbsp;&nbsp;&nbsp;"Ko je tamo?" dreknuh, žurno napipavajući dršku lugera.
<BR>&nbsp;&nbsp;&nbsp;&nbsp;&nbsp;"To sam ja", odazva se Simoneov glas. "Otvorite, inspektore."
<BR>&nbsp;&nbsp;&nbsp;&nbsp;&nbsp;"Šta je, avion?"
<BR>&nbsp;&nbsp;&nbsp;&nbsp;&nbsp;"Ne. Ali treba da porazgovaramo. Otvorite. Sad nije vreme za spavanje."
<BR>&nbsp;&nbsp;&nbsp;&nbsp;&nbsp;Bio je u pravu. Nije bilo vreme za spavanje. Škrgućući zubima od bola ustadoh, najpre četvoronaške, a zatim, opirući se o sef, na noge. Rame me je nesnosno bolelo. Zavoj mi je skliznuo na oči, brada mi je otekla. Upalih svetlost, odgurnuh pisaći pult od vrata i okrenuh ključ. Zatim kročih nazad držeći luger spreman.
<BR>&nbsp;&nbsp;&nbsp;&nbsp;&nbsp;Simone je izgledao svečano i poslovno, mada se osećalo na njemu nekakvo uzbuđenje.
<BR>&nbsp;&nbsp;&nbsp;&nbsp;&nbsp;"Oho!" reče. "Vi ste ovde kao u tvrđavi. I potpuno bespotrebno: niko nema nameru da vas napadne."
<BR>&nbsp;&nbsp;&nbsp;&nbsp;&nbsp;"To ja ne znam", rekoh turobno.
<BR>&nbsp;&nbsp;&nbsp;&nbsp;&nbsp;"Pa vi ovde ništa ne znate", reče Simone. "Dok ste čmavali, inspektore, ja sam umesto vas obavljao vaš posao."
<BR>&nbsp;&nbsp;&nbsp;&nbsp;&nbsp;"Ma šta pričate?" rekoh sarkastično. "Da li su Mozesu već stavljene lisice, a njegova saučesnica uhapšena?"
<BR>&nbsp;&nbsp;&nbsp;&nbsp;&nbsp;Simone se namršti. Šta je bilo sa potištenim spadalom koji je još koliko sinoć bezbrižno jurio po zidovima?
<BR>&nbsp;&nbsp;&nbsp;&nbsp;&nbsp;"Za to nema nikakve potrebe", reče. "Mozes ni za šta nije kriv. Ovde je sve mnogo komplikovanije nego što vi mislite, inspektore."
<BR>&nbsp;&nbsp;&nbsp;&nbsp;&nbsp;"Samo mi nemojte pričati o vukodlacima", zamolih sedajući, opkoračivši stolicu kraj sefa.
<BR>&nbsp;&nbsp;&nbsp;&nbsp;&nbsp;Simone se ironično osmehnu.
<BR>&nbsp;&nbsp;&nbsp;&nbsp;&nbsp;"Ne postoje nikakvi vukodlaci. Nema nikakve mistike. Čista naučna fantastika. Mozes nije čovek, inspektore. U tome je naš vlasnik bio u pravu. Mozes i Luarvik nisu zemaljska bića."
<BR>&nbsp;&nbsp;&nbsp;&nbsp;&nbsp;"Oni su došli kod nas s Venere", rekoh razumevajući.
<BR>&nbsp;&nbsp;&nbsp;&nbsp;&nbsp;"To ja ne znam. Možda s Venere, možda s drugog planetarnog sistema, možda iz susednog prostranstva... To oni ne govore. Važno je to da oni nisu ljudi. Mozes se nalazi na zemlji odavno, više od godinu dana. Otprilike pre mesec i po, dospeo je gangsterima u šake. Oni su ga ucenjivali, neprekidno su ga držali na oku. On je na jedvite jade uspeo da se iskobelja i da pobegne ovamo. Luarvik je nešto poput pilota, rukovodi prebacivanjem. Tamo-ovamo. Trebalo je da odlete sinoć u ponoć. Ali u deset sati se dogodio nekakav kvar, nešto im je eksplodiralo u aparaturi. To je izazvalo lavinu, a Luarvik je morao da se probija ovamo autonogama... Treba im pomoći, inspektore. To je prosto naša dužnost. Ako gangsteri dospeju ovamo pre policije, ubiće ih."
<BR>&nbsp;&nbsp;&nbsp;&nbsp;&nbsp;"I nas isto tako", rekoh.
<BR>&nbsp;&nbsp;&nbsp;&nbsp;&nbsp;"Lako je moguće", složi se. "Ali to je naša, zemaljska stvar. A ako dozvolimo da ubiju žitelje s druge planete, to će biti sramota."
<BR>&nbsp;&nbsp;&nbsp;&nbsp;&nbsp;Posmatrao sam ga i sumorno mislio: previše je ludaka u ovom hotelu. Evo vam još jednog psihopate.
<BR>&nbsp;&nbsp;&nbsp;&nbsp;&nbsp;"Kratko rečeno, šta želite od mene?" upitah. "Vratite im akumulator, Peter", reče Simone.
<BR>&nbsp;&nbsp;&nbsp;&nbsp;&nbsp;"Kakav akumulator?"
<BR>&nbsp;&nbsp;&nbsp;&nbsp;&nbsp;"U koferu je akumulator. Energija za njihove robote. Olaf nije ubijen. On uopšte nije živo biće. On je robot, i gospođa Mozes isto tako. To su roboti, potrebna im je energija da bi mogli da funkcionišu. U trenutku eksplozije nastradala im je energetska centrala, prekinuto je snabdevanje energijom, i svi njihovi roboti u prečniku od sto kilometara našli su se u opasnosti. Neki su, pa svemu sudeći, uspeli da se uključe u svoje ručne akumulatore. Gospođu Mozes je priključio za akumulator sam Mozes... a ja sam, ako se sećate, smatrao da je mrtva. A Olaf iz nekog razloga nije uspeo da se uključi..."
<BR>&nbsp;&nbsp;&nbsp;&nbsp;&nbsp;"Aha", rekoh. "Nije uspeo da se uključi, pao je, i to tako vešto da je zavrnuo sebi vrat. Zavrnuo je, shvatate li, za sto osamdeset stepeni..."
<BR>&nbsp;&nbsp;&nbsp;&nbsp;&nbsp;"Bez ikakve potrebe ste sarkastični", reče Simone. "To su kod njih kvazi-agonijske pojave. Iščašuju im se zglobovi, nesimetrično se naprežu pseudomišići... Nisam stigao da vam kažem: kod gospođe Mozes je isto tako bio iskrenut vrat."
<BR>&nbsp;&nbsp;&nbsp;&nbsp;&nbsp;"Pa dobro", rekoh. "Kvazimišići, pseudozglobovi... Vi niste dete, Simone, vi morate to znati: ako se koristi arsenal mistike i fantastike, može se objasniti svaki zlačin, i uvek će to biti veoma logično. Ali razumni ljudi u takvu logiku ne veruju."
<BR>&nbsp;&nbsp;&nbsp;&nbsp;&nbsp;"Očekivao sam takav prigovor, Peter", reče Simone. "Sve se to veoma lako može proveriti. Vratite im akumulator, i oni će u vašem prisustvu ponovo uključiti Olafa. Pa vi želite da Olaf ponovo oživi..."
<BR>&nbsp;&nbsp;&nbsp;&nbsp;&nbsp;"Nema ništa od toga", rekoh istog časa.
<BR>&nbsp;&nbsp;&nbsp;&nbsp;&nbsp;"Zašto? Ne verujete, nude vam dokaze. O čemu je reč?"
<BR>&nbsp;&nbsp;&nbsp;&nbsp;&nbsp;Uhvatih se za svoju jadnu zavijenu glavu.
<BR>&nbsp;&nbsp;&nbsp;&nbsp;&nbsp;Zbilja, o čemu je reč? Zašto slušam ovo preklapanje? Treba mu tutnuti pušku u ruke i poslati ga na krov kao čestitog građanina koji je dužan da pruži podršku zakonu. A Mozese treba zatvoriti u podrum. I Luarvika takođe tamo. Podrum je betoniran, izdržaće direktan pogodak... I Barnstokrove takođe tamo, i Kajsu. I pružićemo otpor. A u krajnjem slučaju predaću im ove Mozese. Sa Šampionom se ne treba šaliti. Daj bože da pristane na pregovore.
<BR>&nbsp;&nbsp;&nbsp;&nbsp;&nbsp;"Pa, što ćutite?" reče Simone. "Nemate šta da kažete?"
<BR>&nbsp;&nbsp;&nbsp;&nbsp;&nbsp;Imao sam šta da kažem.
<BR>&nbsp;&nbsp;&nbsp;&nbsp;&nbsp;"Ja nisam naučnik", polako progovorih. "Ja sam policijski činovnik. Previše je lagarija ispredeno oko ovog kofera... Čekajte, ne prekidajte me. Ni ja vas nisam prekidao. Spreman sam da poverujem u sve to. Molim. Neka su Olaf i ta žena roboti. Utoliko gore. Gospođa Mozes je izvršila... to jest njenim rukama je izvršeno nekoliko zločina. Takve stravične sprave u rukama gangstera, hvala lepo. Kad bih mogao ja bih sa zadovoljstvom isključio i gospođu Mozes. A vi predlažete meni, policajcu, da vratim gangsterima zločinačke sprave! Shvatate li čemu ta vodi?"
<BR>&nbsp;&nbsp;&nbsp;&nbsp;&nbsp;Simone se, našavši se na muci potapša po temenu.
<BR>&nbsp;&nbsp;&nbsp;&nbsp;&nbsp;"Čujte", reče. "Ako dolete gangsteri, svi smo obrali bostan. Svašta ste natrabunjali o golubima pismonošama! Na policiju ne možemo računati. A ako pomognemo Mozesu i Luarviku da pobegnu, savest će nam makar biti čista."
<BR>&nbsp;&nbsp;&nbsp;&nbsp;&nbsp;"Vama će ona biti čista", rekoh. "A meni će biti ukaljana do ušiju. Policajac svojim rukama pomaže banditima da beže."
<BR>&nbsp;&nbsp;&nbsp;&nbsp;&nbsp;"Oni nisu banditi!" reče Simone.
<BR>&nbsp;&nbsp;&nbsp;&nbsp;&nbsp;"Oni su banditi!" rekoh. "Oni su prevashodni gangsteri. Sami ste čuli Hinkusov iskaz. Mozes je bio član Šampionove bande. Mozes je organizovao i izvršio nekoliko kriminalno drskih napada, nanoseći državi i privatnim licima veoma veliku štetu. Ako želite da znate, Mazes će dobiti najmanje dvadeset i pet godina robije, i ja sam dužan da uradim sve da dobije tih dvadeset i pet godina."
<BR>&nbsp;&nbsp;&nbsp;&nbsp;&nbsp;"Do đavola. Zar ne shvatate? Njega su uvalili! Njega su ucenom uvukli u ovu bandu! Njemu nije preostajalo ništa drugo!"
<BR>&nbsp;&nbsp;&nbsp;&nbsp;&nbsp;"O tome će raspravljati sud", rekoh hladno.
<BR>&nbsp;&nbsp;&nbsp;&nbsp;&nbsp;Simone se zavali u naslon fotelje i pogleda me zažmirivši:
<BR>&nbsp;&nbsp;&nbsp;&nbsp;&nbsp;"Vi ste, ipak, preispoljni zvekan, Glepski", reče. "Nisam se nadao."
<BR>&nbsp;&nbsp;&nbsp;&nbsp;&nbsp;"Pazite šta govorite", rekoh. "Idite i bavite se svojim poslovima. Šta imate na programu? Putena zadovoljstva?"
<BR>&nbsp;&nbsp;&nbsp;&nbsp;&nbsp;Simone se ugrize za usnu.
<BR>&nbsp;&nbsp;&nbsp;&nbsp;&nbsp;"Eto ti ga i prvi kontakt", promrmlja. "Eto ti ga i susret dvaju svetova."
<BR>&nbsp;&nbsp;&nbsp;&nbsp;&nbsp;"Nemojte mi ići na živce, Simone", rekoh besno. "I gubite se odavde. Smučili ste mi se."
<BR>&nbsp;&nbsp;&nbsp;&nbsp;&nbsp;On ustade i krenu prema vratima. Glava mu je bila oborena, ramena se pogrbila. Na pragu stade i reče, obrnuvši se napola:
<BR>&nbsp;&nbsp;&nbsp;&nbsp;&nbsp;"Zažalićete zbog ovog, Glepski. Stidećete se, jako ćete se stideti."
<BR>&nbsp;&nbsp;&nbsp;&nbsp;&nbsp;"Možda", rekoh neljubazno. "To je moja stvar... Uzgred, znate li da pucate?"
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"To je dobro. Uzmite od vlasnika pušku i idite na krov. Možda ćemo ubrzo svi morati da pucamo."
<BR>&nbsp;&nbsp;&nbsp;&nbsp;&nbsp;On izađe bez reči. Oprezno pogladih oteklo rame. I to mi je odmor. I čime će se sve to završiti, neizvesno je. Neka ga đavo nosi, zar je moguće da su to odista došljaci? Odveć dobro se sve slaže... "Stidećete se, Glepski..." Pa, možda će tako i biti. Šta da radim? Ali kakvog to uopšte ima značaja da li su oni došljaci ili nisu? Gde to piše da došljaci mogu da pljačkaju banke? Zemaljskim ljudima se, eto, ne dozvoljava, a oni mogu... U redu. Šta ipak da radim? Svakog časa može da otpočne opsada, a moj garnizon je sasvim nepouzdan.
<BR>&nbsp;&nbsp;&nbsp;&nbsp;&nbsp;Za svaki slučaj podigoh telefonsku slušalicu. Ništa. Grobna tišina. Ipak je životinja ovaj Alek. Nije se mogao snabdeti rezervnom signalizacijom. A ako bi neko ovog časa dobio napad slepog creva? Bedni ćifta, samo da mu je da muze novac od klijenata...
<BR>&nbsp;&nbsp;&nbsp;&nbsp;&nbsp;Ponovo se začu kucanje na vratima i ja žurno zgrabih luger. Ovoga puta mi je ukazao čast gospodin Mozes lično - vampir, on je Venerijanac, on je matora bela repa s obaveznom čašom u ruci.
<BR>&nbsp;&nbsp;&nbsp;&nbsp;&nbsp;"Sednite pored vrata", rekoh. "Eno vam stolica."
<BR>&nbsp;&nbsp;&nbsp;&nbsp;&nbsp;"Mogu i da postojim", zagrokta, gledajući me popreko.
<BR>&nbsp;&nbsp;&nbsp;&nbsp;&nbsp;"Izvolite", rekoh. "Šta želite?"
<BR>&nbsp;&nbsp;&nbsp;&nbsp;&nbsp;Jednako me streljajući pogledom otpi iz čaše.
<BR>&nbsp;&nbsp;&nbsp;&nbsp;&nbsp;"Kakvi su vam dokazi još potrebni?" upita. "Ubijate nas. Svi to shvataju. Svi, osim vas. Šta želite od nas?"
<BR>&nbsp;&nbsp;&nbsp;&nbsp;&nbsp;"Ma ko da ste", rekoh, "izvršili ste niz zločina. I za njih ćete odgovarati."
<BR>&nbsp;&nbsp;&nbsp;&nbsp;&nbsp;On sa šumom udahnu vazduh kroz nos, priđe stolu i sede.
<BR>&nbsp;&nbsp;&nbsp;&nbsp;&nbsp;"Naravno, sigurno je odavno trebalo da vam se obratim", reče. "Ali sam se nadao da će se nekako sve srediti i da će mi poći za rukom da izbegnem kontakt sa zvaničnim licima. Da nije tog prokletog kvara, ja više ne bih bio ovde. Ne bi postojalo nikakvo ubistvo. Vi biste našli vezanog Sovuljagu i raspleli klupko svih zločina koje je izvršio Šampion uz moju pomoć. Zaklinjem vam se da će svi gubici, koje ste imali zbog mog boravka ovde, biti nadoknađeni. Delimično ih nadoknađujem, spreman sam da vam predam asignacije državne banke u ukupnom iznosu od milion kruna. Preostalu svotu će vaša država dobiti u zlatu, čistom zlatu. Šta još želite?"
<BR>&nbsp;&nbsp;&nbsp;&nbsp;&nbsp;Posmatrao sam ga i nije mi bilo prijatno. Nije mi bilo prijatno jer sam osećao naklonost prema njemu. Sedeo sam oči u oči s očiglednim zločincem, slušao sam ga i osećao naklonast prema njemu. To je bila nekakva halucinacija i da bih se spasao od te halucinacije, neljubazno upitah:
<BR>&nbsp;&nbsp;&nbsp;&nbsp;&nbsp;"To ste vi zabrljali sto i zalepili cedulju?"
<BR>&nbsp;&nbsp;&nbsp;&nbsp;&nbsp;"Da. Plašio sam se da će promaja odneti cedulju. A što je najvažnije, hteo sam da odmah shvatite da to nije mistifikacija."
<BR>&nbsp;&nbsp;&nbsp;&nbsp;&nbsp;"Zlatan sat?"
<BR>&nbsp;&nbsp;&nbsp;&nbsp;&nbsp;"Isto tako ja. I brauning. Bilo mi je potrebno da poverujete, da se pozabavite Hinkusom i da ga uhapsite."
<BR>&nbsp;&nbsp;&nbsp;&nbsp;&nbsp;"To je previše nezgrapno urađeno", rekoh. "Sve je ispadalo suprotno. Ja sam to shvatio tako da Hinkus nije nikakav gangster, već da nekom odgovara da ga prikaže kao gangstera."
<BR>&nbsp;&nbsp;&nbsp;&nbsp;&nbsp;"Zar?" upita Mozes. "Dakle, u tome je stvar... Šta se tu može, to je trebalo očekivati. Ne znam ja takve stvari... nisam zbog toga ovde..."
<BR>&nbsp;&nbsp;&nbsp;&nbsp;&nbsp;Ponovo osetih naviranje naklonosti i ponovo pokušah da se razdražim.
<BR>&nbsp;&nbsp;&nbsp;&nbsp;&nbsp;"Sve kod vas ispada nekako nespretno, gospodine Velzevul", rekoh. "Ma kakav ste vi, do đavola, došljak? Vi ste jednostavno nitkov. Bogat, razvratan do krajnjih granica, drski nitkov. I uz to još i pijanica..."
<BR>&nbsp;&nbsp;&nbsp;&nbsp;&nbsp;Mozes otpi iz čaše.
<BR>&nbsp;&nbsp;&nbsp;&nbsp;&nbsp;"Vaši roboti", nastavih. "Ženka iz otmenih salona... Sportista-viking... Zar i za trenutak možete da zamislite da ću poverovati da su to roboti?"
<BR>&nbsp;&nbsp;&nbsp;&nbsp;&nbsp;"To jest, želite da kažete da naši, roboti previše liče na ljude?" upita Mozes. "Ali, daćete mi za pravo, mi drukčije ne možemo. To su prilično verne kopije ljudi koji odista postoje. Gotovo dvojnici..." On ponovo otpi iz čaše. "A što se mene tiče, inspektore, ja vam se, na žalost, ne mogu pokazati u svom pravom obličju. Na žalost, jer bi mi tada odmah poverovali."
<BR>&nbsp;&nbsp;&nbsp;&nbsp;&nbsp;"Rizikujte", rekoh. "Pokažite se. Ja ću nekako preživeti."
<BR>&nbsp;&nbsp;&nbsp;&nbsp;&nbsp;On zavrte glavom.
<BR>&nbsp;&nbsp;&nbsp;&nbsp;&nbsp;"Prvo, teško da biste vi to tako lako preživeli", tužno reče. "A drugo, teško da bih ja to preživeo. Gospodin Mozes, koga vi vidite je skafander. Gospodin Mozes koga vi slušate je translacioni mehanizam. Ali možda ću morati da rizikujem - to ostavljam za krajnji slučaj. Ako se pokaže da vas apsolutno nije mogućno ubediti, rizikovaću. Za mene je to gotovo sigurna smrt, ali ćete tada vi, možda, pustiti makar Luarvika. On je ovde na pravdi boga..."
<BR>&nbsp;&nbsp;&nbsp;&nbsp;&nbsp;I tada ja, najzad, planuh.
<BR>&nbsp;&nbsp;&nbsp;&nbsp;&nbsp;"Kuda da ga pustim?" razdrah se. "Zar vas ja držim? Zašto me svi lažete? Da je bilo potrebno da odete, vi biste odavno otišli! Prestanite da lažete i govorite istinu: kakav je to kofer? Šta ima u njemu? Vi mi probijate glavu da ste došljaci. A ja sam sklon da verujem da ste jednostavno banda inostranih špijuna koja je ukrala dragocenu aparaturu..."
<BR>&nbsp;&nbsp;&nbsp;&nbsp;&nbsp;"Ne!" reče Mozes. "Ne! Uopšte nije tako. Naša centrala je uništena, može je opraviti samo Olaf. On je robot-nadzornik te centrale, shvatate li? Naravno, mi bi odavno otišli, ali kuda da idemo? Bez Olafa smo potpuno bespomoćni, a Olaf je isključen i vi nam ne dajete akumulator!"
<BR>&nbsp;&nbsp;&nbsp;&nbsp;&nbsp;"I ponovo lažete!" rekoh. "I gospođa Mozes je robot, kako sam razumeo! Ona, kako sam razumeo isto tako ima akumulator..."
<BR>&nbsp;&nbsp;&nbsp;&nbsp;&nbsp;On zatvori oči i zavrte glavom tako da mu zadrhtaše debele opuštene usne.
<BR>&nbsp;&nbsp;&nbsp;&nbsp;&nbsp;"Olga je običan radni mehanizam. Nosač, kubikaš, telohranitelj... Zar ne shvatate da se ne može jednim istim gorivom napajati... pa, ne znam... prost traktor, na primer, i avion... To su razni sistemi..."
<BR>&nbsp;&nbsp;&nbsp;&nbsp;&nbsp;"Vi imate za sve spreman odgovor", smrknuto rekoh. "Ali ja nisam ekspert. Ja sam običan policajac. Nisam ovlašćen da vodim pregovore sa vukodlacima i došljacima. Dužan sam da vas predam u ruke zakona, i kvit. Ma ko da ste odista, nalazite se na teritoriji moje zemlje i podležete njenoj jurisdikciji." Ustadoh. "Od ovog trenutka smatrajte da ste uhapšeni, Mozese. Nemam nameru da vas zatvaram, pretpostavljam da je to besmisleno. Ali ako pokušate da pobegnete, pucaću. I upozoravam: sve što vi od ovog trenutka kažete može se okrenuti protiv vas na sudu."
<BR>&nbsp;&nbsp;&nbsp;&nbsp;&nbsp;"Tako", reče, i zaćuta za neko vreme. "Za mene ste odlučili. Neka bude tako." On otpi iz čaše. "Zbog čega je Luarvik kriv? Protiv njega vi ništa ne možete imati... Zatvorite mene i dajte kofer Luarviku. Neka se bar on spase..."
<BR>&nbsp;&nbsp;&nbsp;&nbsp;&nbsp;Ja ponovo sedoh.
<BR>&nbsp;&nbsp;&nbsp;&nbsp;&nbsp;"Da se spase... Zašto govorite da se spase? Zašto ste toliko sigurni da će vas Šampion sustići? Možda on odavno leži ispod lavine... možda su ga već uhvatili... a i avion se ne može tako lako dobaviti... Ako ste vi odista nevini, zašto taliko paničite? Pričekajte par dana i noći. Stići će policija, predaću vas u ruke vlastima, vlasti će okupiti eksperte, specijaliste..."
<BR>&nbsp;&nbsp;&nbsp;&nbsp;&nbsp;Njemu zadrhtaše debele opuštene usne.
<BR>&nbsp;&nbsp;&nbsp;&nbsp;&nbsp;"Ne ide, ne odgovara. Prvo, mi nemamo pravo da stupamo u organizovani kontakt. Ja sam ovde samo posmatrač. Napravio sam greške, ali su sve to popravljive greške... Nepripremljeni kontakt može imati i za vaš i za naš svet najstravičnije posledice... Ali čak ni to nije sada najvažnije, inspektore. Plašim se za Luarvika. On nije prilagođen na vaše uslove, nikada se nije pretpostavljalo da će morati da provede na vašoj planeti više od dvadeset i četiri sata. A njemu je iz to oštećen skafander, vidite - nema ruku... On je već otrovan... on posustaje iz sata u sat..."
<BR>&nbsp;&nbsp;&nbsp;&nbsp;&nbsp;Stegoh zube. Pa, on je na sve imao spreman odgovor. Nisam se imao za šta uhvatiti. Nijednom mi nije pošlo za rukom da ga ulovim. Sve je bilo besprekorno logično. Morao sam priznati da bi me, da nisu u pitanju ovi skafandri, kontakti i pseudomišići, ovakvi iskazi potpuno zadovoljili. Sažalio sam se i bio sam sklon da mu izađem u susret, prestajao sam da budem objektivan...
<BR>&nbsp;&nbsp;&nbsp;&nbsp;&nbsp;U stvari. Jurisdiktičke pretenzije sam imao samo prema Mozesima... prema Mozesu. Luarvik je bio formalno nevin, mada je i on isto tako mogao biti saučesnik, ali bih na to još i mogao da zažmurim... Pravi zločinac se neće nikada ponuditi da bude talac. Mozes se nudio. Pa dobro, da zatvorim Mozesa i... Šta 'i'? Da vratim Luarviku aparat? Šta znam o tom aparatu? Samo ono što mi je rekao Mozes. Da, sve što govori Mozes zvuči istinito. A ako je to samo srećna interpretacija sasvim druge situacije? Ako ja jednostavno nisam našao pitanja koja bi razorila ovu interpretaciju?...
<BR>&nbsp;&nbsp;&nbsp;&nbsp;&nbsp;Ako se odbace ove reči, opravdane one ili ne, prisutna su dva nesumnjiva fakta. Zakon iziskuje da zadržim ove ljude sve do rasvetljavanja situacije. Eto fakta broj jedan. A evo fakta broj dva: ovi ljudi žele da odu. Nema značaja zbog čega oni zapravo hoće da odu - od zakona, od gangstera, od preuranjenog kontakta ili još od nečeg... Oni žele da odu.
<BR>&nbsp;&nbsp;&nbsp;&nbsp;&nbsp;Ova dva fakta apsolutno protivreče jedan drugom...
<BR>&nbsp;&nbsp;&nbsp;&nbsp;&nbsp;"Šta se zbilo između vas i Šampiona?" sumorno upitah.
<BR>&nbsp;&nbsp;&nbsp;&nbsp;&nbsp;On me pogleda nepoverljivo, lice mu se iskrivi. Zatim obori pogled i poče da priča. Ako se apstrahuju zombizam-mombizam i svakojake pseudobasne, ovo je bila otrcana priča o najbanalnijoj uceni. Otprilike pre dva meseca gospodin Mozes, koji je imao prilično uverljive razloge da krije od zvaničnih lica ne samo svoje prave poslove, već i sam fakat svog postojanja, počeo je da oseća znakove da je njegova ličnost u središtu nečije nasrtljive i uporne pažnje. Pokušao je da promeni mesto baravka. To nije pomoglo. Pokušao je da zaplaši gonioce. Ni to nije pomoglo. Na kraju, kao što se to uvek dešava, došli su kad njega i ponudili mu prijateljsku nagodbu. Pružiće maksimalnu pomoć u pljački Druge Nacionalne, za to će mu platiti ćutanjem. Naravno, zajamčili su mu da ga uznemiravaju prvi i poslednji put. Kao što je uobičajeno, on je odbijao. Kao što je uobičajeno, oni su nastojali. Kao što je uobičajeno, on je na kraju pristao.
<BR>&nbsp;&nbsp;&nbsp;&nbsp;&nbsp;Mozes je tvrdio da drugog izlaza nije imao. Same smrti se nije plašio: svi oni tamo umeju da savladaju strah od smrti. U toj etapi čak nije morao bogzna koliko da se plaši pokušaja razobličenja: mogao je mirne duše da obustavi delatnost svojih pogona i da ostane jednostavno bogat besposličar, a izjave Šampionovih agenata, koji su izginuli prilikom sukoba sa robotima teško da bi neko ozbiljno primio. Ali i u slučaju smrti i u slučaju razobličenja pretila je opasnost da se obustavi za duže vreme sav ogroman posao koji je tako uspešno započeo pre nekoliko godina. Kratko rečeno, rizikovao je da se povinuje Šampionu, utoliko pre što mu nije bilo teško da gubitke koje je pretrpela Druga Nacionalna nadoknadi u čistom zlatu.
<BR>&nbsp;&nbsp;&nbsp;&nbsp;&nbsp;Izveli su poduhvat, i Šampion je odista nestao s vidika. Ali, samo za mesec dana. Posle mesec dana ponovo se pojavio. Ovog puta su posredi bila blindirana kola sa zlatom. Međutim, sada se situacija bitno izmenila. Promićurni Šampion podneo je nesrećnoj žrtvi izjave osmorice svedoka koje su Mozesu uskraćivale bilo kakvu mogućnost alibija, plus filmsku traku, na kojoj je bila otelotvorena cela procedura pljačke banke, i to ne samo trojice ili četvorice gangstera, koji su bili spremni otići na robiju za pristojan honorar, već i Olge sa sefom ispod miške, i Mozesa sa nekakvim aparatom ('forsaž-generatorom') u rukama. U slučaju da odbije, Mozesu nije pretila petparačka bulevarska kampanja. Sada mu je pretio i formalni sudski progon, dakle, i potpuno razobličavanje svih njegovih tajni, dakle, prevremeni kontakt pod krajnje nepavoljnim uslovima za njegovu zemlju. Kao i mnoge druge žrtve ucene, Mozes sve to, povinujući se prvi put, nije predvideo.
<BR>&nbsp;&nbsp;&nbsp;&nbsp;&nbsp;Situacija je bila stravična. Odbijanje je značilo zločin prema svojima. Pristanak nije ništa menjao, jer je sad shvatio kakva ga gvozdena ruka drži u šaci. Bežati u drugi grad, u drugu zemlju nije imalo svrhe: već se uverio da Šampionova ruka nije samo gvozdena nego i duga. Da istog časa pobegne sa Zemlje, isto tako nije mogao: priprema transporta iziskivala je deset-dvanaest zemaljskih dana i noći. Tada je stupio u vezu sa svojima i zahtevao da ga evakuišu u najkraćem roku. Da, on je morao da izvrši još jedan zločin, sada je to predstavljalo samo povećanje duga, dodatnih tri stotine trideset i pet kilograma zlata, toliko je koštalo nužno odlaganje. Kad se približilo vreme, pobegao je, obmanuvši Šampionovu agenturu svojim dvojnikom. Znao je da će organizovati hajku za njim, znao je da će Hinkusi pre ili kasnije otkriti njegov trag, nadao se samo da će mu uspeti da ih preduhitri...
<BR>&nbsp;&nbsp;&nbsp;&nbsp;&nbsp;"Možete verovati ili ne verovati, inspektore", završi Mozes. "AIi želim da shvatite: postoje samo dve mogućnosti. Ili ćete nam dati akumulator i mi ćemo još pokušati da se spasemo. Ponavljam, u tom slučaju sve gubitke, koji su naneti vašim sugrađanima, u potpunosti ćemo nadoknaditi. Ili..." On otpi iz čaše. "Potrudite se, molim vas, da to shvatite, inspektore. Ja nemam prava da živ dospem u ruke zvaničnih lica. Shvatate li, to je moja dužnost. Ne mogu izložiti opasnosti budućnost naših svetova. Ta budućnost tek počinje. Ja sam doživeo fijasko, ali ja sam prvi, a ne poslednji posmatrač na vašoj Zemlji. Shvatate li to, inspektore?"
<BR>&nbsp;&nbsp;&nbsp;&nbsp;&nbsp;Ja sam shvatio samo jedno: teško meni.
<BR>&nbsp;&nbsp;&nbsp;&nbsp;&nbsp;"Čime se, zapravo, ovde bavite?" upitah.
<BR>&nbsp;&nbsp;&nbsp;&nbsp;&nbsp;Mozes zavrte glavom.
<BR>&nbsp;&nbsp;&nbsp;&nbsp;&nbsp;"Ne mogu vam to reći, inspektore. Istraživao sam mogućnost kontakta. Pripremao sam ga. A konkretno... sve je to veoma komplikavano, inspektore. Vi niste stručnjak."
<BR>&nbsp;&nbsp;&nbsp;&nbsp;&nbsp;"Idite", rekoh. "I pozovite ovamo Luarvika."
<BR>&nbsp;&nbsp;&nbsp;&nbsp;&nbsp;Mozes tromo ustade i izađe. Oslomih se laktovima na sto i spustih glavu na ruke. Luger mi je ugodno hladio desni obraz. Letimično pomislih da se vučem sa ovim lugerom kao Mozes sa svojom čašom. Bio sam smešan. Bio sam jadan. Mrzeo sam sebe. Mrzeo sam Zguta i njegove prijateljske savete. Mrzeo sam celu tu bandu koja se ovde okupila. Verovati ili ne verovati... U tom grmu leži zec, do đavola, što sam verovao. Nije mi prva godina da radim i, osećam kad ljudi govore istinu. Ali ljudi su ljudi! A ja prosto nemam prava da verujem. Verovati je prosto samoubistvo! To znači preuzeti na sebe takvu odgovornost za koju nemam nikakvog prava, koju ne želim, ne želim, ne želim... Ona će me prignječiti, kao stenicu! Dobro. Hinkusa sam u svakom slučaju uhvatio. I Mozesa neću pustiti. Neka bude što bude, ali Mozesa neću pustiti! Neka bude što bude, ali su tajna Druge Nacionalne i tajna zlatnih blindiranih kola rešene. Tako je to. A ako je ovde upletena međuplanetarna politika, ja sam običan policajac, neka se politikom bavi onaj kome je to dužnost... Da mi je da tresnem u nesvest, pomislih s tugom. I neka rade što hoće...
<BR>&nbsp;&nbsp;&nbsp;&nbsp;&nbsp;Vrata zaškripaše i ja se prenuh. Ali to nije bio Luarvik. Udoše Simone i vlasnik. Vlasnik stavi ispred mene šolju sa kafom, a Simone uze kraj zida stolicu i sede naspram mene. Učinilo mi se da mu se lice izdužilo i čak nekako požutelo.
<BR>&nbsp;&nbsp;&nbsp;&nbsp;&nbsp;"Pa šta ste odlučili, inspektore?" upita.
<BR>&nbsp;&nbsp;&nbsp;&nbsp;&nbsp;"Gde je Luarvik? Pozvao sam Luarvika."
<BR>&nbsp;&nbsp;&nbsp;&nbsp;&nbsp;"Luarvik se oseća veoma loše", reče Simone. "Mozes primenjuje nad njim nekakvu fizikalnu terapiju." On se neugodno iskezi. "Vi ćete ga upropastiti, Glepski, i to će biti brutalan postupak. Poznajem vas, istina, samo dva dana, ali uopšte nisam mogao da očekujem da ćete se pokazati sve u svemu kao lutka sa zlatnim dugmadima."
<BR>&nbsp;&nbsp;&nbsp;&nbsp;&nbsp;Slobodnom rukom uzeh šolju, prinesoh je ustima i vratih natrag. Nisam mogao više da pijem kafu. Bilo mi je muka od kafe.
<BR>&nbsp;&nbsp;&nbsp;&nbsp;&nbsp;"Prođite me se. Svi ste vi brbljivci. Alek se brine o svom hotelu, a vi ste, Simone, jednostavno intelektualac na odmoru..."
<BR>&nbsp;&nbsp;&nbsp;&nbsp;&nbsp;"A vi?" reče Simone. "O čemu se vi starate? Hoćete još jednu zvezdicu na uniformi?"
<BR>&nbsp;&nbsp;&nbsp;&nbsp;&nbsp;"Da", hladno rekoh. "Zvezdicu. Volim, eto, zvezdice."
<BR>&nbsp;&nbsp;&nbsp;&nbsp;&nbsp;"Vi ste sitna policijska riba", reče Simone. "Najzad vam se sudbina osmehnula. Prvi i poslednji put u životu. Trijumf inspektora Glepskog! U vašim rukama je odista važna odluka, a vi se ponašate kao krajnji tikvan..."
<BR>&nbsp;&nbsp;&nbsp;&nbsp;&nbsp;"Umuknite", rekoh umorno. "Prestanite da blebećete i bar za tranutak razmislite. Ostavimo na stranu to što je Mozes običan zločinac. Vi, vidim, dve u nakrst ne znate o zakonu. Vi, izgleda, zamišljate kao da postoji jedan zakon za ljude i drugi zakon za vukodlake. Ali ostavimo na stranu sve to. Neka su oni došljaci. Neka su žrtve ucene. Veliki kantakt..." Ja klonulo zamahah rukom sa lugerom. "Prijateljstvo svetova i tako dalje... Pitanje je: šta oni rade kod nas na Zemlji? Mozes je sam priznao da je posmatrač. Šta on, zapravo, posmatra? Šta oni traže ovde?... Ne keserite se, ne keserite se... Ja i vi se ovde bavimo fantastikom, a u fantastičnim romanima, koliko se sećam, došljaci se na Zemlji bave špijunažom i pripremaju najezdu. Kako, po vašem mišljenju, u takvoj situaciji treba da postupim ja, činovnik sa zlatnim dugmadima? Treba li da izvršim svoju dužnost ili ne? A vi lično, Simone, kao zemaljsko biće šta mislite o svojoj dužnosti."
<BR>&nbsp;&nbsp;&nbsp;&nbsp;&nbsp;Simone se ćutke kezio, upirući pogled u mene. Vlasnik priđe prozoru i podiže roletnu. Okrenuh se prema njemu.
<BR>&nbsp;&nbsp;&nbsp;&nbsp;&nbsp;"Zašto ste to uradili?"
<BR>&nbsp;&nbsp;&nbsp;&nbsp;&nbsp;Vlasnik ne odgovori odmah. Priljubivši lice uz staklo osmatrao je nebo.
<BR>&nbsp;&nbsp;&nbsp;&nbsp;&nbsp;"Jednako osmatram, Peter", polako reče ne osvrćući se. "Čekam, Peter, čekam... Mogli biste narediti devojci da siđe. Tamo, na snegu ona zaista predstavlja pravu metu... Mene ona ne sluša..."
<BR>&nbsp;&nbsp;&nbsp;&nbsp;&nbsp;Spustih luger na sto, uzeh šolju obema rukama i, zatvorivši oči, otpih nekoliko gutljaja. Prava meta... Svi smo mi ovde prave mete... I najednom osetih kako me snažne ruke uhvatiše s leđa za laktove. Otvorih oči i trgoh se. Bol u ključnjači bila je tako jaka da se umalo ne onesvestih.
<BR>&nbsp;&nbsp;&nbsp;&nbsp;&nbsp;"U redu je, Peter, u redu", nežno reče vlasnik. "Pritrpite se."
<BR>&nbsp;&nbsp;&nbsp;&nbsp;&nbsp;Simone je s izgledom zabrinutog čoveka svesnog svoje krivice već gurao luger u svoj džep.
<BR>&nbsp;&nbsp;&nbsp;&nbsp;&nbsp;"Izdajnici!" izustih začuđano.
<BR>&nbsp;&nbsp;&nbsp;&nbsp;&nbsp;"Ne-ne, Peter", reče vlasnik. "Ali treba biti razborit. Ne živi ljudska savest samo od zakona."
<BR>&nbsp;&nbsp;&nbsp;&nbsp;&nbsp;Simone mi oprezno priđe sa strane, potapša me po džepu. Ključevi zveknuše. Blagovremeno se oblivši znojem, u očekivanju stravičnog bola, trgoh se iz sve snage. Ništa nisam postigao i kad se osvestih Simone je već izlazio sa koferom u ruci. Vlasnik me je i dalje pridržavao za laktove, zabrinuto govoreći za njim:
<BR>&nbsp;&nbsp;&nbsp;&nbsp;&nbsp;"Požurite, Simone, požurite, loše mu je."
<BR>&nbsp;&nbsp;&nbsp;&nbsp;&nbsp;Htedoh nešto da kažem, ali me je steglo u grlu, i samo zakrkljah. Vlasnik se zabrinuto naže nada mnom.
<BR>&nbsp;&nbsp;&nbsp;&nbsp;&nbsp;"Gospodine, Peter", reče, "strašno ste se promenili u licu."
<BR>&nbsp;&nbsp;&nbsp;&nbsp;&nbsp;"Banditi", rekoh prozuklo. "Uhapšenici..."
<BR>&nbsp;&nbsp;&nbsp;&nbsp;&nbsp;"Da, da, naravno", poslušno se složi vlasnik. "Vi ćete sve nas pohapsiti i ispravno ćete uraditi, samo se pritrpite malo, ne otržite se... jer vas jako boli, a ja vas za sada ipak neću pustiti..."
<BR>&nbsp;&nbsp;&nbsp;&nbsp;&nbsp;Da, neće me pustiti. Ja sam i ranije video da je on ljudeskara, ali ovakav zahvat nisam očekivao. Zavalih se u naslon stolice i prestadoh da pružam otpor. Muka mi je, obuzimala me je tupa ravnodušnost. I negde veoma duboko u duši slabo je tinjalo osećanje olakšanja - situacija više nije zavisila od mene, odgovornost su preuzeli na sebe drugi. Po svoj prilici sam panovo izgubio svest, jer sam se najednom našao na podu, a vlasnik je klečao kraj mene i kvasio mi čelo mokrom lanenom krpom. Tek što sam otvorio oči on prinese mojim usnama grlić boce. Bio je veoma bled.
<BR>&nbsp;&nbsp;&nbsp;&nbsp;&nbsp;"Pomozite mi da sednem", rekoh.
<BR>&nbsp;&nbsp;&nbsp;&nbsp;&nbsp;On posluša bez prigovora. Vrata su bila širom otvorena, pod je zapljuskivala hladnoća, čuli su se uzbuđeni glasovi, zatim je nešto tresnulo, zatutnjalo. Vlasnik se bolno namršti.
<BR>&nbsp;&nbsp;&nbsp;&nbsp;&nbsp;"Prokleti sanduk", reče prigušenim glasom. "Ponovo su mi izvalili dovratak..."
<BR>&nbsp;&nbsp;&nbsp;&nbsp;&nbsp;Ispod prozora Mozesov glas graknu s neljudskom snagom:
<BR>&nbsp;&nbsp;&nbsp;&nbsp;&nbsp;"Spremni? Napred!... Zbogom, ljudi! Do viđenja! Do pravog viđenja!"
<BR>&nbsp;&nbsp;&nbsp;&nbsp;&nbsp;Simoneov glas doviknu u odgovor nešto nerazgovetno, a zatim se stakla zatresoše od nekakvag groznog tutnja i fijuka. I zavlada tišina. Ustadoh i krenuh prema vratima. Vlasnik pohita za mnom, njegovo široko lice bilo je belo i mlohavo kao vata, niz čelo mu se slivao znoj. Bezglasno je micao usne - sigurno se molio.
<BR>&nbsp;&nbsp;&nbsp;&nbsp;&nbsp;Izađosmo u prazan hodnik, duž koga je fijukao ledeni vetar, i vlasnik promrmlja: "Hajde, Peter, da izađemo, treba da se okrepite svežim vazduhom..." Odgurnuh ga i krenuh prema stepeništu. U prolazu opazih s dubokom zluradošću da su izlazna vrata sasvim izvaljena. Na stepeništu, na prvoj stepenici mi pozli i uhvatih se za ogradu. Vlasnik pokuša da me pridrži, ali ga odgurnuh zdravim ramenom i rekoh: "Tornjajte mi se sa očiju, čujete li?" On nestade. Polako se uspeh stepenicama, hvatajući se za ogradu, prođoh pored Brim, koja se uplašeno pribila uza zid, popeh se na prvi sprat i odgegah u svoju sobu. Vrata Olafove sobe bila su širom otvorena, tamo nije bilo nikog, oštar, apotekarski smrad raširio se po hodniku. Treba doći do divana, mislio sam. Samo da dođem do divana i da legnem... I tada začuh krik.
<BR>&nbsp;&nbsp;&nbsp;&nbsp;&nbsp;"Eno ih!" zavapi neko. "Kasno! Neka je prokleto sve, kasno!"
<BR>&nbsp;&nbsp;&nbsp;&nbsp;&nbsp;Glas umuče. Dole u holu zataptaše, nešto pade, otkotrlja se, i najednom začuh ravnomerno brujanje. Tada se okrenuh i, saplićući se, potrčah prema tavanskim stepenicama...
<BR>&nbsp;&nbsp;&nbsp;&nbsp;&nbsp;Cela široka snežna dolina prostirala se preda mnom. Zažmurih od sunčevog bleska, a zatim razaznah dve plavičaste, potpuno prave brazde skija. Pružale su se u pravcu severa, ukoso od hotela, i tamo gde su se završavale, opazih razgovetno, kao da su nacrtane na belom, figure begunaca. Imam odličan vid, i dobro sam ih video, i to je bio najneobičniji i najapsurdniji prizor koji sam zapamtio.
<BR>&nbsp;&nbsp;&nbsp;&nbsp;&nbsp;Napred se kretala gospođa Mozes s ogromnim crnim sandukom ispod pazuha, a na leđima joj je bio, nespretno je uzjahavši, sam stari Mozes. Nešto desno i malo zastajući, ujednačenim finskim korakom jurio je Olaf s Luarvikom na leđima. Vijorila se na vetru široka suknja gospođe Mozes, klatio se prazan Luarvikov rukav, i stari Mozes, ne prestajući ni za časak, stravično i besno je vitlao bičem sa mnogo krajeva. Jurili su brzo, neprirodno brzo, a sa strane, presecajući im put, blistajući elisama na suncu i staklima kabine, dolazio je helikopter.
<BR>&nbsp;&nbsp;&nbsp;&nbsp;&nbsp;Svu dolinu ispunjavala je snažna ujednačena buka, helikopter se polako, reklo bi se bez žurbe, spuštao sve niže, prošao iznad begunaca, prestigao ih, vratio se, spuštao sve niže, a oni su nastavili strelovito da jure niz dolinu, kao da ništa ne vide i ne čuju, i tada u ovu snažnu manotonu buku prodre novi zvuk, zloslutni isprekidani tresak, i begunci se ustumaraše, a zatim Olaf pade i ostade nepomično da leži, a zatim se Mozes strmoglavce otkotrlja po snegu, a Simone mi je kidao okavratnik i ridao mi nad uhom: "Vidiš? Vidiš? Vidiš?..." A zatim je helikopter lebdeo nad nepomičnim telima i polako se spustio, sakrivši od nas i one koji su ležali nepomično, i one koji su još pokušavali da pužu... Sneg se diže u kovitlac od njegovih elisa, blistavi beli oblak izdiže se kao grba nad modrikastim okomitim liticama. Ponovo se začu zloslutno štektanje mitraljeza, i Alek čučnu, zaklonivši oči dlanovima, a Simone je neprestano jecao, neprestamo vikao: "Postigao si! Postigao si svoje, tikvane, ubico!"
<BR>&nbsp;&nbsp;&nbsp;&nbsp;&nbsp;Helikopter se isto tako polako podiže iz snežnog oblaka i, koso, odlazeći u jarko plavetnilo neba, nestade iza planinskog grebena. I tada u prizemlju tužno i žalosno zacvile Lelj.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
