<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. ROĘENDANSKA PROSLAVA
<P>&nbsp;&nbsp;&nbsp;&nbsp;&nbsp;Poznati zvuci melodije 'Srećan rođendan', upućeni kroz sedam stotina miliona milja svemira brzinom svetlosti, zamirali su među video ekranima i uređajima kontrolnog mosta. Pulova porodica, okupljena prilično snebivljivo oko rođendanske torte na Zemlji, najednom utonu u tišinu.
<BR>&nbsp;&nbsp;&nbsp;&nbsp;&nbsp;A onda, gospodin Pul, senior, reče oporim glasom: "Pa, Frenk, ne pada mi na pamet šta bih ti još mogao reći u ovom trenutku, osim da smo u mislima s tobom i da ti stvarno želimo srećan rođendan."
<BR>&nbsp;&nbsp;&nbsp;&nbsp;&nbsp;"Čuvaj se, dušo", dodade gospođa Pul plačno. "Bog te štitio."
<BR>&nbsp;&nbsp;&nbsp;&nbsp;&nbsp;Grupa je u horu kazala "Do viđenja", a onda je slike nestalo sa video ekrana. Baš je neobično, reče Pul u sebi, da se sve ovo zbilo pre više od jednog časa; u međuvremenu, članovi porodice ponovo su se razišli i sigurno su već miljama daleko od kuće. No, na izvestan način ovaj vremenski razmak, iako je mogao da izaziva osujećenost, ipak je predstavljao sreću u nesreći. Kao i svi ljudi tog doba, Pul je uzimao zdravo za gotovo da može da razgovara trenutno, sa svakim na Zemlji, čim bi to poželeo. Pošto ovo više nije važilo, ispostavilo se da su se javile ozbiljne psihološke posledice. On je prešao u novu dimenziju udaljenosti, tako da su gotovo sve emocionalne veze postale zategnute preko granice kidanja.
<BR>&nbsp;&nbsp;&nbsp;&nbsp;&nbsp;"Žao mi je što prekidam proslavu", reče Hal, "ali imamo jedan problem."
<BR>&nbsp;&nbsp;&nbsp;&nbsp;&nbsp;"Šta je bilo?" upitaše Pul i Boumen istovremeno.
<BR>&nbsp;&nbsp;&nbsp;&nbsp;&nbsp;"Javljaju se poteškoće u održavanju kontakta sa Zemljom. Problem je u jedinici AE-35. Moj centar za predviđanje kvarova izveštava da do zakazivanja može doći kroz sedamdeset dva časa."
<BR>&nbsp;&nbsp;&nbsp;&nbsp;&nbsp;"Pobrinućemo se o tome", uzvrati Boumen. "Da vidimo optičku upravljenost."
<BR>&nbsp;&nbsp;&nbsp;&nbsp;&nbsp;"Evo je, Dejve. Za sada je još sve u redu."
<BR>&nbsp;&nbsp;&nbsp;&nbsp;&nbsp;Na displeju se pojavi savršeni polumesec, veoma sjajan spram zaleđa gotovo lišenog zvezda. Bio je prekriven oblacima i nije posedovao nikakve geografske pojedinosti koje su se mogle prepoznati. Štaviše, na prvi pogled lako se mogao pobrkati sa Venerom.
<BR>&nbsp;&nbsp;&nbsp;&nbsp;&nbsp;Ali ne i na drugi, budući da se pokraj njega nalazio pravi Mesec koji Venera nije imala - četvorostruko manji od Zemlje i u tačno istoj meni. Bilo je lako zamisliti da su dva tela majka i dete, kao što su mnogi astronomi i verovali pre no što se ispitivanjem lunarnih stena bespogovorno dokazalo da Mesec nikada nije sačinjavao deo Zemlje
<BR>&nbsp;&nbsp;&nbsp;&nbsp;&nbsp;Pul i Boumen posmatrali su ekran u tišini pola minuta. Slika je dolazila do njih posredstvom TV kamere sa dugačkom žižom, postavljene na ivici velike radio-zdele; krst končića u njenom središtu pokazivao je tačnu upravljenost antene. Ukoliko snop tanak poput olovke ne bi išao pravo prema Zemlji, oni ne bi mogli ni da šalju, ni da primaju poruke. Emisije u oba smera promašile bi metu i produžile bi, nesaslušane i neviđene, kroz Sunčev sistem, pa dalje u prazninu što se pružala izvan njegovih međa. Ako bi ikada i bile primljene, to bi bilo tek stolećima kasnije - a i oni koji bi ih uhvatili ne bi bili ljudi.
<BR>&nbsp;&nbsp;&nbsp;&nbsp;&nbsp;"Znaš li gde je kvar?" upita Boumen.
<BR>&nbsp;&nbsp;&nbsp;&nbsp;&nbsp;"Nepostojan je i ne mogu ga lokalizovati. Ali, kako izgleda, odnosi se na jedinicu AE-35."
<BR>&nbsp;&nbsp;&nbsp;&nbsp;&nbsp;"Koji postupak predlažeš?"
<BR>&nbsp;&nbsp;&nbsp;&nbsp;&nbsp;"Najbolje bi bilo zameniti jedinicu rezervnom, kako bismo je mogli ispitati."
<BR>&nbsp;&nbsp;&nbsp;&nbsp;&nbsp;"Dobro - daj nam kopiju."
<BR>&nbsp;&nbsp;&nbsp;&nbsp;&nbsp;Informacija blesnu na displeju; istovremeno, jedan list hartije skliznu iz proreza neposredno ispod njega. I pored svih elektronskih očitavala, bilo je trenutaka kada se dobar, staromodan, štampani materijal pokazivao kao najpogodniji vid registrovanja.
<BR>&nbsp;&nbsp;&nbsp;&nbsp;&nbsp;Boumen se na trenutak udubio u proučavanje dijagrama, a onda zviznu.
<BR>&nbsp;&nbsp;&nbsp;&nbsp;&nbsp;"Mogao si nam to reći", primeti on. "Ovo pretpostavlja izlazak iz broda."
<BR>&nbsp;&nbsp;&nbsp;&nbsp;&nbsp;"Žao mi je", uzvrati Hal. "Smatrao sam da znate da se jedinica AE-35 nalazi na postolju antene."
<BR>&nbsp;&nbsp;&nbsp;&nbsp;&nbsp;"Verovatno sam i znao, ali pre godinu dana. Ovde, međutim, ima osam hiljada podsistema. U svakom slučaju, posao izgleda jednostavan. Sve što treba jeste da podignemo jedan poklopac i da stavimo novu jedinicu."
<BR>&nbsp;&nbsp;&nbsp;&nbsp;&nbsp;"Meni to odgovara", reče Pul, koji je kao član posade imao dužnost da obavlja rutinske vanbrodske delatnosti. "Uopšte mi neće smetati mala promena sredine. Samo bez uvrede, molim."
<BR>&nbsp;&nbsp;&nbsp;&nbsp;&nbsp;"Da vidimo da li se kontrola misije slaže sa tim", reče Boumen. Sedeo je nepomično nekoliko sekundi, prebirajući po mislima, a onda poče da diktira poruku.
<BR>&nbsp;&nbsp;&nbsp;&nbsp;&nbsp;"Kontroli misije - ovde iks-zrak-delta-jedan. U dva-nula-četiri-pet brodski centar za predviđanje kvarova u našem devet-nula-nula-nula računaru ukazao je na verovatno zakazivanje jedinice alfa-eho-tri-pet kroz sedamdeset dva časa. Molimo proverite preko telemetrijske kontrole i predlažemo ispitajte jedinicu u vašem simulatoru brodskih sistema. Takođe, potvrdite odobrenje našeg plana za izlazak iz broda radi zamene jedinice alfa-eho-tri-pet pre kvara. Kontroli misije - ovde iks-zrak-delta-jedan, dva-jedan-nula-tri, kraj emitovanja."
<BR>&nbsp;&nbsp;&nbsp;&nbsp;&nbsp;Zahvaljujući višegodišnjem upražnjavanju, Boumen je stekao sposobnost da se, istog trena čim bi se za tim ukazala potreba, bez po muke prebaci na ovaj žargon - koji je neko jednom prilikom nazvao 'tehniš' - a zatim da se ponovo vrati na normalan govor, bez ikakve škripe mentalnih zupčanika. Sada je preostalo jedino sačekati na potvrdu, do čijeg će prijema proteći najmanje dva časa dok signali budu prevaljivali svoj dvosmeran put pokraj Jupiterove i Marsove orbite.
<BR>&nbsp;&nbsp;&nbsp;&nbsp;&nbsp;Poruka je prispela dok je Boumen pokušavao, bez mnogo uspeha, da pobedi Hala u jedoj od igara sa geometrijskim oblicima, koje su bile uskladištene u memoriji računara.
<BR>&nbsp;&nbsp;&nbsp;&nbsp;&nbsp;"Iks-zraku-delti-jedan - ovde kontrola misije, potvrđujemo vaš dva-jedan-nula-tri. Ispitujemo telemetrijske informacije na našem simulatoru misije i upućujemo savet.
<BR>&nbsp;&nbsp;&nbsp;&nbsp;&nbsp;Zeleno za vaš plan da iziđete iz broda i zamenite jedinicu alfa-eho-tri-pet pre mogućeg kvara. Razrađujemo kontrolne postupke za ispitivanje zakazale jedinice."
<BR>&nbsp;&nbsp;&nbsp;&nbsp;&nbsp;Pošto je ozbiljan deo posla okončan, kontrolor misije vratio se normalnom engleskom.
<BR>&nbsp;&nbsp;&nbsp;&nbsp;&nbsp;"Žao nam je, momci, što ste zapali u malu nevolju i ne želimo da vam otežavamo situaciju. Ali, ako vam to nije teško pre izlaska iz broda, imamo jednu molbu iz Informativnog. Možete li da nam pripremite kratak snimak za javno emitovanje, u kome biste opisali situaciju i objasnili šta je to što radi AE-35. Neka zvuči što je moguće bezazlenije. I mi to možemo da obavimo, razume se - ali delovaće znatno uverljivije iz vaših usta. Nadamo se da se ovo neđe rđavo odraziti na vaš društveni život. Iks-zraku-delti-jedan, ovde kontrola misije, dva-jedan-pet-pet, kraj emitovanja."
<BR>&nbsp;&nbsp;&nbsp;&nbsp;&nbsp;Boumen nije mogao da obuzda smešak povodom ove molbe. Bilo je trenutaka kada je Zemlja pokazivala neobičnu neuviđavnost i odsustvo takta. 'Što je moguće bezazlenije!' - nije nego!
<BR>&nbsp;&nbsp;&nbsp;&nbsp;&nbsp;Kada mu se Pul pridružio, pošto mu se okončalo razdoblje spavanja, proveli su deset minuta u sastavljanju i doterivanju odgovora. U ranim fazama misije svi mediji javnog informisanja obasipali su ih zahtevima za intervjue, rasprave - u stvari, za bilo čim što bi oni bili voljni da kažu. Ali kako su stale da protiču nedelje u kojima se ništa nije događalo, a vremenski razmak se povećavao sa nekoliko minuta na preko jedan čas, zanimanje je lagano stalo da jenjava. Posle uzbudljivog prolaska kraj Jupitera, pre više od mesec dana, napravili su svega tri ili četiri snimka za javno emitovanje.
<BR>&nbsp;&nbsp;&nbsp;&nbsp;&nbsp;"Kontroli misije, ovde iks-zrak-delta-jedan. Evo snimka za medije koji ste tražili.
<BR>&nbsp;&nbsp;&nbsp;&nbsp;&nbsp;Pre nekoliko časova javio se jedan manji tehnički problem. Naš računar HAL-9000 predvideo je zakazivanje jedinice AE-35.
<BR>&nbsp;&nbsp;&nbsp;&nbsp;&nbsp;Posredi je mali, ali veoma važan sastavni deo komunikacionog sistema. On drži našu glavnu antenu upravljenu ka Zemlji uz tačnost od nekoliko hiljaditih delova jednog stepena. Ovakva preciznost je neophodna, budući da sa naše trenutne udaljenosti od preko sedam stotina miliona milja Zemlja izgleda tek kao prilično slaba zvezda, tako da bi je naš uzak radio-snop lako mogao promašiti.
<BR>&nbsp;&nbsp;&nbsp;&nbsp;&nbsp;Antena neprekidno prati Zemlju posredstvom motora kojima se upravlja iz središnjeg računara. Ali ti motori dobijaju uputstva preko jedinice AE-35. Mogli biste to uporediti sa nekim nervnim centrom u telu koji prevodi mišićima udova uputstva mozga. Ukoliko živac zakaže da prenese tačne signale, ud postaje beskoristan. U našem slučaju, kvar jedinice AE-35 praktično bi značio da će antena početi nesvrhovito da se upravlja. Ovo je predstavljalo čestu nevolju kod svemirski sondi za duboko poniranje iz prošlog stoljeća. One su uglavnom stizale do drugih planeta, ali onda ne bi uspele da upute natrag nikakve informacije zato što antena ne bi mogla da im pronađe Zemlju.
<BR>&nbsp;&nbsp;&nbsp;&nbsp;&nbsp;Još nam je nepoznata priroda kvara, ali situacija nipošto nije ozbiljna, tako da nema razloga za uzbunu. Raspolažemo dvema rezervnim jedinicama AE-35, od kojih svaka ima operativan vek od najmanje dvadeset godina, tako da su zanemarljivi izgledi da će i druga zakazati u toku ove misije. Takođe, ako budemo ustanovili uzrok kvara na jedinici koju sada koristimo, verovatno ćemo uspeti da ga otklonimo.
<BR>&nbsp;&nbsp;&nbsp;&nbsp;&nbsp;Frenk Pul, koji je posebno obučen za ovu vrstu posla, izići će izvan broda i zameniće pokvarenu jedinicu rezervnom. U isto vreme, iskoristiće priliku da proveri trup i da zapuši neke mikrorupe čije sasvim sitne razmere nisu predstavljale dovoljan razlog za preduzimanje posebnog izlaska iz broda.
<BR>&nbsp;&nbsp;&nbsp;&nbsp;&nbsp;Izuzme li se ovaj rutinski problem, misija i dalje traje bez poteškoća i trebalo bi tako da se nastavi.
<BR>&nbsp;&nbsp;&nbsp;&nbsp;&nbsp;Kontroli misije, ovde iks-zrak-delta-jedan, dva-jedan-nula-četiri, kraj emitovanja."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
