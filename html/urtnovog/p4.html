<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. GRAĘANI JEDARA
<P>&nbsp;&nbsp;&nbsp;&nbsp;&nbsp;Odozdo. Virnuo sam preko ograde, tanke poput grančice, i, vireći, začuo ponovo krik. Bio je ispunjen stravom i usamljenošću, a odjeci su mu se razlamali i vraćali između tih rešetkastih metalnih stazica za hodanje i metalnih spratova sa metalnim kabinama.
<BR>&nbsp;&nbsp;&nbsp;&nbsp;&nbsp;Kad sam ga čuo, učinilo mi se, na tren, da je to moj krik, da se nešto - što sam zadržavao duboko u sebi još od onog pretpraskozorja kad sam hodao po plaži sa akvastornim majstorom Malrubiusom i video kako se akvastorni Triskele raspada u svetlucavu prašinu - oslobodilo, odvojilo od mene i obrelo dole i da sad zavija u slaboj, izgubljenoj svetlosti.
<BR>&nbsp;&nbsp;&nbsp;&nbsp;&nbsp;Našao sam se u iskušenju da skočim preko ograde zato što tada nisam znao dubinu tog uspravnog ventilacionog tunela. Ipak, samo sam bacio madrac kroz vrata moje nove kabine i krenuo niz usko, svijajuće stepenište, skačući sa jednog odmorišta na drugo.
<BR>&nbsp;&nbsp;&nbsp;&nbsp;&nbsp;Odozgo viđena, provalijska dubina tog otvora za provetravanje izgledala je neprozirna, jer je čudno zračenje žutih svetiljki uzalud udaralo po njoj. Pretpostavio sam da će ta neprozirnost iščeznuti kad se spustim na niže spratove - ali ona se samo zgusnula, tako da se setih Boldandersove oblačne komore, mada ipak nije bilo baš toliko loše. Uskomešani vazduh postao je i topliji, pa je moguće da se izmaglica, kojom je sve bilo zaogrnuto, stvarala prosto zbog mešanja toplog, vlažnog vazduha iz utrobe broda sa hladnijom atmosferom gornjih nivoa. Ubrzo se počeh u svojoj somotskoj košulji znojiti.
<BR>&nbsp;&nbsp;&nbsp;&nbsp;&nbsp;Ovde su vrata mnogih kabina stajala odškrinuta, ali je u njima vladala tama. Nekada je ova lađa, tako mi se bar činilo, morala imati brojniju posadu, ili je, možda, upotrebljavana za prevoz zatvorenika (te kabine bi dobro poslužile i kao ćelije ako bi se bravama dala drugačija uputstva) ili vojske.
<BR>&nbsp;&nbsp;&nbsp;&nbsp;&nbsp;Krik se ponovi, a uz njega se začu i nešto nalik na tresak čekića po nakovnju, mada je u tom drugom zvuku postojala neka nota koja mi je kazala da to nije doprlo ni iz kakve kovačnice, nego iz usta, načinjenih od mesa. Mislim da bi ti zvuci, noću, u planinskoj pustoši, bili strašniji od grozovučjeg urlanja. Koliko je tuge, straha i usamljenosti, koliko užasa i očajanja bilo u njima!
<BR>&nbsp;&nbsp;&nbsp;&nbsp;&nbsp;Zastao sam da dođem do daha i osvrnuo se. Mogao se steći utisak da su u kabinama na još nižim nivoima zatočene neke zveri. Ili, možda, ludaci; tako smo mi, mučitelji, zatvarali svoje klijente poludele od bolova u najniži, treći nivo našeg potpodruma. Ko je mogao tvrditi da su svaka vrata zatvorena? Zar nije bilo moguće da su neka od tih stvorenja nezatočena i da ih na gornjim nivoima nema pukom slučajnošću, ili zato što se plaše ljudi? Potegoh pištolj, proverih da li je podešen na najslabiju jačinu paljbe i da li ima pun naboj energije.
<BR>&nbsp;&nbsp;&nbsp;&nbsp;&nbsp;Prvi pogled na vivarijum, koji se nalazio dole, potvrdio je moje najgore strahove. Vrlo tanko, prozirno drveće njihalo se na rubu jednog glečera, vodopad se tumbao, pevajući, jedna dina dizala je svoju sterilnu žutu krestu, a po tim prostorima se šunjalo dvadeset četiri stvorenja. Posmatrao sam ih tokom desetak dahova i onda počeo naslućivati da su ipak bez slobode da iziđu; još pedeset dahova i ja sam u to bio siguran. Svaki od tih stvorova imao je svoj deo zemljišta; oni se nisu mogli mešati jedni s drugim, baš kao što to ni zveri u Medveđoj kuli nisu mogle. Kakva je to čudna grupa stvorova bila! Kad bi neko pročešljao sve močvare i šume Urta, tražeći neobičnosti, ne verujem da bi mogao sastaviti takvu zbirku. Neki stvorovi su blebetali, neki zurili, većina je obamrlo ležala.
<BR>&nbsp;&nbsp;&nbsp;&nbsp;&nbsp;Vratio sam pištolj u futrolu i povikao: "Ko se dernjao?"
<BR>&nbsp;&nbsp;&nbsp;&nbsp;&nbsp;Bila je to samo šala, koju sam namenio samome sebi; međutim, dođe jedan odziv - jedno cviljenje iz zadnjeg dela vivarijuma; krenuo sam obazrivo između zveri, krivudavom, uzanom i gotovo nevidljivom stazom koju su, kao što ubrzo saznah, načinili mornari zaduženi da ih hrane.
<BR>&nbsp;&nbsp;&nbsp;&nbsp;&nbsp;Cvililo je ono dronjavo stvorenje u čijem hvatanju sam, u jednom brodskom magacinu, pomogao; videći ga, osetih izvesnu toplinu prepoznavanja. Toliko sam samovao od kada me je brodski čamac preneo iz vrtova Kuće Apsoluta u ovu lađu, da mi se ponovljeni susret, čak i sa ovako uvrnutim bićem, činio maltene kao ponovni sastanak sa starim poznanikom.
<BR>&nbsp;&nbsp;&nbsp;&nbsp;&nbsp;Do neke mere me je i samo to stvorenje zanimalo, zato što sam učestvovao u njegovom hvatanju. Kad smo ga gonili, izgledalo je maltene loptastog oblika; sad videh da je to jedna od onih životinja kratkih udova i kratkog tela koje uglavnom žive u podzemnim jazbinama - drugim rečima, nešto nalik na glodara zvanog "tunguska pijka". Video sam okruglu glavu nasađenu na vrat tako kratak da je čovek mogao samo "na časnu reč" poverovati da to biće uopšte ima vrat; telo - takođe okruglo, takvo da se činilo da je glava samo njegov nastavak; četiri kratke noge, od kojih je svaka bila okončana sa po četiri dugačke, tupe kandže i jednom kratkom kandžom; sve to, pokriveno smeđosivim, uz telo priljubljenim dlakama i dva blistava crna oka koja su zurila u mene.
<BR>&nbsp;&nbsp;&nbsp;&nbsp;&nbsp;"Jadničak", rekoh ja. "Kako si ti uopšte dospeo u ono skladište?"
<BR>&nbsp;&nbsp;&nbsp;&nbsp;&nbsp;Stvor je došao do granice nevidljive barijere koja ga je okruživala; pošto se sad nije plašio, kretao se mnogo sporije.
<BR>&nbsp;&nbsp;&nbsp;&nbsp;&nbsp;"Jadničak", rekoh opet.
<BR>&nbsp;&nbsp;&nbsp;&nbsp;&nbsp;Propeo se na zadnje noge, kao što pijke ponekad čine, a prednje noge je gotovo sasvim prekrstio preko belog stomaka. Trake crnog konopca bile su i sad na njegovom belom krznu. To me podseti da se komadi istog takvog konopca nalaze i na mojoj košulji. Počeh čupati njihove ostatke, nalazeći da su sada slabi i da mi se neki raspadaju pod prstima. Činilo se da otpada i užad na krznatom stvoru.
<BR>&nbsp;&nbsp;&nbsp;&nbsp;&nbsp;Ječao je tiho; nagonski, pružih ruku da ga utešim kao što bih nekog zabrinutog psa, onda povukoh ruku k sebi, bojeći se da bi me mogao ugristi ili kandžama ogrebati.
<BR>&nbsp;&nbsp;&nbsp;&nbsp;&nbsp;Već sledećeg trenutka opsovah sebe kao kukavicu. On nije naneo zlo nikome u onom spremištu, a kad sam se rvao sa njim, nije bilo nikakvog znaka da pokušava išta da učini osim da pobegne. Gurnuh kažiprst kroz prepreku (koja, pokazalo se, za mene nije bila prepreka) i počeškah tog stvora pokraj njegovih majušnih usta. On okrete glavu baš kao što bi pas učinio i osetih, ispod krzna, male uši.
<BR>&nbsp;&nbsp;&nbsp;&nbsp;&nbsp;Iza mene neko reče: "Cakan je, a?" Okrenuh se da pogledam. Bio je to Purn, široko nasmešeni mornar.
<BR>&nbsp;&nbsp;&nbsp;&nbsp;&nbsp;Odgovorih: "Izgleda sasvim bezazleno."
<BR>&nbsp;&nbsp;&nbsp;&nbsp;&nbsp;"Većinom jesu bezazleni." Purn je oklevao. "Ali većina umre i otpluta. Priča se da mi samo ponekog vidimo."
<BR>&nbsp;&nbsp;&nbsp;&nbsp;&nbsp;"Guni ih je nazvala aportima", napomenuh. "Razmislio sam o tome. Donose ih jedra, a?"
<BR>&nbsp;&nbsp;&nbsp;&nbsp;&nbsp;Purn rasejano klimnu glavom i, kao ja, gurnu kažiprst kroz barijeru da počeška dronjavo stvorenje.
<BR>&nbsp;&nbsp;&nbsp;&nbsp;&nbsp;"Dva susedna jedra mora biti da su kao dva velika ogledala. Povijena su, tako da negde - na raznim mestima, zapravo - moraju biti i uporedna; obasjava ih svetlost zvezda", rekoh.
<BR>&nbsp;&nbsp;&nbsp;&nbsp;&nbsp;Purn opet klimnu glavom. "Da nije te stvari, ne bi lađa ni išla, kao što reče onaj kapetan kad su ga pitali šta će cura na brodu."
<BR>&nbsp;&nbsp;&nbsp;&nbsp;&nbsp;"Poznavao sam jednog čoveka po imenu Hetor, koji je prizivao smrtonosna bića da mu služe. Drugi neko, po imenu Vodalus - ali, priznaću da Vodalus nije bio čovek u koga bi trebalo imati poverenja - rekao mi je da je Hetor to postizao pomoću ogledala. Imam i jednog prijatelja koji izvodi čarolije sa ogledalima, mada njegove čarolije nisu zle. Hetor je nekada bio mornar na ovakvom brodu."
<BR>&nbsp;&nbsp;&nbsp;&nbsp;&nbsp;Ovo je privuklo Purnovu pažnju. Povukao je prst i okrenuo se ka meni. "Znaš li njeno ime?"
<BR>&nbsp;&nbsp;&nbsp;&nbsp;&nbsp;"Ove lađe? Ne, ne bih rekao da ga je on ikad pomenuo. Čekaj... Rekao je da je plovio na nekoliko lađa. 'Dugo sam bio pod ugovorom na brodovima sa srebrnim jedrima, onim sa sto katarki koje kad se pruže dodirnu zvezde'."
<BR>&nbsp;&nbsp;&nbsp;&nbsp;&nbsp;"Ah." Purn klimnu glavom. "Neki pričaju da postoji samo jedna takva lađa. O tome se ponekad zapitam."
<BR>&nbsp;&nbsp;&nbsp;&nbsp;&nbsp;"Pa mora ih biti mnogo. Čak i kad sam bio dečko, ljudi su mi pričali o njima, o brodovima kakogena koji sleću u Port Lunu."
<BR>&nbsp;&nbsp;&nbsp;&nbsp;&nbsp;"Gde ti je to?"
<BR>&nbsp;&nbsp;&nbsp;&nbsp;&nbsp;"Luna? To je mesec mog sveta, mesec Urta."
<BR>&nbsp;&nbsp;&nbsp;&nbsp;&nbsp;"A, pa to su bile neke sitnarije", reče mi Purn. "Barke, tovarni šlepovi i tako dalje. Niko nikad nije rekao da nema kol'ko 'oćeš te sitneži koja putuje tamo-amo između raznoraznih planeta i sunaca. Dočim, ova lađa ovde, i druge njoj slične ako ih ima, uglavnom ne prilaze tako blizu. One to mogu, ali je to vrlo neizvestan posao, lako se pogreši. Osim toga, obično postoje i silne kamenčine koje jurcaju ukrug oko sunca."
<BR>&nbsp;&nbsp;&nbsp;&nbsp;&nbsp;Pojavi se belokosi Idas, noseći zbirku alata. "Zdravo!" dobaci on, a ja mu mahnuh.
<BR>&nbsp;&nbsp;&nbsp;&nbsp;&nbsp;"Trebalo bi ja da radim", progunđa Purn. "Ja, i ovaj ovde, treba da ih pazimo. Pa i doš'o sam da vidim da li je sve u redu s njima, a onda sam video da si tu ti, hmm... ti, ovaj..."
<BR>&nbsp;&nbsp;&nbsp;&nbsp;&nbsp;"Severijan", rekoh. "Bio sam autarh... vladar... Komonvelta; sad sam ovde surogat za Urt i ambasador Urta. Jesi li ti poreklom sa Urta, Purne?"
<BR>&nbsp;&nbsp;&nbsp;&nbsp;&nbsp;"Može biti, mada ne bi' rek'o da sam ikad bio tamo." Izgledao je kao da se zadubio u misli. "Veliki beli mesec?"
<BR>&nbsp;&nbsp;&nbsp;&nbsp;&nbsp;"Ne, zelen je. Možda si bio na Verthandiju; čuo sam da su njegovi meseci bledosive boje."
<BR>&nbsp;&nbsp;&nbsp;&nbsp;&nbsp;Purn slegnu ramenima. "Ne znam."
<BR>&nbsp;&nbsp;&nbsp;&nbsp;&nbsp;Dotle nam je već bio prišao Idas, koji reče: "To mora biti divno." Pojma nisam imao o čemu priča. Purn se okrete od mene i poče posmatrati životinje.
<BR>&nbsp;&nbsp;&nbsp;&nbsp;&nbsp;Kao da smo dvojica zaverenika, Idas prošaputa: "Nemoj se brinuti zbog njega. On se plaši da ću ga prijaviti što ne radi."
<BR>&nbsp;&nbsp;&nbsp;&nbsp;&nbsp;"A zar se ti ne plašiš da ću ja prijaviti tebe?" upitah. Smetalo mi je nešto kod Idasa; možda samo utisak da je slab.
<BR>&nbsp;&nbsp;&nbsp;&nbsp;&nbsp;"Gle, a poznaješ li Sidera?"
<BR>&nbsp;&nbsp;&nbsp;&nbsp;&nbsp;"Koga ja poznajem, moja je stvar, rekao bih."
<BR>&nbsp;&nbsp;&nbsp;&nbsp;&nbsp;"Ne verujem ja da ti poznaješ ikoga", reče on. A onda, kao da je samo malo pogrešio u pogledu lepog ponašanja, nastavi. "Dobro, možda i poznaješ. Ili bih te ja mogao upoznati sa nekima. A i hoću, ako si voljan."
<BR>&nbsp;&nbsp;&nbsp;&nbsp;&nbsp;"Jesam", rekoh mu. "Da me upoznaš sa Siderom, prvom prilikom. Zahtevam da budem vraćen u svoju luksuznu kabinu."
<BR>&nbsp;&nbsp;&nbsp;&nbsp;&nbsp;Idas klimnu glavom. "Hoću. Možda ti neće smetati i ako navratim tamo, ponekad, da popričamo. Ti nemaš... nadam se da se nećeš ljutiti što to kažem... ti nemaš pojma o brodovima, a ja o mestima kao što je taj... hm..."
<BR>&nbsp;&nbsp;&nbsp;&nbsp;&nbsp;"Urt?"
<BR>&nbsp;&nbsp;&nbsp;&nbsp;&nbsp;"Ne znam ništa o svetovima. Video sam nekoliko slika, ali ništa drugo ne znam, osim ovo što gledam ovde." Neodređena kretnja njegove šake nagovestila je da misli na životinje. "A one su rđave, uvek rđave. Al' možda na svetovima ima i dobrih stvari, samo te dobre nikad ne prežive dovoljno dugo da bi mogle naći put do paluba."
<BR>&nbsp;&nbsp;&nbsp;&nbsp;&nbsp;"Nikako ne može biti da su sve životinje zle."
<BR>&nbsp;&nbsp;&nbsp;&nbsp;&nbsp;"A, jesu", reče on. "Jesu, jesu, i te kako. Ja moram da čistim za njima, i da ih hranim, i da im podešavam atmosferu ako im je to potrebno, a ja bi' ih najradije sve pobio; samo, Sidero i Zelezo bi me izudarali kad bi' to uradio."
<BR>&nbsp;&nbsp;&nbsp;&nbsp;&nbsp;"Ne bih se iznenadio ni da te ubiju", rekoh mu. Nije mi se dopadala pomisao da bi takva zapanjujuća zbirka mogla biti uništena zbog zlobe ovog ništavnog čoveka. "A bilo bi i pravedno, bar po mom uverenju. Izgledaš kao da bi te trebalo staviti među njih."
<BR>&nbsp;&nbsp;&nbsp;&nbsp;&nbsp;"A, ne", reče on ozbiljno. "Tako izgledate ti, Purn i ostali. Ja sam rođen ovde, na brodu."
<BR>&nbsp;&nbsp;&nbsp;&nbsp;&nbsp;Nešto u njegovom držanju govorilo mi je da pokušava da me uvuče u razgovor i da bi se rado i svađao sa mnom ako bi time to postigao. Ja, međutim, nisam uopšte bio željan ni razgovora, a kamoli svađe. Osećao sam se umoran od padanja, a bio sam i silno gladan. Rekoh: "Ako spadam u ovu zbirku egzotične zveradi, onda je tvoja dužnost da mi obezbediš ishranu. Gde je kuhinja?"
<BR>&nbsp;&nbsp;&nbsp;&nbsp;&nbsp;Idas je jedan trenutak oklevao i lepo se videlo da ima na umu neku izmenu saznanja: da on meni pokaže put, ako ja njemu odgovorim na sedam pitanja o Urtu, ili već nešto tako. Onda je uvideo da sam spreman da ga oborim jednim dobrim udarcem, ako napravi neki pokušaj te vrste, pa mi reče, mada veoma neraspoloženo, kako se do kuhinje stiže.
<BR>&nbsp;&nbsp;&nbsp;&nbsp;&nbsp;Jedna od prednosti ovako dobrog pamćenja kao što je moje, koje sve čuva, a ništa ne zaboravlja, sastoji se u tome što je u takvim prilikama jednako pouzdano kao papir. (Doista, to može biti i jedina njengova prednost.) U ovom slučaju, međutim, pamćenje mi nije pomoglo ništa više nego u onoj prilici kad sam pokušao da idem po uputstvima onog lohagora peltasta, koga sam upoznao na mostu preko Ęola. Idas je, nesumnjivo, pretpostavio da brod poznajem bolje nego što sam ga stvarno poznavao i da neću brojati vrata, niti tačno odmeravati zaokrete.
<BR>&nbsp;&nbsp;&nbsp;&nbsp;&nbsp;Ubrzo videh da sam skrenuo s pravog puta. Hodnik se granao u tri kraka tamo gde je trebalo da se grana samo u dva, a jedno obećano stepenište nije se pojavilo. Pošao sam istom putanjom nazad, našao tačku kod koje sam (to je bilo moje tadašnje uverenje) odlutao; odatle krenuh još jednom. Nađoh se, tako reći sledećeg trenutka, u jednom širokom, pravolinijskom hodniku; Idas je bio rekao da će me baš takav dovesti do kuhinje. Pretpostavljajući, tada, da je to taj rečeni pravac od koga nije trebalo da skrećem, snažnim koracima pođoh dalje.
<BR>&nbsp;&nbsp;&nbsp;&nbsp;&nbsp;Bio je to, po merilima ovog broda, hodnik i te kako širok i vetrovit. Nesumnjivo, to je bio upravo onaj koji prima atmosferu pravo iz mašina koje obezbeđuju njeno prečišćavanje i kruženje, jer mirisala je kao južni vetrić kišnog prolećnog dana. Pod nije bio pokriven onom neobičnom travom koju sam ranije video, niti je bio od onih metalnih rešetaka koje sam već počeo mrzeti, nego je bio od poliranog drveta sahranjenog pod debeo, sasvim providan sloj laka. Zidovi ovde nisu bili one tamne, samrtne sive boje kao u boravištu posade, nego beli; jednom ili dvaput prođoh i pored mekano obloženih sedišta koja su bila naslonom okrenuta ka zidu.
<BR>&nbsp;&nbsp;&nbsp;&nbsp;&nbsp;Hodnik poče zaokretati; činilo mi se i da se usmerava, veoma malo, uvis, mada je težina koju sam svojim koračanjem dizao bila tako mala da nisam mogao biti siguran. Na zidovima su bile slike, od kojih su se neke i kretale - među njima se našla i slika naše lađe, onako kako bi je mogao naslikati neko veoma udaljen; nisam mogao odoleti želji da zastanem i razgledam je. Stresao sam se na pomisao kako je malo nedostajalo pa da i ja sagledam ovu lađu tako.
<BR>&nbsp;&nbsp;&nbsp;&nbsp;&nbsp;Još jedan zaokret - ali pokaza se da to nije zaokret, već da se hodnik tu završava jednim krugom vrata. Odabrao sam nasumce jedna vrata i stupio u hodnik tako uzan i mračan, da sam jedva mogao videti išta više od tavaničnih svetiljki.
<BR>&nbsp;&nbsp;&nbsp;&nbsp;&nbsp;Nekoliko trenutaka posle toga uvideh da sam maločas prošao pored jednih hermetičnih vrata za izlaz u spoljašnji prostor; bila su to prva takva vrata koja sam video od kada sam se vratio u unutrašnjost lađe. Još ne sasvim oslobođen onog straha koji me je zahvatio pri pogledu na onu strašnu i divnu sliku, izvadih svoju ogrlicu i, hodajući dalje, proverih da nije oštećena.
<BR>&nbsp;&nbsp;&nbsp;&nbsp;&nbsp;Hodnik je skrenuo još dvaput, podelio se na dva hodnika, počeo krivudati kao zmija.
<BR>&nbsp;&nbsp;&nbsp;&nbsp;&nbsp;Jedna vrata se otvoriše dok sam prolazio pored njih, a iz njih se raširi miris pečenog mesa. Jedan glas, i to tanki mehanički glas brave, reče: "Dobro došli natrag, gospodaru."
<BR>&nbsp;&nbsp;&nbsp;&nbsp;&nbsp;Pogledah kroz ta vrata i videh svoju sopstvenu kabinu. Ne, naravno, onu koju sam uzeo u odeljenju za posadu, nego onu luksuznu iz koje sam bio krenuo pre samo jedne ili dve smene vremena, rešen da lansiram olovni sandučić u veliku svetlost nove Vaseljene koja se rađala.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
