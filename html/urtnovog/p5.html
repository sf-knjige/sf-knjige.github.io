<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. HEROJ I HIERODULI
<P>&nbsp;&nbsp;&nbsp;&nbsp;&nbsp;Stjuard je bio doneo moj ručak, ali ga je, videći da nisam u kabini, ostavio na stolu. Meso je, pod zvonastim poklopcem, bilo još toplo; pojedoh ga pregladnelo, i uz meso svež hleb, slani buter, celer sa repastim korenom i povrće zvano turovet, i popih crno vino. Posle toga sam se svukao, oprao i legao da spavam.
<BR>&nbsp;&nbsp;&nbsp;&nbsp;&nbsp;Probudio me je, drmajući me za rame. Čudno je to: kad sam se - ja, autarh Urta - ukrcao u lađu, jedva sam i primećivao njega, poslužitelja, iako mi je on donosio jela i sa voljom obavljao razne sitne poslove po mojoj želji; nesumnjivo ga je upravo ta njegova voljnost odstranila, nepravedno, iz moje pažnje. A sad, kad sam proveo izvesno vreme kao član posade, činilo mi se kao da se on okrenuo, kao da pokazuje neko drugo lice.
<BR>&nbsp;&nbsp;&nbsp;&nbsp;&nbsp;Ono je sad gledalo dole, ka meni, lice tupih crta, ali ipak umno, lice na kome su oči blistale od suzbijenog uzbuđenja. "Neko želi da Vas vidi, autarše", promrmlja on.
<BR>&nbsp;&nbsp;&nbsp;&nbsp;&nbsp;Digao sam se u sedeći položaj. "Neko takav da si ti smatrao da me zbog njega vredi probuditi?"
<BR>&nbsp;&nbsp;&nbsp;&nbsp;&nbsp;"Da, autarše."
<BR>&nbsp;&nbsp;&nbsp;&nbsp;&nbsp;"Kapetan, možda." Hoću li biti kažnjen što sam izlazio na palubu? Ona ogrlica mi je bila data za slučaj nevolje; ipak, nije izgledalo verovatno da bih sad mogao biti kažnjen.
<BR>&nbsp;&nbsp;&nbsp;&nbsp;&nbsp;"Ne, autarše. Naš kapetan Vas je video, to sam siguran. Troje hierodula, autarše."
<BR>&nbsp;&nbsp;&nbsp;&nbsp;&nbsp;"Da?" Nastojao sam da dobijem na vremenu. "Taj glas koji ja ponekad čujem u hodniku - da li je kapetanov? Kad me je video? Ne sećam se da sam ja video njega."
<BR>&nbsp;&nbsp;&nbsp;&nbsp;&nbsp;"Ne znam uopšte, autarše. Ali naš kapetan Vas je video, siguran sam. Verovatno je da Vas je često viđao. Naš kapetan vidi ljude."
<BR>&nbsp;&nbsp;&nbsp;&nbsp;&nbsp;"A, tako." Oblačio sam čistu košulju i vario taj nagoveštaj da unutar ovog broda postoji i jedan tajni brod, baš kao što je u Kuću Apsoluta bila smeštena i Tajna kuća. "To mu sigurno smeta da se bavi svojim drugim poslovima."
<BR>&nbsp;&nbsp;&nbsp;&nbsp;&nbsp;"Ne bih rekao, autarše. Oni čekaju ispred vrata - možete li požuriti?"
<BR>&nbsp;&nbsp;&nbsp;&nbsp;&nbsp;Posle toga sam se, jasna stvar, oblačio još sporije. Da bih mogao izvući opasač iz prašnjavih pantalona, morao sam skinuti pištolj i nož koji je Guni našla za mene. Stjuard mi reče da mi te dve stvari neće biti potrebne; zato ih stavih opet na sebe, osećajući se, neverovatno, kao da ću izvršiti pregled neke obnovljene formacije polukopljanika. Ta nožekanja bila je maltene dovoljno dugačka da se nazove mačem.
<BR>&nbsp;&nbsp;&nbsp;&nbsp;&nbsp;Do tog časa još mi nije bilo palo na um da bi to troje mogli biti Osipago, Barbatus i Famulima. Koliko je meni bilo tada poznato, ostavio sam ih daleko iza sebe, na Urtu, a u brodskom čamcu kojim sam prevezen sasvim sigurno nisu bili, mada je njima bila na raspolaganju, dakako, njihova sopstvena letelica. A sad su se našli tu, maskirani (loše) u ljudska bića, baš kao pri našem prvom susretu u Boldandersovom dvorcu.
<BR>&nbsp;&nbsp;&nbsp;&nbsp;&nbsp;Osipago se naklonio kruto kao i uvek, Barbatus i Famulima graciozno, takođe kao i uvek. Uzvratio sam na njihove pozdrave najbolje što sam mogao i nagovestio da će biti dobro došli u mojoj kabini ako žele da razgovaraju sa mnom; izvinio sam se unapred zbog nereda koji unutra vlada.
<BR>&nbsp;&nbsp;&nbsp;&nbsp;&nbsp;"Ne možemo ulaziti", reče mi Famulima. "Ma koliko bismo to želeli. Soba u koju bismo te odvedeli nije daleka." Njen glas je, kao uvek, bio kao glas ševe.
<BR>&nbsp;&nbsp;&nbsp;&nbsp;&nbsp;Barbatus dodade, svojim muževnim baritonom: "Kabine kao tvoja nisu onako sigurne kao što bismo mogli poželeti."
<BR>&nbsp;&nbsp;&nbsp;&nbsp;&nbsp;"Onda ću poći kud god me povedete", rekoh. "Znate šta, zaista je razvedrujuće videti vas troje opet. Vaša lica su lica iz moga doma, svejedno što su lažna."
<BR>&nbsp;&nbsp;&nbsp;&nbsp;&nbsp;"Vidim da nas znaš", reče Barbatus kad pođosmo hodnikom, "ali ona lica ispod, previše su za tebe užasna, bojim se."
<BR>&nbsp;&nbsp;&nbsp;&nbsp;&nbsp;Hodnik nije bio dovoljno širok da sve četvoro hodamo naporedo, pa smo on i ja išli uporedo, a iza nas Famulima i Osipago. Očaj koji me je obuzeo tog trenutka uspeo sam da odbacim tek mnogo kasnije. "Ovo je prvi put?" upitah. "Niste me sreli ranije?"
<BR>&nbsp;&nbsp;&nbsp;&nbsp;&nbsp;Famulima reče svojim ptičjim akordima zvuka: "Iako mi tebe ne znamo, ti znaš nas, Severijane. Videla sam kako si zadovoljno izgledao kad si prvi put ušao u naš vidik. Često smo se sretali i prijatelji smo."
<BR>&nbsp;&nbsp;&nbsp;&nbsp;&nbsp;"Ali se više nikad nećemo sresti", rekoh ja. "Ovo je prvi susret za vas, koji ćete kroz vreme putovati sve do dana kad ćete me ostaviti. Prema tome, za mene je sad ovo poslednji susret. Kad smo se prvi put sreli, rekli ste: 'Dobro došao. Nema za nas veće radosti nego da pozdravimo tebe, Severijane', i bilo vam je žao kad smo se rastajali. Veoma dobro pamtim - ja sve veoma dobro pamtim, to odmah da vam bude jasno - kako ste se naginjali preko ograde vašeg broda da mi mahnete dok sam stajao na krovu Boldandersovog dvorca."
<BR>&nbsp;&nbsp;&nbsp;&nbsp;&nbsp;"Od nas troje samo Osipago ima pamćenje kao ti", prošaputa Famulima. "Ali ja neću zaboraviti."
<BR>&nbsp;&nbsp;&nbsp;&nbsp;&nbsp;"Znači, sad je red na mene da kažem 'dobro došli' i da budem tužan što se rastajemo. Poznajem vas troje već više od deset godina i znam da su ta grozna lica ispod vaših maski takođe samo maske - Famulima je svoju skinula kad smo se prvi put sreli, mada tad nisam razumeo da je to zato što ju je i ranije često skidala. Znam da je Osipago mašina, mada ne onako preduzimljiva kao Sidero, koji je, to počinjem da verujem, takođe mašina."
<BR>&nbsp;&nbsp;&nbsp;&nbsp;&nbsp;"To ime 'gvožđe' znači", reče Osipago, progovarajući prvi put. "Mada ja ne znam njega."
<BR>&nbsp;&nbsp;&nbsp;&nbsp;&nbsp;"A tvoje znači 'onaj koji uzgaja kosti'. Ti si se starao o Barbatusu i Famulimi kad su bili mali, brinuo si da imaju dovoljno hrane i tako dalje i ostao si sa njima od tada stalno. To mi je Famulima jednom ispričala."
<BR>&nbsp;&nbsp;&nbsp;&nbsp;&nbsp;Barbatus reče: "Došli jesmo" i otvori vrata ispred mene.
<BR>&nbsp;&nbsp;&nbsp;&nbsp;&nbsp;U detinjstvu zamišljaš da bi se bilo koja neotvorena vrata mogla otvoriti da otkriju čudo, da bi iza njih moglo biti nešto različito od svih mesta koja su ikome poznata. To je zato što se u detinjstvu vrlo često događa baš to: dete, ne znajući ništa ni o jednom mestu osim onog gde živi, biva zapanjeno i oduševljeno prizorima koji su novi, ali koje bi odrastao čovek sasvim spremno očekivao. Kad sam bio samo dečkić, vrata jednog mauzoleja bila su za mene kapija čudesa; kad sam preko tog praga stupio, nisam doživeo razočarenje. Na ovom brodu opet sam bio dete, jer svet oko sebe nisam poznavao ništa bolje no dete.
<BR>&nbsp;&nbsp;&nbsp;&nbsp;&nbsp;Komora u koju me je Barbatus uveo bila je čudesna za Severijana odrasloga - autarha Severijana, koji je imao na raspolaganju, za crpljenje znanja i iskustava, i Teklin život, i život staroga autarha, i živote stotina drugih - u istoj onoj meri u kojoj bi taj mauzolej bio čudo za dete. U iskušenju sam da napišem da je ta odaja izgledala kao da je pod vodom, ali nije bila. Činilo se, zapravo, da je utopljena u neki fluid koji nije voda, ali vrši, na nekom drugom svetu, isti posao kao voda na Urtu; ili, možda, da smo zaista pod vodom, ali tako hladnom da bi na toj temperaturi morala odavno biti smrznuta u ma kom jezeru u Komonveltu.
<BR>&nbsp;&nbsp;&nbsp;&nbsp;&nbsp;Sve to je bio, verujem, samo svetlosni učinak - u ledenom vazduhu, koji se odajom vrlo sporo kretao, bili su razni prelivi zelenog, sa primesama crnog i plavog; viridijanska boja, i berilinska, i akvamarin; ponegde se videlo prigušeno sjaktanje zaprljanog zlata i požutele slonove kosti.
<BR>&nbsp;&nbsp;&nbsp;&nbsp;&nbsp;Predmeti u toj odaji nisu bili nameštaj u našem smislu reči. Mrljasto šarene ploče od nečeg što je izgledalo kao kamen ali se pod mojim dodirom ugibalo bile su ukrivo naslonjene na dva zida i rasute po podu. Mekane trake, podatne strujanjima vazduha, iskidane u dronjke, visile su sa tavanice, ali kako su bile sasvim lake, a privlačna sila našeg broda jedva osetna, činilo se da im i nije potrebno da budu okačene o ma šta. Koliko sam ja mogao oceniti, vazduh je ovde bio jednako suv kao onaj u hodniku; ipak, na lice mi je naletalo nešto slično duhu preostalom od mlaza ledenih čestica.
<BR>&nbsp;&nbsp;&nbsp;&nbsp;&nbsp;"Ovo čudnovato mesto, je li to vaša luksuzna kabina?" upitah Barbatusa.
<BR>&nbsp;&nbsp;&nbsp;&nbsp;&nbsp;Klimnuo je glavom i skinuo svoje maske, otkrivajući lice koje je bilo istovremeno i zgodno, i neljudsko, i dobro znano. "Videli smo odaje koje tvoja rasa pravi. One nas uznemiravaju u istoj meri u kojoj naše odaje moraju uznemiravati tebe, pa, kako je nas troje..."
<BR>&nbsp;&nbsp;&nbsp;&nbsp;&nbsp;"Dvoje", reče Osipago. "Svejedno meni."
<BR>&nbsp;&nbsp;&nbsp;&nbsp;&nbsp;"Nisam uvređen, oduševljen sam! Za mene je najveća povlastica da vidim kako vi živite kad živite onako kako vi hoćete."
<BR>&nbsp;&nbsp;&nbsp;&nbsp;&nbsp;Nestalo je i Famulimino lažno ljudsko lice, ispod koga se pokazao neki užas sa ogromnim očima i iglastim zubima; sljuštila je i to sa sebe, pa sam video (poslednji put; tako sam, bar, tad bio uveren) lepotu boginje koja nije od žene rođena. "O kako brzo učimo, Barbatus, da ovaj jadni narod koji ćemo susretati, a koji jedva da iole zna ono što mi znamo najbolje, zna učtivost gostiju."
<BR>&nbsp;&nbsp;&nbsp;&nbsp;&nbsp;Da sam na te njene reči obratio pažnju, nasmešio bih se zbog njih, tada. Ali bio sam odveć zauzet razgledanjem te neobične kabine. Konačno rekoh: "Znam da su vašu rasu stvorili hierogramati i da im je naum bio da ličite na one koji su nekada oblikovali njih. Sad, evo, vidim, ili mislim da vidim, i to da ste vi nekad bili žitelji jezera i bazena, da ste bili kao oni vodeni vilenjaci koji se pominju u našim seoskim narodnim pričama."
<BR>&nbsp;&nbsp;&nbsp;&nbsp;&nbsp;"Na našem domu, kao i na vašem", reče Barbatus, "život se digao iz mora. Ali ova dvorana nije svoj utisak dobila iz tog mutnog početka ništa više nego tvoja iz drveća gde su tvoji preci đipali."
<BR>&nbsp;&nbsp;&nbsp;&nbsp;&nbsp;Osipago zabrunda: "Rano je za svađu počinjati." On svoju masku nije uklonio, valjda zato što mu pod njom nije bilo ništa manje udobno; ja ga, zapravo, nikada nisam ni video bez maske.
<BR>&nbsp;&nbsp;&nbsp;&nbsp;&nbsp;"Barbatus, on govori dobro", otpeva Famulima. Onda reče meni: "Ostavi mač, Severijane. Isto kao ti, mi troje ostavljamo. Penjemo se uz struju vremena - ti si sa strujom nošen, niz nju. Ovaj brod nas nosi obojicu. Za tebe su prošle godine kad ćemo ti savete davati. Za nas sad one počinju. Pozdravljamo te sada, autarše, savetima koje smo doneli. Da spaseš sunce svoje rase, potrebno samo jedno jeste: da ti moraš služiti Cadkil."
<BR>&nbsp;&nbsp;&nbsp;&nbsp;&nbsp;"Ko je to?" upitah. "I kako da mu služim? Nikad nisam ni čuo za njega."
<BR>&nbsp;&nbsp;&nbsp;&nbsp;&nbsp;Barbatus frknu. "Što je manje nego iznenađujuće, pošto Famulima to ime da ti da nije trebalo. Nećemo ga više upotrebiti. Ali on - osoba koju Famulima je pomenula - jeste sudija za tvoj slučaj naimenovan. Hierogramat je, kao što se i moglo očekivati. Šta o njima znaš?"
<BR>&nbsp;&nbsp;&nbsp;&nbsp;&nbsp;"Vrlo malo, izvan činjenice da su vama gospodari."
<BR>&nbsp;&nbsp;&nbsp;&nbsp;&nbsp;"Onda vrlo malo zaista znaš; a čak i to ti je pogrešno. Ti nas nazivaš 'hieroduli', a to je vaša reč, a ne naša, baš kao što su Barbatus, Famulimus, Osipago vaše reči, a koje smo izabrali zato što nisu obične i jer nas opisuju bolje nego što bi druge reči mogle. Šta hierodul znači, znaš li, ta reč tvog sopstvenog jezika?"
<BR>&nbsp;&nbsp;&nbsp;&nbsp;&nbsp;"Znam da ste stvorovi ove Vaseljene, koje su oblikovali stvorovi iz jedne susedne da im služite ovde. I da je usluga, koju oni od vas traže, to da oblikujete našu rasu, ljudsku, zato što smo mi kognati onih koji su oblikovali njih u eonima ranijeg postanja."
<BR>&nbsp;&nbsp;&nbsp;&nbsp;&nbsp;Famulima kao kroz slavujski cvrkut reče: "Hierodul je 'sveti rob'. Sveti kako bismo mogli biti, ako ne bismo Inkreatoru služili? On je gospodar naš, i samo on."
<BR>&nbsp;&nbsp;&nbsp;&nbsp;&nbsp;Barbatus dodade: "Ti si vojskama zapovedao, Severijane. Kralj i heroj si, ili bar bio si, dok nisi pošao sa svog sveta. A može se desiti i da ponovo vladaš, ako uspeh ne postigneš. Moraš znati da vojnik ne služi svom oficiru, ili, bar, ne bi trebalo. Služi svom plemenu, a dobija naređenja od svog oficira."
<BR>&nbsp;&nbsp;&nbsp;&nbsp;&nbsp;Klimnuo sam glavom. "Hierogramati su vam, dakle, oficiri. Razumem. Posedujem uspomene moga prethodnika, što vi možda ne shvatate; znam, dakle, da je na test izveden i da je podbacio. I uvek sam imao utisak da je uistinu bilo surovo ono što su učinili njemu: vratili su ga bez muškosti da gleda kako stanje na Urtu postaje sve gore, da preuzme odgovornost za sve i uz to da zna da je pretrpeo neuspeh u jedinom pokušaju koji je mogao dovesti sve u red."
<BR>&nbsp;&nbsp;&nbsp;&nbsp;&nbsp;Famulimino lice bilo je gotovo uvek uozbiljeno; sada, činilo mi se, i ozbiljnije nego ikad. "Njegove uspomene, Severijane? Zar ništa više osim uspomena nemaš?"
<BR>&nbsp;&nbsp;&nbsp;&nbsp;&nbsp;Prvi put posle mnogo godina osetih kako mi se krv diže u obraze. "Lagao sam", rekoh. "Ja sam on, baš kao što sam i Tekla. Vas troje ste mi bili prijatelji kad sam prijatelja imao malo, pa ne bi trebalo da lažem vas, mada tako često moram lagati samog sebe."
<BR>&nbsp;&nbsp;&nbsp;&nbsp;&nbsp;Famulima otpeva: "Onda moraš znati da isti korbač šiba po svima jednako. A ipak, što je nekom uspeh bliži, to gori bol oseća. To je zakon koji mi menjati ne možemo."
<BR>&nbsp;&nbsp;&nbsp;&nbsp;&nbsp;Napolju, u hodniku, ne mnogo daleko, prolomi se nečiji vrisak. Krenuh ka vratima, a vrisak se okonča onim krkljavim tonovima koji kazuju da se grlo napunilo krvlju.
<BR>&nbsp;&nbsp;&nbsp;&nbsp;&nbsp;Barbatus odsečno reče: "Čekaj, Severijane!" a Osipago se pokrete da mi zapreči pristup ka vratima.
<BR>&nbsp;&nbsp;&nbsp;&nbsp;&nbsp;Famulima započe tonovima pesme, ali i hitnosti: "Samo još jedno da kažem imam. Cadkil je pravedan i plemenit. Mada je moguće da ćeš patiti mnogo, imaj to na umu."
<BR>&nbsp;&nbsp;&nbsp;&nbsp;&nbsp;Besno povikah na nju; nisam se mogao obuzdati. "Pamtim ja ovo - stari autarh svoga sudiju nikad nije ni video! Imena se nisam prisećao zato što se on tako žestoko trudio da ga zaboravi; ali sad se sećamo svega: ime je glasilo Cadkil. Stari autarh je bio čovek sa više dobrote nego Severijan, više pravednosti nego Tekla. Kakve izglede, dakle, ima Urt sada?"
<BR>&nbsp;&nbsp;&nbsp;&nbsp;&nbsp;Ne znam čija je to šaka bila - Teklina, možda, ili ruka neke od onih mutnih prilika iza starog autarha - ali, nečija šaka se spustila na moj pištolj; nije mi poznato ni na koga bih pucao, osim možda na samog sebe. Pištolj nije izišao iz futrole, jer me je Osipago ščepao s leđa i čeličnim zahvatom onemogućio obe moje ruke.
<BR>&nbsp;&nbsp;&nbsp;&nbsp;&nbsp;"Cadkil će odlučiti", reče mi Famulima. "Urt ima onoliko izgleda, koliko mu ih ti daš."
<BR>&nbsp;&nbsp;&nbsp;&nbsp;&nbsp;Osipago je nekako uspeo da otvori vrata, ne puštajući me, ili su se, možda, sama otvorila zbog neke komande koju ja nisam uspeo čuti. On me hitro oko sebe obrte i gurnu napolje, u koridor.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
