<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>TAJNA
<P>&nbsp;&nbsp;&nbsp;&nbsp;&nbsp;Henri Kuper je proveo na Mesecu gotovo dve nedelje pre no što je otkrio da nešto nije u redu. U početku je to bila samo nejasna slutnja, neka vrsta predosećanja koje ovejani naučni reporter nije shvatio suviše ozbiljno. Konačno, on je došao ovamo na zahtev Interplanetarnog udruženja naroda. Udruženje je oduvek nastojalo da bude u žiži zbivanja - a posebno sada u vreme budžetskih raspodela, kada je prenatrpan svet na sav glas tražio nove puteve, škole i morske farme, a ulagao proteste zbog milijardi koje se razbacuju na kosmos.
<BR>&nbsp;&nbsp;&nbsp;&nbsp;&nbsp;Kuperu je ovo bio drugi boravak na Mesecu, a njegov zadatak se sastojao u tome da svakoga dana pošalje svojoj redakciji tekst od dve hiljade reči. Iako su sve novosti ubrzo bile iscrpljene, još je bilo dovoljno neobičnosti i zagonetki na ovom svetu velikom kao Afrika, koji je i dalje ostao gotovo sasvim neispitan, bez obzira na to što su postojale veoma precizne karte njegove površine. Sa druge strane zidova velike kupole pod pritiskom, mesečeve baze ili kosmodroma, nalazila se bezdana praznina koja će još niz vekova predstavljati izazov ljudima.
<BR>&nbsp;&nbsp;&nbsp;&nbsp;&nbsp;Razume se, neki delovi Meseca bili su dobro poznati. Ko nije video prašnjavi greben u moru Imbrijum, sa svetlim metalnim obeliskom i pločicom koja je obaveštavala na tri zvanična jezika Zemlje:
<BR>
<BR>&nbsp;&nbsp;&nbsp;&nbsp;&nbsp;NA OVOM MESTU
<BR>&nbsp;&nbsp;&nbsp;&nbsp;&nbsp;13. SEPTEMBRA 1959.
<BR>&nbsp;&nbsp;&nbsp;&nbsp;&nbsp;PRVI OBJEKAT KOJI JE ČOVEK NAČINIO
<BR>&nbsp;&nbsp;&nbsp;&nbsp;&nbsp;STIGAO JE NA JEDAN DRUGI SVET
<BR>
<BR>&nbsp;&nbsp;&nbsp;&nbsp;&nbsp;Kuper je posetio mesto spuštanja Lunjika II - i još čuveniju grobnicu ljudi koji su došli nakon toga. Ali sve je to pripadalo prošlosti. Slično Kolumbu ili braći Rajt, oni su već sačinjavali deo istorije. A njega je sada interesovala jedino budućnost.
<BR>&nbsp;&nbsp;&nbsp;&nbsp;&nbsp;Kada se spustio na kosmodrom Arhimed, glavnom službeniku bilo je očigledno milo što ga vidi; štaviše, pokazao je i lično interesovanje za pojedinosti puta. Prevoz, smeštaj i službeni vodič već su bili obezbeđeni. Mogao je da ide gde god želi, da postavlja pitanja koja hoće. Udruženje koje ga je poslalo imalo je puno poverenje u njega zato što su mu članci uvek bili korektni, a stav uživao opšte odobravanje. Pa ipak, nešto je krenulo loše ovoga puta; još nije znao šta je posredi, ali već će pronaći...
<BR>&nbsp;&nbsp;&nbsp;&nbsp;&nbsp;Podigao je slušalicu telefona i rekao:
<BR>&nbsp;&nbsp;&nbsp;&nbsp;&nbsp;"Molim vas, dajte mi policijsko odeljenje. Želim da razgovaram sa generalnim inspektorom."
<BR>
<BR>&nbsp;&nbsp;&nbsp;&nbsp;&nbsp;Čandra Kumarasvami je nesumnjivo imao uniformu, ali Kuper ga nikada nije video u njoj. Prema dogovoru, našli su se na ulazu u mali park koji je predstavljao ponos i radost lunarnog grada. Budući da je bilo jutro veštačkog dvadesetčetvoročasovnog 'dana', park je bio gotovo pust, tako da su mogli neometano da razgovaraju.
<BR>&nbsp;&nbsp;&nbsp;&nbsp;&nbsp;Šetajući uskim stazama posutim šljunkom, ćaskali su o starim vremenima, o zajedničkim prijateljima sa koledža i o najnovijem razvoju događaja u interplanetarnoj politici. Upravo su došli do sredine parka, ispod samog središta velike, plavo obojene kupole, kada Kuper pređe na stvar.
<BR>&nbsp;&nbsp;&nbsp;&nbsp;&nbsp;"Tebi je, Čandra, poznato sve šta se događa na Mesecu. Takođe znaš da bih napisao seriju članaka za Interplanetarno udruženje naroda. Štaviše, nadao sam se da ću, kada se vratim na Zemlju, imati dovoljno materijala i za knjigu. Zašto onda svi pokušavaju da sakriju nešto od mene?"
<BR>&nbsp;&nbsp;&nbsp;&nbsp;&nbsp;Bilo je nemoguće izvući od Čandre bilo kakav odgovor na brzinu. Reči koje bi on izgovorio, ne vadeći pri tom iz ustiju svoju zakrivljenu bavarsku lulu, bile su uvek dobro odmerene.
<BR>&nbsp;&nbsp;&nbsp;&nbsp;&nbsp;"A ko to krije nešto od tebe?"
<BR>&nbsp;&nbsp;&nbsp;&nbsp;&nbsp;"Stvarno ti ne pada na pamet ko bi to mogao biti?"
<BR>&nbsp;&nbsp;&nbsp;&nbsp;&nbsp;Generalni inspektor odmahnu glavom.
<BR>&nbsp;&nbsp;&nbsp;&nbsp;&nbsp;"Odista, nemam nikakvu ideju", odgovorio je lagano. Kuper je znao da je to istina. Čandra je mogao da ne odgovori, ali sigurno ne bi slagao.
<BR>&nbsp;&nbsp;&nbsp;&nbsp;&nbsp;"Pribojavao sam se da ćeš to reći. Pa, ako ti znaš isto onoliko koliko i ja, onda mi preostaje samo jedan izlaz - a on me pomalo plaši. Institut za medicinska istraživanja drži me na distanci od samog početka."
<BR>&nbsp;&nbsp;&nbsp;&nbsp;&nbsp;"Hmm", odgovorio je Čandra, izvadivši lulu iz ustiju i posmatrajući ga zamišljeno.
<BR>&nbsp;&nbsp;&nbsp;&nbsp;&nbsp;"Da li je to sve što imaš da kažeš?"
<BR>&nbsp;&nbsp;&nbsp;&nbsp;&nbsp;"Pa, nisi mi baš dao mnogo vremena. Seti se, ja sam samo policajac. I te kako mi nedostaje tvoja živa novinarska mašta."
<BR>&nbsp;&nbsp;&nbsp;&nbsp;&nbsp;"Sve što mogu da ti kažem, to je da sam u Institutu za medicinska istraživanja doznao da atmosfera postaje sve hladnija. Poslednji put kad sam bio ovde, svi su se prijateljski odnosili prema meni i dali mi obilje materijala za nekoliko dobrih članaka. Ali sada ne mogu čak ni da se nađem sa direktorom. Uvek je ili suviše zauzet ili se nalazi sa druge strane Meseca. Kad sam već kod njega, kakvoj 	vrsti ljudi on pripada?"
<BR>&nbsp;&nbsp;&nbsp;&nbsp;&nbsp;"Doktor Hestings? Pomalo nezgodan tip. Nesumnjivo je vrlo kompetentan u svom poslu, ali je vrlo teško raditi sa njim."
<BR>&nbsp;&nbsp;&nbsp;&nbsp;&nbsp;"Šta li to pokušava da sakrije?"
<BR>&nbsp;&nbsp;&nbsp;&nbsp;&nbsp;"Poznavajući te dobro, siguran sam da već imaš nekoliko zanimljivih teorija."
<BR>&nbsp;&nbsp;&nbsp;&nbsp;&nbsp;"U početku sam pomišljao na narkotike, prevare ili političke zavere. Ali sve je to drugorazredno ovih dana. Mora da je u pitanju nešto znatno krupnije."
<BR>&nbsp;&nbsp;&nbsp;&nbsp;&nbsp;Čandra skupi obrve u znak odgovora.
<BR>&nbsp;&nbsp;&nbsp;&nbsp;&nbsp;"Interplanetarna zaraza?" reče Kuper neodređeno.
<BR>&nbsp;&nbsp;&nbsp;&nbsp;&nbsp;"Mislim da je tako nešto nemoguće."
<BR>&nbsp;&nbsp;&nbsp;&nbsp;&nbsp;"Zašto? Napisao sam više članaka u kojima sam dokazao da forme života na drugim planetama imaju tako čudnu hemijsku strukturu da ne mogu stupati u reakciju s nama. Uostalom, mikrobima i bakterijama bili su potrebni milioni godina da bi se prilagodili našim telima. Samo, uvek sam se pitao da li je to sasvim tačno. Pretpostavimo da se neki brod vratio sa Marsa sa nečim stvarno novim i da doktori nikako ne uspevaju da iziđu na kraj sa tim?"
<BR>&nbsp;&nbsp;&nbsp;&nbsp;&nbsp;Usledila je duga tišina pre no što je Čandra rekao:
<BR>&nbsp;&nbsp;&nbsp;&nbsp;&nbsp;"Pronjuškaću malo unaokolo. Ni meni se sve to ne dopada. Postoji, uostalom, još jedan detalj o kome ti verovatno ne znaš ništa. U medicinskom odeljenju dogodila su se tri nervna sloma prošlog meseca, a to je veoma, veoma neuobičajeno."
<BR>&nbsp;&nbsp;&nbsp;&nbsp;&nbsp;Bacio je pogled na sat, a zatim na lažno nebo koje je izgledalo veoma daleko, iako se zapravo nalazilo samo nekoliko desetina metara iznad njihovih glava.
<BR>&nbsp;&nbsp;&nbsp;&nbsp;&nbsp;"Bolje da pođemo odavde. Jutranji pljusak samo što nije počeo."
<BR>
<BR>&nbsp;&nbsp;&nbsp;&nbsp;&nbsp;Telefon se oglasio dve nedelje kasnije usred noći - prave mesečeve noći. Po lokalnom 'veštačkom' vremenu bila je nedelja ujutro.
<BR>&nbsp;&nbsp;&nbsp;&nbsp;&nbsp;"Henri? Čandra ovde. Da li ti odgovara da se vidimo za pola sata na vazdušnoj brani pet? Izvrsno, požuri."
<BR>&nbsp;&nbsp;&nbsp;&nbsp;&nbsp;Tu smo, dakle, pomisli Kuper. Sastanak na vazdušnoj brani pet značio je da treba izići izvan kupole. Čandra je sigurno pronašao nešto.
<BR>&nbsp;&nbsp;&nbsp;&nbsp;&nbsp;Prisustvo vozača-policajca onemogućilo je razgovor dok se mesečev traktor kretao iz grada neravnim putem prekrivenim slojem prašine i sitnim kamenjem. Nisko na jugu, Zemljin globus bio je gotovo pun; sa njega se širila bleštava, plavozelena svetlost koja je obasjavala ovaj avetinjski predeo. Bez obzira na sve pokušaje, pomisli Kuper u sebi, Mesec će teško moći da ikada postane pitoma oaza. Ali priroda je izvrsno skrivala svoje tajne. Ljudi će se i te kako namučiti pre no što ih otkriju...
<BR>&nbsp;&nbsp;&nbsp;&nbsp;&nbsp;Grozd sačinjen od kupola mesečevog grada nalazio se sada nisko na oštro povijenom horizontu. Traktor je skrenuo sa glavnog puta i pošao jednim teško razaznatljivim tragom. Deset minuta kasnije Kuper ugleda pred sobom bleštavu hemisferu koja je usamljeno stajala na nekoj stenovitoj grbini. Pored ulaza se nalazilo još jedno vozilo sa velikim crvenim krstom na bočnoj strani. Očigledno, nisu bili jedini posetioci.
<BR>&nbsp;&nbsp;&nbsp;&nbsp;&nbsp;Takođe, nisu došli neočekivano. Kada su stigli do male ulazne kupole, iz nje se pojavila dugačka elastična cev koja se prikačila za trup traktora. Začulo se kratko šištanje dok su se pritisci izjednačavali. Zatim Kuper krenu za Čandrom u zgradu.
<BR>&nbsp;&nbsp;&nbsp;&nbsp;&nbsp;Službenik koji ih je dočekao poveo ih je zakrivljenim hodnikom i poprečnim prolazima do centra kupole. Uzput su s vremena na vreme bacali brze poglede na laboratorije, naučne instrumente i kompjutere, koji su stajali u savršenom redu. Jedinu neobičnost predstavljalo je odsustvo osoblja u ovo nedeljno jutro. Mora da smo stigli u srce zgrade, pomisli Kuper kada ih je vodič uveo u veliku kružnu prostoriju i lagano zatvorio vrata za njima.
<BR>&nbsp;&nbsp;&nbsp;&nbsp;&nbsp;Bio je to mali zoološki vrt. Svuda oko njih videli su se kavezi, tankovi i saksije u kojima se nalazio širok izbor flore i faune sa Zemlje. Na sredini prostorije čekao ih je oniži, sedokosi čovek koji je izgledao veoma zabrinuto i nesrećno.
<BR>&nbsp;&nbsp;&nbsp;&nbsp;&nbsp;"Doktore Hestings", reče Kumarasvami, "dozvolite da vam predstavim gospodina Kupera."
<BR>&nbsp;&nbsp;&nbsp;&nbsp;&nbsp;Glavni inspektor se okrenu prema svom drugu i klimnuo glavom:
<BR>&nbsp;&nbsp;&nbsp;&nbsp;&nbsp;"Ubedio sam doktora da postoji samo jedan način da te ućutkamo: a to je da ti sve kažemo."
<BR>&nbsp;&nbsp;&nbsp;&nbsp;&nbsp;"U stvari", reče Hestings, "sve se ovo đavolski zapetljalo."
<BR>&nbsp;&nbsp;&nbsp;&nbsp;&nbsp;Glas mu je bio nemiran i očigledno se teško kontrolisao. Opa, pomisli Kuper, još jedan nervni slom na vidiku!
<BR>&nbsp;&nbsp;&nbsp;&nbsp;&nbsp;Naučnik nije traćio vreme na takve formalnosti kao što je rukovanje. Uputio se do jednog kaveza, uzeo neku malu životinju obavijenu krznom i pružio je prema Kuperu.
<BR>&nbsp;&nbsp;&nbsp;&nbsp;&nbsp;"Znate li šta je ovo?" upitao je odsečno.
<BR>&nbsp;&nbsp;&nbsp;&nbsp;&nbsp;"Naravno, hrčak."
<BR>&nbsp;&nbsp;&nbsp;&nbsp;&nbsp;"Da", reče Hestings. "Potpuno običan zlatni hrčak. Jedina razlika je u tome što je ovaj ovde star pet godina, kao uostalom i svi drugi u kavezu."
<BR>&nbsp;&nbsp;&nbsp;&nbsp;&nbsp;"Pa šta ima neobičnog u tome?"
<BR>&nbsp;&nbsp;&nbsp;&nbsp;&nbsp;"Oh, ništa, ništa... osim bezazlene činjenice da hrčak normalno živi samo dve godine. A mi imamo ovde neke koji će izgurati i svih deset."
<BR>&nbsp;&nbsp;&nbsp;&nbsp;&nbsp;Za trenutak niko nije govorio, ali u prostoriji ipak nije vladala tišina. Sa svih strana je dopiralo šuštanje, groktanje, grebanje, slabo jecanje i prigušeni krici životinja. Najzad Kuper prošaputa:
<BR>&nbsp;&nbsp;&nbsp;&nbsp;&nbsp;"Blagi Bože, pronašli ste način da produžite život?"
<BR>&nbsp;&nbsp;&nbsp;&nbsp;&nbsp;"Ne", odmahnu glavom Hestings. "Nismo ga mi pronašli, Mesec nam ga je dao... to smo, uostalom, i mogli da očekujemo da smo samo malo dalje gledali od sopstvenih noseva."
<BR>&nbsp;&nbsp;&nbsp;&nbsp;&nbsp;Izgledalo je da mu je ponovo pošlo za rukom da uspostavi kontrolu nad emocijama. Opet je bio isključivo naučnik fasciniran otkrićem do koga je došao i sasvim nezainteresovan za posledice.
<BR>&nbsp;&nbsp;&nbsp;&nbsp;&nbsp;"Na Zemlji", nastavio je, "provodimo čitav život boreći se sa gravitacijom. Ona slabi naše mišiće, izobličava nam telo. Za sedamdeset godina - koliko tona krvi srce mora da ispumpa u arterije? A sve to, sav taj džinovski napor, ovde na Mesecu je sveden na šestinu. Uostalom, čovek koji je na Zemlji imao osamdeset kilograma, ovde će težiti jedva četrnaest..."
<BR>&nbsp;&nbsp;&nbsp;&nbsp;&nbsp;"Shvatam", reče Kuper polako. "Deset godina za hrčka, a koliko za čoveka?"
<BR>&nbsp;&nbsp;&nbsp;&nbsp;&nbsp;"Nije to jednostavan zakon", odgovori Hestings. "Varira u zavisnosti od veličine i vrste. Pre mesec dana još nismo bili sigurni, ali sada više nema nikakve sumnje: na Mesecu trajanje ljudskog života iznosiće najmanje dve stotine godina."
<BR>&nbsp;&nbsp;&nbsp;&nbsp;&nbsp;"I vi ste to pokušali da prikrijete!"
<BR>&nbsp;&nbsp;&nbsp;&nbsp;&nbsp;"Mora da ste poludeli! Zar ne shvatate?"
<BR>&nbsp;&nbsp;&nbsp;&nbsp;&nbsp;"Polako, doktore. Smirite se", reče blago i odmereno Čandra.
<BR>&nbsp;&nbsp;&nbsp;&nbsp;&nbsp;Uz očigledan napor volje, Hestings je ponovo ovladao svojim nervima. A zatim je počeo da govori tako ledenom mirnoćom da su se njegove reči zarivale poput smrznutih kapi kiše u Kuperov mozak.
<BR>&nbsp;&nbsp;&nbsp;&nbsp;&nbsp;"Pomislite na one tamo gore", reče on, pokazujući rukom na krov, prema nevidljivoj Zemlji, čije rađanje na mesečevom horizontu niko nije mogao da zaboravi. "Zamislite masu od šest milijardi ljudi kako hrli ovamo gde se i nas sto hiljada već oseća stešnjeno. Osim toga, ovaj svet zahteva pravo tehnološko i inženjersko čudo da bi postojao. Zar moram da vas podsećam da ovde mogu da dobiju posao samo oni čiji koeficijenat inteligencije prelazi sto pedeset.
<BR>&nbsp;&nbsp;&nbsp;&nbsp;&nbsp;A onda smo pronašli da možemo da živimo dve stotine godina. Predočite sebi kako će oni reagovati na tu novost. To je sada vaš problem, gospodine novinare! Sami ste tražili, sada sami snosite i posledice. Interesuje me samo kako ćete im to saopštiti?"
<BR>&nbsp;&nbsp;&nbsp;&nbsp;&nbsp;Naučnik je čekao i čekao. Kuper je najpre otvorio usta, a zatim ih lagano zatvorio, nesposoban da bilo šta smisli ili kaže.
<BR>&nbsp;&nbsp;&nbsp;&nbsp;&nbsp;U udaljenom uglu prostorije jedno majmunče počelo je da plače.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
