<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. EKONOMIJA KOD LIARA
<P>&nbsp;&nbsp;&nbsp;&nbsp;&nbsp;Neposredno ispod debelog opsega zgrade Liar nalazilo se nešto što je predstavljalo kombinaciju odaje za audijenciju i spavaće sobe. Jedan ogromni, kružni krevet sa baldahinom i zavesama, kaučevi i stolice oko malih i velikih stolova, jedan zid sav u prozoru koji je gledao prema bližoj ivici senkovitog dobra, bar napravljen da primi mnogo raznovrsnog pića. Te raznovrsnosti više nije bilo. Laliskarerilar nasu iz jedne kristalne boce sa čepom u pehar sa dve drške, srknu i pruži ga Luisu.
<BR>&nbsp;&nbsp;&nbsp;&nbsp;&nbsp;On upita: "Da li ovde priređujete audijencije?"
<BR>&nbsp;&nbsp;&nbsp;&nbsp;&nbsp;Ona se nasmeši: "Otprilike. Porodična okupljanja."
<BR>&nbsp;&nbsp;&nbsp;&nbsp;&nbsp;Orgije? Vrlo verovatno, ako je rišatra bila ta koja je održavala porodicu Liar na okupu. Porodicu koju su zadesila teška vremena. Luis srknu iz pehara, probajući nektar i gorivo. Piti iz iste šolje i jesti iz iste činije - da se iza toga nije krio strah od otrova? Ali ona je to činila tako neusiljeno. A na Prstenastom svetu nije bilo bolesti.
<BR>&nbsp;&nbsp;&nbsp;&nbsp;&nbsp;"Ono što si učinio za nas povisiće nam položaj i uvećati prihode", reče Laliskarerilar. "Traži."
<BR>&nbsp;&nbsp;&nbsp;&nbsp;&nbsp;"Potrebno mi je da stignem do Biblioteke, uđem u nju i ubedim ljude koji tamo vladaju da mi dozvole da neometano koristim svo tamošnje znanje."
<BR>&nbsp;&nbsp;&nbsp;&nbsp;&nbsp;"To će biti veoma skupo."
<BR>&nbsp;&nbsp;&nbsp;&nbsp;&nbsp;"Ne i nemoguće? Dobro."
<BR>&nbsp;&nbsp;&nbsp;&nbsp;&nbsp;Ona se osmehnu. "Suviše skupo. Uspostavljanje odnosa između zgrada je složeno. Deset ih upravlja turističkim prometom..."
<BR>&nbsp;&nbsp;&nbsp;&nbsp;&nbsp;"Čega deset?"
<BR>&nbsp;&nbsp;&nbsp;&nbsp;&nbsp;"Deset velikih zgrada, Luvevu, najmoćnijih među nama. Devet ih još poseduje svetlost i kondenzatore za vodu. Zajednički su izgradili most do Nebeskog brda. Oni upravljaju turističkim prometom, plaćaju manjim zgradama naknade za gostoprimstvo za svoje goste-tuđince, za upotrebu svih javnih mesta kao i posebne naknade za događanje u privatnim kućama. Oni sklapaju sve dogovore sa ostalim vrstama, kao što je dogovor sa mašinskim narodom oko pumpanja vode. Mi plaćamo toj Desetorici naknade za vodu i za naročite povlastice. Tvoja će biti krajnje izuzetna povlastica... mada već plaćamo Biblioteci opšte troškove obrazovanja."
<BR>&nbsp;&nbsp;&nbsp;&nbsp;&nbsp;"Biblioteka je jedna od tih Deset zgrada?"
<BR>&nbsp;&nbsp;&nbsp;&nbsp;&nbsp;"Da. Luvevu, mi nemamo novaca. Postoji li mogućnost da biblioteci učiniš neku uslugu? Možda bi im tvoje istraživanje moglo pomoći."
<BR>&nbsp;&nbsp;&nbsp;&nbsp;&nbsp;"Moguće je."
<BR>&nbsp;&nbsp;&nbsp;&nbsp;&nbsp;"Oni bi vratili deo naknade za uzvratne usluge. Možda čak i više nego što bismo mi dali. Ali mi nemamo ništa da damo. Da li bi im prodao tvoje svetlosno oružje ili mašinu koja govori umesto tebe?"
<BR>&nbsp;&nbsp;&nbsp;&nbsp;&nbsp;"Mislim da ne bih."
<BR>&nbsp;&nbsp;&nbsp;&nbsp;&nbsp;"Možeš li popraviti još neke kondenzatore za vodu?"
<BR>&nbsp;&nbsp;&nbsp;&nbsp;&nbsp;"Možda. Nisi li rekla da jednoj od Deset zgrada ne radi kondenzator za vodu? Zašto onda spadaju u tih deset?"
<BR>&nbsp;&nbsp;&nbsp;&nbsp;&nbsp;"Zgrada Orlri bila je među Deset od Pada gradova. Tradicija."
<BR>&nbsp;&nbsp;&nbsp;&nbsp;&nbsp;"Šta su oni bili kada su gradovi pali?"
<BR>&nbsp;&nbsp;&nbsp;&nbsp;&nbsp;"Vojno postrojenje, skladište oružja." Nije obratila pažnju na Luisov zadovoljan smešak. "Imaju naklonost ka oružju. Tvoj projektor svetlosti..."
<BR>&nbsp;&nbsp;&nbsp;&nbsp;&nbsp;"Plašio bih se da ga izgubim. Ali možda bi voleli da im popravim kondenzator za vodu."
<BR>&nbsp;&nbsp;&nbsp;&nbsp;&nbsp;"Saznaću koliko traže da bi te pustili u zgradu Orlri."
<BR>&nbsp;&nbsp;&nbsp;&nbsp;&nbsp;"Šališ se."
<BR>&nbsp;&nbsp;&nbsp;&nbsp;&nbsp;"Ne. Mora biti pod stražom kako ne bi mogao odneti neko oružje. Plaćaš posebnu naknadu da bi video drevno oružje, kao i dodatak, ako želiš da vidiš kako ono radi. Ako osmotriš uređaje za održavanje možeš otkriti koje su im slabe tačke. Pitaću." On ustade. "Hoćemo li upražnjavati rišatru?"
<BR>&nbsp;&nbsp;&nbsp;&nbsp;&nbsp;Luis je to pomalo i očekivao; ono što ga je nagnalo da okleva nije bio čudan Laliskarerilarin izgled. Užasavao se da skine oklop i odvoji se od pomagala. Prisetio se starog crteža kralja koji razmišlja na svom prestolu. Ja sam paranoik. Ali da li sam dovoljno veliki paranoik?
<BR>&nbsp;&nbsp;&nbsp;&nbsp;&nbsp;Vreme za spavanje već mu je odavno bilo prošlo! Jednostavno je morao verovati Liarima. "Dobro", reče on i stade da skida oklop.
<BR>&nbsp;&nbsp;&nbsp;&nbsp;&nbsp;Starost se čudno poigrala sa Laliskarerilar. Luisu je bila poznata drevna literatura, drame i romani iz vremena pre osnažujućeg začina. Starost je bila bolest koja stvara nesposobne ... ali ova žena nije bila nesposobna. Koža joj je, doduše bila mlohava, a udovi joj nisu bili gipki kao Luisovi, ali ljubav ju je beskrajno zanimala, ako i neobičnost Luisovog tela i njegovih refleksa.
<BR>&nbsp;&nbsp;&nbsp;&nbsp;&nbsp;Prošlo je dosta vremena pre no što je zaspao. Izvukao se počevši da joj priča o plastici ispod kose. Žalio je što ga je na to podsetila. Kod Poslednjeg je bio jedan ispravan draud... a on je mrzeo sebe jer ga je želeo.
<BR>&nbsp;&nbsp;&nbsp;&nbsp;&nbsp;Probudio se nešto pre no što je pao mrak. Krevet se dva puta zatrese, on zatrepta i otkotrlja se preko njega. Nađe se licem u lice sa Laliskarerilar i jednim muškarcem Graditeljem gradova koga je starost takođe dodirnula.
<BR>&nbsp;&nbsp;&nbsp;&nbsp;&nbsp;Laliskarerilar ga predstavi kao Fortaralispliara, svog zakonitog parnjaka i Luisovog domaćina. On zahvali Luisu na osposobljavanju stare mašinerije zgrade. Večera je već bila postavljena na jednom od stolova i oni pozvaše Luisa da je podeli s njima: jedna velika zdela kaše, suviše bljutave za Luisov ukus. On ipak stade da jede.
<BR>&nbsp;&nbsp;&nbsp;&nbsp;&nbsp;"Zgrada Orlri traži više no što imamo", Fortaralispliar reče Luisu. "Kupili smo ti pravo da uđeš u tri zgrade u našem susedstvu. Ako uspeš da tamo popraviš samo jedan kondenzator za vodu moći ćemo da te uvedemo u zgradu Orlri. Jesi li zadovoljan time?"
<BR>&nbsp;&nbsp;&nbsp;&nbsp;&nbsp;"Odlično. Potrebne su mi mašine koje nisu radile hiljadu sto godina i koje niko nije dirao."
<BR>&nbsp;&nbsp;&nbsp;&nbsp;&nbsp;"Moj parnjak mi je rekla."
<BR>&nbsp;&nbsp;&nbsp;&nbsp;&nbsp;Luis ih ostavi da sami spavaju dok se spuštao mrak. Pozvali su ga da im se pridruži jer je ogroman krevet bio dovoljno prostran, ali Luis se naspavao, a i osećao je neki nemir.
<BR>&nbsp;&nbsp;&nbsp;&nbsp;&nbsp;Velika zgrada ličila je na grobnicu. Sa gornjih spratova Luis je tragao za bilo kakvim kretnjama na lavirintu mostova. Nije nikoga primetio sem, povremeno, nekog okatog noćnog lovca. Uklapalo se. Ako su Graditelji gradova spavali deset časova od trideset, mogli su to da čine i dok je tama. Pitao se da li svi spavaju i u osvetljenim zgradama.
<BR>&nbsp;&nbsp;&nbsp;&nbsp;&nbsp;"Pozivam Poslednjeg", reče on.
<BR>&nbsp;&nbsp;&nbsp;&nbsp;&nbsp;"Da, Luise. Moramo li da prevodimo?"
<BR>&nbsp;&nbsp;&nbsp;&nbsp;&nbsp;"Nema potrebe, sami smo. Nalazim se u lebdećem gradu. Biće mi potrebno dan dva da dospem u Biblioteku. Mislim da sam se nasukao ovde. Uništen mi je pojas za letenje."
<BR>&nbsp;&nbsp;&nbsp;&nbsp;&nbsp;"Hmii još ne odgovara."
<BR>&nbsp;&nbsp;&nbsp;&nbsp;&nbsp;Luis uzdahnu. "Šta još ima novo?"
<BR>&nbsp;&nbsp;&nbsp;&nbsp;&nbsp;"Za dva dana moja prva sonda završiće obilazak obodnog zida. Mogu je dovesti do lebdećeg grada. Hoćeš li da neposredno pregovaram sa stanovnicima? Dobri smo u tome. Bar mogu da podržim tvoju priču."
<BR>&nbsp;&nbsp;&nbsp;&nbsp;&nbsp;"Javiću ti. Šta je sa visinskim mlaznicima Prstenastog sveta? Da li si pronašao još koji montiran?"
<BR>&nbsp;&nbsp;&nbsp;&nbsp;&nbsp;"Ne. Svih dvadeset jedan za koje znaš rade. Možeš li ih videti?"
<BR>&nbsp;&nbsp;&nbsp;&nbsp;&nbsp;"Ne odavde. Poslednji? Možeš li saznati išta o fizičkim svojstvima skrita, podnog materijala Prstenastog sveta? Jačinu, savitljivost, magnetska svojstva?"
<BR>&nbsp;&nbsp;&nbsp;&nbsp;&nbsp;"Već sam radio na tome. Moji uređaji mogu dopreti do obodnog zida. Skrit je mnogo gušći od olova. Pod od skrita na Prstenastom svetu verovatno je debeo manje od stotinu stopa. Pokazaću ti podatke kada se vratiš."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;"Luise, mogu ti obezbediti prevoz, ako bude potrebe. Bilo bi lakše kada bih mogao da pošaljem Hmiija."
<BR>&nbsp;&nbsp;&nbsp;&nbsp;&nbsp;"Odlično! Kakav prevoz?"
<BR>&nbsp;&nbsp;&nbsp;&nbsp;&nbsp;"Moraćeš da sačekaš moju sondu. Tada ću ti dati daljnja uputstva."
<BR>&nbsp;&nbsp;&nbsp;&nbsp;&nbsp;Pošto se Poslednji isključio on je izvesno vreme posmatrao gotovo prazan grad. Bio je potišten. Sam u jednoj otrcanoj zgradi u jednom otrcanom gradu, bez drauda...
<BR>&nbsp;&nbsp;&nbsp;&nbsp;&nbsp;Jedan glas iza njegovog ramena reče: "Rekao si mojoj gospodarici da nisi noćnik."
<BR>&nbsp;&nbsp;&nbsp;&nbsp;&nbsp;"Zdravo, Mar Korsil. Koristimo električno osvetljenje. Neki od nas imaju neobične satnice. U svakom slučaju navikao sam na kraći dan." Luis se okrenu.
<BR>&nbsp;&nbsp;&nbsp;&nbsp;&nbsp;Okati humanoid nije držala oružje upravljeno neposredno u njega. Ona reče: "Poslednjih falana, dan je menjao dužinu. To je mučno."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"S kim si razgovarao?"
<BR>&nbsp;&nbsp;&nbsp;&nbsp;&nbsp;"S jednim dvoglavim čudovištem."
<BR>&nbsp;&nbsp;&nbsp;&nbsp;&nbsp;Mar Korsil ode. Možda se uvredila. Luis Vu ostade na prozoru, slobodno lutajući kroz sećanja na svoj dugi i događajima ispunjeni život. Izgubio je nadu da će se vratiti u poznati svemir. Odrekao se drauda. Možda je došlo vreme da napusti... još nešto.
<BR>&nbsp;&nbsp;&nbsp;&nbsp;&nbsp;Zgrada Čkar bila je jedna ploča od izlivenog kamena prekrivena balkonima. Eksplozije su oštetile jednu stranu zgrade otkrivši mestimično metalni skelet. Kondenzator za vodu bio je u obliku korita duž vrha, blago iskošen. Neka stara eksplozija raspršila je krhotine u pogon koji se nalazio ispod. Luis se nije nadao da će njegove popravke uroditi plodom kao što i nisu.
<BR>&nbsp;&nbsp;&nbsp;&nbsp;&nbsp;"Krivica je do mene", reče Laliskarerliar. "Zaboravila sam da se zgrada Čkar borila sa zgradom Orlri pre dve hiljade falana."
<BR>&nbsp;&nbsp;&nbsp;&nbsp;&nbsp;Zgrada Pant bila je sagrađena u obliku glavice crnog luka okrenutog naopako. Luis je pretpostavio da je ova zgrada u početku bila rekreacioni centar; prepoznao je bazene, lekovita kupatila, saune, stolove za masažu, vežbaonicu. Činilo se da na tom mestu ima dosta vode. A i jedan delimično poznati miris zagolicao mu je sećanje...
<BR>&nbsp;&nbsp;&nbsp;&nbsp;&nbsp;Pant se takođe borila sa zgradom Orlri. Videli su se krateri. Jedan ćelavi mladić po imenu Ariverkompant i njegovi želeli su da ponude rišatru i obećanja. (A tada Luis prepoznade miris koji mu je golicao nozdrve i mali mozak. Bio je u kući na lošem glasu i negde u blizini nalazili su se vampiri.) Laliskarerliar je tražila gotovinu odmah. Luis pokuša da je podrži u raspravi. Bilo mu je jasno da će Deset zgrada biti nesrećne kada Pant prestane da kupuje vodu. Opravku je brzo završio i to uspešno. Giski su smesta platili. Pali su Laliskarerliar pred noge iskazujući joj zahvalnost... ne obraćajući pažnju na njenog slugu koji je rukovao alatom. Oh, pa dobro.
<BR>&nbsp;&nbsp;&nbsp;&nbsp;&nbsp;Fortarlispliar je bio oduševljen. On spusti dve šake metalnih novčića u Luisov ogrtač i objasni zapetljanu etikeciju podmićivanja. Jezik ograničene mimike, naterao je njegovog prevodioca da se napregne do krajnjih granica. "Kada nisi siguran, nemoj", rekao mu je Fortarlispliar. "Sutra ću poći s tobom u zgradu Orlri. Pusti mene da se cenkam."
<BR>&nbsp;&nbsp;&nbsp;&nbsp;&nbsp;Zgrada Orlri nalazila se na levoj strani grada. Luis i Fortarlispliar koristili su vreme da razgledaju okolinu i hodaju po najvišim rampama kako bi imali bolji preegled. Fortarlispliar je bio ponosan na svoj grad. "Nešto civilizacije preostalo je i posle Pada gradova", reče on. Pokazao mi je Rilo, zgradu koja je jednom bila carski dvorac. Bila je divna, ali oštećena. Car je pokušao da se proglasi vlasnikom grada negde u vreme kada je stigla zgrada Orlri. Zgrada Čank, nekadašnji trgovački centar, nalikovala je na jedan ižljebljeni stub po obliku sličan kakvom grčkom stubu koji nije podupirao ništa sem sebe samog. Bez zaliha sa Čanka - sa pijaca, iz restorana, radnji sa odećom i posteljinom, čak i iz radnji sa igračkama - za trgovinu sa mašinskim narodom, grad ne bi dugo preživeo. Iz prizemlja Čanka vazdušni put zavojito se spuštao do Nebeskog brda.
<BR>&nbsp;&nbsp;&nbsp;&nbsp;&nbsp;Zgrada Orlri bila je u obliku diska četrdeset stopa debelog i deset puta toliko širokog. Glomazna kula na jednoj ivici iskićena topovskim postoljima, platformama sa ogradom, kao i jednom dizalicom, podseti Luisa na most nekog velikog broda - bojnog broda. Pločnik ka Orlriju bio je širok, ali postojao je samo jedan pločnik i jedan ulaz. Duž gornjeg oboda nalazilo se na stotine malih ispupčenja. Luis je pretpostavio da su u pitanju bile kamere ili neki drugi senzori koji više nisu radili. Prozori su bili usečeni u strane Orlrija pošto je zgrada već bila podignuta. Staklo u njima nije bilo dobro namešteno.
<BR>&nbsp;&nbsp;&nbsp;&nbsp;&nbsp;Fortarlispliar je imao na sebi žuto-grimiznu odeću najverovatnije od nečeg što je ličilo na biljno vlakno: prosto, prema merilima Luisa Vua, ali veličanstveno gledano iz daljine. Luis pođe za njim u Orlri, u jednu veliku prijemnu prostoriju. Bila je osvetljena, ali treperavo: bezbroj lampi na alkohol gorelo je blizu tavanice.
<BR>&nbsp;&nbsp;&nbsp;&nbsp;&nbsp;Dočekalo ih je jedanaest različitih tipova Graditelja gradova oba pola. Svi su bili odeveni gotovo na isti način, u široke pantalone sa stisnutim manžetnama i živo obojene kratke ogrtače. Ivice ogrtača bile su pomno obrađene i to nesimetrično. Oznake čina? Sedokosi muškarac koji je smešeći se prišao da ih pozdravi imao je ogrtač sa najkitnjastijim ivicama i pištolj o ramenu.
<BR>&nbsp;&nbsp;&nbsp;&nbsp;&nbsp;On se obrati Fortarlispliaru: "Morao sam doći da pogledam to biće koje može da nam podari vodu iz pogona mrtvog već pet hiljada falana."
<BR>&nbsp;&nbsp;&nbsp;&nbsp;&nbsp;Pištolj u izlizanoj plastičnoj futroli o ramenu bio je mali, čist i delotvoran; ali čak ni pištolj nije mogao da od Filistranorlrija napravi vojnika. Njegove sitne crte lica iskazivale su srećnu radoznalost dok je ispitivao Luisa Vua. "Izgleda dovoljno Neobično, ali, pa... dobro. Platili ste. Videćemo." On dade vojnicima znak rukom.
<BR>&nbsp;&nbsp;&nbsp;&nbsp;&nbsp;Oni pretražiše Fortarlispliara, a zatim i Luisa. Pronađoše njegov reflektorski laser, isprobaše ga, vratiše. Zbunio ih je prevodilac dok Luis ne reče: "To govori umesto mene."
<BR>&nbsp;&nbsp;&nbsp;&nbsp;&nbsp;Filistranorlri poskoči: "Zaista! Hoćeš li prodati ovo?" Obratio se Fortarlispliaru koji odvrati: "Nije moje."
<BR>&nbsp;&nbsp;&nbsp;&nbsp;&nbsp;Luis reče: "Bio bih nem bez toga." Gospodar Orlrija kao da se zadovoljio ovim objašnjenjem.
<BR>&nbsp;&nbsp;&nbsp;&nbsp;&nbsp;Kondenzator za vodu predstavljao je jedno udubljenje u središtu prostranog krova Orlrija. Prilazne cevi ispod njega bile su suviše male za Luisa. Čak i kada bi skinuo oklop ne bi mogao da prođe, a to nije ni imao nameru da uradi. "Koga koristite da obavlja popravke? Miševe?"
<BR>&nbsp;&nbsp;&nbsp;&nbsp;&nbsp;"Viseći narod", reče Filistranorlri. "Moramo iznajmljivati njihove usluge. Trebalo je da ih zgrada Cilb do sada već pošalje. Predviđaš li i neke druge nevolje?"
<BR>&nbsp;&nbsp;&nbsp;&nbsp;&nbsp;"Da." Do sada je već dobro upoznao pogone; Luis je popravio tri zgrade, a samo sa jednom nije imao uspeha. Bio je u stanju da razabere šta su kontakti. Potražio je prašinu ispod njih i nije je pronašao. "Da li je bilo ranijih pokušaja da se ovo popravi?"
<BR>&nbsp;&nbsp;&nbsp;&nbsp;&nbsp;"Pretpostavljam. Kako da znamo posle pet hiljada falana?"
<BR>&nbsp;&nbsp;&nbsp;&nbsp;&nbsp;"Sačekajmo popravljače. Nadam se da su u stanju da izvršavaju naređenja." Tanj. Neko već odavno mrtav udesio je stvar tako što je oduvao tragove prašine. Ali Luis je bio siguran da može izići na kraj i s tom poteškoćom...
<BR>&nbsp;&nbsp;&nbsp;&nbsp;&nbsp;Fortarlispliar upita: "Zanima li te naš muzej? Platio si da ga vidiš."
<BR>&nbsp;&nbsp;&nbsp;&nbsp;&nbsp;Luis nikada nije bio obožavalac oružja. Prepoznao je neka od načela, ali ne i oblike, iza ubistvenih oruđa u staklenim kovčezima i iza staklenih zidova. Većina ih je koristila projektile ili eksplozive ili pak i jedno i drugo. Poneki bi izbacivali nizove sićušnih metaka koji su eksplodirali poput malih prskalica u telu neprijatelja. Nekoliko lasera bilo je glomazno i nezgrapno. Nekada mora da su bili postavljeni na traktore ili lebdeće platforme, ali ti su bili odneti negde drugde na korišćenje.
<BR>&nbsp;&nbsp;&nbsp;&nbsp;&nbsp;Jedan Graditelj gradova stiže sa pet-šest radnika. U punoj visini pripadnici visećeg naroda dosezali su Luisu do rebara. Glave su im izgledale prevelike za tela; palčevi su im bili dugački i okretni, a prstima su gotovo dodirivali pod. "Verovatno gubimo vreme", reče jedan.
<BR>&nbsp;&nbsp;&nbsp;&nbsp;&nbsp;"Radite dobro, a u svakom slučaju bićete plaćeni", reče mu Luis. Čovečuljak frknu.
<BR>&nbsp;&nbsp;&nbsp;&nbsp;&nbsp;Nosili su ogrtače bez rukava prekrivene džepovima otežalim od alata. Kada su vojnici hteli da ih pretresu, oni skidoše ogrtače i predadoše im ih. Možda nisu voleli da ih iko dodiruje.
<BR>&nbsp;&nbsp;&nbsp;&nbsp;&nbsp;Tako su mali. Luis prošaputa Fortarlispliaru: "Da li tvoja vrsta upražnjava rišatru sa ovima?"
<BR>&nbsp;&nbsp;&nbsp;&nbsp;&nbsp;Graditelj gradova se zakikota: "Da, ali pažljivo."
<BR>&nbsp;&nbsp;&nbsp;&nbsp;&nbsp;Pripadnici visećeg naroda okupiše se oko ramena Luisa Vua, zureći dok je on posezao u prilaznu cev. Imao je na rukama izolovane rukavice koje je pozajmio od Mar Korsil. "Ovako izgledaju kontakti. Pričvrstite traku tkanine ovako... i ovako. Trebalo bi da pronađete šest pari kontakata. Možda naiđete i na crvoliki trag prašine ispod njih."
<BR>&nbsp;&nbsp;&nbsp;&nbsp;&nbsp;Pošto su nestali iza okuke prilazne cevi on se obrati gospodarima Orlrija i Liara: "Nikada nećemo saznati da li su počinili grešku. Voleo bih da možemo nadgledati njihov rad." Ali nije pomenuo svoju drugu bojazan.
<BR>&nbsp;&nbsp;&nbsp;&nbsp;&nbsp;Pripadnici visećeg naroda ubrzo se pojaviše. Zatim svi odoše na krov: radnici, vojnici, gospodari i Luis Vu. Tamo su posmatrali kako se oblikuje magla, kako se kondenzuje i kako voda otiče ka središtu udubljenja.
<BR>&nbsp;&nbsp;&nbsp;&nbsp;&nbsp;Šestoro pripadnika visećeg naroda sada je znalo kako da popravi kondenzatore za vodu pomoću traka crne tkanine.
<BR>&nbsp;&nbsp;&nbsp;&nbsp;&nbsp;"Želim da kupim tu crnu tkaninu", reče Filistranorlri.
<BR>&nbsp;&nbsp;&nbsp;&nbsp;&nbsp;Pripadnici visećeg naroda i njihov gospodar Graditelj gradova već su nestajali niz stepenište. Filistranorlri i deset vojnika presekoše Luisu i Fortarlispliaru odstupnicu.
<BR>&nbsp;&nbsp;&nbsp;&nbsp;&nbsp;"Nemam nameru da je prodajem", reče Luis.
<BR>&nbsp;&nbsp;&nbsp;&nbsp;&nbsp;Srebrnokosi vojnik uzvrati: "Nadam se da ću te zadržati ovde dok te ne ubedim da je prodaš. Ako budeš uporan tražiću da prodaš i kutiju koja priča."
<BR>&nbsp;&nbsp;&nbsp;&nbsp;&nbsp;Luis je bio napola pripravan na ovo: "Fortarlispliare, da li će i tebe žitelji zgrade Orlri zadržati ovde silom?"
<BR>&nbsp;&nbsp;&nbsp;&nbsp;&nbsp;Liarov gospodar gledao je Orlrijevog gospodara u oči dok je odgovarao: "Ne, Luise. Nevolje bi bile neprijatne. Manje zgrade bi se udružile da me oslobode. Deset zgrada pre bi postale devet nego da se suoče sa bojkotom gostiju."
<BR>&nbsp;&nbsp;&nbsp;&nbsp;&nbsp;Filistranorlri se nasmeja. "Manje zgrade će ožedneti..." Osmeh mu je čileo sa lica dok je Fortarlispliarov postajao jači. Zgrada Liar je sada imala vodu koju je mogla i deliti unaokolo.
<BR>&nbsp;&nbsp;&nbsp;&nbsp;&nbsp;"Ne možeš me zadržati. Gosti će leteti sa rampi. Biće ti uskraćeni igrokazi u Škaru i povlastice u Pantu..."
<BR>&nbsp;&nbsp;&nbsp;&nbsp;&nbsp;"Idi, onda."
<BR>&nbsp;&nbsp;&nbsp;&nbsp;&nbsp;"Vodim i Luisa."
<BR>&nbsp;&nbsp;&nbsp;&nbsp;&nbsp;"Ne vodiš."
<BR>&nbsp;&nbsp;&nbsp;&nbsp;&nbsp;Luis reče: "Uzmi novac i idi. Tako će za sve biti najbolje." Ruka mu je počivala u džepu na reflektorskom laseru.
<BR>&nbsp;&nbsp;&nbsp;&nbsp;&nbsp;Filistranorlri pruži malu torbu. Fortarlispliar ju je uzeo i prebrojao novac. Prošao je između vojnika i uputio se niz stepenice. Kada je nestao s vidika, Luis navuče vizir zaštitnog oklopa.
<BR>&nbsp;&nbsp;&nbsp;&nbsp;&nbsp;"Nudim visoku cenu. Dvanaest..." ostalo je neprevedeno čega. "Neću te prevariti", govorio je Filistranorlri. Ali Luis je išao unatraške prema ivici krova. Video je kako Filistranorlri daje znak vojnicima i potrča.
<BR>&nbsp;&nbsp;&nbsp;&nbsp;&nbsp;Ivica krova bila je ograđena do visine grudi: krivudave gvozdene šipke, prepletene tako da podsećaju na laktasti koren. Senkovito dobro nalazilo se daleko ispod. Luis je trčao duž ograde prema pločniku. Vojnici su mu se približavali, a Filistranorlri je ostao pozadi pucajući iz pištolja. Metak udari Luisa u članak; oklop se ukruti i on se otkotrlja kao oboreni kip, a onda se podiže i ponovo potrča. Kada su se dva vojnika bacila na njega on se vinu preko ograde i stade da pada.
<BR>&nbsp;&nbsp;&nbsp;&nbsp;&nbsp;Fortarlispliar je bio na pločniku. On se okrenu, zbunjen.
<BR>&nbsp;&nbsp;&nbsp;&nbsp;&nbsp;Luis pade pljoštimice, zatvoren u zaštitni oklop koji se ukrutio poput čelika. U kovčegu koji je odgovarao njegovom obliku i koji ga je spasao. Ipak je bio ošamućen. Ruke mu pomogoše da ustane pre no što je to stvarno želeo. Fortarlispliar mu podmetnu rame pod pazuh i krenu s njim odatle.
<BR>&nbsp;&nbsp;&nbsp;&nbsp;&nbsp;"Beži. Mogu pripucati", zadahta Luis.
<BR>&nbsp;&nbsp;&nbsp;&nbsp;&nbsp;"Neće se usuditi. Jesi li povređen. Nos ti krvari."
<BR>&nbsp;&nbsp;&nbsp;&nbsp;&nbsp;"Isplatilo se."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
