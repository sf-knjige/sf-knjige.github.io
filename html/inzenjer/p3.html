<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. ODRED ZA VRBOVANJE
<P>&nbsp;&nbsp;&nbsp;&nbsp;&nbsp;Oči kzina posmatrale su ga izvesno vreme. A onda paralizovani kzin pročisti grlo, kao da proba glas, i zagrme: "Luu-ii Vuu"
<BR>&nbsp;&nbsp;&nbsp;&nbsp;&nbsp;"Uh", reče Luis. Razmišljao je kako da se ubije, ali nije bilo načina. Jedva da je mogao pomerati prste.
<BR>&nbsp;&nbsp;&nbsp;&nbsp;&nbsp;"Luise, jes'il' strujoman?"
<BR>&nbsp;&nbsp;&nbsp;&nbsp;&nbsp;"Angl", reče Luis, kako bi dobio na vremenu. Upalilo je. Kzin odustade. A Luisa - čija je jedina briga bio oduzet draud - ponese stari nagon. Osvrnu se oko sebe da bi otkrio u koliko se gadnom položaju našao.
<BR>&nbsp;&nbsp;&nbsp;&nbsp;&nbsp;Šestougaonik unutrašnje trave pod njim označavao je prijemni prenosni disk. Jedan crni krug s druge strane biće da je odašiljač. Pod je na drugim mestima bio providan, kao i leva strana trupa i stražnji zid.
<BR>&nbsp;&nbsp;&nbsp;&nbsp;&nbsp;Hiperpogonski odvod protezao se gotovo celom dužinom broda, ispod poda. Luis je prepoznao postrojenja prema osnovnom načelu funkcionisanja. Nisu bila ljudske izrade; imala su napola istopljen izgled većine lutkarskih tvorevina. Znači: brod je bio u stanju da leti brže od svetlosti. Izgleda da je stavljen na spisak putnika za jedno dugo putovanje.
<BR>&nbsp;&nbsp;&nbsp;&nbsp;&nbsp;Kroz stražnji zid Luis je mogao da pogleda u spremište za teret sa zakrivljenim otvorima sa strane. Spremište je gotovo u celosti ispunjavala jedna nakrivljena kupa visoka desetak metara i dvaput toliko dugačka. Vrh je predstavljao toranj sa otvorima za oružje i/ili instrumentima za ispitivanje. Ispod tornja stajao je jedan pokriven prozor. Još niže, otvor koji se spuštanjem pretvarao u ispust.
<BR>&nbsp;&nbsp;&nbsp;&nbsp;&nbsp;Bio je to Lender: letilica za spuštanje na tle, vozilo za istraživanje. Ljudske izrade, pomisli Luis, prema uobičajenim merilima. Na njemu nije bilo ničeg što je izgledalo napola istopljeno. Iza letelice za spuštanje on ugleda srebrnasti zid, verovatno tank za gorivo.
<BR>&nbsp;&nbsp;&nbsp;&nbsp;&nbsp;Još nije uočio vrata koja su vodila u njegovu kabinu.
<BR>&nbsp;&nbsp;&nbsp;&nbsp;&nbsp;Uz izvestan napor Luis pomeri glavu na drugu stranu. Sada mu je pred očima bio prednji deo gde se nalazio brodski upravljački pult. Veliki deo broda zauzimao je jedan neprozirni zeleni zid; mogao je, međutim, da mimo njega vidi zakrivljeni niz ekrana, brojčanike sa sićušnim, zbijenim ciframa i prekidače oblikovane tako da odgovaraju lutkarskim čeljustima. Ležište pilota za kontrolnim pultom nalikovalo je na kakvu postavljenu kupu; bilo je opremljeno naročitom mrežom za slučaj pada i imalo je udubljenja za grbu i ramena Piersonovog lutkara. U tom zidu nije bilo vrata.
<BR>&nbsp;&nbsp;&nbsp;&nbsp;&nbsp;Nadesno - pa, njihova ćelija bila je, bar, prilično velika. Ugledao je tuš, dve ploče za spavanje i veliki prostor bogato prekriven krznom koji je mogao predstavljati kzinski vodeni krevet, a među njima jedno masivno ustrojstvo koje je Luis prepoznao kao prerađivač i priređivač hrane, izrađen na Čudozemlju. Iza kreveta protezao se još jedan zeleni zid, ali bez vazdušnih komora - i to ga zabrinu. Nalazili su se u kutiji bez otvora. Brod je bio lutkarske izrade: trup broj tri Opštih Proizvoda, jedan cilindar zaravnjen s donje strane i zaobljen na krajevima. Lutkarsko trgovačko carstvo prodalo je na milione takvih brodova. Oglašavani su kao letelice otporne na svaku pretnju sem na gravitaciju i vidljivu svetlost. Negde u vreme kada se Luis Vu rodio soj lutkara preleteo je sav poznati svemir na potezu ka Magelanovim Oblacima. Sada, nešto više od dve stotine godina kasnije, još se posvuda mogu sresti trupovi Opštih Proizvoda. Neki su promenili čak dvanaest pokolenja vlasnika.
<BR>&nbsp;&nbsp;&nbsp;&nbsp;&nbsp;Pre dvadeset tri godine svemirski brod Lažov lutkarske proizvodnje udario je o površinu Prstenastog sveta pri brzini od hiljadu tri stotine kilometara u sekundi. Polje stazisa zaštitilo je Luisa i ostale putnike - a trup nije zadobio nijednu ogrebotinu.
<BR>&nbsp;&nbsp;&nbsp;&nbsp;&nbsp;"Ti si kzinski ratnik", reče Luis. Usne su mu bile naduvene i ukočene. "Možeš li se probiti kroz trup Opštih Proizvoda?"
<BR>&nbsp;&nbsp;&nbsp;&nbsp;&nbsp;"Ne", uzvrati Govornik. (Ne Govornik. Hmii!)
<BR>&nbsp;&nbsp;&nbsp;&nbsp;&nbsp;"Ko pita ne skita. Hmii, šta ćeš ti na Kanjonu?"
<BR>&nbsp;&nbsp;&nbsp;&nbsp;&nbsp;"Dobio sam poruku. Luis Vu nalazi se u pukotini na Bojevoj Glavi, živi pod naponom. Kao dokaz bili su priloženi hologrami. Znaš li na šta ličiš kada si pod naponom? Na morsku biljku sa listovima koji se pokreću u zavisnosti od hirova struje."
<BR>&nbsp;&nbsp;&nbsp;&nbsp;&nbsp;Luis oseti kako mu se suze slivaju niz nos. "Tanj. Do tanja i to mučenje. Zašto si došao?"
<BR>&nbsp;&nbsp;&nbsp;&nbsp;&nbsp;"Želeo sam da ti kažem koliko si bezvredan."
<BR>&nbsp;&nbsp;&nbsp;&nbsp;&nbsp;"Ko je poslao poruku?"
<BR>&nbsp;&nbsp;&nbsp;&nbsp;&nbsp;"Ne znam. Mora da je to bio lutkar. Želeo nas je obojicu. Luise, zar ti je mozak toliko oštećen da nisi primetio da lutkar..."
<BR>&nbsp;&nbsp;&nbsp;&nbsp;&nbsp;"Nije Nesus. Tačno. Ali jesi li primetio kakva mu je griva? Na tu kitnjastu frizuru mora da utroši bar sat dnevno. Da sam ga video na svetu lutkara, pomislio bih da je visokog čina."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Nijedan razuman lutkar ne bi stavljao svoj život na kocku zbog međuzvezdanog putovanja. Lutkari za obrađivanje; oni putuju stotinama hiljada godina brzinom manjom od svetlosne samo zato što nemaju poverenje u hiper-svemirske brodove. Ko god da je ovaj, lud je, kao i svaki drugi lutkar koga je ikada videlo ljudsko oko. Ne znam šta da očekujem od njega", izgovori gotovo u jednom dahu Luis Vu. "Ali evo ga, vraća se."
<BR>&nbsp;&nbsp;&nbsp;&nbsp;&nbsp;Lutkar se nalazio na upravljačkoj palubi, na šestougaonom prenosnom disku, posmatrajući ih kroz zid. Oglasio se ženskim glasom, divnim kontraaltom. "Čujete li me?"
<BR>&nbsp;&nbsp;&nbsp;&nbsp;&nbsp;Hmii se iznenada odvoji od zida, zadrža se trenutak na nogama, a zatim se spusti na sve četiri i krenu u napad. Snažno je udario o zid. Svaki lutkar bi ustuknuo, ali ovaj nije. "Naša ekspedicija je gotovo na okupu. Nedostaje nam samo još jedan član posade", reče on mirno.
<BR>&nbsp;&nbsp;&nbsp;&nbsp;&nbsp;Luis otkri da je u stanju da se okrene na stranu i učini to. Zatim reče: " Vrati se na početak. Imaš nas u šaci i ne moraš ništa da kriješ. Ko si ti?"
<BR>&nbsp;&nbsp;&nbsp;&nbsp;&nbsp;"Možete mi nadenuti bilo koje ime koje vam se dopada."
<BR>&nbsp;&nbsp;&nbsp;&nbsp;&nbsp;"Šta si ti? Šta tražiš od nas?"
<BR>&nbsp;&nbsp;&nbsp;&nbsp;&nbsp;Lutkar je za trenutak oklevao, a onda reče: "Bio sam Poslednji na mom svetu. Spario sam se sa onim koga znate kao Nesusa. Sada nisam ništa. Potrebni ste mi kao posada za povratnu ekspediciju na Prstenasti svet da bih povratio svoj status."
<BR>&nbsp;&nbsp;&nbsp;&nbsp;&nbsp;Hmii dobaci: "Nećemo ti služiti."
<BR>&nbsp;&nbsp;&nbsp;&nbsp;&nbsp;"Da li je Nesus dobro?" upita Luis.
<BR>&nbsp;&nbsp;&nbsp;&nbsp;&nbsp;"Zahvaljujem se na našoj brizi. Nesus je zdrava uma i tela. Od šoka koji je doživeo na Prstenastom svetu povratio mu se zdrav razum. Kod kuće je i vodi računa o naše dvoje dece."
<BR>&nbsp;&nbsp;&nbsp;&nbsp;&nbsp;Ono što je Nesus podneo, pomisli Luis, izazvalo bi šok kod svakoga. Domoroci sa Prstenastog sveta odsekli su mu jednu glavu. Da se Luis i Tila nisu dosetili da podvežu krvne sudove na tuđinčevom vratu, Nesus bi na smrt iskrvario. "Pretpostavljam da ste mu transplantirali novu glavu."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Ti ne bi bio ovde da nisi lud", primeti Hmii. "Zašto bi bilion lutkara izabralo jedan razoreni um da upravlja njima?"
<BR>&nbsp;&nbsp;&nbsp;&nbsp;&nbsp;"Ne smatram da sam lud." Lutkareva stražnja noga nemirno se savijala. (Ako su njegova lica uopšte išta iskazivala, bila je to jedino mlohavousna slaboumnost.) "Molim vas, ne vraćajmo se više na to. Služio sam svojoj vrsti dobro i četiri Poslednja pre mene služila su dobro, pre no što je konzervativna stranka smogla snage da svrgne moju stranku. Oni greše. Dokazaću to. Otići ćemo na Prstenasti svet i pronaći blago nepojmljivo za njih."
<BR>&nbsp;&nbsp;&nbsp;&nbsp;&nbsp;"Ugrabiti jednog kzina", zagrme kzin, "predstavlja ozbiljnu grešku." Duge kandže bile su mu izvučene.
<BR>&nbsp;&nbsp;&nbsp;&nbsp;&nbsp;Lutkar je gledao u njih kroz zid. "Ne biste inače došli. Luis ne bi došao. Ti imaš položaj i ime. Luis ima svoj draud. Naš četvrti član nalazio se u zatvoru. Moji agenti su me, međutim, obavestili da je oslobođena i da je na putu ka nama."
<BR>&nbsp;&nbsp;&nbsp;&nbsp;&nbsp;Luis se gorko nasmeja. Svaka šala bila je gorka bez drauda. "Stvarno nisi mnogo maštovit, je li tako? Sve je kao u prvoj ekspediciji. Ja, Hmii, jedan lutkar i jedna žena. Ko je ta žena? Neka druga Tila Braun?"
<BR>&nbsp;&nbsp;&nbsp;&nbsp;&nbsp;"Ne! Nesus se užasavao Tile Braun - s razlogom, verujem. Ukrao sam Halrloprilalar iz čeljusti ARM-a. Za vodiča ćemo, dakle, imati jednog domoroca sa Prstenastog sveta. A što se tiče karaktera naše ekspedicije, zašto bih odbacio strategiju koja se pokazala tako uspešna? Vi ste uspeli da odete sa Prstenastog sveta."
<BR>&nbsp;&nbsp;&nbsp;&nbsp;&nbsp;"Svi sem Tile."
<BR>&nbsp;&nbsp;&nbsp;&nbsp;&nbsp;"Tila je ostala po vlastitom izboru."
<BR>&nbsp;&nbsp;&nbsp;&nbsp;&nbsp;"Bili smo plaćeni za naš trud", umeša se kzin. "Doneli smo kući svemirski brod koji je u stanju da prevali jednu svetlosnu godinu za osamdeset pet sekundi. Taj brod doneo mi je i ime i status. Šta nam možeš sada ponuditi, što bi se moglo uporediti s tim?"
<BR>&nbsp;&nbsp;&nbsp;&nbsp;&nbsp;"Mnoge stvari. Možeš li već sada da ustaneš, Hmii?"
<BR>&nbsp;&nbsp;&nbsp;&nbsp;&nbsp;Kzin ustade. Izgledao je kao da se uglavnom oslobodio dejstva ošamućivača. Luis je još bio omamljen i ukočenih udova.
<BR>&nbsp;&nbsp;&nbsp;&nbsp;&nbsp;"Jesi li dobro? Osećaš li omamljenost, bol ili mučninu?"
<BR>&nbsp;&nbsp;&nbsp;&nbsp;&nbsp;"Zašto si tako zabrinut zbog mene, gutaču korenja? Ostavio si me u autodoku više od jednog sata. Nisam još uspostavio koordinaciju pokreta, a i gladan sam; to je sve."
<BR>&nbsp;&nbsp;&nbsp;&nbsp;&nbsp;"Dobro. Samo dotle smo dospeli u ispitivanju te supstance. Vrlo dobro, Hmii, eto ti plate. Osnažujući začin je lek koji je Luisa Vua držao mladim i snažnim dve stotine dvadeset tri godine. Moj narod načinio je odgovarajući začin za kzine. Formulu možeš poneti kući u Patrijaršiju Kzina kada okončamo našu misiju."
<BR>&nbsp;&nbsp;&nbsp;&nbsp;&nbsp;Hmii kao da se premišljao. "Podmladiću se? To đubre je već u meni?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I sami smo mogli napraviti nešto takvo. Nismo želeli."
<BR>&nbsp;&nbsp;&nbsp;&nbsp;&nbsp;"Potreban si mi mlad i snažan. Hmii, nema neke velike opasnosti u našoj misiji! Ne nameravam da se spustim na sam Prstenasti svet, već samo na ivicu svemirske luke! Možeš učestvovati u podeli sveg znanja do koga budemo došli, kao i ti, Luise. Što se tiče tvoje trenutne nagrade..."
<BR>&nbsp;&nbsp;&nbsp;&nbsp;&nbsp;Na prenosnom disku pojavi se draud Luisa Vua. Kućište je bilo otvoreno, pa ponovo zaptiveno. Luisu zaigra srce.
<BR>&nbsp;&nbsp;&nbsp;&nbsp;&nbsp;"Ne uzimaj ga još", dobaci mu Hmii i to je zvučalo gotovo kao naređenje.
<BR>&nbsp;&nbsp;&nbsp;&nbsp;&nbsp;"U redu. Poslednji, koliko dugo si me posmatrao?"
<BR>&nbsp;&nbsp;&nbsp;&nbsp;&nbsp;"Pre petnaest godina pronašao sam te u kanjonu. Moji agenti su već dejstvovali na Zemlji, pokušavajući da oslobode Halrloprilalar. Bez nekog naročitog uspeha. Postavio sam prenosne diskove u tvom stanu i čekao da kucne čas. Idem sada da pridobijem našeg vodiča-domoroca." Lutkar ustima dodirnu nešto na nizu komandi, krenu napred i nestade.
<BR>&nbsp;&nbsp;&nbsp;&nbsp;&nbsp;"Ne upotrebljavaj draud", ponovi Hmii.
<BR>&nbsp;&nbsp;&nbsp;&nbsp;&nbsp;"Kako ti kažeš." Luis mu okrete leđa. Znaće da je sišao s uma kada ga potreba za naponom natera da napadne jednog kzina. Bar jedna dobra stvar može ispasti iz ovoga... i on se čvrsto uhvati za tu misao.
<BR>&nbsp;&nbsp;&nbsp;&nbsp;&nbsp;Nije bio u stanju ništa da učini za Halrloprilalar.
<BR>&nbsp;&nbsp;&nbsp;&nbsp;&nbsp;Halrloprilalar je bila hiljadama godina stara kada se pridružila Luisu, Nesusu i Govorniku-Životinjama u njihovoj potrazi za načinom da napuste Prstenasti svet. Domoroci koji su živeli ispod njene lebdeće policijske stanice odnosili su se prema njoj kao prema boginji sa neba. Cela grupa igrala je tu igru - živeli su uz Halrloprilalarinu pomoć, izigravajući bogove za domoroce - dok su išli nazad ka srušenom Lažovu. A ona i Luis su se voleli.
<BR>&nbsp;&nbsp;&nbsp;&nbsp;&nbsp;Domoroci sa Prstenastog sveta, tri oblika s kojima se grupa susrela, bili su svi u izvesnoj meri nalik ljudima, ali ne i u potpunosti ljudska bića. Halrloprilalar je bila gotovo ćelava, a usne joj nisu bile izraženije no u majmuna. Ponekad osobe u veoma poodmaklim godinama ne traže ništa više do raznovrsnost u ljubavnim vezama. Luis se pitao nije li se to i sa njim događalo. Mogao je da uoči nedostatke u Prilinom karakteru... ali, do tanja! Ima on i vlastitu zbirku.
<BR>&nbsp;&nbsp;&nbsp;&nbsp;&nbsp;Bio je Halrloprilalarin dužnik. Bila im je potrebna njena pomoć i Nesus je na nju dejstvovao čudnom lutkarskom vrstom moći. Nesus ju je uslovio taspom. A Luis mu je dopustio da to učini.
<BR>&nbsp;&nbsp;&nbsp;&nbsp;&nbsp;Vratila se sa Luisom u svemir ljudi. Otišla je s njim u kancelarije UN u Berlinu i nikada nije odatle izišla. Ako je Poslednji mogao da je oslobodi i vrati kući, to je bez sumnje bilo više od onoga što je Luis Vu mogao da učini za nju.
<BR>&nbsp;&nbsp;&nbsp;&nbsp;&nbsp;"Mislim da lutkar sigurno laže", reče Hmii. "Obmane veličine. Zašto bi lutkari dozvolili nekome s čijim umom nije sve u redu da upravlja njima?"
<BR>&nbsp;&nbsp;&nbsp;&nbsp;&nbsp;"Ne žele sami da probaju. Rizik. Uvek deblji kraj izvuče onaj ko je prvi. Za lutkare ima nekog smisla u izboru najbistrijeg od malog postotka megalomanijaka... Ili gledaj na to iz drugog ugla: način na koji Poslednji usmerava ostali deo populacije da drži pognute glave - ne težite prevelikoj moći, nije sigurno. I jedno i drugo moglo bi se pokazati ispravnim."
<BR>&nbsp;&nbsp;&nbsp;&nbsp;&nbsp;"Misliš da je rekao istinu?"
<BR>&nbsp;&nbsp;&nbsp;&nbsp;&nbsp;"Ne znam dovoljno. Šta i ako laže? Ima nas u šaci."
<BR>&nbsp;&nbsp;&nbsp;&nbsp;&nbsp;"Ima tebe", odbrusi kzin. "Ima te zbog napona. Zar se ne stidiš?"
<BR>&nbsp;&nbsp;&nbsp;&nbsp;&nbsp;Luis se stideo. Borio se da mu sram ne obogalji um, zavivši ga u crni očaj. Za njega nije bilo izlaza iz te fizičke kutije: zidovi, pod i tavanica bili su deo trupa Opštih Proizvoda. Ali bilo je delova...
<BR>&nbsp;&nbsp;&nbsp;&nbsp;&nbsp;"Ako još razmišljaš o tome kako da provališ napolje", odgovori on, "bolje da porazmisliš i o ovome. Podmlađivaćeš se. Ne bi nas lagao o tako nečem; ne bi imalo smisla. Šta se događa kada postaneš mlad?"
<BR>&nbsp;&nbsp;&nbsp;&nbsp;&nbsp;"Veći apetit. Veća snaga. Sklonost ka borbi - i bilo bi bolje da to počne da te brine, Luise."
<BR>&nbsp;&nbsp;&nbsp;&nbsp;&nbsp;Hmii je s godinama postajao sve krupniji. Crni 'naočarasti' kolutovi oko očiju bili su mu gotovo potpuno sivi, a i na drugim mestima moglo se primetiti sivilo. Kada se kretao, isticali su mu se čvrsti mišići; nijedan razuman mlađi kzin ne bi se upustio u borbu s njim. Ali najvažniji su bili ožiljci. Poslednji put kada je Hmii video Prstenasti svet krzno i dobar deo kože bili su mu oprljeni na preko pola tela. Dvadeset tri godine kasnije krzno je ponovo izraslo, ali izraslo je u krzavim pramenovima iznad ožiljaka.
<BR>&nbsp;&nbsp;&nbsp;&nbsp;&nbsp;"Osnažujući začin isceljuje ožiljke", reče Luis. "Izrašće ti glatko krzno. Bez belina."
<BR>&nbsp;&nbsp;&nbsp;&nbsp;&nbsp;"Pa, onda ću biti lepši." Rep zviznu kroz vazduh. "Moram ubiti žderača lišća. Ožiljci su poput sećanja. Ne želimo da budu uklonjeni."
<BR>&nbsp;&nbsp;&nbsp;&nbsp;&nbsp;"Kako ćeš dokazati da si ti Hmii?"
<BR>&nbsp;&nbsp;&nbsp;&nbsp;&nbsp;Rep se ukruti. Hmii se zagleda u njega.
<BR>&nbsp;&nbsp;&nbsp;&nbsp;&nbsp;"Mene drži u šaci pomoću napona." Luis je imao neke rezerve u vezi s tom primedbom, ali možda je govorio u mikrofon. Lutkar ne bi prenebregao mogućnost pobune. "Tebe drži u šaci obećanjem harema, poseda, povlastica i imena koje pripada Hmiiju, ostarelom heroju. Patrijarh možda ne bi poverovao u tvoju priču, ako se ne domogneš osnažujućeg začina i potvrde Poslednjeg koji će te podržati."
<BR>&nbsp;&nbsp;&nbsp;&nbsp;&nbsp;"Ućuti."
<BR>&nbsp;&nbsp;&nbsp;&nbsp;&nbsp;Iznenada, sve to postade previše za Luisa Vua. On poseže za draudom, a kzin munjevito suknu. Hmii okrenu crno plastično kućište u crno-narandžastoj šaci.
<BR>&nbsp;&nbsp;&nbsp;&nbsp;&nbsp;"Kako želiš", reče Luis. On se spusti na leđa. Ionako je premalo spavao.
<BR>&nbsp;&nbsp;&nbsp;&nbsp;&nbsp;"Kako si postao strujoman? Kako?"
<BR>&nbsp;&nbsp;&nbsp;&nbsp;&nbsp;"Ja...", odvrati Luis, "... ono što moraš razumeti..." Zastao je opet, pa dodao: "Sećaš li se našeg poslednjeg susreta?"
<BR>&nbsp;&nbsp;&nbsp;&nbsp;&nbsp;"Da. Nekoliko ljudi pozvano je na sam Kzin. I ti si tada zaslužio tu čast."
<BR>&nbsp;&nbsp;&nbsp;&nbsp;&nbsp;"Možda. Možda i jesam. Sećaš li se da si mi pokazao kuću Patrijarhove Prošlosti?"
<BR>&nbsp;&nbsp;&nbsp;&nbsp;&nbsp;"Sećam se. Pokušao si da mi kažeš da smo mogli da poboljšamo odnose među vrstama. Sve što je trebalo da uradimo jeste da dozvolimo grupi humanoidnih reportera sa holokamerama da obiđu muzej."
<BR>&nbsp;&nbsp;&nbsp;&nbsp;&nbsp;Luis se nasmeši, sećajući se. "Tako je."
<BR>&nbsp;&nbsp;&nbsp;&nbsp;&nbsp;"Gajio sam izvesne sumnje."
<BR>&nbsp;&nbsp;&nbsp;&nbsp;&nbsp;Kuća Patrijarhove Prošlosti bila je ogromna i veličajna: jedna neizmerna, neskladna zgrada od debelih oplata od vulkanskih stena taljenih na krajevima. Sva je bila u uglovima, a na četiri visoke kule bili su postavljeni laserski topovi. Odaje su se nizale jedna za drugom. Luisu i Hmiiju bila su potrebna dva dana da je obiđu.
<BR>&nbsp;&nbsp;&nbsp;&nbsp;&nbsp;Patrijarhova zvanična prošlost protezala se daleko unazad. Luis je video bedrene kosti drevnih stondata sa usečenim hvataljkama, toljage koje su koristili primitivni kzini. Video je srebrom optočen oklop debeo kao vrata nekog sefa i sekiru za dve ruke kojom bi se mogla iseckati odrasla sekvoja. Upravo je govorio o puštanju jednog ljudskog reportera da obiđe ovo mesto kada naiđoše na Harvija Mosbauera.
<BR>&nbsp;&nbsp;&nbsp;&nbsp;&nbsp;Porodica Harvija Mosbauera bila je pobijena i pojedena za vreme Četvrtog rata između ljudi i kzina. Mnogo godina posle primirja i posle velikih, ludačkih priprema, Mosbauer se spustio sam i naoružan na Kzin. Ubio je četiri kzina mužjaka i postavio bombu u Patrijarhovom haremu pre no što su stražari uspeli da se domognu njegove neoštećene kože.
<BR>&nbsp;&nbsp;&nbsp;&nbsp;&nbsp;"I ti to zoveš neoštećenim?"
<BR>&nbsp;&nbsp;&nbsp;&nbsp;&nbsp;"Ali borio se. I te kako se borio! Postoje trake. Mi, Luise, znamo kako treba poštovati hrabrog i moćnog neprijatelja."
<BR>&nbsp;&nbsp;&nbsp;&nbsp;&nbsp;Uštavljena koža bila je u takvim ožiljcima da ju je trebalo dva puta pogledati pre no što se odredi kojoj vrsti pripada; ali nalazila se na visokom postolju sa komemorativnom pločom od trupnog metala i oko nje se prostirao samo pod. Prosečni ljudski reporter možda bi to pogrešno razumeo, ali Luis je shvatio. "Pitam se mogu li ti uopšte objasniti", reče on sada, dvadeset godina kasnije, kao strujoman, otet i lišen svog drauda, "kako mi je prijalo saznanje da je Harvi Mosbauer bio ljudsko biće."
<BR>&nbsp;&nbsp;&nbsp;&nbsp;&nbsp;"Lepo je podsećati se, ali razgovarali smo o zavisnosti od struje", podseti ga Hmii.
<BR>&nbsp;&nbsp;&nbsp;&nbsp;&nbsp;"Srećni ljudi ne postaju zavisni od struje. U stvari, treba otići da ti ugrade utikač. Tog dana dobro sam se osećao. Osećao sam se kao junak. Znaš li gde je Halrloprilalar bila u to vreme?"
<BR>&nbsp;&nbsp;&nbsp;&nbsp;&nbsp;"Gde je bila?"
<BR>&nbsp;&nbsp;&nbsp;&nbsp;&nbsp;"Vlada ju je držala. ARM. Imali su sijaset pitanja i nije bilo nijedne tanj stvari koju sam ja mogao da učinim u vezi s tim. Bila je pod mojom zaštitom. Poveo sam je sa sobom nazad na Zemlju..."
<BR>&nbsp;&nbsp;&nbsp;&nbsp;&nbsp;"Vladala je tobom pomoću žlezda, Luise. Dobro je što žene kzina nisu osećajne. Ti bi za nju učinio sve što bi od tebe zatražila. A zatražila je da vidi svemir ljudi."
<BR>&nbsp;&nbsp;&nbsp;&nbsp;&nbsp;"Svakako, sa mnom kao domorodačkim vodičem. To se jednostavno nije ostvarilo. Hmii, doveli smo Daleki Let i Halrloprilalar kući i predali ih savezu Kzina i Zemlje i to je bilo poslednji put kada smo ih videli. Nismo čak smeli nikome ni da pričamo o njima."
<BR>&nbsp;&nbsp;&nbsp;&nbsp;&nbsp;"Motor sa drugim kvantnim hiperpogonom postao je patrijarhova tajna."
<BR>&nbsp;&nbsp;&nbsp;&nbsp;&nbsp;"To je vrhovna tajna i Ujedinjenih Nacija. Mislim, čak, da je nisu otkrili ni drugim vladama iz svemira ljudi, a i stavili su mi tanj dobro do znanja da bi bilo bolje da ne brbljam okolo o tome. I Prstenasti svet je, razume se, deo tajne, jer kako bismo dospeli tamo bez Dalekog Leta? To me podseti da se zapitam", nastavi Luis, "kako Poslednji očekuje da dospe do Prstenastog sveta. Dve stotine svetlosnih godina od Zemlje - još više od Kanjona - a u stanju je da, ako upotrebi ovaj brod, prevali tek jednu svetlosnu godinu za tri dana. Misliš li da negde krije neki drugi Daleki Let?"
<BR>&nbsp;&nbsp;&nbsp;&nbsp;&nbsp;"Nećeš mi odvratiti pažnju. Zašto si dao da ti ugrade uređaj za napon?" Hmii se zguri, ispruživši kandže. Možda je to bio nesvestan refleks - možda.
<BR>&nbsp;&nbsp;&nbsp;&nbsp;&nbsp;"Napustio sam Kzin i otišao kući", reče Luis. "Nisam mogao od ARM-a da dobijem dozvolu da vidim Pril. Da sam mogao da okupim ekspediciju za Prstenasti svet, morala bi da pođe kao domorodački vodič, ali do tanja! Nisam o tome čak mogao ni da razgovaram ni sa kim sem sa vladom... i tobom. A ti nisi bio zainteresovan."
<BR>&nbsp;&nbsp;&nbsp;&nbsp;&nbsp;"Kako sam mogao da odem? Imam posed i ime, a i deca su mi bila na putu. Ženke kzina su veoma zavisne. Potrebna im je nega i pažnja."
<BR>&nbsp;&nbsp;&nbsp;&nbsp;&nbsp;"Šta je s njima sada?"
<BR>&nbsp;&nbsp;&nbsp;&nbsp;&nbsp;"Moj najstariji sin upravljaće onim što posedujem. Ako ga ostavim samog suviše dugo, boriće se sa mnom kako bi sve zadržao. Ako... Luise! Zašto si postao strujoman?"
<BR>&nbsp;&nbsp;&nbsp;&nbsp;&nbsp;"Neki klovn pogodio me taspom!"
<BR>&nbsp;&nbsp;&nbsp;&nbsp;&nbsp;"Urrr?"
<BR>&nbsp;&nbsp;&nbsp;&nbsp;&nbsp;"Lutao sam kroz jedan muzej u Riju kada mi je neko sakriven iza stuba usrećio dan."
<BR>&nbsp;&nbsp;&nbsp;&nbsp;&nbsp;"Ali i Nesus je poneo tasp na Prstenasti svet kako bi obuzdavao svoju posadu. Upotrebio ga je na nama obojici."
<BR>&nbsp;&nbsp;&nbsp;&nbsp;&nbsp;"Tačno. To i priliči jednom Piersonovom lutkaru; da nam čini dobro tako što nas kontroliše! Pogledaj, upravlja mojim draudom iz daljine, a tebi je podario večnu mladost. I kakav je ishod? Učinićemo sve što nam kaže, eto takav!"
<BR>&nbsp;&nbsp;&nbsp;&nbsp;&nbsp;"Nesus je upotrebio tasp i na meni, ali ja ipak nisam postao strujoman."
<BR>&nbsp;&nbsp;&nbsp;&nbsp;&nbsp;"Ni ja tada nisam postao strujoman. Ali sećao sam se. Osećao sam se poput vaške dok sam razmišljao o Pril... o odlasku na odsustvo. Imao sam običaj da to činim, da poletim sam u brodu i uputim se do ruba poznatog svemira dok ponovo ne budem u stanju da podnosim ljude. Dok ponovo ne budem u stanju da podnesem sebe. Ali to bi značilo izneveriti Pril. I tada mi je neki klovn usrećio dan. Nije me jako uzdrmao, ali podsetio me je na tasp koji je Nesus nosio i koji je bio deset puta jači. Ja... izdržao sam skoro godinu dana, a onda sam otišao da mi ugrade utikač u glavu."
<BR>&nbsp;&nbsp;&nbsp;&nbsp;&nbsp;"Trebalo bi da ti iščupam tu žicu iz mozga."
<BR>&nbsp;&nbsp;&nbsp;&nbsp;&nbsp;"Pokazalo se da dolazi do neželjenih uzgrednih dejstava."
<BR>&nbsp;&nbsp;&nbsp;&nbsp;&nbsp;"Kako si dospeo do pukotine na Bojevoj Glavi?"
<BR>&nbsp;&nbsp;&nbsp;&nbsp;&nbsp;"Oh, to. Možda sam bio u panici, ali vidi: Halrloprilalar je nestala u zgradi ARM-a i nikada nije odatle izišla. Onda je Luis Vu postao strujoman i više nije bilo izvesno da li bi tako zavisan mogao nekom da oda tajne. Mislio sam stoga da bi najbolje bilo da pobegnem. Na Kanjon se sasvim lako može neopaženo spustiti brod."
<BR>&nbsp;&nbsp;&nbsp;&nbsp;&nbsp;"Pretpostavljam da se i Poslednji u to uverio."
<BR>&nbsp;&nbsp;&nbsp;&nbsp;&nbsp;"Hmii, daj mi draud, pusti me da spavam ili me ubij. Nedostaju mi pobude."
<BR>&nbsp;&nbsp;&nbsp;&nbsp;&nbsp;"Spavaj, onda."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
