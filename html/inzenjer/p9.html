<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. PRSTENASTI SVET
<P>&nbsp;&nbsp;&nbsp;&nbsp;&nbsp;Sa visine od hiljadu milja iznad Zemlje - sa, recimo, jedne svemirske stanice u dvočasovnoj orbiti - Zemlja je velika lopta. Ispod se okreću kraljevstva sveta. Pojedinosti nestaju oko zakrivljenosti obzorja; druga skrivena obličja ulaze u vidokrug. Noću, sjajni gradovi ocrtavaju kontinente.
<BR>&nbsp;&nbsp;&nbsp;&nbsp;&nbsp;Ali sa visine od hiljadu milja iznad Prstenastog sveta, svet je ravan, a kraljevstva su stoga vidljiva sva odjednom.
<BR>&nbsp;&nbsp;&nbsp;&nbsp;&nbsp;Obodni zid bio je od istog materijala kao i pod Prstenastog sveta. Luis je koračao po njemu na mestima gde se pomaljao kroz erodirani predeo. Bio je sivkast, providan i veoma klizav. Ovde je površina bila ogrubela od trenja. Ali skafander i ranac krajnje su opteretili Hmiija i Luisa. Kretali su se pažljivo. Prvi normalan korak biće pravo zadovoljstvo.
<BR>&nbsp;&nbsp;&nbsp;&nbsp;&nbsp;Na dnu hiljadu milja duboke staklaste litice nalazili su se isprekidani slojevi oblaka, kao i mora: prostranstva vode od deset hiljada do nekoliko miliona kvadratnih milja širila su se manje-više jednolično preko tla, povezana mrežama reka. Kada je Luis podigao pogled, mora stadoše da se smanjuju s udaljenošću... da postaju manja i pomalo maglovita... suviše mala da bi ih video, sve dok se more, plodna zemlja, pustinja i oblaci nisu stopili u jednu plavu ivicu, oštru poput noža, spram crnog svemira.
<BR>&nbsp;&nbsp;&nbsp;&nbsp;&nbsp;Na levoj i desnoj strani bilo je isto sve dok oko ne bi pronašlo jednu plavu traku koja se obrušavala iz beskonačnosti s one strane obzorja. Luk se uzdiže, sužava i zakrivljuje preko i iznad sebe, bebinje plavo ispresecano ponoćnim plavim, sve do mesta gde se uska vrpca Luka gubi iza smanjenog sunca.
<BR>&nbsp;&nbsp;&nbsp;&nbsp;&nbsp;Ovaj deo Prstenastog sveta upravo je prošao kroz tačku najveće udaljenosti od sunca, ali jedna zvezda tipa Sol još je bila u stanju da vam sažeže oči. Luis je žmirkao i tresao glavom, zaslepljenih očiju i uma. Ove udaljenosti bile su u stanju da ščepaju čovekov um i ovladaju njime, ostavljajući ga da gleda u beskonačnost časovima ili danima. Čovek može izgubiti dušu na tim razmeđama. Šta je bio jedan čovek u poređenju sa tako ogromnim artefaktom?
<BR>&nbsp;&nbsp;&nbsp;&nbsp;&nbsp;On je bio Luis Vu. Nije bilo ničeg sličnog njemu na celom Prstenastom svetu. Uhvatio se za to. Zaboravi beskonačnost: usredsredi se na pojedinosti.
<BR>&nbsp;&nbsp;&nbsp;&nbsp;&nbsp;Tamo, trideset pet stepeni uz Luk: jedna malo plavlja mrlja.
<BR>&nbsp;&nbsp;&nbsp;&nbsp;&nbsp;Luis stade da podešava uvećanja na dogledu. Sočiva bi ušla u žižu, ali glavu ste morali da držite potpuno mirno. Mrlja je predstavljala okean, sa skupinama sićušnih ostrva koje su se pomaljale kroz zastor oblaka.
<BR>&nbsp;&nbsp;&nbsp;&nbsp;&nbsp;Pronašao je još jedan Veliki Okean više na drugoj strani Luka. Bio je u obliku krzave četvorokrake zvezde, sa tačkicama sličnih skupina sićušnih ostrva - sićušnih sa ove udaljenosti, sa koje bi se Zemlja jedva videla golim okom.
<BR>&nbsp;&nbsp;&nbsp;&nbsp;&nbsp;Ponovo je počelo da ga obuzima. On nemarno pogleda nadole, ispitujući obližnje pojedinosti.
<BR>&nbsp;&nbsp;&nbsp;&nbsp;&nbsp;Gotovo ispod njih, nekoliko stotina milja u pravcu okretanja Prstenastog sveta, jedna polukupasta planina pijano se naslanjala na obodni zid. Izgledala je čudno pravilna. Sastojala se od polukružnih slojeva: ogoleo vrh prljave boje; daleko ispod, jedna traka belila, verovatno snega i leda; zatim zelenilo koje se spušta naniže i pretače u podnožje.
<BR>&nbsp;&nbsp;&nbsp;&nbsp;&nbsp;Planina je bila potpuno osamljena. U smeru okretanja obodni zid predstavljao je ravnu, okomitu liticu koja se pružala izvan domašaja dogleda... gotovo. Ako je to ispupčenje na samoj ivici vidljivosti predstavljalo još jednu takvu planinu, onda se ona nalazila tanj daleko. Tamo, na toj ogromnoj razdaljini, gotovo da se moglo videti kako Prstenasti svet počinje da zavija naviše.
<BR>&nbsp;&nbsp;&nbsp;&nbsp;&nbsp;U smeru suprotnom od smera okretanja Prstenastog sveta nalazilo se još jedno takvo ispupčenje. Luis se namršti. Dosje za buduća izučavanja.
<BR>&nbsp;&nbsp;&nbsp;&nbsp;&nbsp;Daleko s leve strane (napred) i malo u smeru okretanja (desno) nalazila se sjajna, bela oblast svetlija od tla, svetlija od mora. Ponoćno plavetnilo ivice noći primicalo se ka njoj. So, bila je Luisova prva pomisao. Oblast je izgledala velika. Obuhvatala je tridesetak mora Prstenastog sveta, a razmere tih vodenih površina kretale su se od veličine jezera Haron do veličine Sredozemlja. Svetlije tačke pojavljivale su se i nestajale poput valova...
<BR>&nbsp;&nbsp;&nbsp;&nbsp;&nbsp;Ah. "Mrlja suncokreta."
<BR>&nbsp;&nbsp;&nbsp;&nbsp;&nbsp;Hmii pogleda. "Ona koja je mene oprljila bila je veća."
<BR>&nbsp;&nbsp;&nbsp;&nbsp;&nbsp;Robovski suncokreti bili su stari kao i Robovsko carstvo, koje je skončalo pre više od milijardu godina. Trgovci robljem izgleda da su zasadili suncokrete oko svojih imanja, radi odbrane. Te biljke se još mogu naći na nekim svetovima u poznatom svemiru. Teško ih je bilo istrebiti. Ne možete ih jednostavno sagoreti laserskim topom. Srebrnasti cvetovi naprosto bi odrazili snop nazad.
<BR>&nbsp;&nbsp;&nbsp;&nbsp;&nbsp;Kakva je bila svrha suncokreta na Prstenastom svetu - ostalo je nejasno. Ali pre mnogo godina Govornik-Životinjama leteo je jednom prilikom iznad nekog predela na Prstenastom svetu kada ga je procep u oblacima izložio biljkama ispod njega. Ožiljci su sada gotovo nestali...
<BR>&nbsp;&nbsp;&nbsp;&nbsp;&nbsp;Luis poveća uvećanja na dogledu. Lagano zakrivljena granična linija odvajala je plavo-zeleno-smeđe boje jednog zemljolikog predela od srebrne mrlje suncokreta. Međa je skretala ka unutrašnjosti, napola obuhvatajući jedno od većih mora.
<BR>&nbsp;&nbsp;&nbsp;&nbsp;&nbsp;"Luise? Uoči jednu kratku crnu liniju s druge strane suncokreta i malo u smeru suprotnom od smera okretanja."
<BR>&nbsp;&nbsp;&nbsp;&nbsp;&nbsp;"Vidim je." Crna crta na beskonačnom podnevnom predelu, možda čitavih stotinu hiljada milja od mesta na kome su stajali. Šta bi to moglo biti? Ogromna jama katrana? Ne, petrohemikalije se nikada ne bi stvorile na Prstenastom svetu. Senka? Šta bi moglo da baci senku na večitom podnevu Prstenastog sveta?
<BR>&nbsp;&nbsp;&nbsp;&nbsp;&nbsp;"Hmii, mislim da je to neki lebdeći grad."
<BR>&nbsp;&nbsp;&nbsp;&nbsp;&nbsp;"Da... U najgorem slučaju biće središte civilizacije. Trebalo bi da stupimo u vezu sa njima."
<BR>&nbsp;&nbsp;&nbsp;&nbsp;&nbsp;U nekim starim gradovima pronašli su lebdeće zgrade. Zašto ne i ceo lebdeći grad? Oni bi mu, razume se, videli samo ivicu. "Najbolje da se spustimo podalje", reče Luis, "i da se raspitamo kod domorodaca o njima. Ne bi mi se dopalo da naiđem na njih nepripremljen. Ako su u stanju da održavaju taj grad, mogu biti i jaki. Recimo da se spustimo blizu ivice mrlje suncokreta..."
<BR>&nbsp;&nbsp;&nbsp;&nbsp;&nbsp;"Zašto tamo?"
<BR>&nbsp;&nbsp;&nbsp;&nbsp;&nbsp;"Suncokreti su zasigurno zagušili ekologiju. Možda je lokalnim žiteljima tamo potrebna pomoć. To nam može obezbediti dobrodošlicu. Poslednji, šta ti misliš?"
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;"Poslednji? Zovem Poslednjeg... Hmii, mislim da nas ne može čuti. Obodni zid zadržava njegove signale."
<BR>&nbsp;&nbsp;&nbsp;&nbsp;&nbsp;Hmii reče: "Nećemo dugo ostati slobodni. Video sam dve sonde postavljene u prostoru za teret, sa stražnje strane lendera. Lutkar će ih upotrebiti kao releje. Želiš li nešto da kažeš za vreme ove privremene slobode?"
<BR>&nbsp;&nbsp;&nbsp;&nbsp;&nbsp;"Čini mi se da smo sve pretresli noćas."
<BR>&nbsp;&nbsp;&nbsp;&nbsp;&nbsp;"Ne baš. Naše pobude nisu sasvim istovetne, Luise. Pretpostavljam da žudiš da spaseš život. Pored toga želiš i slobodan pristup struji. Što se mene tiče, želim svoj život i svoju slobodu, ali takođe želim zadovoljenje. Poslednji je kidnapovao jednog kzina. Mora zažaliti zbog toga."
<BR>&nbsp;&nbsp;&nbsp;&nbsp;&nbsp;"Slažem se s tim. I mene je kidnapovao."
<BR>&nbsp;&nbsp;&nbsp;&nbsp;&nbsp;"Šta jedna glava pod naponom zna o izigranoj časti? Nemoj mi se naći na putu, Luise."
<BR>&nbsp;&nbsp;&nbsp;&nbsp;&nbsp;"Samo ću te plašljivo podsetiti", reče Luis, "da sam te ja izvukao sa Prstenastog sveta. Bez mene ti nikada ne bi odveo Daleki let kući i zavredio ime."
<BR>&nbsp;&nbsp;&nbsp;&nbsp;&nbsp;"Tada nisi bio zavisan od napona."
<BR>&nbsp;&nbsp;&nbsp;&nbsp;&nbsp;"Nisam ni sada zavisan od napona. I nemoj me nazivati lažovom."
<BR>&nbsp;&nbsp;&nbsp;&nbsp;&nbsp;"Ja nisam..."
<BR>&nbsp;&nbsp;&nbsp;&nbsp;&nbsp;"Stani." Luis upre prstom. Uglom oka uhvatio je kako se nešto pokreće spram zvezda. Trenutak kasnije glas Poslednjeg razleže im se u ušima.
<BR>&nbsp;&nbsp;&nbsp;&nbsp;&nbsp;"Molim vas oprostite zbog ove pauze. Šta ste odlučili da preduzmete?"
<BR>&nbsp;&nbsp;&nbsp;&nbsp;&nbsp;"Da istražujemo", reče Hmii kratko. On se ponovo okrete ka lenderu.
<BR>&nbsp;&nbsp;&nbsp;&nbsp;&nbsp;"Objasnite mi pobliže. Nisam baš voljan da stavljam na kocku jednu od mojih sondi samo da bih održavao vezu. Prvenstvena namena ovih sondi bila je da Iglu ponovo opskrbe gorivom."
<BR>&nbsp;&nbsp;&nbsp;&nbsp;&nbsp;"Vrati svoju sondu u bezbedno okrilje", reče Hmii lutkaru. "Kada se vratimo, podnećemo ti iscrpan izveštaj."
<BR>&nbsp;&nbsp;&nbsp;&nbsp;&nbsp;Sonda se spusti na obodni zid na nekoliko malih mlaznika. Bio je to jedan nezgrapan cilindar dugačak dvadesetak stopa. Poslednji reče: "Govoriš lakomisleno. Rizikuješ da uništiš moj lender. Da li nameravate da istražite osnovu obodnog zida?"
<BR>&nbsp;&nbsp;&nbsp;&nbsp;&nbsp;Taj uzbudljiv kontraalt, taj divni ženski glas, bio je svojstvo koje se prenosilo sa kolena na koleno kod lutkarskih trgovaca. Možda su druge učili kako da odgovarajućim muškim glasovima utiču na žene. Za muškarce je ovo bio glas kome se teško moglo odoleti i Luisu se to nije dopadalo. On reče: "Postoje kamere na lenderu, zar ne? Gledaj preko njih."
<BR>&nbsp;&nbsp;&nbsp;&nbsp;&nbsp;"Kod mene je tvoj draud. Objasni."
<BR>&nbsp;&nbsp;&nbsp;&nbsp;&nbsp;Ni Luis ni Hmii ne potrudiše se da odgovore.
<BR>&nbsp;&nbsp;&nbsp;&nbsp;&nbsp;"Dobro. Ostavio sam otvorenu vezu prenosnim diskovima između lendera i Igle. Sonda će predstavljati relej i za to. Što se tiče tvog drauda, Luise, dobićeš ga kada postaneš poslušan."
<BR>&nbsp;&nbsp;&nbsp;&nbsp;&nbsp;Ovo, pomisli Luis, baš lepo određuje njegov problem.
<BR>&nbsp;&nbsp;&nbsp;&nbsp;&nbsp;Hmii reče: "Utešno je znati da možemo pobeći od svojih pogrešaka. Postoji li ograničenje dometa prenosnih diskova?"
<BR>&nbsp;&nbsp;&nbsp;&nbsp;&nbsp;"Energetsko ograničenje. Sistem prenosnih diskova u stanju je da apsorbuje samo ograničenu razliku u kinetičkoj energiji. Igla i lender ne bi trebalo da poseduju nikakvu relativnu brzinu kada budete prelazili. Savetujem vam da krenete pravo na levu stranu Igle."
<BR>&nbsp;&nbsp;&nbsp;&nbsp;&nbsp;"To odgovara i našim planovima."
<BR>&nbsp;&nbsp;&nbsp;&nbsp;&nbsp;"Ali ako napustite lender, znajte da ja i dalje gospodarim svim sredstvima kojima biste mogli pobeći sa Prstenastog sveta. Shvatate li me, Hmii, Luise? Prstenasti svet će naleteti na senkovite kvadrate za nešto više od jedne zemaljske godine."
<BR>&nbsp;&nbsp;&nbsp;&nbsp;&nbsp;Hmii podiže lender na odbojnicima koje su lutkari usavršili. Mlaz iz stražnjeg fuzionog motora potisnu letelicu napred i ona uskoro skliznu sa ivice.
<BR>&nbsp;&nbsp;&nbsp;&nbsp;&nbsp;Luis odmah primeti da nije isto koristiti antigravitaciju i leteti na odbojnicima povrh podnog materijala Prstenastog sveta. Odbijan istovremeno od obodnog zida i vodoravnog podnožja, lender je stao da zavojito ponire. Hmii zaustavi ovo spuštanje na visini od četrdeset milja.
<BR>&nbsp;&nbsp;&nbsp;&nbsp;&nbsp;Luis prikaza sliku sa teleskopa na jednom od ekrana. Lebdeći samo na odbojnicima, iznad pretežnog dela atmosfere, lender je izgledao veoma postojano i nepomično: izvrsno teleskopsko postolje.
<BR>&nbsp;&nbsp;&nbsp;&nbsp;&nbsp;Stenovito tle tvorilo je svojevrsno podnožje osnove obodnog zida. Luis je lagano prelazio teleskopom duž te međe pri visokom stepenu uvećanja. Gola smeđa površina spram staklastog sivila. Nepravilnosti tu neće biti teško otkriti.
<BR>&nbsp;&nbsp;&nbsp;&nbsp;&nbsp;"Šta očekuješ da ćeš naći?" upita Hmii.
<BR>&nbsp;&nbsp;&nbsp;&nbsp;&nbsp;Luis nije pomenuo lutkara koji je motrio na njih, misleći da tragaju za napuštenim uređajem za transmutaciju. "Posada neke svemirske letelice dospela bi otprilike dovde prolazeći kroz ispust svemirske luke. Ali ne vidim ništa što bi po razmerama odgovaralo napuštenoj mašineriji. Nas, u stvari, ne zanimaju sitni komadi, zar ne? Oni ne bi ostavili ništa vredno, sem ako bi bilo suviše veliko za nošenje, a to onda znači da su morali da ostave gotovo sve što su imali."
<BR>&nbsp;&nbsp;&nbsp;&nbsp;&nbsp;On zaustavi teleskop. "Kako ti se ovo čini?"
<BR>&nbsp;&nbsp;&nbsp;&nbsp;&nbsp;Stvar je sezala do visine od trideset milja spram osnove obodnog zida: jedna polukupa, pohabanog izgleda, kao da su je stotinu miliona godina glačali vetrovi. Led se svetlucao u jednom širokom pojasu oko njenog donjeg dela. Bio je debeo i otkrivao je sklop izrastanja lednika.
<BR>&nbsp;&nbsp;&nbsp;&nbsp;&nbsp;"Prstenasti svet oponaša topografiju zemljolikih svetova", reče Hmii. "Iz onoga što znam o zemljolikim svetovima, ova planina se ne uklapa u ustrojstvo."
<BR>&nbsp;&nbsp;&nbsp;&nbsp;&nbsp;"Tako je. Neobična je. Planine se javljaju u lancima i nisu ovako pravilne. Ali ima tu još nešto. Na Prstenastom svetu sve je utisnuto odozdo. Sećaš li se kada smo u Lažovu oplovili drugu stranu? Ispupčena morska dna, udubine za planine i klanci za planinske lance, korita reka poput vena na mišićavoj ruci nosača? Čak su i rečne delte urezane u to ustrojstvo. Prstenasti svet nije dovoljno debeo da bi dozvolio da se predeo sam uobličuje."
<BR>&nbsp;&nbsp;&nbsp;&nbsp;&nbsp;"A ne postoje ni tektonski procesi koji bi do toga doveli."
<BR>&nbsp;&nbsp;&nbsp;&nbsp;&nbsp;"Onda bi trebalo da smo ovu planinu videli i otpozadi, iz svemirske luke. Ja, međutim, nisam. A ti?"
<BR>&nbsp;&nbsp;&nbsp;&nbsp;&nbsp;"Približiću nas."
<BR>&nbsp;&nbsp;&nbsp;&nbsp;&nbsp;Ispostavilo se da to nije lako izvesti. Što se lender više približavao obodnom zidu, bio je potreban veći fuzioni potisak da ga tamo zadrži... ili da podigne lender ako bi odbojnici bili isključeni.
<BR>&nbsp;&nbsp;&nbsp;&nbsp;&nbsp;Približili su se na pedeset milja, što je bilo dovoljno da se razabere grad. Velike, sive stene pomaljale su se kroz ledene površi, a na nekim se moglo videti mnoštvo zasenčenih vrata i prozora. Pojačavši uvećanja, ustanovili su da ulazi imaju balkone i platnene krovove, kao i da vitki, viseći mostovi vode nagore, nadole i bočno. Stepeništa su bila uklesana u stenu; protezala su se u čudno razgranatim okukama, visokim po pola milje, pa i više. Jedno je poniralo čitavim putem do podnožja brda, do niza drveća.
<BR>&nbsp;&nbsp;&nbsp;&nbsp;&nbsp;Jedan neočekivano zaravljen prostor u središtu grada, napola od kamena, a napola od leda, postao je javni trg; horde koje su ga ispunjavale predstavljale su blede, zlataste mrlje jedva uočljive sa ove razdaljine. Zlatasta odeća ili zlatasto krzno? - pitao se Luis. Jedna velika gromada u pozadini trga isklesana je u liku kosmatog, podebljeg, dobrodušnog pavijana.
<BR>&nbsp;&nbsp;&nbsp;&nbsp;&nbsp;Luis reče: "Ne pokušavaj više da se približiš. Razbežaće se od straha ako probamo da se spustimo na fuzioni pogon, a drugačije ne možemo."
<BR>&nbsp;&nbsp;&nbsp;&nbsp;&nbsp;Okomiti grad od deset hiljada stanovnika, koliko se moglo proceniti. Ispitivanje dubinskim radarom pokazalo je da nisu kopali duboko u stenu. U stvari, te stene prošarane prostorijama ličile su na svojevrstan prljavi ledenik.
<BR>&nbsp;&nbsp;&nbsp;&nbsp;&nbsp;"Zar ne želimo da ih ispitamo šta znaju o svojoj čudnoj planini?"
<BR>&nbsp;&nbsp;&nbsp;&nbsp;&nbsp;"Voleo bih da popričam sa njima", reče Luis, a tako je i mislio. "Ali pogledaj spektograf i dubinski radar. Oni ne koriste metale ili plastiku, već samo jednokristalni materijal. Ježim se pri pomisli na to od čega su napravljeni ti mostovi. Oni su primitivni. Sigurno da žive na nekoj planini."
<BR>&nbsp;&nbsp;&nbsp;&nbsp;&nbsp;"Slažem se. A i teško je dopreti do njih. Kuda sada? Ka lebdećem gradu?"
<BR>&nbsp;&nbsp;&nbsp;&nbsp;&nbsp;"Tako je. Pored mrlje suncokreta."
<BR>&nbsp;&nbsp;&nbsp;&nbsp;&nbsp;Jedan senkoviti kvadrat klizio je preko sunčevog diska.
<BR>&nbsp;&nbsp;&nbsp;&nbsp;&nbsp;Hmii ponovo upali stražnji motor i poveća im brzinu na deset hiljada milja na čas, upravivši lender u odabranom pravcu. Ne suviše brzo da ne bi mogli uočavati pojedinosti, ali i dovoljno brzo da stignu tamo gde su naumili za oko deset časova. Luis stade da proučava predeo koji je promicao.
<BR>&nbsp;&nbsp;&nbsp;&nbsp;&nbsp;U načelu, Prstenasti svet trebalo je da bude jedan beskrajni vrt. Uostalom, tu nije posredi nasumce razvijen svet, već veštačka tvorevina.
<BR>&nbsp;&nbsp;&nbsp;&nbsp;&nbsp;Ono što su videli za vreme svoje prve posete nije se moglo smatrati tipičnim. Najveći deo vremena proveli su između dve velike meteorske rupe: između oka oluje, koje je rigalo vazduh kroz otvor u podu Prstenastog sveta, i predela koji se prostirao i uzdizao oko planine Božja Pesnica. Razume se, ekologija je tu bila narušena. Ustrojstva vetrova, koja su inženjeri ovog sveta brižljivo isplanirali, zacelo su bila sasvim poremećena.
<BR>&nbsp;&nbsp;&nbsp;&nbsp;&nbsp;Ali ovde? Luis je uzalud tragao pogledom za formacijom nekog olujnog oka, za kakvim orkanom koji bi stajao položen i spljošten. Ovde nije bilo rupa od meteora. Pa ipak, postojale su mrlje pustinja velike poput Sahare, pa i prostranije. Na prevojima planinskih lanaca uočio je biserni sjaj ogolele osnove Prstenastog sveta. Vetrovi su razvejali stenovitu prekrivku.
<BR>&nbsp;&nbsp;&nbsp;&nbsp;&nbsp;Zar su se klimatska ustrojstva toliko pogoršala, ovako brzo? Ili su inženjeri Prstenastog sveta voleli pustinje? Luisu sinu da središte za popravke mora da je već veoma dugo napušteno. Halrloprilalarin narod možda ga, zapravo, nikada nije ni pronašao, pošto su inženjeri Prstenastog sveta iščezli. A nije bilo druge do da su iščezli, ako su Luisove pretpostavke bile tačne.
<BR>&nbsp;&nbsp;&nbsp;&nbsp;&nbsp;"Potrebno mi je da odspavam tri sata", reče Hmii. "Možeš li upravljati lenderom ako se nešto dogodi?"
<BR>&nbsp;&nbsp;&nbsp;&nbsp;&nbsp;Luis slegnu ramenima. "Svakako, ali šta bi se moglo dogoditi? Suviše smo nisko za odbranu od meteora. Čak i da je smeštena na obodnom zidu, ne bi pucala na naseljeno područje. Jednostavno ćemo izvesno vreme krstariti."
<BR>&nbsp;&nbsp;&nbsp;&nbsp;&nbsp;"Da. Probudi me za tri sata." Hmii obori sedište i uskoro zaspa.
<BR>&nbsp;&nbsp;&nbsp;&nbsp;&nbsp;Luis se usredsredi na prednje i zadnje teleskope, da bi se malo razonodio i ponešto saznao. Noć je prekrila oblast suncokreta. Pogledom je prešao duž Luka do najbližeg Velikog Okeana.
<BR>&nbsp;&nbsp;&nbsp;&nbsp;&nbsp;Tamo, u smeru okretanja od okeana i gotovo na središnjoj razmeđi Prstenastog sveta: taj nagnuti, tobožnji vulkan bio je planina Božja Pesnica, na pustinjskom povezu boje Marsa čija je veličina znatno premašala Marsovu. Dalje nalevo, prostrani zaliv Velikog okeana, sam veći od mnogih svetova.
<BR>&nbsp;&nbsp;&nbsp;&nbsp;&nbsp;Prošli put su stigli do obale tog zaliva i vratili se nazad.
<BR>&nbsp;&nbsp;&nbsp;&nbsp;&nbsp;Ostrva su bila raštrkana u skupinama preko plave elipse. Jedno je bilo zasebno, u obliku diska, boje pustinje. Drugo je takođe imalo diskoliki oblik, ali sa kanalima prosečenim kroz sredinu. Čudno. No, sva ostala su bila naprosto ostrva u jednom prostranom moru... eno, pronašao je kartu Zemlje: Amerika, Grenland, Evroazijafrika, Australija, Antartik, razmešteni tako kao da su posmatrani sa sjajnobelog Severnog pola: upravo takve ih je video i u nebeskom dvorcu pre mnogo vremena.
<BR>&nbsp;&nbsp;&nbsp;&nbsp;&nbsp;Da li su to sve bile karte stvarnih svetova? Pril to nije mogla znati. Karte mora da su napravljene znatno pre no što se njen narod pojavio na poprištu zbivanja.
<BR>&nbsp;&nbsp;&nbsp;&nbsp;&nbsp;Tilu i Tragača ostavio je tamo negde. Mora da se još nalaze u toj oblasti. S obzirom na razdaljine Prstenastog sveta i na tehnologiju domorodaca, nisu mogli daleko da odu za dvadeset tri godine. Nalazili su se trideset pet stepeni uz zakrivljenost Luka - na udaljenosti od pedeset osam miliona milja.
<BR>&nbsp;&nbsp;&nbsp;&nbsp;&nbsp;Luis stvarno nije želeo da sretne Tilu.
<BR>&nbsp;&nbsp;&nbsp;&nbsp;&nbsp;Prošla su tri časa. Luis ispruži ruku i nežno prodrma Hmiija za rame.
<BR>&nbsp;&nbsp;&nbsp;&nbsp;&nbsp;Jedna velika ruka zamahnu kroz vazduh. Luis se baci unazad, ali nedovoljno daleko.
<BR>&nbsp;&nbsp;&nbsp;&nbsp;&nbsp;Hmii žmirnu na njega: "Luise, nikada me nemoj tako buditi. Želiš li u autodok?"
<BR>&nbsp;&nbsp;&nbsp;&nbsp;&nbsp;Tik iza ramena stekao je dve duboko brazde. Mogao je da oseti kako mu krv natapa košulju. "Samo čas. Pogledaj." On pokaza na kartu Zemlje, sićušna ostrva prilično izdvojena od ostalih skupina.
<BR>&nbsp;&nbsp;&nbsp;&nbsp;&nbsp;Hmii pogleda. "Kzin."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Karta Kzina. Tamo. Luise, mislim da smo pogrešili kada smo pretpostavili da su ovo minijaturne karte. One su u prirodnoj veličini, u razmeri jedan prema jedan."
<BR>&nbsp;&nbsp;&nbsp;&nbsp;&nbsp;Pola miliona milja od karte Zemlje nalazila se još jedna skupina. Baš kao i kod karte Zemlje, okeani su bili izobličeni usled polarne projekcije, ali ne i kontinenti. "Ovo je Kzin", reče Luis. "Kako da to nisam primetio? A taj disk sa usečenim kanalom je - Džinks. Manja, crveno-narandžasta gromuljica mora da je Mars." Luis zažmirka, odagnavajući vrtoglavicu. Košulja mu je već sva bila natopljena krvlju. "Kasnije ćemo se pozabaviti time. Pomozi mi da stignem do autodoka."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
