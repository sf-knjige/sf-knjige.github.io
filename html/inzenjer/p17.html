<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. MAŠINSKI NAROD
<P>&nbsp;&nbsp;&nbsp;&nbsp;&nbsp;Vetar je nanosio prašinu Luisu Vuu u nozdrve; kosu mu je obavio oko lica. Luis je zabaci unazad i otvori oči. Svetlost je bila zaslepljujuće sjajna. Rukama napipa flaster na vratu, a zatim i dogled koji mu je prekrivao lice. On ga ukloni.
<BR>&nbsp;&nbsp;&nbsp;&nbsp;&nbsp;Otkotrlja se od žene i sede.
<BR>&nbsp;&nbsp;&nbsp;&nbsp;&nbsp;Sada je okolo bilo mračno. Još samo malo pa će svanuti: graničnik je podelio svet na svetlost i tamu. Luisa je boleo svaki mišić. Osećao se kao da je pretučen. Paradoksalno, ali to mu je prijalo. Suviše mnogo godina bavio se seksom veoma retko i to samo zato da bi mu poslužio kao paravan, jer strujomane obično nisu zanimale takve stvari. Sinoć se u to uneo svom dušom.
<BR>&nbsp;&nbsp;&nbsp;&nbsp;&nbsp;Žena? Bila je otprilike Luisove visine i zgodno punačka. Nije bila bez grudi, ali ni preterano prsata. Crna kosa bila joj je vezana u jednu dugačku pletenicu, a duž vilice imala je neobičnu bradicu. Spavala je snom iscrpljene osobe, a i zaslužila je odmor. Oboje su ga zaslužili. Sada je počinjao da se priseća. Ali sećanja mu nisu imala baš mnogo smisla.
<BR>&nbsp;&nbsp;&nbsp;&nbsp;&nbsp;Vodio je ljubav - ne, sav se uneo u ljubavnu pomamu sa bledom, vitkom ženom crvenih usana. To što je ugledao svoju krv na njenim usnama i osetio ubod u vrat ispunilo ga je jedino užasnim osećanjem gubitka. Urliknuo je kada je Hmii stao da joj izvija glavu dok joj nije slomio vrat. Otimao se dok ga je Hmii odvlačio od mrtve žene. Kzin ga je nosio ispod miške; još je besneo i otimao se dok je Hmii izvlačio medicinski pribor iz Luisovog ogrtača, lepio mu flaster na vrat, a zatim ponovo vratio medicinski pribor na njegovo mesto.
<BR>&nbsp;&nbsp;&nbsp;&nbsp;&nbsp;Tada ih je Hmii pobio, sve lepe srebrnokose muškarce i žene, pogađajući ih besprekorno tačno u glavu briljantnom rubinskom iglom svog reflektorskog lasera. Luis se sećao da je pokušao da ga zaustavi i da je bio odgurnut tako da se otkotrljao preko izvornog pločnika. Teturavo se podigao na noge i ugledao još jednu priliku kako se kreće; pošao je prema njoj: njoj, tamnokosoj ženi, jedinom preživelom braniocu. Pali su jedno drugom u zagrljaj.
<BR>&nbsp;&nbsp;&nbsp;&nbsp;&nbsp;Zašto je to učinio? Hmii je pokušao da mu privuče pažnju... zar ne? Luis se prisetio urlika sličnog rici razjarenog tigra.
<BR>&nbsp;&nbsp;&nbsp;&nbsp;&nbsp;"Feromoni", reče on. "A izgledali su tako bezopasni!" On ustade i osvrnu se oko sebe obuzet čistim užasom. Svuda oko njega nalazili su se mrtvi: tamnoputi sa izujedanim vratovima, bledoliki sa krvlju na usnama i crnim ugljenisanim tragovima na srebrnastoj kosi.
<BR>&nbsp;&nbsp;&nbsp;&nbsp;&nbsp;Puške nisu bile dovoljne. Ono što su vampiri posedovali bilo je gore od taspa. Lučili su superstimulativan oblak feromona, ljudske mirisne signale seksualne spremnosti. Jedan od vampira ili jedan par, mora da je stigao do kule. A branioci su pohrlili napolje, trčeći, odbacujući puške i odeću u žurbi zbog koje je jedan preleteo preko ograde pravo u smrt.
<BR>&nbsp;&nbsp;&nbsp;&nbsp;&nbsp;Ali zašto su, kada su vampiri već bili mrtvi, on i tamnokosa žena ...
<BR>&nbsp;&nbsp;&nbsp;&nbsp;&nbsp;Vetar je mrsio Luisu kosu. Tako je. Vampiri su bili mrtvi, ali on i tamnokosa žena još su bili obavijeni oblakom feromona. Mahnito su stali da se pare..." Da se nije podigao vetar, mi bismo još to radili. Tako je. Dobro, gde sam tanja mu, sve ... ostavio?"
<BR>&nbsp;&nbsp;&nbsp;&nbsp;&nbsp;Našao je zaštitni oklop i pojas za letenje. Donja odeća bila mu je u dronjcima. Šta je sa ogrtačem? On primeti da je žena otvorila oči. Iznenada je sela sa užasom u očima koji je Luis mogao dobro da razume. On joj reče: "Moram pronaći ogrtač jer mi je unutra prevodilac. Nadam se da te Hmii nije preplašio pre no što sam mogao..."
<BR>&nbsp;&nbsp;&nbsp;&nbsp;&nbsp;Hmii. Kako li je ovo njemu izgledalo?"
<BR>&nbsp;&nbsp;&nbsp;&nbsp;&nbsp;Hmiijeva velika ruka obujmila je Luisovu lobanju i povukla je unazad. Luis je prianjao uz ženu svojim telom, umom, pritiskom, pritiskom; ali oči su mu videle samo to narandžasto zversko lice, a u ušima su mu odjekivale gromoglasne uvrede. Bilo je tako ružno...
<BR>&nbsp;&nbsp;&nbsp;&nbsp;&nbsp;Hmiija nije bilo nigde na vidiku. Luis pronađe ogrtač dosta daleko odatle; jedan mrtvi vampir još ga je stezao u šaci. Nije mogao da pronađe ošamućivač. Ali onda ga nešto stvarno zabrinu. Nešto ružno izbijalo mu je iz sećanja. Već je trčao dok se primicao mestu gde su spustili lender.
<BR>&nbsp;&nbsp;&nbsp;&nbsp;&nbsp;Jedna gromada, suviše velika da bi je i tri čoveka mogli podići, pridržavala je na tlu izdašnu gomilu supeprovodne tkanine. Hmiijev poklon za rastanak. Lendera nije bilo.
<BR>&nbsp;&nbsp;&nbsp;&nbsp;&nbsp;Moram ovo prebroditi ranije ili kasnije. Pomisli Luis. Zašto ne sada? Jedan prijatelj ga je naučio ovoj vradžbini, ovoj jednostavnoj čaroliji za oporavak od šoka ili bola. Ponekad je uspevalo.
<BR>&nbsp;&nbsp;&nbsp;&nbsp;&nbsp;Sedeo je na nekadašnjoj ogradi trema, mada je trem sada stajao zasebno na peskom zasutom prolazu. Stavio je zaštitni oklop i navukao ogrtač sa mnogobrojnim džepovima. Postavio je odeću između sebe i ogromnog usamljenog sveta. Ne iz skromnosti, već iz straha.
<BR>&nbsp;&nbsp;&nbsp;&nbsp;&nbsp;To mu je iscrpelo svu preduzimljivost. Sada je sedeo. Misli su mu besciljno lutale. Razmišljao je kako je svaki ispravni draud udaljen od njega kao Zemlja od svog meseca kao i o dvoglavom tuđincu koji se ne bi odvažio na spuštanje ovamo čak ni da spase Luisa Vua. Razmišljao je o inženjerima Prstenastog sveta i njihovoj idealizovanoj ekologiji u kojoj nije bilo mesta za komarce i šišmiše vampire; usne mu se iskriviše u začetak nekog osmeha, a zatim postaše bezizražajne kao u mrtvaca.
<BR>&nbsp;&nbsp;&nbsp;&nbsp;&nbsp;Znao je kuda je Hmii otišao. Opet se nasmešio pri pomisli kako se ništa bolje ne oseća zbog toga. Da li mu je Hmii to rekao? Nije važno. Nagon za preživljavanjem, poriv za parenjem ili osveta nad Poslednjim, sve bi to Hmiija odvelo u istom pravcu. Ali da li bi ga ijedna od ovih pobuda dovela nazad da spase Luisa Vua?
<BR>&nbsp;&nbsp;&nbsp;&nbsp;&nbsp;Razmišljao je i o tome koliko je nevažna jedna smrt prema bilionima stanovnika Prstenastog sveta čija je sudbina bila da se izbliza upoznaju sa svojim suncem.
<BR>&nbsp;&nbsp;&nbsp;&nbsp;&nbsp;Pa, Hmii će se možda vratiti. Luisu sada nije preostalo ništa drugo nego da se okane mračnih misli i učini nešto kako bi stigao do lebdećeg grada. Oni su se bili uputili tamo; Hmii će očekivati da ga tamo nađe, ako neki kapric vrati kzina nazad po tuđinca koga je u toj meri izneverio. Ili bi Luis mogao da sazna nešto zaista vredno. Ili... morao je negde da preživi godinu dana ili dve koje su mu preostale. Moraću ovo jednom da prebrodim. Zašto ne sada?
<BR>&nbsp;&nbsp;&nbsp;&nbsp;&nbsp;Neko povika.
<BR>&nbsp;&nbsp;&nbsp;&nbsp;&nbsp;Crnokosa žena obukla je šorc, košulju i namestila ranac. Na boku je držala projektilsko oružje upereno u Luisa Vua. Drugom rukom mu je davala neke znake, a potom je ponovo zavikala.
<BR>&nbsp;&nbsp;&nbsp;&nbsp;&nbsp;Odmor je bio završen. Luis postade svestan da mu se vizir nalazi oko vrata. Ako pokuša da mu puca u glavu - pa, možda će mu pružiti dovoljno vremena da navuče vizir preko lica, a tada više neće biti važno da li će opaliti ili ne. Zaštitni oklop zaustaviće projektile dok bude bežao. Ono što mu je odista bilo potrebno, bio je pojas za letenje. Ili, da li je?
<BR>&nbsp;&nbsp;&nbsp;&nbsp;&nbsp;"U redu", reče Luis, nasmeši se i postrance podiže ruke. Ono što mu je odista bilo potrebno bio je saveznik. Jednu ruku lagano zavuče u ogrtač, izvuče prevodioca i pričvrsti ga neposredno ispod grla. "Ovo će govoriti za nas, čim nauči kako."
<BR>&nbsp;&nbsp;&nbsp;&nbsp;&nbsp;Ona pokaza pištoljem: Idi ispred mene.
<BR>&nbsp;&nbsp;&nbsp;&nbsp;&nbsp;Luis je išao sve do pojasa za letenje, zatim se zaustavio i podigao ga bez naglih pokreta. Začu se grmljavina. Jedan kamen odskoči na šest inča od stopala Luisa Vua. On ispusti pojas i koraknu unazad.
<BR>&nbsp;&nbsp;&nbsp;&nbsp;&nbsp;Tanj, ona ne govori! Zaključila je da on ne može da razume njen jezik. Kako će onda prevodilac išta naučiti?
<BR>&nbsp;&nbsp;&nbsp;&nbsp;&nbsp;Sa rukama podignutim u vazduh, posmatrao ju je kako jednom rukom prebira po pojasu za letenje dok drugom drži pištolj manje-više uperen u njega. Ako bude dodirnula pogrešne kontrole, on će izgubiti i pojas i tkaninu. Ali ona ispusti pojas, zagleda se na trenutak u Luisovo lice, zatim koraknu nazad i napravi pokret rukom.
<BR>&nbsp;&nbsp;&nbsp;&nbsp;&nbsp;Luis podiže pojas za letenje. Kada mu je pokazala da krene prema vozilu, on odmahnu glavom. Uputi se ka mestu gde je Hmii ostavio otprilike jedno jutro superprovodne tkanine koju je pritiskao ogroman kamen suviše težak da bi ga on mogao pomeriti.
<BR>&nbsp;&nbsp;&nbsp;&nbsp;&nbsp;Pištolj je sve vreme bio uperen u njega dok je pričvršćivao kaiševe oko stene i aktivirao pojas za letenje. On obujmi rukama stenu - zajedno sa kaiševima iz straha da ovi ne skliznu - i podiže je. Stena krenu naviše. On se pomače u stranu i odmače ruke. Gromada se lagano spusti na tle.
<BR>&nbsp;&nbsp;&nbsp;&nbsp;&nbsp;Da li je to u njenim očima video poštovanje? Da li se ono odnosilo na tehnologiju ili na njegovu snagu? On isključi pojas, podiže ga zajedno sa superprovodnom tkaninom i krenu ispred nje ka vozilu. Ona razmače dvostruka vrata. On ispusti teret i osvrnu se unaokolo.
<BR>&nbsp;&nbsp;&nbsp;&nbsp;&nbsp;Sa tri strane nalazila su se sedišta; jedna mala peć ispunjavala je središte, a na krovu je bio otvor kroz koji je prolazio dim. Gomile prtljaga bile su smeštene iza zadnjeg sedišta. Ispred ovog stajalo je još jedno, okrenuto napred.
<BR>&nbsp;&nbsp;&nbsp;&nbsp;&nbsp;On natraške iziđe. Okrenu se prema kuli, napravi jedan korak napred, pa pogleda u nju. Shvatila je. Malo se kolebala, zatim mu dade znak da nastavi.
<BR>&nbsp;&nbsp;&nbsp;&nbsp;&nbsp;Mrtvi su počinjali da zaudaraju. Pitao se hoće li ih pokopati ili spaliti. Ali ona je išla između tela, ne zaustavljajući se. Luis je bio taj koji je zastao da prstima opipa srebrnastu kosu jedne žene.
<BR>&nbsp;&nbsp;&nbsp;&nbsp;&nbsp;Imala je suviše kose, a premalu lobanju. On uzdahnu i krenu dalje.
<BR>&nbsp;&nbsp;&nbsp;&nbsp;&nbsp;Žena ga je sledila kroz osnovu donje zgrade, do spiralnog stepeništa kule, pa niz njega. Jedan mrtvi pripadnik njene vrste ležao je razmrskan u razorenom prizemlju, a pored njega se nalazio reflektorski laser. Kada se okrenuo da pogleda u ženu, u njenim očima primetio je suze.
<BR>&nbsp;&nbsp;&nbsp;&nbsp;&nbsp;On posegnu za reflektorskim laserom, a ona pripuca pored njega. Odbijeni metak pogodi ga u bedro i on se žestoko trže unutar iznenada očvrslog oklopa. Stajao je leđima oslonjen o raspukli zid dok je ona podizala oružje.
<BR>&nbsp;&nbsp;&nbsp;&nbsp;&nbsp;Pronašla je prekidač i svetlost poče da poskakuje oko njih u širokom snopu. Trenutak potom pronašla je dugme za dovođenje u žižu. Ona klimnu i spusti oružje u džep.
<BR>&nbsp;&nbsp;&nbsp;&nbsp;&nbsp;Na putu ka vozilu Luis tobože nehajno navuče vizir preko lica kao da mu smeta sunce. Možda je već dobila sve što je htela od Luisa Vua, ili je možda oskudevala u vodi ili možda nije želela njegovo društvo.
<BR>&nbsp;&nbsp;&nbsp;&nbsp;&nbsp;Nije pucala u njega. Popela se u kola i zaključala vrata. Na trenutak Luis vide sebe ostavljenog bez vode i oruđa. Ali ona mu pokaza na prozor sa desne strane gde su se nalazile upravljačke kontrole. Poče da mu objašnjava kako se vozi.
<BR>&nbsp;&nbsp;&nbsp;&nbsp;&nbsp;Luis je samo to i čekao. On stade da ponavlja reči koje mu je dovikivala kroz prozor dodajući uz njih i vlastite. "Prstenasti upravljač. Okretanje. Aktivator. Ključ. Punom brzinom napred. Punom brzinom nazad." Bila je dosta vešta u pokazivanju. Pokret šake kroz vazduh uz prst koji sledi iglu predstavljao je 'merač brzine vazduha'.
<BR>&nbsp;&nbsp;&nbsp;&nbsp;&nbsp;Trgla se kada je prevodilac počeo da joj odgovara. Dopustila je da čas jezika potraje još malo. Zatim otključa vrata, povuče se unazad na sedištu sa uperenim revolverom i reče: "Uđi. Vozi."
<BR>&nbsp;&nbsp;&nbsp;&nbsp;&nbsp;Mašina je bila bučna i jogunasta. Svaki i najmanji udar prenosila je direktno do vozačevog sedišta, sve dok Luis nije naučio kako da zaobilazi pukotine u putu, krš ili nanose peska. Žena ga je posmatrala bez reči. Zar nije bila radoznala? Tada se prisetio da je izgubila dvanaest sadruga u borbi sa vampririma. Pod datim okolnostima dosta dobro se i držala.
<BR>&nbsp;&nbsp;&nbsp;&nbsp;&nbsp;No, konačno, reče: "Ja sam Valavirgilin."
<BR>&nbsp;&nbsp;&nbsp;&nbsp;&nbsp;"Ja sam Luis Vu."
<BR>&nbsp;&nbsp;&nbsp;&nbsp;&nbsp;"Tvoja oruđa su čudna. Govornik, dizač, raznovrsna svetlost - šta još imaš?
<BR>&nbsp;&nbsp;&nbsp;&nbsp;&nbsp;"Tanja mu! Ostavio sam uređaj za gledanje."
<BR>&nbsp;&nbsp;&nbsp;&nbsp;&nbsp;Ona izvuče dogled iz džepa. "Ovo sam pronašla."
<BR>&nbsp;&nbsp;&nbsp;&nbsp;&nbsp;Možda je pronašla i ošamućivač. Luis je nije pitao. "Dobro. Stavi ga i pokazaću ti kako radi."
<BR>&nbsp;&nbsp;&nbsp;&nbsp;&nbsp;Ona se osmehnu i odmahnu glavom. Mora da se bojala da će se baciti na nju. Upita: šta si tražio u starom gradu? Gde si pronašao ove stvari?"
<BR>&nbsp;&nbsp;&nbsp;&nbsp;&nbsp;"Moje su. Doneo sam ih sa jedne daleke zvezde."
<BR>&nbsp;&nbsp;&nbsp;&nbsp;&nbsp;"Ne podsmevaj mi se, Luise Vu."
<BR>&nbsp;&nbsp;&nbsp;&nbsp;&nbsp;Luis je pogleda. "Da li su ljudi koji su izgradili gradove imali ovakve stvari?"
<BR>&nbsp;&nbsp;&nbsp;&nbsp;&nbsp;"Imali su stvari koje govore. Mogli su da podignu zgradu u vazduh; zašto ne i sebe?"
<BR>&nbsp;&nbsp;&nbsp;&nbsp;&nbsp;"Šta je sa mojim sadrugom? Da li si na Prstenastom svetu srela nekog njemu nalik?"
<BR>&nbsp;&nbsp;&nbsp;&nbsp;&nbsp;"Izgleda čudovišno", planu ona. "Nije mi se ukazala prilika da ga proučim."
<BR>&nbsp;&nbsp;&nbsp;&nbsp;&nbsp;Ne, bila je pometena. On upita: "Zašto držiš uperen pištolj u mene? Pustinja nam je zajednički neprijatelj. Treba da pomažemo jedno drugome."
<BR>&nbsp;&nbsp;&nbsp;&nbsp;&nbsp;"Nemam razloga da ti verujem. Sada se pitam nisi li lud. Samo su graditelji gradova putovali između zvezda."
<BR>&nbsp;&nbsp;&nbsp;&nbsp;&nbsp;"Grešiš."
<BR>&nbsp;&nbsp;&nbsp;&nbsp;&nbsp;Ona slegnu ramenima. "Moraš li da voziš tako sporo?"
<BR>&nbsp;&nbsp;&nbsp;&nbsp;&nbsp;"Nemam iskustva."
<BR>&nbsp;&nbsp;&nbsp;&nbsp;&nbsp;Ali Luis je polako sticao veštinu. Put je bio prav, ne suviše neravan i ništa mu nije dolazilo u susret. Povremeno bi se na putu isprečili nanosi peska. Valavirgilin mu je rekla da ne usporava zbog njih.
<BR>&nbsp;&nbsp;&nbsp;&nbsp;&nbsp;Uskoro je počeo da se kreće prilično brzo prema odredištu. Jednog trenutka on je upita: "Šta mi možeš reći o lebdećem gradu?"
<BR>&nbsp;&nbsp;&nbsp;&nbsp;&nbsp;"Nikada nisam bila tamo. Koristila su ga deca graditelja gradova. Oni više ne grade, niti vladaju, ali prema našem običaju i dalje poseduju grad. Zašto želiš da znaš te stvari?"
<BR>&nbsp;&nbsp;&nbsp;&nbsp;&nbsp;"Moram stići do lebdećeg grada. Dokle mogu da se vozim s tobom?"
<BR>&nbsp;&nbsp;&nbsp;&nbsp;&nbsp;Sada se nasmejala. "Mislim da te neće pozvati tamo. Nisi ni poznat ni moćan."
<BR>&nbsp;&nbsp;&nbsp;&nbsp;&nbsp;"Smisliću nešto."
<BR>&nbsp;&nbsp;&nbsp;&nbsp;&nbsp;"Idem do škole u Povratku Reke. Tamo moram objasniti šta se dogodilo."
<BR>&nbsp;&nbsp;&nbsp;&nbsp;&nbsp;"Šta se dogodilo? Šta ste radili tamo u pustinji?"
<BR>&nbsp;&nbsp;&nbsp;&nbsp;&nbsp;Ona mu ispriča. Nije bilo lako. Bilo je praznina u rečniku prevodioca. Zaobilazili su ih i popunjavali.
<BR>&nbsp;&nbsp;&nbsp;&nbsp;&nbsp;Mašinski narod vladao je moćnim carstvom.
<BR>&nbsp;&nbsp;&nbsp;&nbsp;&nbsp;Obično se pod carstvom podrazumeva zbir gotovo nezavisnih kraljevstava. Pojedinačna kraljevstva moraju plaćati poreze i izvršavati careva naređenja u vezi sa ratom, suzbijanjem razbojništva, održavanjem veza i ponekad sa zvaničnom religijom. U svemu drugom drže se vlastitih običaja.
<BR>&nbsp;&nbsp;&nbsp;&nbsp;&nbsp;A to je dvostruko važilo u slučaju mašinskog carstva, gde je, na primer, način života mesojeda-čuvara stada bio u nesuglasju sa stilom života naroda trave; to je bilo korisno za trgovce koji su od mesojeda kupovali stvari od obrađene kože; a sve to nije važilo za goule. U nekim oblastima mnoge vrste su sarađivale sa goulima, a sve su im dozvoljavale slobodan prolaz. Različite vrste sledile su vlastite običaje jer su tako bile naviknute.
<BR>&nbsp;&nbsp;&nbsp;&nbsp;&nbsp;Goula, demon, utvara, reč Luisa Vua. Valavirgilin ih je zvala otprilike narod noći. Skupljali su otpatke i bili su pogrebnici. Zato Valavirgilin nije pokopala svoje mrtve. Gouli su imali dar govora. Bili su u stanju da nauče kako se odaje poslednja počast u lokalnim hominidnim religijama. Predstavljali su za mašinski narod izvor obaveštenja. Predanja su govorila da su to isto radili i za Graditelje gradova kada su ovi vladali.
<BR>&nbsp;&nbsp;&nbsp;&nbsp;&nbsp;Prema Valavirgilin, mašinsko carstvo bilo je trgovačko carstvo i oporezivalo je samo vlastite trgovce. Što je više govorila, to je Luis nalazio više izuzetaka. Kraljevstva su održavala puteve koji su povezivali carstvo, ako su im žitelji bili sposobni za to, što, na primer, nije bio slučaj sa visećim narodom sa drveća. Putevi su označavali granice između oblasti koje su držale različite vrste hominida. Osvajački ratovi preko puteva bili su zabranjeni; i tako su putevi sprečavali ratove, bar ponekad, samim svojim postojanjem.
<BR>&nbsp;&nbsp;&nbsp;&nbsp;&nbsp;Carstvo je posedovalo moć da pošalje vojsku u borbu protiv razbojnika i lopova. Velika prostranstva zemlje koja je carstvo smatralo za trgovačke pokrajine težila su da postanu prave kolonije. Budući da su putevi i vozila povezivali carstvo, od kraljevstava je zahtevano da destilišu hemijska goriva i drže ih na raspolaganju. Carstvo je kupovalo rudnike (prinudnom prodajom?), vadilo vlastite kovine i ustupalo prava za proizvodnju mašina prema odredbama carstva.
<BR>&nbsp;&nbsp;&nbsp;&nbsp;&nbsp;Bilo je trgovačkih škola. Valavirgilin i njeni sadruzi bili su studenti, a sa njima je bio i jedan učitelj iz škole u Povratku Reke. Krenuli su na studijsko putovanje do jednog trgovačkog odredišta koje se nalazilo na rubu prašume gde je počinjala teritorija visećeg naroda - brahijatora, shvati Luis, koji su trgovali koštunjavim plodovima i sušenim voćem - i pastira-mesojeda koji su trgovali stvarima i rukotvorinama od kože. "Ne, oni nisu bili mali i crveni." Drugačija vrsta. Skrenuli su na sporedni put prema jednom drevnom pustinjskom gradu.
<BR>&nbsp;&nbsp;&nbsp;&nbsp;&nbsp;Nisu očekivali da naiđu na vampire. Gde bi vampiri našli vodu ovde u pustinji? Kako bi dospeli tamo? Vampiri su gotovo izumrli sem...
<BR>&nbsp;&nbsp;&nbsp;&nbsp;&nbsp;"Sem šta? Nešto sam propustio."
<BR>&nbsp;&nbsp;&nbsp;&nbsp;&nbsp;Valavirgilin pocrvene. "Neki stariji ljudi drže bezube vampire zbog - zbog rišatre. Tako se to možda dogodilo. Pripitomljeni par uspeo je nekako da pobegne ili možda neka trudna ženka.
<BR>&nbsp;&nbsp;&nbsp;&nbsp;&nbsp;"Vala, pa to je odvratno."
<BR>&nbsp;&nbsp;&nbsp;&nbsp;&nbsp;"Jeste", složi se ona hladno. "Nikada nisam čula kako neko priznaje da drži vampire. Zar tamo odakle dolaziš niko ne čini ništa što drugi smatraju sramotnim?"
<BR>&nbsp;&nbsp;&nbsp;&nbsp;&nbsp;Pun pogodak. "Jednom ću ti ispričati o strujomanima. Ne sada."
<BR>&nbsp;&nbsp;&nbsp;&nbsp;&nbsp;Posmatrala ga je preko metalne cevi svog oružja. I uprkos crne bradice duž vilice, izgledala je dovoljno ljudski... ali u uvećanom izdanju. Lice joj je bilo gotovo pravilan kvadrat. Luis je imao muke da ga odgonetne. To se moglo predvideti; ljudsko lice razvilo se kao sredstvo za slanje znakova, ali Valina evolucija razlikovala se od njegove.
<BR>&nbsp;&nbsp;&nbsp;&nbsp;&nbsp;On upita: "Šta ćeš preduzeti?"
<BR>&nbsp;&nbsp;&nbsp;&nbsp;&nbsp;"Moram prijaviti pogibije... i predati artefakta iz pustinjskog grada. Dodeljuje se nagrada, ali carstvo polaže pravo na artefakte Graditelja gradova."
<BR>&nbsp;&nbsp;&nbsp;&nbsp;&nbsp;"Ponovo ti kažem da su moji."
<BR>&nbsp;&nbsp;&nbsp;&nbsp;&nbsp;"Vozi."
<BR>&nbsp;&nbsp;&nbsp;&nbsp;&nbsp;Kroz pustinju je već mestimično promicalo zelenilo, a jedan senkoviti kvadrat zaklonio je deo sunca kada mu je Valavirgilin naložila da stane. Bilo mu je drago. Osećao se iscrpljenim od truckanja po putu i stalne neophodnosti da održava vozilo pravilno usmereno.
<BR>&nbsp;&nbsp;&nbsp;&nbsp;&nbsp;Vala reče: "Hoćeš li... večeru."
<BR>&nbsp;&nbsp;&nbsp;&nbsp;&nbsp;Već su se navikli na praznine u prevodu. "Nedostaje jedna reč."
<BR>&nbsp;&nbsp;&nbsp;&nbsp;&nbsp;"Običavate li da grejete hranu dok ne postane dobra za jelo? Luise umeš li da...?"
<BR>&nbsp;&nbsp;&nbsp;&nbsp;&nbsp;"Kuvam." Ona verovatno nije imala teflonske tiganje i mikrotalasnu pećnicu, zar ne? Ili šolje-merice, prečišćen šećer, maslac, bilo kakav začin koji bi mogao prepoznati... "Ne."
<BR>&nbsp;&nbsp;&nbsp;&nbsp;&nbsp;"Ja ću kuvati. Potpali vatru. Šta jedeš?"
<BR>&nbsp;&nbsp;&nbsp;&nbsp;&nbsp;"Meso, neke biljke, voće, jaja, ribu. Voće mogu da jedem nekuvano."
<BR>&nbsp;&nbsp;&nbsp;&nbsp;&nbsp;"Isto kao i moj narod, sem ribe. Dobro. Iziđi i čekaj."
<BR>&nbsp;&nbsp;&nbsp;&nbsp;&nbsp;Zaključala se kad je izišao, a zatim otišla u stražnji deo. Luis ispruži bolne mišiće. Sunce je postalo srebrnasto, ali još je bilo opasno ako bi u njega pogledao, iako se na pustinju spuštao mrak. Jedna široka traka Prstenastog sveta blistala je u smeru suprotnom od smera okretanja. Oko Luisa bilo je nešto smeđe šikaraste trave i jedna gomila visokog, suvog drveća. Jedno drvo bilo je belo i izgledalo je mrtvo.
<BR>&nbsp;&nbsp;&nbsp;&nbsp;&nbsp;Ona iziđe iz vozila. Baci Luisu pred noge jedan predmet. "Iseci drva i potpali vatru."
<BR>&nbsp;&nbsp;&nbsp;&nbsp;&nbsp;Luis ga podiže: jedno poduže drvo sa klinastim sečivom od neobrađenog gvožđa pričvršćenim na jednom kraju. "Ne volim da ispadam glup, ali šta je ovo?"
<BR>&nbsp;&nbsp;&nbsp;&nbsp;&nbsp;Ona reče naziv. "Udaraš oštrim krajem po deblu dok drvo ne padne. Shvataš?"
<BR>&nbsp;&nbsp;&nbsp;&nbsp;&nbsp;"Sekira." Luis se priseti raznih sekira iz muzeja na Kzinu. On pogleda u sekiru, pa u mrtvo drvo... odjednom mu je svega bilo dosta. On reče: "Smrkava se."
<BR>&nbsp;&nbsp;&nbsp;&nbsp;&nbsp;"Imaš li problema sa vidom noću? Evo." Ona mu dobavi reflektorski laser.
<BR>&nbsp;&nbsp;&nbsp;&nbsp;&nbsp;"Da li je ono mrtvo drvo dobro za to?"
<BR>&nbsp;&nbsp;&nbsp;&nbsp;&nbsp;Ona se okrenu, pokazavši mu lep profil, a sa njom se okrenu i pištolj. Luis podesi svetlost na uzak snop i veliku jačinu. Otkoči ga. Jedna jarka nit svetlosti suknu pored nje. Luis je gađao njeno oružje. Ono buknu i raspade se.
<BR>&nbsp;&nbsp;&nbsp;&nbsp;&nbsp;Stajala je otvorenih usta držeći u rukama dva dela raspadnutog oružja.
<BR>&nbsp;&nbsp;&nbsp;&nbsp;&nbsp;"Sasvim sam voljan da primam savete od prijatelja i saveznika", reče joj on. "Ali dosta mi je naređenja. Dovoljno mi je naređivao moj krznati sadrug. Budimo prijatelji."
<BR>&nbsp;&nbsp;&nbsp;&nbsp;&nbsp;Ona ispusti ono što je držala i podiže ruke.
<BR>&nbsp;&nbsp;&nbsp;&nbsp;&nbsp;"Ima još metaka i pištolja u stražnjem delu vozila. Naoružaj se." Luis se okrenu. Stao je da krivudavim snopom šara po mrtvom drvetu. Desetak trupaca goreći pade na zemlju. Luis priđe i nogom skupi trupce na gomilu oko panja. Zatim upravi laser usred gomile i zagleda se u vatru koja poče da se razbuktava.
<BR>&nbsp;&nbsp;&nbsp;&nbsp;&nbsp;Nešto ga pogodi među lopatice. Zaštitni oklop se na trenutak ukruti. U ušima mu se razleže pucanj groma.
<BR>&nbsp;&nbsp;&nbsp;&nbsp;&nbsp;Luis sačeka trenutak, ali do drugog pucnja ne dođe. On se okrenu i uputi prema vozilu pred kojim je stajala Vala. Reče joj: "Nikada, nikada, nikada više da to nisi učinila."
<BR>&nbsp;&nbsp;&nbsp;&nbsp;&nbsp;Izgledala je bleda i uplašena. "Ne, neću."
<BR>&nbsp;&nbsp;&nbsp;&nbsp;&nbsp;"Da ti pomognem da doneseš stvari za kuvanje?"
<BR>&nbsp;&nbsp;&nbsp;&nbsp;&nbsp;"Ne, mogu... Da li sam te promašila?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Pa, kako onda?"
<BR>&nbsp;&nbsp;&nbsp;&nbsp;&nbsp;"Spasla me je jedna od mojih naprava. Doneo sam je sa udaljenosti hiljadu puta veće od one što svetlost pređe u toku jednog falana i ona je moja."
<BR>&nbsp;&nbsp;&nbsp;&nbsp;&nbsp;Ona pljesnu rukama na neobičan način i okrenu se.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
