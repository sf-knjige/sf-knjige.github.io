<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. POSLEDNJA PONUDA
<P>&nbsp;&nbsp;&nbsp;&nbsp;&nbsp;Nalazio se u velikoj staklenoj boci koja je odzvanjala i u kojoj je vladala potpuna tama. Kroz providne zidove videla se napola rastavljena svemirska letelica obavijena sumrakom. Sonda se vratila na nosače na stražnjem zidu skladišta, zadržaši se na visini od osam stopa iznad tla. Luis se nalazio na mestu gde je ranije bio filter za deuterijum, smešten poput jajeta u čašici za jaje.
<BR>&nbsp;&nbsp;&nbsp;&nbsp;&nbsp;Oslonivši se na šake pridigao se i skočio napolje. Bolela ga je svaka kost. Još mu je predstojala jedna neprijatnost i onda će moći da se odmori. Sigurnost se nalazila tik s druge strane neprobojnog zida. Mogao je da vidi ploče za spavanje...
<BR>&nbsp;&nbsp;&nbsp;&nbsp;&nbsp;"Dobro." Glas Poslednjeg prozbori odnekud blizu tavanice. "Je li to ekran za očitavanje?" Nisam očekivao nešto tako glomazno. Jesi li to morao da prepoloviš?"
<BR>&nbsp;&nbsp;&nbsp;&nbsp;&nbsp;"Da." Sa visine od osam stopa bacio je na pod i delove. Srećom lutkari su bili vešti sa alatkama... "Nadam se da ovde imaš postavljene prenosne diskove."
<BR>&nbsp;&nbsp;&nbsp;&nbsp;&nbsp;"Računao sam na neprilike. Pogledaj napred s leve strane... Luise!"
<BR>&nbsp;&nbsp;&nbsp;&nbsp;&nbsp;Iza njega se razleže jecaj nezemaljskog užasa. Luis se munjevito okrenu.
<BR>&nbsp;&nbsp;&nbsp;&nbsp;&nbsp;U sondi gde se prethodnog trenutka on nalazio počivala je Harkabiparolin. U rukama je stezala kundak nekog projektilskog oružja. Kroz razmaknute usne videli su joj se zubi. Oči nisu mogle da joj se smire. Sevale su gore, dole, levo, desno i nigde nisu mogle da nađu spokoj.
<BR>&nbsp;&nbsp;&nbsp;&nbsp;&nbsp;Poslednji progovori svojim jednoličnim glasom. "Luise, ko je ovo upao na moju svemirsku letelicu? Je li opasna?"
<BR>&nbsp;&nbsp;&nbsp;&nbsp;&nbsp;"Nije, smiri se. To je samo jedna zbunjena bibliotekarka. Harkabiparolin, vrati se."
<BR>&nbsp;&nbsp;&nbsp;&nbsp;&nbsp;Njen poklič postade još prodorniji. Ona iznenada poče da cvili: "Poznato mi je ovo mesto. Viđala sam ga u sobi sa kartama! To je nebeski zvezdani brod, van ovog sveta! Luvevu, šta si ti?"
<BR>&nbsp;&nbsp;&nbsp;&nbsp;&nbsp;Luis uperi reflektorski laser u nju. "Nazad!"
<BR>&nbsp;&nbsp;&nbsp;&nbsp;&nbsp;"Ne! Uništio si ukradeno vlasništvo Biblioteke. Ali ako... ako je svet u opasnosti, želim da pomognem!"
<BR>&nbsp;&nbsp;&nbsp;&nbsp;&nbsp;"Kako da pomogneš, luda ženo? Hajde: vrati se u Biblioteku. Otkrij odakle je stizala droga besmrtnosti pre Pada gradova. To je mesto za kojim tragamo. Ako postoji bilo koji drugi način da se pokrene svet bez velikih motora, tamo ćemo pronaći kontrole."
<BR>&nbsp;&nbsp;&nbsp;&nbsp;&nbsp;Ona odmahnu glavom: "Ja ne... Otkud to znaš?"
<BR>&nbsp;&nbsp;&nbsp;&nbsp;&nbsp;"To je njihov prvobitan dom. Zaš-inženjeri Prstenastog sveta mora da su imali negde u blizini posađene određene biljke... Tanj... pretpostavljam. Samo pretpostavljam. Tanj, do đavola!" Luis se uhvati za glavu. U njoj je dobovalo kao da je reč o nekom velikom bubnju. "Ja ništa od ovoga nisam tražio. Bio sam kidnapovan!"
<BR>&nbsp;&nbsp;&nbsp;&nbsp;&nbsp;Harkabiparolin se izvi iz sonde i spusti. Njena gruba, plava odora bila je natopljena znojem. Dosta je ličila na Halroprilalar. "Mogu biti od pomoći. Mogu vam čitati."
<BR>&nbsp;&nbsp;&nbsp;&nbsp;&nbsp;"Imamo mašinu koja to radi."
<BR>&nbsp;&nbsp;&nbsp;&nbsp;&nbsp;Ona priđe bliže. Oružje je držala spušteno kao da je zaboravila na njega. "Sami smo to sebi priredili, zar ne? Moj narod je poskidao upravljačke motore sveta za naše zvezdane brodove. Mogu li pomoći da se to ispravi?"
<BR>&nbsp;&nbsp;&nbsp;&nbsp;&nbsp;Poslednji reče: "Luise, žena ne može da se vrati. Prenosni disk na prvoj sondi je transmiter. Da li je to neko oružje što drži u rukama?"
<BR>&nbsp;&nbsp;&nbsp;&nbsp;&nbsp;"Harkabiparolin, daj mi to."
<BR>&nbsp;&nbsp;&nbsp;&nbsp;&nbsp;Ona mu ga pruži. Luis nespretno uhvati projektilsko oružje. Ličilo je na proizvod mašinskog naroda.
<BR>&nbsp;&nbsp;&nbsp;&nbsp;&nbsp;Poslednji mu reče: "Odnesi ga napred u levi ugao skladišta. Tamo se nalazi transmiter."
<BR>&nbsp;&nbsp;&nbsp;&nbsp;&nbsp;"Ne vidim ga."
<BR>&nbsp;&nbsp;&nbsp;&nbsp;&nbsp;"Prefarbao sam ga. Spusti oružje u ugao i odstupi. Ženo, ostani gde si!"
<BR>&nbsp;&nbsp;&nbsp;&nbsp;&nbsp;Luis posluša. Pištolj nestade. Luisu gotovo promače hitri pokret s one strane trupa kada se oružje spusti na ispust svemirske luke. Poslednji je postavio prijemnik prenosnog diska van trupa.
<BR>&nbsp;&nbsp;&nbsp;&nbsp;&nbsp;Luis se začudi. U lutkarevoj paranoji bilo je elemenata renesansne Italije.
<BR>&nbsp;&nbsp;&nbsp;&nbsp;&nbsp;"Dobro. Sledeće... Luise! Još jedan!"
<BR>&nbsp;&nbsp;&nbsp;&nbsp;&nbsp;Jedna smeđa, tršava glava proviri iz sonde. Bio je to dečak iz sobe sa kartama, potpuno go, mokar, koji umalo nije ispao kada se protegnuo da pogleda oko sebe. Oči mu se raširiše u čudu. Upravo se nalazio u dobu kada je trebalo da se uhvati ukoštac sa magijom.
<BR>&nbsp;&nbsp;&nbsp;&nbsp;&nbsp;Luis urliknu: "Poslednji! Isključi smesta te prenosne diskove!"
<BR>&nbsp;&nbsp;&nbsp;&nbsp;&nbsp;"Isključio sam. Trebalo je to da učinim. Ko je ovo?"
<BR>&nbsp;&nbsp;&nbsp;&nbsp;&nbsp;"Jedno dete-bibliotekar. Ime mu je šestosložno i ne mogu da ga se setim."
<BR>&nbsp;&nbsp;&nbsp;&nbsp;&nbsp;"Kavaresksenjajok", uzviknu dečak, smešeći se. "Gde se nalazimo, Luvevu? Šta ćemo ovde?"
<BR>&nbsp;&nbsp;&nbsp;&nbsp;&nbsp;"Samo Finejgl to zna."
<BR>&nbsp;&nbsp;&nbsp;&nbsp;&nbsp;"Luise! Ne želim ove tuđince na svom brodu!"
<BR>&nbsp;&nbsp;&nbsp;&nbsp;&nbsp;"Ako imaš na umu da ih izbaciš u svemir, zaboravi na to. Neću ti dozvoliti."
<BR>&nbsp;&nbsp;&nbsp;&nbsp;&nbsp;"Onda moraju ostati u spremištu za teret, a i ti s njima. Mislim da ste ovo smislili ti i Hmii. Nije trebalo da poverujem nijednom od vas dvojice."
<BR>&nbsp;&nbsp;&nbsp;&nbsp;&nbsp;"Nikada to nisi ni učinio."
<BR>&nbsp;&nbsp;&nbsp;&nbsp;&nbsp;"Ponovi, molim te?"
<BR>&nbsp;&nbsp;&nbsp;&nbsp;&nbsp;"Umrećemo od gladi ovde unutra."
<BR>&nbsp;&nbsp;&nbsp;&nbsp;&nbsp;Nastupila je poduža pauza. Kavaresksenjajok gipko iskoči iz sonde. On i Harkabiparolin stadoše žustro nešto da šapuću.
<BR>&nbsp;&nbsp;&nbsp;&nbsp;&nbsp;"Možeš se vratiti u svoju odaju", iznenada reče Poslednji. "Oni neka ostanu ovde. Ostaviću otvorenu vezu između prenosnih diskova kako bi mogao da ih hraniš. Ovo još može ispasti na dobro."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Luise, biće dobro ako neki domoroci sa Prstenastog sveta prežive."
<BR>&nbsp;&nbsp;&nbsp;&nbsp;&nbsp;Ono dvoje sa Prstenastog sveta nisu bili dovoljno blizu da bi čuli Luisovog prevodioca. On reče: "Ne misliš valjda sada da odustaneš, zar ne? Ono što se nalazi na ovim trakama može nas odvesti pravo do magičnog uređaja za transmutaciju."
<BR>&nbsp;&nbsp;&nbsp;&nbsp;&nbsp;"Da, Luise. A bogatstvo sa Karata nekoliko svetova možda se upravo steklo u Hmiijevim rukama. Možemo računati da će nas udaljenost štititi dva do tri dana, ne više. Uskoro moramo poći."
<BR>&nbsp;&nbsp;&nbsp;&nbsp;&nbsp;Domoroci su gledali unaokolo dok im se Luis približavao. On reče: "Harkabiparolin, pomozi mi da ponesem mašinu za očitavanje."
<BR>&nbsp;&nbsp;&nbsp;&nbsp;&nbsp;Deset minuta kasnije kalemovi, mašina za očitavanje i istrgnut ekran nalazili su se kod Poslednjeg na upravljačkoj palubi. Harkabiparolin i Kavaresksenjajok su čekali na daljnja naređenja.
<BR>&nbsp;&nbsp;&nbsp;&nbsp;&nbsp;"Moraćete malo ovde da ostanete", reče im Luis. "Ne znam zapravo šta će se dogoditi. Poslaću vam hranu i nešto od čega ćete moći da napravite postelju. Imajte poverenja u mene." Mogao je da oseti krivicu kako mu se očitava na licu kada se žurno okretao i nestajao u uglu.
<BR>&nbsp;&nbsp;&nbsp;&nbsp;&nbsp;Trenutak kasnije našao se u svojoj odaji - sa skafanderom, ogrtačem i svim ostalim.
<BR>&nbsp;&nbsp;&nbsp;&nbsp;&nbsp;Luis se skinu i naruči par običnih pidžama. Već se osećao bolje. Bio je umoran, ali morao je da opskrbi Harkabiparolin i Kavaresksenjajoka. Kuhinja mu neće dati ćebad. On naruči četiri velika ponča sa kapuljačama i posla ih preko prenosnih diskova.
<BR>&nbsp;&nbsp;&nbsp;&nbsp;&nbsp;Zatim poče da prebira po sećanju. Šta je Halroprilalar volela da jede? Bila je svaštojed, ali više je volela svežu hranu. On izabra sledovanje za njih. Kroz zid je posmatrao njihove ozbiljne izraze lica dok su proučavali dobijenu hranu.
<BR>&nbsp;&nbsp;&nbsp;&nbsp;&nbsp;Za sebe je naručio orahe i jednu bocu poznatog burgundca. Grickajući i pijuckajući, on uključi polje za spavanje, sruči se u njega i ispruži u slobodnom padu kako bi razmišljao.
<BR>&nbsp;&nbsp;&nbsp;&nbsp;&nbsp;Zgrada Liara će platiti za njegovo razbojništvo. Da li je Harkabiparolin ostavila superprovodnu tkaninu za sobom u Biblioteci kao izvesnu naknadu za počinjenu štetu? Čak ni to nije znao.
<BR>&nbsp;&nbsp;&nbsp;&nbsp;&nbsp;Šta li je Valavirgilin sada radila? Bila je uplašena za celu svoju vrstu, za ceo svoj svet i bez ikakve mogućnosti da bilo šta izmeni, zahvaljujući Luisu Vuu. Žena i dečak u spremištu za teret mora da su bili isto tako uplašeni... ako bi Luis Vu umro u roku od nekoliko narednih časova, ni oni ga ne bi mnogo nadživeli.
<BR>&nbsp;&nbsp;&nbsp;&nbsp;&nbsp;Sve je to bilo uračunato u cenu. I njegov vlastiti život bio je u opasnosti.
<BR>&nbsp;&nbsp;&nbsp;&nbsp;&nbsp;Prvi korak: doneti reflektorski laser na Iglu. Učinjeno.
<BR>&nbsp;&nbsp;&nbsp;&nbsp;&nbsp;Drugi korak: može li se Prstenasti svet vratiti u prvobitan položaj? Tokom narednih nekoliko časova mogao bi dokazati da to nije moguće. Sve će zavisiti od magnetskih svojstava skrita.
<BR>&nbsp;&nbsp;&nbsp;&nbsp;&nbsp;Ako se Prstenasti svet ne može spasiti, treba bežati.
<BR>&nbsp;&nbsp;&nbsp;&nbsp;&nbsp;Ako se Prstenasti svet može spasiti, onda...
<BR>&nbsp;&nbsp;&nbsp;&nbsp;&nbsp;Treći korak: doneti odluku. Da li je izvodljivo da se Hmii i Luis Vu vrate u poznati svemir? Ako nije, onda...
<BR>&nbsp;&nbsp;&nbsp;&nbsp;&nbsp;Četvrti korak: pobuna.
<BR>&nbsp;&nbsp;&nbsp;&nbsp;&nbsp;Trebalo je da ostavi komad superprovodne tkanine u samoj zgradi Liara. Trebalo je da podseti Poslednjeg da isključi prenosne diskove na sondama. Nije se moglo poreći da je Luis Vu u poslednje vreme donosio vrlo nezadovoljavajuće odluke. To ga je mučilo. Sledeći njegovi poduhvati biće izuzetno važni.
<BR>&nbsp;&nbsp;&nbsp;&nbsp;&nbsp;Ali za sada će ukrasti nekoliko časova sna... da upotpuni svoje pređašnje krađe.
<BR>&nbsp;&nbsp;&nbsp;&nbsp;&nbsp;Glasovi nejasni. Luis se promeškolji i okrenu u slobodnom padu, a zatim pogleda oko sebe.
<BR>&nbsp;&nbsp;&nbsp;&nbsp;&nbsp;S druge strane prednjeg zida Harkabiparolin i Kavaresksenjajok još su vodili živ razgovor sa tavanicom. Za Luisa je to bilo potpuno nerazumljivo. Nije imao pri sebi prevodioca. Ali Graditelji gradova pokazivali su u četvrtasti hologram koji je lebdeo van trupa, zaklanjajući deo ispusta svemirske luke.
<BR>&nbsp;&nbsp;&nbsp;&nbsp;&nbsp;Kroz taj 'prozor' Luis je mogao da vidi suncem obasjano dvorište nekog zamka od sivog kamena. Grubo istesano kamenje u velikim količinama; mnoštvo pravih uglova. Jedine prozore predstavljali su vertikalni prorezi za strelce. Uz jedan od zidova uspinjala se neka vrsta bršljana. Bujan bledožuti bršljan sa grimiznim žilicama.
<BR>&nbsp;&nbsp;&nbsp;&nbsp;&nbsp;Luis napusti polje.
<BR>&nbsp;&nbsp;&nbsp;&nbsp;&nbsp;Lutkar se nalazio za pultom na upravljačkoj palubi. Danas je njegova griva podsećala na oblak fosforescentnog sjaja. On okrenu jednu glavu kada Luis stade da mu se primiče. "Luise, verujem da si se odmorio?"
<BR>&nbsp;&nbsp;&nbsp;&nbsp;&nbsp;"Da, a bilo mi je i potrebno. Kako napreduješ?"
<BR>&nbsp;&nbsp;&nbsp;&nbsp;&nbsp;"Uspeo sam da popravim mašinu za očitavanje. Iglin kompjuter ne zna dovljno dobro jezik Graditelja gradova da bi mogao čitati trake iz fizike. Nadam se da ću dopuniti rečnik kroz razgovor sa domorocima."
<BR>&nbsp;&nbsp;&nbsp;&nbsp;&nbsp;"Koliko još? Imam neka pitanja u vezi sa opštim sklopom Prstenastog sveta." Da li bi mogao pod Prstenastog sveta, svih šest stotina miliona kvadratnih milja, poslužiti za elektromagnetsko manipulisanje položajem ovog ustrojstva? Kada bih samo bio siguran u to!
<BR>&nbsp;&nbsp;&nbsp;&nbsp;&nbsp;"Mislim između deset i dvadeset časova. Svima nam je povremeno potreban odmor."
<BR>&nbsp;&nbsp;&nbsp;&nbsp;&nbsp;Suviše dugo, pomisli Luis, jer će im se ekipa za popravke uskoro naći na grbači. Rđavo. "Odakle dolazi ta slika? Sa lendera?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Možemo li Hmiiju uputiti poruku?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Zašto ne? Mora da uz sebe ima prevodioca."
<BR>&nbsp;&nbsp;&nbsp;&nbsp;&nbsp;"Napravio sam grešku; isključio sam prevodioca prinudno. On ga ne nosi."
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Luis. "Šta će on u srednjevekovnom zamku?"
<BR>&nbsp;&nbsp;&nbsp;&nbsp;&nbsp;Poslednji reče. "Prošlo je dvadeset časova od kada je Hmii stigao do Karte Kzina. Ispričao sam ti kako je izveo izviđački let, kako je dozvolio jednom kzinskom vazduhoplovu da ga napadne, kako se spustio na veliki brod i čekao dok su oni nastavljali sa napadom. Napadi su trajali nekih šest časova pre no što ih je Hmii sam prekinuo odletevši na neko drugo mesto. Voleo bih da mogu shvatiti šta se nada da će postići, Luise."
<BR>&nbsp;&nbsp;&nbsp;&nbsp;&nbsp;"Ni ja ne znam, stvarno. Nastavi."
<BR>&nbsp;&nbsp;&nbsp;&nbsp;&nbsp;"Vazduhoplov ga je sledio izvesno vreme, a zatim se vratio. Hmii je nastavio da istražuje. Naišao je na pojas divljine sa malim, kamenim zamkom, opasanim zidinama, na najvišem vrhu. Spustio se u dvorište. Bio je napadnut, razume se, ali branioci su imali samo mačeve, lukove i tome slično. Kada su se okupili oko lendera, gađao ih je iz topa za ošamućivanje. Zatim je..."
<BR>&nbsp;&nbsp;&nbsp;&nbsp;&nbsp;"Stani."
<BR>&nbsp;&nbsp;&nbsp;&nbsp;&nbsp;Jedan kzin izjuri ispod lučnog prolaza, pa pohita preko sivih kamenih ploča, približavajući se hologramskom prozoru; trčao je četvoronoške, očigledno bežeći od nečeg. To mora da je bio Hmii; nosio je zaštitni oklop. Iz oka mu je virila strela, jedna dugačka, drvena strela sa papirnatim lišćem umesto pera.
<BR>&nbsp;&nbsp;&nbsp;&nbsp;&nbsp;Iza njega su trčali drugi kzini mašući mačevima i buzdovanima. Strele su dolazile iz proreza-prozora, i odbijale se o njegovo zaštitno odelo. U času kada je Hmii stigao do vazdušne komore na lenderu, jedna nit svetlosti suknu sa jednog od prozora. Laserski snop obavio je plamenom nekoliko kamenih ploča, a zatim se usredsredio na lender. Hmii je nestao. Snop je i dalje sukljao... a onda zgasnu kada se prorez-prozor raspuče u crvenom i belom plamenu.
<BR>&nbsp;&nbsp;&nbsp;&nbsp;&nbsp;"Nebrižljiv je", promrmlja Poslednji. "Prepustiti neprijatelji takvo oružje." Drugim ustima prebirao je po kontrolama. Uključio je jednu unutrašnju kameru. Luis je promatrao Hmiija kako zatvara vazdušnu komoru, a zatim se tetura prema autodoku, upinjući se da skine zaštitni oklop i razbacujući usput njegove delove. Jedna kzinova noga ispod oklopa bila je u dubokim ranama. On podiže poklopac autodoka i sruči se unutra.
<BR>&nbsp;&nbsp;&nbsp;&nbsp;&nbsp;Tanj! Nije uključio monitore! Poslednji, moramo mu pomoći."
<BR>&nbsp;&nbsp;&nbsp;&nbsp;&nbsp;"Kako, Luise? Ako pokušaš da stigneš do njega pomoću prenosnih diskova bićeš zagrejan do temperature potrebne za fuziju. Između tvoje brzine i brzine lendera..."
<BR>&nbsp;&nbsp;&nbsp;&nbsp;&nbsp;"Tako je." Veliki okean nalazio se trideset pet stepeni oko zavoja Prstenastog sveta. Razlika kinetičke energije bila je dovoljna ra razori čitav jedan grad. Nije bilo načina da mu se pomogne.
<BR>&nbsp;&nbsp;&nbsp;&nbsp;&nbsp;Hmii je ležao krvareći.
<BR>&nbsp;&nbsp;&nbsp;&nbsp;&nbsp;Iznenada on vrisnu. Napola se okrenu. Njegovi debeli prsti stadoše da dodiruju tastaturu autodoka. Kada je završio, bacio se na leđa, ispružio ruku i zatvorio poklopac.
<BR>&nbsp;&nbsp;&nbsp;&nbsp;&nbsp;"Dosta dobro", reče Luis. Strela je ušla u očnu duplju pri oštrom uglu. Možda nije uništila moždano tkivo... a možda i jeste. "Bio je nepažljiv, slažem se. U redu, nastavi."
<BR>&nbsp;&nbsp;&nbsp;&nbsp;&nbsp;"Hmii je upotrebio top za ošamućivanje kako bi ozračio ceo zamak. Zatim je proveo tri časa gomilajući kzine bez svesti na platforme za podizanje tereta i izbacujući ih napolje. Zaboravio je na kapije. Zatim je otišao u zamak. Devet časova ga nisam video. Zašto se ceriš?"
<BR>&nbsp;&nbsp;&nbsp;&nbsp;&nbsp;"Nije izneo nijednu ženku, zar ne?"
<BR>&nbsp;&nbsp;&nbsp;&nbsp;&nbsp;"Ne. Mislim da shvatam."
<BR>&nbsp;&nbsp;&nbsp;&nbsp;&nbsp;"Imao je tanj sreće što je uspeo dovljno brzo da navuče zaštitni oklop. Ranu na nozi je zadobio pre no što je završio oblačenje."
<BR>&nbsp;&nbsp;&nbsp;&nbsp;&nbsp;"Izgleda da Hmii ne predstavlja pretnju po mene."
<BR>&nbsp;&nbsp;&nbsp;&nbsp;&nbsp;Biće u 'doku dvadeset do četrdeset časova, proceni Luis. Sada je Luis Vu morao sam da donosi odluke. "Ima nešto o čemu bismo morali sa njim da porazgovaramo, ali bojim se da je to neizvodljivo. Poslednji, molim te snimi predstojeći razgovor. Šalji ga lenderu na beskonačnoj traci. Želim da ga Hmii čuje čim se probudi."
<BR>&nbsp;&nbsp;&nbsp;&nbsp;&nbsp;Lutkar je nešto dohvatio iza sebe; činilo se da ustima prebira po kontrolnoj tabli. "Izvršeno. O čemu to treba da razgovaramo?"
<BR>&nbsp;&nbsp;&nbsp;&nbsp;&nbsp;"Hmii i ja nikako nismo mogli poverovati da ćeš nas vratiti u poznati svemir. Čak ni da to možeš učiniti."
<BR>&nbsp;&nbsp;&nbsp;&nbsp;&nbsp;Lutkar se upilji u njega iz dva pravca. Pljosnate glave se razmakoše najviše što su mogle, pružajući mu maksimalno binakularno dejstvo kako bi što bolje mogao da prouči svog nepouzdanog saveznika i mogućeg neprijatelja. On upita: "Zašto to ne bih učinio, Luise?"
<BR>&nbsp;&nbsp;&nbsp;&nbsp;&nbsp;"Prvo, suviše znamo. Drugo, ti nemaš razloga da se vraćaš na bilo koji svet u poznatom svemiru. Sa magičnim transmuterom ili bez njega, mesto na kome želiš da se nađeš jeste Flota svetova."
<BR>&nbsp;&nbsp;&nbsp;&nbsp;&nbsp;Mišići na lutkarevom zadnjem delu nemirno su se grčili. (To je bila noga koja je lutkarima služila za borbu: okrenuti neprijatelju leđa, nanišaniti široko razmaknutim očima, klik!) On reče: "Zar bi to bilo, tako loše?"
<BR>&nbsp;&nbsp;&nbsp;&nbsp;&nbsp;"Bolje nego da ostanemo ovde", priznade Luis. "Šta si imao na umu?"
<BR>&nbsp;&nbsp;&nbsp;&nbsp;&nbsp;"Možemo vam život učiniti veoma udobnim. Znaš da posedujemo drogu za dugovečnost kzina. Možemo se snabdeti i osnažujućim začinom. Na Igli ima mesta i za ženke hominida i za ženke kzina. Pa na brodu već imamo jednu ženku Graditelja gradova. Putovali biste u stazisu, tako da prostor nije problem. Ti i tvoja pratnja možete se smestiti na jednom od poljoprivrednih svetova Flote. Praktično, vi biste ga posedovali."
<BR>&nbsp;&nbsp;&nbsp;&nbsp;&nbsp;"Šta ako nam dosadi seljački život?"
<BR>&nbsp;&nbsp;&nbsp;&nbsp;&nbsp;"Gluposti. Imali biste pristup u biblioteke matičnog sveta. Pristup k znanju kome se čovečanstvo čudilo od kada smo se prvi put otkrili! Flota se kreće kroz svemir gotovo brzinom svetlosti, kako bi konačno stigla do Magelanovih oblaka. Sa nama ćeš izbeći eksploziju galaktičkog jezgra. Verovatno ćeš nam biti potreban za istraživanja... zanimljivih oblasti koje nas čekaju na putu."
<BR>&nbsp;&nbsp;&nbsp;&nbsp;&nbsp;"Misliš opasnih."
<BR>&nbsp;&nbsp;&nbsp;&nbsp;&nbsp;"Šta drugo bih mogao da mislim?"
<BR>&nbsp;&nbsp;&nbsp;&nbsp;&nbsp;Luis se našao u većem iskušenju nego što je očekivao. Kako bi Hmii primio jednu takvu ponudu? Odložena osveta? Prilika da uništi matični svet lutkara u nekoj neodređenoj budućnosti? Ili jednostavno kukavičluk?
<BR>&nbsp;&nbsp;&nbsp;&nbsp;&nbsp;On upita: "Da li ova ponuda zavisi od toga da li ćemo pronaći čarobni transmuter?"
<BR>&nbsp;&nbsp;&nbsp;&nbsp;&nbsp;"Ne. Tvoje umeće nam je potrebno bez obzira na to. Međutim... bilo kakvo obećanje koje sada dam biće mnogo lakše ostvariti pod vladavinom Eksperimentalista. Konzervativci bi mogli da ne uvide tvoju vrednost, a da ne govorimo o Hmiiju."
<BR>&nbsp;&nbsp;&nbsp;&nbsp;&nbsp;To je bilo lepo rečeno, prizna Luis. "Kad već govorimo o Hmiiju ..."
<BR>&nbsp;&nbsp;&nbsp;&nbsp;&nbsp;"Kzin je dezertirao, ali moja ponuda važi i za njega. Pronašao je ženke kzina koje može da spase. Možda ga ti možeš ubediti."
<BR>&nbsp;&nbsp;&nbsp;&nbsp;&nbsp;"Sumnjam."
<BR>&nbsp;&nbsp;&nbsp;&nbsp;&nbsp;"Konačno, možete ponovo videti i svoje svetove. Za hiljadu godina poznati svemir možda će zaboraviti lutkare. Za vas će proteći svega nekoliko desetina godina ako se pridružite Floti svetova koja putuje gotovo brzinom svetlosti."
<BR>&nbsp;&nbsp;&nbsp;&nbsp;&nbsp;"Potrebno mi je vreme da o tome razmislim. Ispričaću to Hmiiju kada budem u prilici." Luis pogleda pored njega. Graditelji gradova su ga posmatrali. Šteta što nije mogao s njima da se posavetuje, jer odlučivao je i o njihovoj sudbini.
<BR>&nbsp;&nbsp;&nbsp;&nbsp;&nbsp;Ali on je već odlučio. "Sledeće što bih voleo da uradim", reče on, "jeste da stignemo do Velikog okeana. Možemo proći kroz planinu Božju pesnicu i ići dovoljno sporo..."
<BR>&nbsp;&nbsp;&nbsp;&nbsp;&nbsp;"Uopšte nemam nameru da pomeram Iglu. Možda postoje i neke druge pretnje pored meteorske odbrane, a i ona mi je već dovoljna!"
<BR>&nbsp;&nbsp;&nbsp;&nbsp;&nbsp;"Siguran sam da mogu da te nagnam da se predomisliš. Sećaš li se da smo pronašli opremu za podizanje Basardovih sabirnih mlaznika na obodni zid? Osmotri malo bolje tu opremu sada."
<BR>&nbsp;&nbsp;&nbsp;&nbsp;&nbsp;Lutkar je jedan trenutak ostao sleđen. Zatim se okrenuo i nestao s vidika iza neprovidnog zida svojih odaja.
<BR>&nbsp;&nbsp;&nbsp;&nbsp;&nbsp;To bi trebalo da ga dovoljno dugo zaposli.
<BR>
<BR>&nbsp;&nbsp;&nbsp;&nbsp;&nbsp;Dobivši malo slobodnog vremena Luis Vu krenu prema gomili odložene odeće i opreme. Iz ogrtača izvadi reflektorski laser. Četvrti korak: akcija. Šteta što se njegov autodok nalazio u lenderu, sto miliona milja van domašaja. Možda će mu uskoro biti potreban.
<BR>&nbsp;&nbsp;&nbsp;&nbsp;&nbsp;Na spoljnoj strani trupa Igle sigurno se nalazio štitnik od baklji. Svaki brod ga je imao, bar na prozorima. Pod dejstvom prejake svetlosti, štitnik protiv baklji postajao bi ogledalo i možda spasao vid pilota.
<BR>&nbsp;&nbsp;&nbsp;&nbsp;&nbsp;Zaustavljao je solarne baklje i zaustavljao je lasere. Ako je Poslednji postavio neprovidne zidove između sebe i svoje zarobljene posade, sigurno je štitnikom obložio i celu upravljačku palubu.
<BR>&nbsp;&nbsp;&nbsp;&nbsp;&nbsp;Ali šta je sa podom?
<BR>&nbsp;&nbsp;&nbsp;&nbsp;&nbsp;Luis kleknu. Hiperpogonski motor protezao se celom dužinom broda; imao je bronzanu boju sa nešto bakra i trup od metala. Lutkarska mašinerija, s svim onim zaobljenim uglovima, već je sama po sebi izgledala napola istopljena. Luis uperi reflektorski laser pod uglom u njega i opali kroz providni pod.
<BR>&nbsp;&nbsp;&nbsp;&nbsp;&nbsp;Svetlost se odbi od površine. Suknu metalna para. Poteče tečni metal. Luis pusti snop da prodre duboko, zatim stade njime da kruži, paleći ili topeći sve što mu je izgledalo zanimljivo. Šteta što nikada nije proučio inženjering hiperpogonskog sistema.
<BR>&nbsp;&nbsp;&nbsp;&nbsp;&nbsp;Laser mu se ugreja u šaci. Držao ga je uključenog već nekoliko minuta. On pomeri snop ka jednom od šest postolja na kojima je počivao motor u vakuumskoj odaji. Nije se istopilo; omekšalo je i sleglo se. On napade drugi. Velika masa motora ulegnu se i iskrivi.
<BR>&nbsp;&nbsp;&nbsp;&nbsp;&nbsp;Uski snop zatreperi, poput blica i ugasi se. Baterija se istrošila. Luis odbaci reflektorski laser od sebe, setivši se da lutkar može učiniti da mu ovaj eksplodira u šaci.
<BR>&nbsp;&nbsp;&nbsp;&nbsp;&nbsp;Zatim ode do prednjeg zida svog kaveza. Lutkar nije bio na vidiku, ali Luis uskoro začu agonijski zvuk orgulja na paru.
<BR>&nbsp;&nbsp;&nbsp;&nbsp;&nbsp;Lutkar je dokaskao oko neprovidnog zelenog odeljka i stao pred njega. Mišići su mu se grčili ispod kože.
<BR>&nbsp;&nbsp;&nbsp;&nbsp;&nbsp;"Dođi", reče Luis Vu, "hajde da razmišljamo zajedno."
<BR>&nbsp;&nbsp;&nbsp;&nbsp;&nbsp;Bez žurbe lutkar zavuče obe glave između prednjih nogu te noge smota ispod sebe.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
