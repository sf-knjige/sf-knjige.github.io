<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. LEBDEĆI GRAD
<P>&nbsp;&nbsp;&nbsp;&nbsp;&nbsp;Na nešto više od hiljadu stopa visine znatno izrazitije se osećao miris svežeg vazduha, a oko Luisa se stvorio lebdeći grad. Stao je da kruži oko tupog vrha jedne izokrenute kule: četiri nivoa zatamnjenih prozora, a ispod njih garaža. Velika vrata garaže bila su zatvorena i zaključana. Luis je kružio, tražeći neki razbijeni prozor. Nije našao nijedan.
<BR>&nbsp;&nbsp;&nbsp;&nbsp;&nbsp;Ovi prozori mora da su stari već hiljadu i sto godina. Verovatno ne bi uspeo da ih razbije kada bi to i pokušao. U svakom slučaju nije želeo da uđe u grad kao provalnik.
<BR>&nbsp;&nbsp;&nbsp;&nbsp;&nbsp;Umesto toga, stao je da se diže duž cevi odvodnog kanala, nadajući se da će na taj način proći nezapažen. Oko njega su se sada nalazile rampe, ali nigde nije bilo uličnih svetiljki. Odvezao se do pločnika i spustio na njega. Sada se osećao manje upadljivim.
<BR>&nbsp;&nbsp;&nbsp;&nbsp;&nbsp;Nikoga nije bilo unaokolo. Široka trava izlivenog kamena nestajala je vijugajući između zgrada, s leve i desne strane, nagore i nadole, a iz nje su se na nepravilnim razmacima izdvajali ogranci. Iako je ispod zjapilo hiljadu stopa praznog prostora nije bilo nikakve zaštitne ograde. Halroprilalarin narod mora da je bliži svojoj ptičjoj prošlosti od ljudi sa Zemlje. Luis teturavo krenu prema svetlosti držeći se nervozno sredine pločnika.
<BR>&nbsp;&nbsp;&nbsp;&nbsp;&nbsp;Gde su žitelji? Grad je imao izgled ostrva, pomisli Luis. Bilo je mnoštvo stambenih zgrada, kao i rampi između stambenih oblasti, ali gde su bila trgovačka središta, zgrade za razonodu, barovi, pošte, parkovi, kafei? Nije bilo reklama, a sve se nalazilo iza zidova.
<BR>&nbsp;&nbsp;&nbsp;&nbsp;&nbsp;Mogao je ili da pronađe nekoga kome bi se predstavio ili je mogao da se krije. Šta je sa onom staklenom pločom sa tamnim prozorima? Ako bi ušao odozgo mogao bi da se uveri da je napuštena. Neko je dolazio niz pločnik prema njemu.
<BR>&nbsp;&nbsp;&nbsp;&nbsp;&nbsp;Luis pozva: "Možete li me razumeti?" i ču svoje reči prevedene na jezik mašinskog naroda.
<BR>&nbsp;&nbsp;&nbsp;&nbsp;&nbsp;Stranac odvrati na istom jeziku. "Ne bi trebalo da hodiš gradom, po tami. Mogao bi pasti." Sada je bio bliže. Imao je ogromne oči; nije pripadao vrsti Graditelja gradova. Nosio je neku tanku stvar dugačku kao što je i sam bio. Pošto mu je svetlost dolazila s leđa, Luis nije mogao da razazna ništa više na njemu. "Pokaži ruku", reče on.
<BR>&nbsp;&nbsp;&nbsp;&nbsp;&nbsp;Luis ogoli levu ruku. Razume se, na njoj nije bilo ništa ispisano. On reče ono što je imao na umu da kaže od samog početka. "Umem da popravim vaše kondenzatore za vodu."
<BR>&nbsp;&nbsp;&nbsp;&nbsp;&nbsp;Ona stvar krenu ka njemu.
<BR>&nbsp;&nbsp;&nbsp;&nbsp;&nbsp;Glatko bi mu odsekla glavu da se Luis nije bacio unazad. Otkotrljao se i već je bio čučnuo; izvežbani refleksi su ga odlično služili, ali je ipak za dlaku prekasno podigao ruke da spreči udarac. Ona stvar mu se sručila na lobanju. Pred očima ugleda svice, a potom ih nestade.
<BR>&nbsp;&nbsp;&nbsp;&nbsp;&nbsp;Bio je u slobodnom padu. Vetar je hučao oko njega. Čak je i čoveku gotovo bez svesti veza bila očigledna. Luis se panično otimao u mraku. Izbačen u svemiskoj letelici? Gde se nalazim? Gde su tragovi meteora? Moj skafander? Alarmni prekidač?
<BR>&nbsp;&nbsp;&nbsp;&nbsp;&nbsp;Prekidač... on se napola priseti. Ruke mu krenuše ka grudima, pronađoše kontrole pojasa za letenje i okrenuše do kraja dugme za podizanje.
<BR>&nbsp;&nbsp;&nbsp;&nbsp;&nbsp;Pojas ga silovito trže, okrenu ga za sto osamdeset stepeni sa stopalima naniže. Luis pokuša da rastera maglu u glavi, a zatim pogleda naviše. Kroz pukotinu u mraku ugleda sunčevu koronu kako sija oko jednog senkovitog kvadrata; video je kako se teška tama spušta da ga razbije. On pritisne jedno dugme kako bi zaustavio svoje uzdizanje.
<BR>&nbsp;&nbsp;&nbsp;&nbsp;&nbsp;Spasen.
<BR>&nbsp;&nbsp;&nbsp;&nbsp;&nbsp;Stomak mu se preokretao, glava ga je bolela. Bilo mu je potrebno vreme za razmišljanje. Prilaz mu je očigledno bio pogrešan. Ali ako ga je stražar bacio sa pločnika... Luis opipa džepove; sve je bilo na mestu. Zašto ga stražar prvo nije opljačkao?
<BR>&nbsp;&nbsp;&nbsp;&nbsp;&nbsp;Luis se napola priseti odgovora: bacio se, promašio stražara, otkotrljao i počeo da pada. To je na celu stvar bacalo drugačiju svetlost. Možda bi najbolje bilo da je pričekao. Sada je za to bilo suviše kasno.
<BR>&nbsp;&nbsp;&nbsp;&nbsp;&nbsp;Probajmo onda da priđemo na drugačiji način.
<BR>&nbsp;&nbsp;&nbsp;&nbsp;&nbsp;Plovio je ispod grada, prema njegovoj ivici. Ne suviše daleko. Duž perimetra bilo je mnogo svetala. Ali blizu središta nalazila se jedna neosvetljena dvostruka kupa. Niži vrh bio je zaravnjen: sletalište za leteća kola sa ispustom od izlivenog kamena. Luis ulete u otvor.
<BR>&nbsp;&nbsp;&nbsp;&nbsp;&nbsp;Povećao je jačinu dogleda. Zabrinulo ga je što to nije ranije učinio. Zar ga je udarac u glavu pretvorio u glupaka?
<BR>&nbsp;&nbsp;&nbsp;&nbsp;&nbsp;Prilin narod. Graditelji gradova, imalu su leteća kola, priseti se on. Ovde nije bilo kola. On pronađe zarđale metalne šine duž poda, jednu tvrdu stolicu bez doručja na udaljenom kraju prostorije i nenatkrivene tribine: tri reda uzdignutih klupa sa obe strane traga. Drvo je bilo vremešno, metal zarđao.
<BR>&nbsp;&nbsp;&nbsp;&nbsp;&nbsp;Morao je da ispita stolicu pre no što je shvatio. Bila je tako napravljena da se kreće po šinama i na njihovom kraju nagne unapred. Luis je pronašao odaju za izvršavanje smrtne kazne, sa mestima za publiku.
<BR>&nbsp;&nbsp;&nbsp;&nbsp;&nbsp;Da li će gore pronaći sudnice? I zatvor? Luis je upravo odlučio da sreću potraži na drugom mestu kada jedan ozbiljan glas prozbori iz tame, jezikom koji nije čuo dvadeset tri godine. "Uljezu, pokaži ruku. Samo polako."
<BR>&nbsp;&nbsp;&nbsp;&nbsp;&nbsp;Luis ponovo reče: "Umem da popravim vaše kondenzatore za vodu", i začu prevodioca kako govori Halroprilalarinim jezikom. Taj jezik mora da je već bio uskladišten u prevodiocu.
<BR>&nbsp;&nbsp;&nbsp;&nbsp;&nbsp;Sabesednik je stajao na vratima pri vrhu stepeništa. Bio je Luisove visine i oči su mu sijale. Imao je oružje slično Valavirgilinom. "Ruka ti je prazna. Kako si ušao? Mora da si doleteo."
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Upečatljivo. Je li to oružje?"
<BR>&nbsp;&nbsp;&nbsp;&nbsp;&nbsp;Mora da si mislio na reflektorski laser. "Da. Dobro vidiš u mraku. Šta si ti?"
<BR>&nbsp;&nbsp;&nbsp;&nbsp;&nbsp;"Ja sam Mar Korsil, ženka noćnih lovaca. Spusti oružje."
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;"Nisam rada da te ubijem. Tvoja tvrdnja možda je istinita..."
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Nisam rada ni da probudim svoga gospodara, a neću ni dozvoliti da prođeš kroz ova vrata. Spusti oružje."
<BR>&nbsp;&nbsp;&nbsp;&nbsp;&nbsp;"Ne. Noćas sam već jednom bio napadnut. Možeš li zaključati vrata tako da nijedno od nas ne može da ih otvori?"
<BR>&nbsp;&nbsp;&nbsp;&nbsp;&nbsp;Mar Korsil gurnu nešto kroz vrata; zazvecaklo je kada je udarilo. Ona zatvori vrata za sobom. "Poleti da vidim kako to radiš", reče ona. Glas joj je bio hrapavi bas.
<BR>&nbsp;&nbsp;&nbsp;&nbsp;&nbsp;Luis se podiže nekoliko stopa, zatim se spusti.
<BR>&nbsp;&nbsp;&nbsp;&nbsp;&nbsp;"Upečatljivo." Mar Korsil siđe stepenicama sa uperenim oružjem. "Imamo vremena za razgovor. Ujutro će nas pronaći. Šta nudiš i šta želiš?"
<BR>&nbsp;&nbsp;&nbsp;&nbsp;&nbsp;"Da li sam bio u pravu kada sam rekao da vam ne rade kondenzatori za vodu? Da li su se zaustavili za vreme Pada gradova?"
<BR>&nbsp;&nbsp;&nbsp;&nbsp;&nbsp;"Koliko ja znam nisu nikada ni radili. Ko si ti?"
<BR>&nbsp;&nbsp;&nbsp;&nbsp;&nbsp;"Ja sam Luis Vu. Muškarac. Nazovi moju vrstu zvezdanim narodom. Dolazim izvan ovog sveta, sa zvezde koja je suviše tamna da bi se videla. Imam nešto čime bih mogao da popravim bar neke kondenzatore za vodu u gradu, a na skrovitom mestu držim toga još. Može se desiti da vam podarim i osvetljenje."
<BR>&nbsp;&nbsp;&nbsp;&nbsp;&nbsp;Mar Korsil ga je proučavala plavim očima velikim kao dogled. Imala je neverovatne kandže na prstima i isturene zube nalik na sečiva sekire. Šta je ona bila, glodar-lovac, mesojed? Ona reče: "Ako možeš da nam popraviš mašine, to je dobro. Što se tiče popravke mašina po drugim zgradama, o tome će odlučiti moj gospodar. Šta želiš?"
<BR>&nbsp;&nbsp;&nbsp;&nbsp;&nbsp;"Mnogo znanja. Pristup svemu što grad poseduje, a u vezi je sa uskladištenim znanjem, kartama, istorijom, pričama..."
<BR>&nbsp;&nbsp;&nbsp;&nbsp;&nbsp;"Ne možeš očekivati od nas da te pošaljemo u Biblioteku. Ako je ono što tvrdiš tačno, suviše si vredan. Naša zgrada nije imućna, ali možemo kupiti znanje od Biblioteke, ako imaš neka određena pitanja."
<BR>&nbsp;&nbsp;&nbsp;&nbsp;&nbsp;Postajalo je jasno: Lebdeći grad nije bio ništa više grad nego što je Periklova Grčka bila nacija. Zgrade su bile međusobno nezavisne, a on se nalazio u pogrešnoj zgradi. "Koja zgrada je Biblioteka?" upita on.
<BR>&nbsp;&nbsp;&nbsp;&nbsp;&nbsp;"Na perimetru levo u smeru okretanja, jedna kupa pričvršćena vrhom nadole... Zašto pitaš?"
<BR>&nbsp;&nbsp;&nbsp;&nbsp;&nbsp;Luis dodirnu grudi, uzdiže se i krenu u noć.
<BR>&nbsp;&nbsp;&nbsp;&nbsp;&nbsp;Mar Korsil opali. Luis se opruži na tlu. Plamenovi su mu poigravali na grudnom košu. On zavika i jednim trzajem baci oklop, a potom se otkotrlja. Kontrole pojasa za letenje su gorele, dimnim žutim plamenom sa plavo-belim odblescima.
<BR>&nbsp;&nbsp;&nbsp;&nbsp;&nbsp;Reflektorski laser nađe mu se u ruci uperen u Mar Korsil. Noćni lovac izgleda da ga nije primetila. "Ne teraj me da to ponovim", reče ona. "Jesi li ranjen?"
<BR>&nbsp;&nbsp;&nbsp;&nbsp;&nbsp;Ove reči spasle su joj život; ali Luis je morao nešto da ubije. "Odbaci oružje ili ću te prepoloviti", reče on. "Ovako." On pređe laserskim snopom preko stolice za pogubljenje; ova se zapali i raspade.
<BR>&nbsp;&nbsp;&nbsp;&nbsp;&nbsp;Mar Korsil se ne pomeri.
<BR>&nbsp;&nbsp;&nbsp;&nbsp;&nbsp;"Samo želim da napustim vašu zgradu", reče Luis. "Nasukala si me. Moraću da uđem u vašu zgradu, ali otići ću prvom rampom koju pronađem. Odbaci oružje ili umri."
<BR>&nbsp;&nbsp;&nbsp;&nbsp;&nbsp;Sa stepeništa se začu glas neke žene. "Baci pištolj Mar Korsil."
<BR>&nbsp;&nbsp;&nbsp;&nbsp;&nbsp;Noćni lovac posluša.
<BR>&nbsp;&nbsp;&nbsp;&nbsp;&nbsp;Žena siđe niz stepenice. Bila je viša od Luisa i vitkija. Imala je mali nos i nevidljivo tanke usne. Teme joj je bilo ćelavo, ali joj se gusta bela kosa slivala niz potiljak iza ušiju pa niz leđa. Luis pretpostavi da je bela kosa bila znak starosti. Nije pokazivala da ga se plaši. On upita: "Da li ti vladaš ovde?"
<BR>&nbsp;&nbsp;&nbsp;&nbsp;&nbsp;"Ja i moj zakoniti parnjak. Ja sam Laliskarerilar. Da li ti sebe nazivaš Luvevu?"
<BR>&nbsp;&nbsp;&nbsp;&nbsp;&nbsp;"Otprilike."
<BR>&nbsp;&nbsp;&nbsp;&nbsp;&nbsp;Ona se osmehnu. "Tamo je špijunka. Mar Korsil je poslala znake iz garaže: neobičan čin. Došla sam da vidim i čujem. Žao mi je zbog tvoje naprave za letenje. U celom gradu nije ostala nijedna."
<BR>&nbsp;&nbsp;&nbsp;&nbsp;&nbsp;"Ako vam popravim kondenzator za vodu, hoćete li me osloboditi? Potreban mi je i jedan savet."
<BR>&nbsp;&nbsp;&nbsp;&nbsp;&nbsp;"Razmisli malo o svom položaju kada postavljaš uslove. Možeš li se suprotstaviti mojim stražarima koji napolju čekaju?"
<BR>&nbsp;&nbsp;&nbsp;&nbsp;&nbsp;Luis je gotovo već odlučio da se probije ubijajući sve oko sebe, ali je ipak pokušao još jednom. Izgledalo je da je pod od običnog izlivenog kamena. On lagano napravi krug laserskim snopom i komad kamena prečnika jednog jarda pade u noć. Sa lica Laliskarerilar nestade osmeha. "Možda i možeš. Biće kako kažeš. Mar Korsil, pođi sa nama. Zaustavi svakog ko pokuša da se umeša. Ostavi pištolj tamo gde leži."
<BR>&nbsp;&nbsp;&nbsp;&nbsp;&nbsp;Peli su se zavojitim pokretnim stepeništem koje više nije radilo. Luis izbroja četrnaeest okretaja, četrnaest spratova. Pitao se da nije možda loše procenio Laliskarerilarinu starost. Pripadnica Graditelja gradova pela se živahno i čak je imala daha za razgovor. Ali šake i lice bili su izborani kao da je iza njih već veliki broj godina.
<BR>&nbsp;&nbsp;&nbsp;&nbsp;&nbsp;Uznemirujući prizor. Luis nije bio naviknut na to. Razum mu je govorio šta je u pitanju: znak starosti i znak porekla od Pak zaštitnika.
<BR>&nbsp;&nbsp;&nbsp;&nbsp;&nbsp;Peli su se vođeni svetlošću iz Luisovog reflektorskog lasera. Na vratima su se pojavljivali ljudi; Mar Korsil ih je upozoravala da se ne približavaju. Uglavnom su to bili Graditelji gradova, ali bilo je i drugih vrsta.
<BR>&nbsp;&nbsp;&nbsp;&nbsp;&nbsp;Te sluge bile su kod porodice Liar mnogo pokolenja, objasni Laliskarerilar. Porodica Mar - noćni čuvari bili su policajci kod Liara sudije. Kuvari mašinskog naroda služili su im gotovo isto tako dugo. Sluge i gospodari Graditelja gradova smatrali su sebe kao jednu porodicu, povezanu povremenim upražnjvanjem rišatre i starom odanošću. Sve u svemu, zgrada Liara imala je hiljadu ljudi, od kojih su polovina bili međusobno rođački povezani Graditelji gradova.
<BR>&nbsp;&nbsp;&nbsp;&nbsp;&nbsp;Luis se na pola puta zaustavi da pogleda kroz prozor. Prozor u stepenišnom oknu koje prolazi kroz središte zgrade? Bio je to hologram, pogled duž jednog od obodnih zidova, koji je prikazivao jedan poveći deo predela Prstenastog sveta. Jedno od poslednjih bogatstava Liara, rekla mu je Laliskarerilar sa ponosom i žaljenjem. Ostala su rasprodata pre mnogo stotina falana da bi se platile takse za vodu.
<BR>&nbsp;&nbsp;&nbsp;&nbsp;&nbsp;Luis shvati da i sam govori. Bio je oprezan, ljut i umoran, ali bilo je nečeg u staroj pripadnici Graditelja gradova što ga je podstaklo. Znala je za planete. Toliko je ličila na Halroprilalar da je Luis počeo da priča o njoj: o drevnoj, besmrtnoj brodskoj kurvi koja je živela kao poluluda boginja dok Luis Vu i njegova šarolika družina nisu stigli; o tome kako im je pomogla, kako je sa njima napustila svoju uništenu civilizaciju, kako je umrla.
<BR>&nbsp;&nbsp;&nbsp;&nbsp;&nbsp;Laliskarerilar upita: "Je l' zato nisi ubio Mar Korsil?"
<BR>&nbsp;&nbsp;&nbsp;&nbsp;&nbsp;Ženka noćni lovac ga je posmatrala velikim plavim očima.
<BR>&nbsp;&nbsp;&nbsp;&nbsp;&nbsp;Luis se nasmeja: "Možda." Ispričao im je o svom osvajanju prostranstva suncokreta. Obilazio je oko opasne teme, jer nije video nikakvog smisla u tome da kaže Laliskarerilar da će se svet sudariti sa svojim suncem. "Želim da napustim ovaj svet sa saznanjem da nisam počinio nikakvu štetu. Imam još te tkanine zakopane u blizini... tanj! Sada ne mogu da smislim nijedan način da dospem do nje."
<BR>&nbsp;&nbsp;&nbsp;&nbsp;&nbsp;Stigoše do vrha spirale. Luis se zadihao. Mar Korsil otključa jedna vrata; iza njih se nalazilo još stepenica. Laliskarerilar upita: "Da li si noćnik?"
<BR>&nbsp;&nbsp;&nbsp;&nbsp;&nbsp;"Šta? Ne."
<BR>&nbsp;&nbsp;&nbsp;&nbsp;&nbsp;"Najbolje da sačekamo dan. Mar Korsil, idi i pošalji nam doručak. Pošalji i Vila sa alatom. Zatim pođi na spavanje."
<BR>&nbsp;&nbsp;&nbsp;&nbsp;&nbsp;Kada je Mar Korsil poslušno otkasala niz stepenice, starica sede prekrstivši noge na starinski tepih. "Pretpostavljam da moramo raditi napolju", reče ona. "Ne razumem zašto preuzimaš na sebe toliki rizik? Zbog čega? Znanja? Kakvog znanja?"
<BR>&nbsp;&nbsp;&nbsp;&nbsp;&nbsp;Bilo je teško lagati je, ali Poslednji je možda slušao. "Znaš li išta o nekoj mašini koja je u stanju da jednu stvar pretvori u drugu? Vazduh u zemlju, olovo u zlato?"
<BR>&nbsp;&nbsp;&nbsp;&nbsp;&nbsp;To ju je zanimalo. "Priča se da su drevni čarobnjaci bili u stanju da pretvore staklo u dijamante. Ali to su priče za decu."
<BR>&nbsp;&nbsp;&nbsp;&nbsp;&nbsp;Toliko što se toga tiče. "Šta je sa središtem za opravke Prstenastog sveta? Postoje li legende o tome? Da li se u njima govori o mestu gde se ono nalazi?"
<BR>&nbsp;&nbsp;&nbsp;&nbsp;&nbsp;Ona ga je netremice posmatrala. "Kao da Prstenasti svet nije ništa drugo do jedan artefakt, jedna veća verzija ovog grada?"
<BR>&nbsp;&nbsp;&nbsp;&nbsp;&nbsp;Luis se nasmeja. "Mnogo veća. Mnogo, mnogo, mnogo veća. Ne?"
<BR>&nbsp;&nbsp;&nbsp;&nbsp;&nbsp;"Šta je sa drogom besmrtnosti? Znam da ona postoji. Halroprilalar ju je upotrebljavala."
<BR>&nbsp;&nbsp;&nbsp;&nbsp;&nbsp;"Svakako da je postojala. Nema je više u gradu niti na bilo kom drugom mestu koje je meni znano. To je omiljena priča - prevodilac je upotrebio međunarodnu frazu - varalica."
<BR>&nbsp;&nbsp;&nbsp;&nbsp;&nbsp;"Da li priča govori o tome odakle ona možda potiče?"
<BR>&nbsp;&nbsp;&nbsp;&nbsp;&nbsp;Jedna mlada žena Graditeljka gradova stiže zaduvana stepenicama noseći plitku zdelu. Luisovog straha od otrova istog časa nestade. Jelo je bilo mlako, nalik na zobenu kašu i oni su jeli rukama iz iste zdele.
<BR>&nbsp;&nbsp;&nbsp;&nbsp;&nbsp;"Droga mladosti dolazi iz smera okretanja", reče starica, "ali ne znam sa koje udaljenosti. Da li si zbog toga došao ovamo?" U središtu za popravke sigurno će biti drveća-života, pomisli Luis. Pitam se šta bi radili s njim? Sigurno je da nijedno ljudsko biće ne bi želelo da postane zaštitnik? Ali možda ima hominida koji bi... No, te nedoumice mogu pričekati.
<BR>&nbsp;&nbsp;&nbsp;&nbsp;&nbsp;Vil je bio kršan hominid majmunskog lica, odeven u čaršav čija se prvobitna boja izgubila tokom vremena. Sada je bila poput duge kakvog ludog boga. Vil nije mnogo govorio. Ruke su mu bile kratke, debele i izgledale su veoma snažne. Poveo ih je uz poslednje stepenište, noseći svoju kutiju sa alatom. Na kraju iziđoše u zoru.
<BR>&nbsp;&nbsp;&nbsp;&nbsp;&nbsp;Nalazili su se na ivici levka, na okrnjenom vrhu dvostruke kupe. Obod je bio širok jedva jednu stopu. Luisu zastade knedla u grlu. Pošto mu je pojas za letenje bio pokvaren imao je razloga da se plaši visina. Vetar je hujao pored njega, praveći od Vilovog čaršava lelujavu zastavu svih boja.
<BR>&nbsp;&nbsp;&nbsp;&nbsp;&nbsp;Laliskarerilar upita: "Pa? Možeš li ga popraviti?"
<BR>&nbsp;&nbsp;&nbsp;&nbsp;&nbsp;"Ne odavde. Ispod mora da se nalazi pogon."
<BR>&nbsp;&nbsp;&nbsp;&nbsp;&nbsp;Nalazio se, ali nije bio lako dostupan. Prostor kojim se moglo dopreti do njega bio je svega nekoliko inči širi od Luisa Vua. Vil je puzao ispred njega, otvarajući ploče, kako mu je bilo naloženo.
<BR>&nbsp;&nbsp;&nbsp;&nbsp;&nbsp;Pristupni prostor imao je oblik cilindričnog prstena i obilazio je oko pogona koji, pak, mora da je okruživao levak. A voda se nesumnjivo slivala u levak. Pomoću hlađenja? Ili su imali nešto istančanije?
<BR>&nbsp;&nbsp;&nbsp;&nbsp;&nbsp;Mali uređaj skriven pločama bio je pomno zaštićen i predstavljao je potpunu tajnu za Luisa Vua. Bio je iskričavo čist, sem... tako je. Pogledao je pobliže, zadržavši dah. Jedan poput žice tanak crvoliki trag prašine pao je kroz uređaj. Luis pokuša da odgonetne odakle je pao. Morao je pretpostaviti da je ostali deo pogona bio još upotrebljiv.
<BR>&nbsp;&nbsp;&nbsp;&nbsp;&nbsp;Natraške je izašao napolje. Do Vila je pozajmio debele rukavice i makaze za žicu sa zašiljenim vrhovima. Odsekao je komad sa ruba crne tkanine iz ogrtača i savio ga. Zatim ga je uvukao između dva kontakta i pričvrstio.
<BR>&nbsp;&nbsp;&nbsp;&nbsp;&nbsp;Ništa na prvi pogled vidljivo nije se dogodilo. On nastavi da kruži, prateći Vila. Sve u svemu pronašao je šest crvolikih tragova prašine. Pričvrstio je šest savijenih traka superprovodnika tamo gde je mislio da im je mesto.
<BR>&nbsp;&nbsp;&nbsp;&nbsp;&nbsp;Uvijajući se izašao je iz tog pristupnog prostora. "Vaš izvor energije možda je odavno mrtav", reče on.
<BR>&nbsp;&nbsp;&nbsp;&nbsp;&nbsp;"Moramo pogledati", reče starica. Ona ode stepenicama na krov. Luis i Vil su je sledili.
<BR>&nbsp;&nbsp;&nbsp;&nbsp;&nbsp;Glatko pročelje izgledalo je kao da je prekriveno maglom. Luis kleknu i posegnu da je dodirne. Vlažno. Voda je bila topla. Već se taložila i oticala niz kosinu do slavina. Luis zamišljeno klimnu. Još jedno dobro delo koje za petnaestak falana neće imati smisla.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
