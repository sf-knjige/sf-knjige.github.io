<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Ulica Žila Verna bila je kružna avenija, petlja oko središnjeg dela vretena, dok se Deziderata protezala njegovom dužinom, završavajući se na oba kraja nosačima svetlosnih pumpi Lado-Ejksonovog sistema. Ako skrenete desno iz Deziderate i idete dovoljno dugo ulicom Žila Verna, videćete da se približavate Deziderati sa leve strane.
<BR>&nbsp;&nbsp;&nbsp;&nbsp;&nbsp;Kejs je gledao za Brusovim triciklom dok nije nestao sa vidika, a onda se okrenuo i pošao pored ogromnog, blistavo osvetljenog kioska, sa desetinama naslovnih stranica raskošnih japanskih časopisa i licima najnovijih zvezda simstima na njima.
<BR>&nbsp;&nbsp;&nbsp;&nbsp;&nbsp;Pravo iznad glave, duž zamračene ose, hologramsko nebo iskrilo se maštovitim sazvežđima koja su nagoveštavala karte i kocke za igru, cilindar, čašu za martini. Raskrsnica Deziderate i Žila Verna činila je neku vrstu korita, oko koga su se uzdizale terase sa balkonima žitelja litica Frisajda, penjući se postepeno do travnatih zaravni još jednog kompleksa kockarnica. Kejs je posmatrao daljinski upravljanu mikrolaku kako se graciozno uzdiže na okomitoj struji uz zelenu liticu veštačkog brega, nekoliko sekundi osvetljenu mekim sjajem nevidljivog kazina. Bila je to neka vrsta dvokrilca bez pilota od prozirnog polimera. Krila su mu bila obložena svilom, tako da je ličio na džinovskog leptira. Onda je nestao iza obronka brda. Ugledao je treptaj neona na staklu sočiva ili laserske kupole. Mikrolake su bile deo sigurnosnog sistema vretena, pod kontrolom nekog središnjeg kompjutera.
<BR>&nbsp;&nbsp;&nbsp;&nbsp;&nbsp;U Strejlajtu? Išao je dalje, pored barova koji su se zvali Visoko-Nisko, Raj, L' Mond, Kriketaš, Kod Šozoku Smita, Prva Pomoć. Izabrao je Prvu Pomoć zato što je bio najmanji i najposećeniji, ali je već posle nekoliko sekundi shvatio da je posredi lokal za turiste. Tu nije bilo brujanja biza, već samo zamućene seksualne napetosti. Na trenutak se setio bezimenog kluba iznad Moline iznajmljene sobice, ali su ga njene zastakljene oči, prikovane za mali ekran, odvratile od te pomisli. Šta li joj Vintermut sada tamo otkriva? Tlocrt vile Strejlajt? Istoriju Tezje-Ešpulovih?
<BR>&nbsp;&nbsp;&nbsp;&nbsp;&nbsp;Uzeo je kriglu Karlsberga i našao mesto uz zid. Zatvorivši oči, osetio je čvor besa, malenu žeravicu čistog gneva. Još je bila tu. Kad se pojavila? Sećao se da je osetio samo neku vrstu zbunjenosti kada su ga osakatili u Memfisu, zatim baš ništa dok je ubijao radi odbrane poslovnih interesa u Noćnom Gradu, i blagu mučninu mržnje posle Lindine smrti ispod naduvane kupole. Samo ne bes. Mala i daleka na ekranu uma, Dinova prikaza poprskala je prikazu zida ureda mešavinom krvi i mozga. Shvatio je: gnev je došao u arkadi, kada je Vintermut opozvao simstim-duh Linde Li, lišavajući ga najobičnijeg životinjskog obećanja hrane, toplote i mesta za spavanje. Postao je svestan toga tek posle razgovora sa holo-konstruktom Loni Zona.
<BR>&nbsp;&nbsp;&nbsp;&nbsp;&nbsp;Čudna stvar. Nije mogao potpuno da je sagleda.
<BR>&nbsp;&nbsp;&nbsp;&nbsp;&nbsp;"Umrtvljen", reče. Dugo je bio umrtvljen, godinama. Tokom svih onih noći na Ninseiju, noći provedenih sa Lindom Li, umrtvljen u krevetu i umrtvljen u hladnom znojenju svakog poslića sa drogom. Ali sada ima ovu toplu stvarčicu, ovaj čip ubistva. Meso, govorio je deo njega. Ne obraćaj pažnju, to se meso javlja.
<BR>&nbsp;&nbsp;&nbsp;&nbsp;&nbsp;"Gangsteru."
<BR>&nbsp;&nbsp;&nbsp;&nbsp;&nbsp;Otvorio je oči. Ket je stajala pored njega u crnoj haljini, kose još divlje od vožnje na Hondi.
<BR>&nbsp;&nbsp;&nbsp;&nbsp;&nbsp;"Mislio sam da si otišla kući", reče on i prikri zbunjenost gutljajem Karlsberga.
<BR>&nbsp;&nbsp;&nbsp;&nbsp;&nbsp;"Rekla sam mu da me ostavi kod one prodavnice. Kupila sam ovo." Prešla je dlanom preko tkanine, prateći oblinu karlice. Na zglobu njene šake opazio je plavu dermu. "Sviđa ti se?"
<BR>&nbsp;&nbsp;&nbsp;&nbsp;&nbsp;"Naravno." Mahinalno je osmotrio lica oko njih, a zatim je ponovo pogledao. "Šta si to naumila, medena?"
<BR>&nbsp;&nbsp;&nbsp;&nbsp;&nbsp;"Dopada ti se beta koju smo ti nabavili, Lupuse?" Sada mu je bila sasvim blizu, isijavajući toplotu i napetost, kapaka spuštenih preko uvećanih zenica, sa žilom na vratu zategnutom kao tetiva luka. Nevidljivo je podrhtavala od sveže doze droge. "Digla te je?"
<BR>&nbsp;&nbsp;&nbsp;&nbsp;&nbsp;"Aha. Ali je zato spuštanje bilo gadno."
<BR>&nbsp;&nbsp;&nbsp;&nbsp;&nbsp;"Znači da ti treba još."
<BR>&nbsp;&nbsp;&nbsp;&nbsp;&nbsp;"I kuda bi to trebalo da vodi?"
<BR>&nbsp;&nbsp;&nbsp;&nbsp;&nbsp;"Imam ključ. Najotmenija gajba, gore na brdu iza Raja. Vlasnici, ljudi sa dna bunara, večeras su zauzeti, ako me pratiš..."
<BR>&nbsp;&nbsp;&nbsp;&nbsp;&nbsp;"Ako te pratim."
<BR>&nbsp;&nbsp;&nbsp;&nbsp;&nbsp;Uzela mu je ruku u svoje vruće i suve dlanove. "Ti si Jak, zar ne, Lupuse? Gejđin vojnik u službi Jakuza."
<BR>&nbsp;&nbsp;&nbsp;&nbsp;&nbsp;"Baš imaš oko, a?" Povukao je ruku i potražio cigaretu.
<BR>&nbsp;&nbsp;&nbsp;&nbsp;&nbsp;"Kako to da su ti svi prsti na broju, onda? Mislila sam da moraš da odsečeš po jedan svaki put kad nešto zajebeš."
<BR>&nbsp;&nbsp;&nbsp;&nbsp;&nbsp;"Nikad nisam zajeb'o." Zapalio je cigaretu.
<BR>&nbsp;&nbsp;&nbsp;&nbsp;&nbsp;"Videla sam onu žensku s tobom. Onog dana kada smo se upoznali. Hoda kao Hideo. Plaši me." Preširoko se nasmešila. "Volim to. Voli li ona sa ženama?"
<BR>&nbsp;&nbsp;&nbsp;&nbsp;&nbsp;"Nikad mi nije rekla. Ko je Hideo?"
<BR>&nbsp;&nbsp;&nbsp;&nbsp;&nbsp;"3Džejn kaže da joj je pratilac. Porodični pratilac."
<BR>&nbsp;&nbsp;&nbsp;&nbsp;&nbsp;Kejs se prisili da nezainteresovano posmatra gomilu u Prvoj Pomoći kada je upitao: "Di-Džejn?"
<BR>&nbsp;&nbsp;&nbsp;&nbsp;&nbsp;"Njeno gospodstvo 3Džejn. Ona je haos. Bogata. Njen otac je vlasnik svega ovoga."
<BR>&nbsp;&nbsp;&nbsp;&nbsp;&nbsp;"Ovog bara?"
<BR>&nbsp;&nbsp;&nbsp;&nbsp;&nbsp;"Frisajda!"
<BR>&nbsp;&nbsp;&nbsp;&nbsp;&nbsp;"Ma, hajde. Družiš se sa krupnim zverkama, a?" Upitno je podigao obrvu. Obgrlio ju je, položivši joj ruku na bok. "Pa, kako si upoznala te aristokrate, Ket? Da nisi neka princeza? Ti i Brus ste tajni naslednici basnoslovnih kredita iz davnine? A?" Raširio je prste, masirajući meso ispod tanke, crne tkanine. Ona se migoljila iz njega. Nasmejala se.
<BR>&nbsp;&nbsp;&nbsp;&nbsp;&nbsp;"Oh, znaš već", rekla je, napola spuštenih kapaka, što je trebalo da bude znak skromnosti, "ona voli zabave. Brus i ja pripadamo krugu zvanica... Veoma se dosađuje, tamo unutra. Njen stari je ponekad pušta napolje, ali samo ako ide i Hideo da pazi na nju."
<BR>&nbsp;&nbsp;&nbsp;&nbsp;&nbsp;"Gde se to dosađuje?"
<BR>&nbsp;&nbsp;&nbsp;&nbsp;&nbsp;"U Strejlajtu, kako zovu to mesto. Ona mi je to rekla, i lepo je, svi ti bazeni sa ljiljanima. Pravi-pravcati zamak, sve sam kamen i zalasci sunca." Privila se uz njega. "'Ej, Lupuse, čoveče, treba ti derma. Da možemo da budemo zajedno."
<BR>&nbsp;&nbsp;&nbsp;&nbsp;&nbsp;Nosila je kožnu tašnicu na tankom remenu oko vrata. Nokti su joj bili svetlo ružičasti naspram veštačkog tena, izgriženi do živca. Otvorila je tašnicu i izvukla papirni mehur sa plavom dermom. Nešto belo ispade na pod; Kejs se sagnu da to podigne. Bio je to origami-ždral.
<BR>&nbsp;&nbsp;&nbsp;&nbsp;&nbsp;"Dao mi ga je Hideo", reče ona. "Pokušao je da mi pokaže kako se pravi, ali nikako da naučim. Vrat mu uvek ispadne naopako." Gurnula je savijeni papir nazad u tašnicu. Kejs je posmatrao kako kida mehur, odvaja dermu od pozadine i pritiska mu je na unutrašnju stranu zgloba.
<BR>&nbsp;&nbsp;&nbsp;&nbsp;&nbsp;"3Džejn ima šiljato lice i nos kao u ptice?" Ocrtao ga je rukom. "Tamnokosa, mlada?"
<BR>&nbsp;&nbsp;&nbsp;&nbsp;&nbsp;"Valjda. Ali je haos, znaš? Mislim, sa svom tom lovom."
<BR>&nbsp;&nbsp;&nbsp;&nbsp;&nbsp;Droga ga je pogodila kao ekspresni voz, stub usijane svetlosti pojurio mu je uz kičmu iz predela prostate, osvetljavajući mu spojeve lobanje rendgenskim zracima varničenja seksualne energije. Zubi su mu zvonili u ležištima poput zvučnih viljušaka, svaki savršeno usklađen i jasan kao etanol. Ispod maglovitog prekrivača mesa, kosti su mu bile od blistavog hroma, zglobovi podmazani nanosom silikona. Opustošenim dnom njegove lobanje besnele su peščane oluje, stvarajući talase slabe statike koji su mu se razbijali iza očiju, u lopte najčistijeg kristala, sve veće...
<BR>&nbsp;&nbsp;&nbsp;&nbsp;&nbsp;"Dođi", rekla je, uzimajući ga za ruku. "Sad je i ti imaš. Imamo je oboje. Potrajaće nam celu noć, gore na brdu..."
<BR>&nbsp;&nbsp;&nbsp;&nbsp;&nbsp;Bes se širio, nezaustavljiv, eksponentan, jašući bujicu betafenetilamina kao noseći talas, seizmičku tečnost, zasićenu i nagrizajuću. Erekcija mu je bila olovna šipka. Lica oko njih u Prvoj Pomoći bila su oslikane glave lutaka, belo i ružičasto obojeni delovi usta mleli su i mleli, a reči su izbijale kao nemi baloni zvuka. Pogledao je Ket i video joj svaku poru na preplanuloj koži, oči od ravnog stakla boje mutnog metala, svaku postojeću oteklinu, najneznatniju nepravilnost grudi i ključne kosti... nešto belo mu blesnu iza očiju.
<BR>&nbsp;&nbsp;&nbsp;&nbsp;&nbsp;Oslobodio je ruku i posrnuo prema vratima, odgurnuvši nekog s puta.
<BR>&nbsp;&nbsp;&nbsp;&nbsp;&nbsp;"Jebi se!" vrisnula je za njim. "Govno prevarantsko!"
<BR>&nbsp;&nbsp;&nbsp;&nbsp;&nbsp;Nije osećao noge. Koristio ih je kao štake, nekontrolisano se ljuljajući na kamenim pločama ulice Žila Verna, sa prigušenom grmljavinom sopstvene krvi u ušima, dok su mu lobanju zasecale britke površi svetlosti, iz deset različitih uglova.
<BR>&nbsp;&nbsp;&nbsp;&nbsp;&nbsp;A onda se ukočio, uspravan, pesnica stisnutih uz bokove, zabačene glave, izvijenih usana, drhteći. Posmatrao je gubitnički zodijak Frisajda, sazvežđa noćnih klubova kako kruže na hologramskom nebu, cure niz osu tmine, da bi se rojila poput živih stvari u središtu mrtve stvarnosti. Sve dok se nisu ustrojila, pojedinačno i stotine njih odjednom, oblikujući džinovski portret od tačaka, izveden savršenom monohromatskom tehnikom, zvezdama na noćnom nebu. Lice gospođice Linde Li.
<BR>&nbsp;&nbsp;&nbsp;&nbsp;&nbsp;Kada je uspeo da odvoji pogled, da spusti oči, vide da su sva lica na ulici podignuta, da su turisti od čuda prekinuli šetnju. I kada se nebeska svetla ugasiše, ulicom Žila Verna razleže se klicanje, odjekujući na terasama i redovima balkona od mesečevog betona.
<BR>&nbsp;&nbsp;&nbsp;&nbsp;&nbsp;Negde poče da odbija sat, neko drevno, evropsko zvono.
<BR>&nbsp;&nbsp;&nbsp;&nbsp;&nbsp;Ponoć.
<BR>
<BR>&nbsp;&nbsp;&nbsp;&nbsp;&nbsp;Lutao je do zore.
<BR>&nbsp;&nbsp;&nbsp;&nbsp;&nbsp;Dejstvo droge je slabilo, kostur od hroma svakog sata bio je sve trošniji, meso je opet dobijalo oblik. Meso narkoze zamenjivalo je meso stvarnosti. Nije bio u stanju da misli. To mu se dopadalo, veoma, da bude svestan, a nesposoban da misli. Kao da se pretvarao u sve što je video: u klupu u parku, u oblak belih noćnih leptira oko prastare ulične svetiljke, u robota-baštovana obojenog crnim i žutim poprečnim prugama.
<BR>&nbsp;&nbsp;&nbsp;&nbsp;&nbsp;Snimljena zora puzala je duž Lado-Ejksonovog sistema, ružičasta i groteskna. Na silu je pojeo omlet u jednom kafiću na Deziderati, popio čašu vode, popušio poslednju cigaretu. Livada na krovu Interkontinentala upravo se budila kada je prošao tuda, društvo ranoranilaca doručkovalo je kafu i kroasane ispod šarenih suncobrana.
<BR>&nbsp;&nbsp;&nbsp;&nbsp;&nbsp;Bes je još bio tu. Bilo mu je kao da su ga napali u nekom budžaku, pa se potom probudio sa nedirnutim novčanikom u džepu. Grejao se tim besom, iako nije znao da ga imenuje niti da mu odredi svrhu.
<BR>&nbsp;&nbsp;&nbsp;&nbsp;&nbsp;Spustio se liftom do svog nivoa, preturajući po džepu za kreditnim čipom koji mu je služio kao ključ. Spavanje je počinjalo da mu izgleda moguće. Leći na fleksipenu boje peska i ponovo pronaći prazninu.
<BR>&nbsp;&nbsp;&nbsp;&nbsp;&nbsp;Čekali su ga, troje u besprekorno beloj sportskoj odeći i sa veštačkim tenom u neskladu sa organskim šikom ručno izrađenog nameštaja. Devojka je sedela na pletenoj sofi, a na jastuku sa šarom lista pored nje ležao je automatski pištolj.
<BR>&nbsp;&nbsp;&nbsp;&nbsp;&nbsp;"Turing", rekla je. "Uhapšen si."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
