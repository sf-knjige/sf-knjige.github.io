<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kod kuće.
<BR>&nbsp;&nbsp;&nbsp;&nbsp;&nbsp;Kod kuće je bilo u BAMO, Gradovima, Boston-Atlanta Metropoliten Osovini.
<BR>&nbsp;&nbsp;&nbsp;&nbsp;&nbsp;Programiraj mapu da prikaže učestalost razmene podataka, svakih hiljadu megabajta jedan jedini piksel veoma velikog ekrana. Menhetn i Atlanta gore čistom belom. Zatim počinju da pulsiraju, gustina saobraćaja preti da preoptereti tvoju simulaciju. Mapa samo što nije buknula u novu. Ohladi je malo. Povećaj razmere. Svaki piksel je milion megabajta. Sa sto miliona megabajta u sekundi, počinješ da razaznaješ pojedine stambene blokove u središtu Menhetna, obrise stogodišnjih industrijskih celina koji okružuju staro jezgro Atlante...
<BR>
<BR>&nbsp;&nbsp;&nbsp;&nbsp;&nbsp;Kejs se probudi iz sna o aerodromima, o Molinoj crnoj koži uvek ispred njega kroz svetinu na Nariti, Šipolu, Orliju... Video je sebe kako kupuje plastičnu pljosku danske votke na nekom kiosku, jedan sat pre zore.
<BR>&nbsp;&nbsp;&nbsp;&nbsp;&nbsp;Negde dole u korenima Gradova od prenapregnutog betona, voz je terao ispred sebe stub ustajalog vazduha kroz tunel. Sam voz bio je bešuman, klizio je na svom indukcijskom jastuku, ali je pokrenut vazduh činio da tunel bruji dubokim tonovima podzvučja. Vibracija se prenela sve do sobe u kojoj je on ležao i izazvala podizanje prašine iz pukotina u sasušenom parketu.
<BR>&nbsp;&nbsp;&nbsp;&nbsp;&nbsp;Otvorivši oči, ugledao je Moli, nagu i tek nešto izvan dohvata u prostranstvu sasvim nove fleksipene. Iznad njih, sunce se probijalo kroz nagaravljenu rešetku svetlarnika. Jedan polumetarski kvadrat stakla bio je zamenjen ivericom i odatle je izvirao debeli, sivi kabl, viseći tek nekoliko centimetara iznad poda. Kejs je ležao na boku i posmatrao je kako diše, njene grudi, krivinu njenog boka izvajanu svrsishodnom elegancijom trupa borbenog aviona. Telo joj je bilo vitko, čvrsto, sa mišićima igračice.
<BR>&nbsp;&nbsp;&nbsp;&nbsp;&nbsp;Soba je bila prostrana. On sede. Prostorija je bila prazna, izuzev široke, ružičaste spavaće ploče i dve najlonske kese, nove i istovetne, pored nje. Goli zidovi, bez prozora, samo jedna belo obojena čelična protivpožarna vrata. Zidovi su bili obloženi bezbojnim nanosima bele gumaste boje. Fabrički prostor. Znao je ovu vrstu prostorija, ovu vrstu zgrada; njihovi stanari poslovali su u međuzoni gde umetnost nije baš zločin, zločin ne sasvim umetnost.
<BR>
<BR>&nbsp;&nbsp;&nbsp;&nbsp;&nbsp;Bio je kod kuće.
<BR>&nbsp;&nbsp;&nbsp;&nbsp;&nbsp;Spustio je noge na pod. Bio je načinjen od malih blokova drveta koji su ponegde nedostajali, negde bili olabavljeni. Bolela ga je glava. Setio se Amsterdama, jedne druge prostorije, u delu Starog Grada koji se zvao Centrum, gde su zgrade bile vekovima stare. Moli se vratila sa obale kanala sa sokom od narandže i jajima. Armitaž je bio odsutan zbog nekog tajanstvenog posla, pa su njih dvoje odšetali sami pokraj Dam Skvera do jednog bara u prolazu Damrak, koji je ona poznavala. Pariz je bio zamućen san. Kupovina. Odvela ga je u kupovinu.
<BR>&nbsp;&nbsp;&nbsp;&nbsp;&nbsp;Ustao je, navukao zgužvan par novih crnih farmerki koje su mu ležale pod nogama i kleknuo pored kesa. Prva koju je otvorio bila je Molina: uredno složena odeća i sitnice skupog izgleda. Druga je bila natrpana stvarima koje se nije sećao da je kupio: knjige, trake, simstim uređaj, odeća sa francuskim i italijanskim etiketama. Ispod zelene majice našao je pljosnat paket spakovan u origami stilu, od reciklirane japanske hartije.
<BR>&nbsp;&nbsp;&nbsp;&nbsp;&nbsp;Hartija se pocepala kada ga je podigao; iz nje ispade blistava zvezda sa devet zraka... i ostade uspravno da štrči iz pukotine u parketu.
<BR>&nbsp;&nbsp;&nbsp;&nbsp;&nbsp;"Suvenir", reče Moli. "Primetila sam da ih stalno posmatraš." On se okrenu i vide je kako sedi prekrštenih nogu na postelji, pospano češući trbuh noktima boje burgundca.
<BR>
<BR>&nbsp;&nbsp;&nbsp;&nbsp;&nbsp;"Kasnije će neko doći da osigura mesto", reče Armitaž. Stajao je u otvorenim vratima sa staromodnim magnetskim ključem u ruci. Moli je kuvala kafu na limenom nemačkom rešou koji je uzela iz svoje torbe.
<BR>&nbsp;&nbsp;&nbsp;&nbsp;&nbsp;"Mogu to i ja", reče ona. "Već imam dovoljno opreme. Infrasken perimetar, piskavce..."
<BR>&nbsp;&nbsp;&nbsp;&nbsp;&nbsp;"Ne", reče on, zatvarajući vrata. "Hoću da bude nepropustljivo."
<BR>&nbsp;&nbsp;&nbsp;&nbsp;&nbsp;"Kako god hoćeš." Nosila je tamnu, mrežastu majicu uvučenu u vrećaste, crne, pamučne pantalone.
<BR>&nbsp;&nbsp;&nbsp;&nbsp;&nbsp;"'Ste radili nekad za muriju, gospodine Armitaž?" upita Kejs, sa mesta gde je sedeo, naslonjen leđima na zid.
<BR>&nbsp;&nbsp;&nbsp;&nbsp;&nbsp;Armitaž nije bio viši od Kejsa, ali njegova široka ramena i vojničko držanje kao da su ispunjavali dovratak. Nosio je ozbiljno italijansko odelo; u desnoj ruci je držao akt-tašnu od meke, crne, teleće kože. Naušnica Specijalnih Snaga je nestala. Pravilne, bezizražajne crte lice nudile su serijsku lepotu kozmetičkih butika, konzervativnu mešavinu vodećih medijskih lica protekle decenije. Bledo svetlucanje njegovih očiju pojačavalo je utisak maske. Kejs poče da žali što je postavio pitanje.
<BR>&nbsp;&nbsp;&nbsp;&nbsp;&nbsp;"Mislim, mnogi tipovi iz Snaga završe kao žace. Ili koprporacijski bezbednjaci", dodade Kejs nelagodno. Moli mu pruži šolju kafe koja se pušila. "To što si im naložio da urade sa mojim pakreasom liči na policijske metode."
<BR>&nbsp;&nbsp;&nbsp;&nbsp;&nbsp;Armitaž zatvori vrata i prođe kroz sobu, da bi stao ispred Kejsa. "Srećan si ti dečko, Kejse. Trebalo bi da mi budeš zahvalan."
<BR>&nbsp;&nbsp;&nbsp;&nbsp;&nbsp;"Je li?" Kejs bučno dunu u šolju.
<BR>&nbsp;&nbsp;&nbsp;&nbsp;&nbsp;"Bio ti je potreban novi pankreas. Ovaj što smo ti ga kupili oslobađa te opasne zavisnosti."
<BR>&nbsp;&nbsp;&nbsp;&nbsp;&nbsp;"Hvala, ali meni se ta zavisnost dopadala."
<BR>&nbsp;&nbsp;&nbsp;&nbsp;&nbsp;"Lepo, pošto sad imaš novu."
<BR>&nbsp;&nbsp;&nbsp;&nbsp;&nbsp;"Kako to?" Kejs podiže pogled sa kafe. Armitaž se smešio.
<BR>&nbsp;&nbsp;&nbsp;&nbsp;&nbsp;"Imaš petnaest toksinskih vrećica vezanih za unutrašnje zidove nekoliko glavnih arterija, Kejse. Polako se rastvaraju. To ide veoma sporo, ali se rastvaraju. Svaka sadrži mikotoksin. Već si upoznao posledice tog mikotoksina. To je onaj isti koji su ti tvoji poslodavci dali u Memfisu."
<BR>&nbsp;&nbsp;&nbsp;&nbsp;&nbsp;Kejs žmirnu uvis prema nasmejanoj maski.
<BR>&nbsp;&nbsp;&nbsp;&nbsp;&nbsp;"Imaš dovoljno vremena da uradiš ono za šta sam te uzeo, Kejse, ali samo toliko. Uradi posao i ja ću ti dati injekciju koja će rastopiti vezu, a da ne ošteti vrećice. Potom će ti biti potrebna zamena krvi. U suprotnom, vrećice će se rastvoriti i bićeš opet tamo gde smo te zatekli. Vidiš, Kejse, da smo ti potrebni. Potrebni smo ti kao onda kad smo te sastrugali iz slivnika."
<BR>&nbsp;&nbsp;&nbsp;&nbsp;&nbsp;Kejs pogleda Moli. Ona slegnu ramenima.
<BR>&nbsp;&nbsp;&nbsp;&nbsp;&nbsp;"A sad idi dole do teretnog lifta i donesi kofere koje tamo nađeš." Armitaž mu pruži magnetni ključ. "Hajde. Dopašće ti se ovo, Kejse. Kao Božićno jutro."
<BR>
<BR>&nbsp;&nbsp;&nbsp;&nbsp;&nbsp;Leto u Gradovima, gomile sveta u tržnim centrima povijaju se poput trave na vetru, polja mesa potresana iznenadnim strujama potrebe i zadovoljenja.
<BR>&nbsp;&nbsp;&nbsp;&nbsp;&nbsp;Sedeo je pored Moli u filtrovanoj sunčevoj svetlosti na ivici suvog betonskog vodoskoka, puštajući beskrajnoj reci lica da projuri kroz delove njegovog života. Prvo dete skrivenih očiju, dečak sa ulice, ruku opuštenih niz bokove i spremnih; potom tinejdžer, glatkog i zatvorenog lica ispod crvenih naočara za sunce. Kejs se seti borbe na krovu kada mu je bilo sedamnaest, tihog ratovanja u ružinom sjaju geodezije jutra.
<BR>&nbsp;&nbsp;&nbsp;&nbsp;&nbsp;Promeškoljio se na betonu, osećajući kako je grub i hladan ispod tankog, crnog pamuka. Ovde ništa nije podsećalo na električni ples Ninseija. Ovde je bila drugačija trgovina, drugi ritam, sa mirisom brze hrane i parfema i svežeg letnjeg znoja.
<BR>&nbsp;&nbsp;&nbsp;&nbsp;&nbsp;I uređaj koji ga je čekao, tamo u onom potkrovlju, Ono-Sendai Kiberspejs 7. Mesto je bilo posuto apstraktnim belim oblicima penastih jedinica za pakovanje, zgužvanom plastičnom folijom i stotinama sićušnih zrna pene. Ono-Sendai, najskuplji Hosakin kompjuter, model za sledeću godinu; Soni monitor; desetak diskova leda korporacijskog kvaliteta; Braunov aparat za kafu. Armitaž je samo čekao Kejsovo odobrenje za svaki komad.
<BR>&nbsp;&nbsp;&nbsp;&nbsp;&nbsp;"Kuda je otišao?" upitao je Kejs Moli.
<BR>&nbsp;&nbsp;&nbsp;&nbsp;&nbsp;"On voli hotele. Velike. Blizu aerodroma, ako je moguće. 'Ajmo dole, na ulicu." Povukla je zatvarač starog prsluka iz vojnih viškova sa desetak neobično oblikovanih džepova i stavila ogromne, crne, plastične naočari za sunce koje su potpuno prekrivale njene reflektujuće umetke.
<BR>&nbsp;&nbsp;&nbsp;&nbsp;&nbsp;"Znaš, ono sranje o toksinima, onomad?" upitao ju je, pored vodoskoka. Ona zatrese glavom. "Misliš da je to istina?"
<BR>&nbsp;&nbsp;&nbsp;&nbsp;&nbsp;"Možda, možda nije. U oba slučaja je delotvorno."
<BR>&nbsp;&nbsp;&nbsp;&nbsp;&nbsp;"Znaš li kako bih mogao da proverim?"
<BR>&nbsp;&nbsp;&nbsp;&nbsp;&nbsp;"Ne", reče ona, dajući desnom rukom znak za tišinu. "Ta vrsta fiksa je suviše fina da bi se pokazala na skenu." Prsti joj se ponovo pokrenuše: čekaj. "I ne treba da te bude mnogo briga. Videla sam kako maziš onaj Sendai; čoveče, to je pornografija." Nasmejala se.
<BR>&nbsp;&nbsp;&nbsp;&nbsp;&nbsp;"Šta li je tebi učinio? Kako je vezao svoju zaposlenu curu?"
<BR>&nbsp;&nbsp;&nbsp;&nbsp;&nbsp;"Profesionalni ponos, dušo, to je sve." I još jednom znak za tišinu. "Idemo sad na doručak, važi? Jaja, prava šunka. To će te verovatno ubiti, pošto si toliko dugo jeo prerađene račiće u Čibi. Tako je, dođi, uzećemo podzemnu do Menhetna i pojesti pravi doručak."
<BR>
<BR>&nbsp;&nbsp;&nbsp;&nbsp;&nbsp;Beživotni neon poručivao je 'Metro holografiks' velikim prašnjavim slovima od staklenih cevi. Kejs iščačka vlakno šunke koje mu se zaglavilo između prednjih zuba. Nije je više pitao gde idu i zašto; muvanje u rebra i znaci tišine bili su sve što je dobio u odgovor. Pričala je o najnovijoj modi, sportu, o nekom političkom skandalu u Kaliforniji za koji nikada nije čuo.
<BR>&nbsp;&nbsp;&nbsp;&nbsp;&nbsp;Osvrnuo se po pustoj, slepoj ulici. Raskršćem prolete list novina, obrćući se. Iznenadni vetrovi na Istočnoj strani; nešto u vezi sa konvekcijom i preklapanjem kupola. Kejs pogleda kroz prozor prema ugašenom znaku. Njeni Gradovi nisu njegovi Gradovi, zaključi. Provela ga je kroz više barova i klubova nego što je on ikad posetio, obavljajući poslove, obično samo klimanjem glave. Oživljavala je veze.
<BR>&nbsp;&nbsp;&nbsp;&nbsp;&nbsp;Nešto se kretalo u senkama iza 'Metro holografiksa'.
<BR>&nbsp;&nbsp;&nbsp;&nbsp;&nbsp;Vrata su bila ploča zarđalog krovnog pokrivača. Pred vratima, Moline ruke odigraše složen niz znakova koje nije mogao da prati. Uhvatio je pokret za gotovinu, trljanje palca i vrha kažiprsta. Vrata se otvoriše unutra i ona ga povede u miris prašine. Stajali su na čistini, među zamršenim gomilama otpada koje su se dizale sa obe strane do zidova obloženih policama sa raskupusanim knjigama. Smeće je izgledalo kao nešto što je tu niklo, gljive od iskrivljenog metala i plastike. Mogao je da razazna pojedine predmete, ali su se odmah zatim stapali sa masom: utrobu televizora, tako starog da je bio načičkan staklenim odlomcima vakuumskih cevi, slomljeni tanjir antene, smeđu kantu od fiberglasa punu zarđalih cevi od legura. Ogromna hrpa starih časopisa spuštala se do otvorenog prostora, meso izgubljenih leta slepo je zurilo uvis dok ju je on pratio kroz uski kanjon sabijenog otpada. Sasvim blizu iza njih začuše se vrata. Nije se osvrtao.
<BR>&nbsp;&nbsp;&nbsp;&nbsp;&nbsp;Tunel se završavao prepotopnim vojnim ćebetom prebačenim preko dovratka. Bela svetlost prosu se napolje kada se Moli provukla ispod njega.
<BR>&nbsp;&nbsp;&nbsp;&nbsp;&nbsp;Četiri kvadratna zida od bele plastike, ista takva tavanica, pod od belih bolničkih pločica sa uzorkom malih, izbočenih diskova na kojima se nije moglo okliznuti. U sredini se nalazio kvadratan, belo obojen drveni sto i četiri bele stolice na sklapanje.
<BR>&nbsp;&nbsp;&nbsp;&nbsp;&nbsp;Čovek koji se sada pojavio trepćući na vratima iza njih, sa ćebetom koje mu je padalo na rame poput ogrtača, kao da je bio stvoren u aerodinamičnom tunelu. Uši su mu bile veoma male, priljubljene uz usku lobanju, a krupni prednji zubi, ogoljeni u nečemu što nije bilo do kraja osmeh, bili su oštro ugnuti unutra. Nosio je prastari sako od tvida, a u levoj ruci držao je neku vrstu pištolja. Osmotrio ih je, trepnuo i odložio pištolj u džep sakoa. Mahnuo je Kejsu, pokazujući prema ploči bele plastike naslonjenoj na zid blizu vrata. Kejs joj priđe i vide da je to gust sendvič električnih kablova, gotovo centimetar debeo. Pomogao je čoveku da ga podigne i postavi na vrata. Hitri prsti, žuti od nikotina, pričvrstiše ih belom čičak-trakom. Zabruja nevidljivi ventilator.
<BR>&nbsp;&nbsp;&nbsp;&nbsp;&nbsp;"Vreme", reče čovek, uspravivši se, "počinje da teče. Ti znaš cenu, Moli."
<BR>&nbsp;&nbsp;&nbsp;&nbsp;&nbsp;"Treba nam sken, Fine <EM>Finn - na engleskom: Peraje; prim. prev.</EM> Za implante."
<BR>&nbsp;&nbsp;&nbsp;&nbsp;&nbsp;"Onda stani tamo između stubova. Stani na traku. Ispravi se, tako. Sad se okreni, za trista šezdeset." Kejs ju je posmatrao kako se okreće između dva zastora krhkog izgleda načičkana senzorima. Čovek izvadi mali monitor iz džepa i zagleda se u njega. "Ja', imaš nešto novo u glavi. Silikon, obloga od pirolitičkih ugljenika. Sat, je li? Tvoje naočari mi daju očitavanje kao i uvek, nisko-temperaturna izotropna optička vlakna. Sa piroliticima je bolja biokompatibilnost, ali to je tvoja stvar, je li? Kao i sa tvojim noktima."
<BR>&nbsp;&nbsp;&nbsp;&nbsp;&nbsp;"Dođi ovamo, Kejse." Ugledao je izgrebano X na belom podu. "Okreni se. Polako."
<BR>&nbsp;&nbsp;&nbsp;&nbsp;&nbsp;"Momak je nevinašce." Čovek slegnu ramenima. "Nešto jeftinog zubnog materijala, i to je sve."
<BR>&nbsp;&nbsp;&nbsp;&nbsp;&nbsp;"Očitavaš biomaterijal?" Moli otkopča svoj zeleni prsluk i izvadi tamne naočari.
<BR>&nbsp;&nbsp;&nbsp;&nbsp;&nbsp;"Tebi ovo liči na Mejo? Penj' se na sto, momak, da uradimo malo biopsije." Nasmejao se, otkrivajući žute zube. "Ne. Fin ti daje časnu reč, medeni, nema bubica niti bombi u korteksu. Da isključujem zaštitu?"
<BR>&nbsp;&nbsp;&nbsp;&nbsp;&nbsp;"Tek toliko koliko ti treba da odeš, Fine. Onda ćemo da koristimo punu zaštitu koliko god nam je volja."
<BR>&nbsp;&nbsp;&nbsp;&nbsp;&nbsp;"'Ej, Fin nema ništa protiv, Mol. Ionako plaćaš svaku sekundu."
<BR>&nbsp;&nbsp;&nbsp;&nbsp;&nbsp;Zatvorili su vrata za njim i Moli okrenu jednu belu stolicu i sede, naslonivši bradu na prekrštene ruke. "Sada možemo da pričamo. Ovde smo bezbedni koliko ja to mogu da nam priuštim."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"O onome šta radimo."
<BR>&nbsp;&nbsp;&nbsp;&nbsp;&nbsp;"Šta to radimo?"
<BR>&nbsp;&nbsp;&nbsp;&nbsp;&nbsp;"Šta radimo za Armitaža."
<BR>&nbsp;&nbsp;&nbsp;&nbsp;&nbsp;"Hoćeš da kažeš da ovo nije za njega?"
<BR>&nbsp;&nbsp;&nbsp;&nbsp;&nbsp;"Ja'. Videla sam tvoj profil, Kejse. Kao i ostatak spiska za kupovinu. Jesi li radio nekad sa mrtvima?"
<BR>&nbsp;&nbsp;&nbsp;&nbsp;&nbsp;"Ne." Posmatrao je svoj odraz u staklima. "Mogao bih, mislim. Dobar sam u onome što radim." Sadašnje vreme činilo ga je nervoznim. "Znaš da je umro Ravnolinijski Diksi?"
<BR>&nbsp;&nbsp;&nbsp;&nbsp;&nbsp;On klimnu glavom. "Srce, koliko sam čuo."
<BR>&nbsp;&nbsp;&nbsp;&nbsp;&nbsp;"Radićeš sa njegovim konstruktom." Osmehnula se. "Naučio te da bacaš laso, a? On i Kvin. Inače, poznavala sam Kvina. Prava guzica."
<BR>&nbsp;&nbsp;&nbsp;&nbsp;&nbsp;"Neko ima snimak Mekoja Polija? Ko?" Sada i Kejs sede, i nasloni laktove na sto. "Ne mogu da shvatim. Taj nikada ne bi seo mirno za tako nešto."
<BR>&nbsp;&nbsp;&nbsp;&nbsp;&nbsp;"Čulo/Mreža. Isplata je bila mega, možeš' se kladiš u svoje dupe."
<BR>&nbsp;&nbsp;&nbsp;&nbsp;&nbsp;"I Kvin je mrtav?"
<BR>&nbsp;&nbsp;&nbsp;&nbsp;&nbsp;"Da je lepe sreće. U Evropi je. On ne ulazi u ovo."
<BR>&nbsp;&nbsp;&nbsp;&nbsp;&nbsp;"Pa, ako možemo da dobijemo Ravnolinijskog, na konju smo. Taj je bio najbolji. Znaš da je tri puta doživeo moždanu smrt?"
<BR>&nbsp;&nbsp;&nbsp;&nbsp;&nbsp;Ona potvrdi.
<BR>&nbsp;&nbsp;&nbsp;&nbsp;&nbsp;"Imao je čistu ravnu liniju na EEG. Pokazao mi je trake. 'Dečko, bio sam poookojni.'"
<BR>&nbsp;&nbsp;&nbsp;&nbsp;&nbsp;"Slušaj, Kejse, pokušavam da iskopam ko stoji iza Armitaža još otkako sam počela da radim za njega. Ali izgleda da to nije neka zaibacu, vlada, ili neka podružnica Jakuza. Armitaž dobija naređenja. Kao da mu neko nalaže da ode do Čibe, pokupi pilulaša koji čini poslednje trzaje na granici sagorevanja i da razmeni program za operaciju koja će ga sastaviti. Mogli smo da kupimo dvadeset kauboja svetske klase za svotu koju je tržište spremno da plati za taj hirurški program. Jesi bio dobar, ali ne toliko dobar..." Počešala se po nosu.
<BR>&nbsp;&nbsp;&nbsp;&nbsp;&nbsp;"Nekome to očito ima smisla", reče on. "Nekom teškašu."
<BR>&nbsp;&nbsp;&nbsp;&nbsp;&nbsp;"Ne bih da ti povredim sujetu." Iskezila se. "Biće to gadna trka, Kejse, samo da dobijemo konstrukt Ravnolinijskog. Čulo/Mreža ga čuva iza katanca u trezoru biblioteke u centru. Tesnije je od jeguljine guzice, Kejse. Sad, ta Čulo/Mreža, oni drže sav svoj svež materijal za nastupajuću sezonu na istom mestu. Digneš li to, eto para k'o govana. Ali ne, mi idemo samo po Ravnolinijskog i tačka. Uvrnuto."
<BR>&nbsp;&nbsp;&nbsp;&nbsp;&nbsp;"Da, sve je to otkačeno. I ti si otkačena, ali ko ti je onaj otkačeni mali hrčak tamo u hodniku?"
<BR>&nbsp;&nbsp;&nbsp;&nbsp;&nbsp;"Fin je jedna moja stara veza. Za proturanje, uglavnom. Softver. Ovaj biz sa tajnošću je tek usput. Ali sam uspela da zbarim Armitaža da on bude naš teh, pa kad se kasnije pojavi, ti ga nikada nisi video, jasno?"
<BR>&nbsp;&nbsp;&nbsp;&nbsp;&nbsp;"I, šta to Armitaž rastapa u tebi?"
<BR>&nbsp;&nbsp;&nbsp;&nbsp;&nbsp;"A, sa mnom je lako." Nasmešila se. "Svako je ono u čemu je dobar, je l' tako? Ti moraš da se prikopčaš, a ja da se tabam."
<BR>&nbsp;&nbsp;&nbsp;&nbsp;&nbsp;Zurio je u nju. "Reci mi onda šta znaš o Armitažu."
<BR>&nbsp;&nbsp;&nbsp;&nbsp;&nbsp;"Za početak, niko po imenu Armitaž nije učestvovao u Vrištećoj Pesnici. Proverila sam. Ali to ne znači Bog zna šta. Ne izgleda kao ortak tipovima koji su se izvukli odande." Slegnula je ramenima. "Velika stvar. To je sve što imam, za početak." Lupkala je noktima po naslonu stolice. "Ali ti jesi kauboj, zar ne? Mislim, možda bi ti mogao malo da razgledaš okolo?" Nasmešila se.
<BR>&nbsp;&nbsp;&nbsp;&nbsp;&nbsp;"Ubio bi me."
<BR>&nbsp;&nbsp;&nbsp;&nbsp;&nbsp;"Može biti. A možda i ne bi. Mislim da si mu potreban, Kejse, i to gadno. Osim toga, nisi ni ti naivan, je li? Možeš da ga pređeš, valjda."
<BR>&nbsp;&nbsp;&nbsp;&nbsp;&nbsp;"Šta je još na spisku koji si pomenula?"
<BR>&nbsp;&nbsp;&nbsp;&nbsp;&nbsp;"Igračke. Uglavnom za tebe. I jedan osvedočeni psihopata po imenu Piter Rivijera. Rđava mušterija."
<BR>&nbsp;&nbsp;&nbsp;&nbsp;&nbsp;"Gde je on?"
<BR>&nbsp;&nbsp;&nbsp;&nbsp;&nbsp;"Nemam pojma. Ali to ti je jedan bolestan jebač, majke mi. Videla sam njegov profil." Napravila je grimasu. "Ružno do Boga." Ustala je i protegla se kao mačka. "Onda, jesmo li za pakt, dečko? Jesmo li zajedno u ovome? Partneri?"
<BR>&nbsp;&nbsp;&nbsp;&nbsp;&nbsp;Kejs je pogleda. "Baš imam izbora, a?"
<BR>&nbsp;&nbsp;&nbsp;&nbsp;&nbsp;Ona se nasmeja. "Tačno tako, kauboju."
<BR>
<BR>&nbsp;&nbsp;&nbsp;&nbsp;&nbsp;"Matrica ima korene u primitivnim arkadnim igrama", reče nasnimljeni glas, "u ranim grafičkim programima i vojnim opitima sa kranijalnim priključcima." Na Soniju je dvodimezioni rat izbledeo u prašumi matematički sazdanih paprati, pokazujući prostorne mogućnosti logaritamskih spirala; upalio se ledeno plavi vojni film, laboratorijske životinje uključene u probne sisteme, šlemovi spojeni sa kolima za kontrolu paljbe i borbenim avionima. "Kiberprostor. Svečulna halucinacija, svakodnevno doživljena od milijardi legitimnih operatera, u svakoj naciji, kod dece koja uče matematičke postavke... Grafički prikaz izdvojenih podataka iz svake kompjuterske banke u ljudskom sistemu. Nezamislivo složeno. Linije svetlosti pružene kroz neprostor uma, jata i sazvežđa podataka. Poput svetlosti grada, koje gasnu..."
<BR>&nbsp;&nbsp;&nbsp;&nbsp;&nbsp;"Šta je to?" upita Moli, kada je uključio birač kanala.
<BR>&nbsp;&nbsp;&nbsp;&nbsp;&nbsp;"Dečja emisija." Nevezana bujica slika dok je birač kružio. "Isključi", reče on Hosaki.
<BR>&nbsp;&nbsp;&nbsp;&nbsp;&nbsp;"Hoćeš sad da probaš, Kejse?"
<BR>&nbsp;&nbsp;&nbsp;&nbsp;&nbsp;Sreda. Osam dana posle buđenja u 'Jeftinom Hotelu' sa Moli pokraj njega. "Da ja iziđem, Kejse? Možda ti bude lakše, samom..." On odmahnu glavom.
<BR>&nbsp;&nbsp;&nbsp;&nbsp;&nbsp;"Ne. Ostani, nema to veze." Namestila mu je crnu baršunastu znojnicu preko čela, pazeći da ne pomeri pljosnate Sendaijeve dermatrode. Zurio je u dek na krilu, zapravo ne videći njega, već onaj izlog u Ninseiju, hromirane šurikene u vatri odraženog neona. Podigao je pogled; na zidu, odmah iznad Sonija, okačio je njen poklon, pričvrstivši ga tamo kroz otvor u sredini pomoću crtaće igle sa žutom glavom.
<BR>&nbsp;&nbsp;&nbsp;&nbsp;&nbsp;Zatvorio je oči.
<BR>&nbsp;&nbsp;&nbsp;&nbsp;&nbsp;Pronašao rapavu površinu poluge prekidača.
<BR>&nbsp;&nbsp;&nbsp;&nbsp;&nbsp;U zakrvavljenoj tmini iza kapaka, fosfeni srebra zapeniše sa ivice prostora, hipnotičke slike zabrzaše pokraj njega poput filma sastavljenog od nasumičnih kadrova. Simboli, oblici, lica, zamućena, fragmentarna mandala vizualne informacije.
<BR>&nbsp;&nbsp;&nbsp;&nbsp;&nbsp;Molim te, preklinjao je, sada...
<BR>&nbsp;&nbsp;&nbsp;&nbsp;&nbsp;Sivi disk, boje neba u Čibi.
<BR>&nbsp;&nbsp;&nbsp;&nbsp;&nbsp;Sada...
<BR>&nbsp;&nbsp;&nbsp;&nbsp;&nbsp;Disk poče da se okreće, sve brže, pretvarajući se u loptu bleđeg sivila. Širio se...
<BR>&nbsp;&nbsp;&nbsp;&nbsp;&nbsp;I izlio se, potekao kroz njega, origami trik od tečnog neona, rasprostiranje njegovog nesamerljivog doma, njegove zemlje, prozirna 3D-šahovska tabla pružena u beskonačnost. Unutrašnje oko se otvaralo prema stepenastoj skerletnoj piramidi Istočne primorske uprave za fisiju koja je plamtela iza zelenih kocki Američke Micubiši banke, a visoko i u daljini video je spiralne pipke vojnih sistema, zauvek izvan njegovog domašaja.
<BR>&nbsp;&nbsp;&nbsp;&nbsp;&nbsp;A on se negde smejao, u belo okrečenom potkrovlju, daleki prsti milovali su kućište, suze olakšanja tekle su mu niz lice.
<BR>
<BR>&nbsp;&nbsp;&nbsp;&nbsp;&nbsp;Moli nije bila tamo kada je skinuo trode i potkrovlje je bilo u mraku. Pogledao je na sat. Bio je pet sati u kiberprostoru. Odneo je Ono-Sendai do jednog od novih radnih stolova i srušio se na spavaću ploču, povlačeći Molinu crnu, svilenu vreću za spavanje preko glave.
<BR>&nbsp;&nbsp;&nbsp;&nbsp;&nbsp;Sigurnosni uređaj pričvršćen na čelična protivpožarna vrata dvaput pisnu. "Zatražen ulaz", reče. "Subjekt proveren prema mom programu."
<BR>&nbsp;&nbsp;&nbsp;&nbsp;&nbsp;"Pa, otvori onda." Kejs smaknu svilu sa lica i sede kada su se vrata otvorila, očekujući da vidi Moli ili Armitaža.
<BR>&nbsp;&nbsp;&nbsp;&nbsp;&nbsp;"Isuse", reče promukao glas, "znam da ta kučka vidi u mraku, ali..." Zdepast lik uđe i zatvori vrata. "Upali svetlo, važi?" Kejs se iskobelja sa ploče i pronađe staromodni prekidač.
<BR>&nbsp;&nbsp;&nbsp;&nbsp;&nbsp;"Ja sam Fin", reče Fin i načini grimasu upozorenja za Kejsa.
<BR>&nbsp;&nbsp;&nbsp;&nbsp;&nbsp;"Kejs."
<BR>&nbsp;&nbsp;&nbsp;&nbsp;&nbsp;"Milomi je, siguran sam. Radim na nekoj opremi za tvoga šefa, izgleda." Fin iskopa kutiju partagasa iz džepa i zapali jednu. Miris kubanskog duvana ispuni sobu. Priđe radnom stolu i pogleda Ono-Sendai. "Izgleda serijski. Odma' ću to da sredim. Al' ovo je problem za tebe, dečko." On izvadi prljavu kovertu iz unutrašnjeg džepa sakoa, otrese pepeo na pod i izvuče neobeleženi crni pravougaonik iz koverte. "Prokleti fabrički prototipovi", reče, bacivši predmet na sto. "Zalivaju ih u poliugljenične blokove, ne možeš da prodreš do njih ni laserom, a da ne spališ sadržaj. Zaštićeno protiv rendgena, ultraskena, Bog zna čega sve još. Ući ćemo mi već, ali za grešne nema počinka, je l' tako?" Pažljivo je smotao kovertu i sklonio je nazad u džep.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Flipflop prekidač, ukratko. Spojiš ga sa ovim Sendaijem i imaš pristup živom ili snimljenom simstimu, a da se ne isključuješ iz matrice."
<BR>&nbsp;&nbsp;&nbsp;&nbsp;&nbsp;"Čemu to?"
<BR>&nbsp;&nbsp;&nbsp;&nbsp;&nbsp;"Nemam blage veze. Znam samo da treba da prilagodim Moli za prijem signala, pa ćeš verovatno imati pristup do njenih čula." Fin se počeša po bradi. "Ima da otkriješ koliko joj je džins stvarno tesan, a?"
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
