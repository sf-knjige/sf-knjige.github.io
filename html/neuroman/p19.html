<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;"Pokušavaš da oboriš moj rekord, sinak?" upita Ravnolinijski. "Mozak ti je bio mrtav punih pet sekundi."
<BR>&nbsp;&nbsp;&nbsp;&nbsp;&nbsp;"Budi tu", reče Kejs i udari po prekidaču simstima.
<BR>&nbsp;&nbsp;&nbsp;&nbsp;&nbsp;Čučala je u mraku, oslanjajući se dlanovima o hrapav beton.
<BR>&nbsp;&nbsp;&nbsp;&nbsp;&nbsp;KEJS KEJS KEJS KEJS. Digitalni prikaz treptao je alfanumeričkim znacima njegovog imena. Vintermut ju je obaveštavao o uspostavljenoj vezi.
<BR>&nbsp;&nbsp;&nbsp;&nbsp;&nbsp;"Slatko", reče ona. Zaljuljala se na petama, protrljala dlanove i kvrcnula zglobovima prstiju. "'De si dosad?"
<BR>&nbsp;&nbsp;&nbsp;&nbsp;&nbsp;VREME MOLI VREME SAD.
<BR>&nbsp;&nbsp;&nbsp;&nbsp;&nbsp;Jezikom je snažno pritisnula donje prednje zube. Jedan se neznatno pomeri, uključivši mikrokanalna pojačala; nasumično odbijanje fotona kroz tamu pretvori se u struju elektrona i beton oko nje postade avetinjski svetao i zrnast. "U redu, dušo. Idemo da se poigramo."
<BR>&nbsp;&nbsp;&nbsp;&nbsp;&nbsp;Pokazalo se da se krila u nekoj vrsti servisnog tunela. Ispuzala je napolje kroz kitnjastu bronzanu rešetku na šarkama. Po njenim šakama i podlakticama video je da ponovo nosi poliugljenično odelo. Ispod plastike osećao je poznati pritisak zategnute tanke kože. Nosila je nešto ispod mišice, u futroli. Ustala je, zakopčala odelo i dodirnula rapavu plastiku drške pištolja. "'Ej, Kejse", reče, jedva izgovarajući reči, "slušaš li me? Ispričaću ti priču... Jednom sam imala momka. Nekako me podsećaš..." Osvrnula se i osmotrila hodnik. "Zvao se Džoni."
<BR>&nbsp;&nbsp;&nbsp;&nbsp;&nbsp;Duž niskog, zasvođenog hodnika nizale su se desetine muzejskih izložbenih sanduka, prastarih kutija od smeđeg drveta sa staklenom prednjom pločom. Izgledali su kao uljezi, ovde, uz organska zakrivljenja zidova hodnika, kao da su ih dovukli i poređali u neku zaboravljenu svrhu. Na patiniranim bronzanim držačima, u razmacima od deset metara, visile su kugle bele svetlosti. Pod je bio neravan; kada je pošla niz hodnik, Kejs shvati da je pokriven stotinama nasumce nabacanih ponjava i tepiha. Na nekim mestima bilo je po šest slojeva, tako da je pod bio meki krpež ručno tkane vune.
<BR>&nbsp;&nbsp;&nbsp;&nbsp;&nbsp;Ozlojeđivalo ga je to što Moli ne obraća pažnju na vitrine i njihov sadržaj. Morao je da se zadovolji letimičnim pogledima koji su mu otkrivali komade grnčarije, starinsko oružje, stvar toliko načičkanu zarđalim ekserima da se nije mogla prepoznati, iskrzane delove tapiserija...
<BR>&nbsp;&nbsp;&nbsp;&nbsp;&nbsp;"Vidiš, moj Džoni bio je bistar momak sa puno stila. Počeo je kao skladište na Memori Lejnu, sa čipovima u glavi, a ljudi su mu plaćali da u njih sakrije podatke. Te noći kada sam ga srela, imao je na vratu Jakove, i sredila sam njihovog ubicu. Imala sam više sreće nego pameti, ali sam uspela da ga sredim. Posle toga, sve je bilo glatko i slatko, Kejse." Jedva je pomerala usne. Osećao je kako oblikuje reči; nije morao da ih čuje. "Imali smo dogovor sa jednom sipom, da nam iščeprka na uvid tragove svega što je bilo čuvano u njemu. Snimili smo to na traku i počeli da cedimo odabrane klijente. Bivše klijente. Bila sam posrednik, snagator, pas-čuvar. I bila sam srećna. Jesi li ikad bio srećan, Kejse? Bio je moj momak. Zajedno smo radili. Kao partneri. Prošlo je možda osam meseci otkako sam napustila kuću lutaka kada sam ga srela..." Zastala je, prišunjala se oštrom zavijutku hodnika i nastavila. Tamo je bilo još sjajnih, drvenih kutija, sa stranicama u boji bubašvabinog krila.
<BR>&nbsp;&nbsp;&nbsp;&nbsp;&nbsp;"Bilo nam je glatko i slatko, i sve je išlo kako treba. Činilo nam se da nam niko ništa ne može. Ja im ne bih dozvolila. Pretpostavljam da su Jakuze još imale pik na Džonija. Zato što sam ubila njihovog čoveka. Zato što ih je Džoni ispalio. A Jakovi umeju da se kreću tako jebeno sporo, čoveče, mogu da čekaju godinama i godinama. Puste da proživiš ceo život, tako da imaš više da izgubiš kad dođu da ti ga uzmu. Strpljivi poput pauka. Zen pauka.
<BR>&nbsp;&nbsp;&nbsp;&nbsp;&nbsp;Tada to nisam znala. Ili ako jesam, mislila sam da se ne odnosi na nas. Kad si mlad, misliš da si Bog. Tada su došli, baš kad smo poverovali da imamo dovoljno da se povučemo, spakujemo i odemo, možda negde u Evropu. Nijedno od nas nije znalo šta bismo tamo radili, zato što nije više bilo potrebno da se radi. Ali smo živeli na visokoj nozi, sa švajcarskim računom u orbitalnoj banci i gnezdom punim igračaka i nameštaja. To ume da ti otupi oštricu.
<BR>&nbsp;&nbsp;&nbsp;&nbsp;&nbsp;Onaj prvi koga su poslali bio je žestok. Neviđeni refleksi, implanti, dovoljno stila za deset običnih vojnika. Ali drugi, taj je bio, ne znam, kao monah. Kloniran. Ubica do poslednje ćelije. Nosio je smrt u sebi, neku tišinu, odisao je njom..." Glas joj utihnu jer se hodnik razdavajao u dva istovetna stepeništa naniže. Pošla je levim.
<BR>&nbsp;&nbsp;&nbsp;&nbsp;&nbsp;"Jednom, kada sam bila klinka, uselili smo se u kolibu. Bilo je to dole na Hadsonu, a tamo su pacovi stvarno ogromni, čoveče. Od hemikalija koje nose u sebi. Bili su veliki kao ja, i jedan je celu noć grebao ispod poda kolibe. Pred zoru je neko doveo tog starca. Bio je sav u borama, a oči su mu bile zakrvavljene. Nosio je nešto umotano u masnu kožu, sličnu onoj u kojoj čuvaš alat da ne zarđa. Raširio ju je i izvadio revolver i tri metka. Ubacio je jedan metak i počeo da šeta po kolibi, a mi smo stajali uz zidove.
<BR>&nbsp;&nbsp;&nbsp;&nbsp;&nbsp;Napred-nazad. Oborene glave, prekrštenih ruku, kao da je zaboravio na pištolj. Osluškivao je pacova. Mi smo se sasvim primirili. Starac je napravio korak. Pacov se pomerio. Pacov se pomeri, starac korakne. Tako čitav sat, a onda kao da se setio revolvera. Uperio ga je u pod, iskezio se i povukao obarač. Zamotao pištolj i otišao.
<BR>&nbsp;&nbsp;&nbsp;&nbsp;&nbsp;Kasnije sam se zavukla ispod kolibe. Pacov je imao rupu između očiju." Posmatrala je zabravljena vrata, raspoređena tu i tamo duž hodnika. "Taj drugi koga su poslali za Džonijem bio je kao onaj starac. Ne star, već naprosto takav. Ubijao je na isti način." Hodnik se proširio. More raskošnih tepiha blago se talasalo ispod ogromnog lustera, čiji je najniži kristalni visuljak dopirao gotovo do poda. Kristal zazvecka kada je Moli ušla u odaju. Na ekranu joj je treptalo TREĆA VRATA LEVO.
<BR>&nbsp;&nbsp;&nbsp;&nbsp;&nbsp;Pošla je levo, izbegavajući izvrnuto stablo od kristala. "Videla sam ga samo jednom. Vraćala sam se u naš stan. Upravo je izlazio. Živeli smo u preuređenoj fabrici, zajedno sa mnogo mladih nada Čulo/Mreže, tako nešto. Stan je već imao prilično dobro obezbeđenje, a ja sam ugradila još nekoliko moćnijih stvarčica da bih ga učinila stvarno sigurnim. Znala sam da je Džoni gore. Ali taj čovečuljak mi je privukao pažnju kada je izišao. Nije rekao ni reč. Samo smo se pogledali i znala sam. Običan čova u običnoj odeći, skroman, bez vidljivog ponosa. Pogledao me je i ušao u peditaksi. Znala sam. Popela sam se i Džoni je sedeo u stolici pored prozora, malo otvorenih usta, kao da bi da kaže nešto čega se upravo setio."
<BR>&nbsp;&nbsp;&nbsp;&nbsp;&nbsp;Vrata pred njom bila su stara, isklesana iz komada Tai tikovine koji kao da je bio presečen nadvoje da bi se uklopio u niski dovratak. Ispod izvijenog zmaja bila je ugrađena primitvna mehanička brava sa štitnikom od nerđajućeg čelika. Kleknula je, izvukla iz unutrašnjeg džepa smotuljak crnog antilopa i odabrala kao iglu tanak kalauz. "Posle toga nisam više srela nikoga do koga bi mi imalo bilo stalo."
<BR>&nbsp;&nbsp;&nbsp;&nbsp;&nbsp;Gurnula je kalauz u bravu i tiho čačkala, grickajući donju usnu. Izgledalo je da se oslanja samo na dodir; pogled joj je bio zamućen, vrata su bila mrlja svetlog drveta. Kejs je osluškivao muk u hodniku, naglašen tihim zveckanjem lustera. Sveće? U Strejlajtu je sve bilo naopako. Setio se Ketine priče o zamku sa bazenima i ljiljanima, i odmerenih reči 3Džejn koje je onako muzikalno recitovala glava. Mesto uraslo u sebe. Strejlajt je pomalo mirisao na buđ, pomalo na parfem, i na crkvu. Gde su se denuli Tezje-Ešpulovi? Očekivao je da će zateći urednu košnicu disciplinovane aktivnosti, ali Moli nije videla nikoga. Njen monolog ga je uznemirio; nikada mu nije pričala o sebi. Osim one priče o kući lutaka, retko je pominjala nešto što bi bar nagovestilo njenu prošlost.
<BR>&nbsp;&nbsp;&nbsp;&nbsp;&nbsp;Sklopila je oči i začulo se škljocanje koje je Kejs više osetio nego čuo. Podsetilo ga je na magnetne brave na vratima njenog sobička u kući lutaka. Vrata su mu se otvorila, iako je imao pogrešan čip. To se Vintermut postarao za bravu, kao što je upravljao mikrolakom i robotom baštovanom. Sistem brava u kući lutaka bio je deo sigurnosnog sistema Frisajda. Ova obična mehanička brava biće teži zalogaj za VI, jer zahteva daljinski vođenu jedinicu ili ljudskog pomoćnika.
<BR>&nbsp;&nbsp;&nbsp;&nbsp;&nbsp;Otvorila je oči, gurnula kalauz u kožicu, pažljivo je zamotala i zavukla je nazad u džep. "Valjda me podsećaš na njega", reče ona. "Mislim da si rođen da bežiš. Ono što si bio u Čibi, bila je ogoljena verzija onog što bi bio na svakom drugom mestu. Zla sreća ume ponekad to da uradi, da te svede na primitivne nagone." Ustala je, protegla se i stresla. "Znaš, mislim da je onaj koga je Tezje-Ešpul poslao za Džimijem, momkom koji je ukrao glavu, isti onaj koga su Jakovi poslali da ubije Džonija." Izvukla je bacač iz futrole i podesila ga na rafalnu paljbu.
<BR>&nbsp;&nbsp;&nbsp;&nbsp;&nbsp;Kejs se gotovo trgnu zbog ružnoće vrata kada je pružila ruku da ih otvori. Ne samih vrata, koja su bila prelepa, ili su jednom bila deo lepše celine, već zbog načina na koji su bila presečena da bi se uklopila u određeni otvor. Čak im je i oblik bio pogrešan, pravolinijski, među krivinama uglačanog betona. Dovukli su te stvari, pomislio je, a onda ih na silu uklopili. Ali ništa nije bilo na svom mestu. Vrata su bila jednako uljez kao i nezgrapne vitrine, ogromno kristalno drvo. Onda se setio eseja 3Džejn i zamislio kako su dovlačili delove iz bunara da bi oživeli nekakvu veliku zamisao, san odavno izgubljen u nagonskom nastojanju da se ispuni prostor, da se očuva slika koju je porodica imala o sebi. Setio se rasturenog osinjaka, grčenja bezokih stvorenja...
<BR>&nbsp;&nbsp;&nbsp;&nbsp;&nbsp;Moli se uhvati za jednu izrezbarenu zmajevu šapu i vrata se s lakoćom otvoriše.
<BR>&nbsp;&nbsp;&nbsp;&nbsp;&nbsp;Odaja je bila mala, natrpana, tek nešto više od sobička. Uz zakrivljene zidove bile su naslonjene sive čelične police za alat. Automatski se uključila svetlost. Zatvorila je vrata za sobom i prišla poređanim policama.
<BR>&nbsp;&nbsp;&nbsp;&nbsp;&nbsp;TREĆA LEVO, zatreperio je optički čip. Vintermut je opet premostio njen prikaz vremena. PETA ODOZGO. Ali ona prvo otvori gornju policu. Obično plitko spremište. Prazno. Kao i druga polica. U trećoj, dubljoj, nalazile su se kuglice kalaja i mala, smeđa stvar koja je izgledala kao kost ljuskog prsta. Na četvrtoj polici bio je od vlage nabrekao primerak zastarelog tehničkog priručnika na francuskom i japanskom. U petoj, iza oklopljene rukavice teškog odela za vakuum, pronašla je ključ. Ličio je na mesingani novčić bez sjaja, sa kratkom, šupljom cevčicom na jednom kraju. Polako ga je prevrtala u ruci i Kejs vide da je unutrašnjost cevčice ispunjena zarezima i zupcima. Na jednoj strani novčića bila su utisnuta slova CHUBB. Druga strana je bila glatka.
<BR>&nbsp;&nbsp;&nbsp;&nbsp;&nbsp;"On mi je rekao", šapnula je, "Vintermut. Kako se godinama igrao čekanja. Tada još nije imao stvarnu moć, ali mogao je da koristi sisteme obezbeđenja i održavanja vile da bi pratio gde se šta nalazi, kuda stvari idu i gde završavaju. Pre dvadeset godina, video je da je neko izgubio ključ i uspeo je da navede nekog drugog da ga ostavi ovde. Onda ga je ubio, dečaka koji je doneo ključ ovamo. Mališa je imao osam godina." Sklopila je bele prste oko ključa. "Da bude siguran da ga niko neće naći." Izvukla je komad crnog najlonskog konca iz tobolca na odelu i provukla ga kroz okruglu rupu iznad natpisa CHUBB. Zavezala ga je i obesila oko vrata. "Rekao je da su ga uvek nervirali svojom staromodnošću, svojim navikama iz devetnaestog veka. Izgledao je kao Fin, na ekranu u onoj rupi sa živim lutkama. Da nisam obratila pažnju, mislila bih da je stvarno Fin." Njen prikaz je očitavao vreme, na podlozi sivih čeličnih ormana. "Rekao mi je da bi odavno bio slobodan, da su postali ono što su želeli. Ali nisu. Nešto su zasrali. Nakarade, kao i ona 3Džejn. Tako ju je nazvao, ali je to rekao kao da mu se dopada."
<BR>&nbsp;&nbsp;&nbsp;&nbsp;&nbsp;Okrenula se, otvorila vrata i izišla, dodirujući prstima rapavu dršku bacača u futroli.
<BR>&nbsp;&nbsp;&nbsp;&nbsp;&nbsp;Kejs se prebaci.
<BR>
<BR>&nbsp;&nbsp;&nbsp;&nbsp;&nbsp;Kuang Jedanaest je rastao.
<BR>&nbsp;&nbsp;&nbsp;&nbsp;&nbsp;"Diksi, misliš da ćemo uspeti?"
<BR>&nbsp;&nbsp;&nbsp;&nbsp;&nbsp;"Kenja li medved u šumi?" Ravnolinijski ih povuče uvis, kroz prelivanje slojeva duge.
<BR>&nbsp;&nbsp;&nbsp;&nbsp;&nbsp;U jezgru kineskog programa pojavilo se nešto mračno. Gustina podataka nadvladala je tkivo matrice, izazivajući hipnagogičke vizije. Blede kaleidoskopske šare slivale su se u srebrno-crnu središnju tačku. Kejs je posmatrao simbole zla i loše sreće iz svog detinjstva kako se valjaju prozirnim ravnima: kukaste krstove, lobanje sa ukrštenim kostima, 'zmijske oči' na kockicama. Kada bi pogledao pravo u onu nultu tačku, nije video nikakav obris. Trebalo mu je desetak brzih, letimičnih pogleda da je ugleda, stvar nalik na ajkulu, koja je svetlucala kao vulkansko staklo, odražavajući crnim ogledalima bokova neka daleka svetla, bez ikakve veze sa matricom oko nje.
<BR>&nbsp;&nbsp;&nbsp;&nbsp;&nbsp;"To mu je žaoka", reče konstrukt. "Kada se Kuang sasvim priljubi uz jezgro Tezje-Ešpula, ona će nas probiti unutra."
<BR>&nbsp;&nbsp;&nbsp;&nbsp;&nbsp;"Bio si u pravu, Dikse. Postoji neka vrsta ručnog premošćenja u Vintermutovom sklopu, koje ga drži pod kontrolom. Ako se uopšte može reći da je on pod kontrolom", dodade.
<BR>&nbsp;&nbsp;&nbsp;&nbsp;&nbsp;"On", reče konstrukt. "On. Pripazi malo. To. Dokle ću da ti ponavljam?"
<BR>&nbsp;&nbsp;&nbsp;&nbsp;&nbsp;"Posredi je nekakva šifra. Reč, rekao je. Neko treba da je izgovori u kitnjasti terminal u određenoj sobi, dok se mi bavimo onim što nas čeka tamo iza leda."
<BR>&nbsp;&nbsp;&nbsp;&nbsp;&nbsp;"Pa, imaš dovoljno vremena, dečko", reče Ravnolinijski. "Stari Kuang je spor, ali siguran."
<BR>&nbsp;&nbsp;&nbsp;&nbsp;&nbsp;Kejs se isključi.
<BR>
<BR>&nbsp;&nbsp;&nbsp;&nbsp;&nbsp;I srete Maelkumov netremični pogled.
<BR>&nbsp;&nbsp;&nbsp;&nbsp;&nbsp;"Opet bio mrtav neko vreme, čovek."
<BR>&nbsp;&nbsp;&nbsp;&nbsp;&nbsp;"Dešava se", reče on. "Počinjem da se navikavam na to."
<BR>&nbsp;&nbsp;&nbsp;&nbsp;&nbsp;"Imaš posla s tamom, čovek."
<BR>&nbsp;&nbsp;&nbsp;&nbsp;&nbsp;"Jedini provod u gradu, izgleda."
<BR>&nbsp;&nbsp;&nbsp;&nbsp;&nbsp;"Džaova ljubav, Kejse", reče Maelkum i okrenu se svom radiju. Kejs je zurio u zamršene pletenice i čvorove mišića na čovekovim rukama.
<BR>&nbsp;&nbsp;&nbsp;&nbsp;&nbsp;Ponovo se uključio.
<BR>&nbsp;&nbsp;&nbsp;&nbsp;&nbsp;I prebacio se.
<BR>
<BR>&nbsp;&nbsp;&nbsp;&nbsp;&nbsp;Moli je kaskala duž hodnika koji je mogao da bude onaj isti od pre. Nije više bilo muzejskih sanduka i Kejs zaključi da se kreću prema vrhu vretena; sila teže bila je sve slabija. Uskoro je s lakoćom preletala brdašca nabacanih tepiha. Osećala je slabo probadanje u nozi...
<BR>&nbsp;&nbsp;&nbsp;&nbsp;&nbsp;Hodnik se iznenada suzi, skrenu, razdvoji.
<BR>&nbsp;&nbsp;&nbsp;&nbsp;&nbsp;Skrenula je desno i počela da se penje nenormalno strmim stepeništem. Javiše joj se bolovi u nogama. Iznad njene glave, upleteni i povezani kablovi grlili su tavanicu stepeništa kao bojom označeni nervi. Zidovi su bili išarani vlagom.
<BR>&nbsp;&nbsp;&nbsp;&nbsp;&nbsp;Stigla je do trouglastog odmorišta i zastala, masirajući nogu. Novi hodnici, uski, zidova prekrivenih tepisima. Granali su se u tri pravca.
<BR>&nbsp;&nbsp;&nbsp;&nbsp;&nbsp;LEVO.
<BR>&nbsp;&nbsp;&nbsp;&nbsp;&nbsp;Slegnula je ramenima. "Ček' da malo pogledam okolo, može?"
<BR>&nbsp;&nbsp;&nbsp;&nbsp;&nbsp;LEVO.
<BR>&nbsp;&nbsp;&nbsp;&nbsp;&nbsp;"Opusti se. Ima vremena." Pošla je desnim hodnikom.
<BR>&nbsp;&nbsp;&nbsp;&nbsp;&nbsp;STOJ.
<BR>&nbsp;&nbsp;&nbsp;&nbsp;&nbsp;VRATI SE.
<BR>&nbsp;&nbsp;&nbsp;&nbsp;&nbsp;OPASNOST.
<BR>&nbsp;&nbsp;&nbsp;&nbsp;&nbsp;Oklevala je. Iza poluotvorenih hrastovih vrata na dnu hodnika začu se glas, bučan i nerazgovetan, nalik na glas pijanca. Kejs pomisli da bi jezik mogao da bude francuski, ali glas je bio suviše nejasan. Moli načini korak, pa još jedan, zavukavši ruku u odelo do drške bacača. Kada je stupila u polje uređaja za nervno ometanje, u ušima joj zazvoni piskav uzlazni ton koji podseti Kejsa na zvuk njenog bacača. Posrnula je napred, odjednom onemoćalih mišića, i udarila čelom u vrata. Prevrnula se i ostala da leži na leđima, zamućenog pogleda, bez daha.
<BR>&nbsp;&nbsp;&nbsp;&nbsp;&nbsp;"Šta je ovo?" upita pijani glas, "nova moda?" Drhtava ruka zavuče joj se u odelo, napipa bacač i izvuče ga. "dođi mi u goste, dete. Odmah."
<BR>&nbsp;&nbsp;&nbsp;&nbsp;&nbsp;Polako je ustala, motreći na crnu cev automatskog pištolja. Čovekova ruka sada je bila dovoljno mirna; cev oružja kao da joj je bila povezana sa grlom, zategnutom nevidljivom niti.
<BR>&nbsp;&nbsp;&nbsp;&nbsp;&nbsp;Bio je star, izuzetno visok, a crte njegovog lica podsetiše Kejsa na devojku koju je video u Vingtieme Siecle. Nosio je teški ogrtač od svile boje kestena, izvezen duž dugačkih manžetni i šal-okovratnika. Jedna noga bila mu je bosa, druga u crnoj somotskoj papuči sa glavom lisice izvezenom zlatom. Pokazao joj je rukom da uđe u sobu. "Polako, dušo." Soba je bila veoma prostrana, natrpana mnoštvom stvari koje su Kejsu bile besmislene. Video je sivu čeličnu policu sa staromodnim Sonijevim monitorima, širok mesingan krevet prekriven gomilom jagnjećih koža, a jastuci na njemu kao da su bili napravljeni od istih onih tepiha kojima su bili zastrti hodnici. Molin pogled lutao je od ogromne Telefunkenove konzole za zabavu, polica sa prastarim gramofonskim pločama, čiji su omoti u raspadanju bili optočeni prozirnom plastikom, do širokog radnog stola posutog komadima silicijuma. Kejs opazi dek kiberprostora i trode, ali njen pogled kliznu dalje bez zaustavljanja.
<BR>&nbsp;&nbsp;&nbsp;&nbsp;&nbsp;"Bilo bi mi sasvim prilično", reče starac, "da te sada ubijem." Kejs oseti kako se ona napinje, spremna da deluje. "Ali ću večeras napraviti izuzetak. Kako ti je ime?"
<BR>&nbsp;&nbsp;&nbsp;&nbsp;&nbsp;"Moli."
<BR>&nbsp;&nbsp;&nbsp;&nbsp;&nbsp;"Moli. Ja sam Ešpul." Utonuo je u naboranu mekoću ogromne kožne fotelje sa četvrtastim nogama od hroma, ali je pištolj ostao uperen u nju. Odložio je njen bacač na mesingani stočić pored fotelje, prevrnuvši bočicu sa crvenim pilulama. Stočić je bio pretrpan bočicama od pilula, bocama pića, mekim plastičnim kesicama punih belih praškova. Kejs opazi staromodni stakleni špric i čeličnu kašiku.
<BR>&nbsp;&nbsp;&nbsp;&nbsp;&nbsp;"Kako plačeš, Moli? Vidim da su ti oči prekrivene. Baš bih voleo da znam." Oči su mu bile okružene crvenilom, čelo sjajno od znoja. Bio je veoma bled. Bolestan je, zaključi Kejs. Ili uzima droge.
<BR>&nbsp;&nbsp;&nbsp;&nbsp;&nbsp;"Retko plačem."
<BR>&nbsp;&nbsp;&nbsp;&nbsp;&nbsp;"Ali kada bi te neko rasplakao, kako bi plakala?"
<BR>&nbsp;&nbsp;&nbsp;&nbsp;&nbsp;"Pljunula bih", reče ona. "Kanali su povezani sa usnom dupljom."
<BR>&nbsp;&nbsp;&nbsp;&nbsp;&nbsp;"Znači da si već naučila važnu lekciju, što nije uobičajeno za nekog tako mladog." Položio je ruku sa pištoljem na koleno i uzeo bocu sa stočića, ne gledajući šta uzima od nekoliko različitih vrsta pića. Potegao je iz boce. Rakiju. Piće mu je curilo iz ugla usta. "Tako treba sa suzama." Ponovo je otpio. "Večeras sam zauzet, Moli. Izgradio sam sve ovo, a sada sam zauzet. Umiranjem."
<BR>&nbsp;&nbsp;&nbsp;&nbsp;&nbsp;"Mogu da iziđem, kao što sam i ušla", reče ona.
<BR>&nbsp;&nbsp;&nbsp;&nbsp;&nbsp;Nasmejao se, visokim rapavim smehom. "Banula si mi usred samoubistva, a sad bi samo tako da iziđeš? Stvarno me zapanjuješ. Ti si lopov."
<BR>&nbsp;&nbsp;&nbsp;&nbsp;&nbsp;"U pitanju je moja guzica, gazda, a imam samo jednu. Volela bih da je iznesem odavde u jednom komadu."
<BR>&nbsp;&nbsp;&nbsp;&nbsp;&nbsp;"Vrlo si nevaspitana. Ovde se samoubistva izvode sa određenom merom dostojanstva. A ja radim upravo to, razumeš. Ali večeras ću možda da povedem i tebe sa sobom u pakao... bilo bi to veoma egipatski od mene." Opet je otpio. "Zato dođi ovamo." Pružio joj je bocu, drhtavom rukom. "Pij."
<BR>&nbsp;&nbsp;&nbsp;&nbsp;&nbsp;Odmahnula je glavom.
<BR>&nbsp;&nbsp;&nbsp;&nbsp;&nbsp;"Nije otrovano", reče on, ali vrati rakiju na sto. "Sedi. Sedi na pod. Razgovaraćemo."
<BR>&nbsp;&nbsp;&nbsp;&nbsp;&nbsp;"O čemu?" Sela je. Kejs oseti kako se oštrice pomiču, pomalo, ispod noktiju.
<BR>&nbsp;&nbsp;&nbsp;&nbsp;&nbsp;"Šta god nam padne na pamet. Meni. Ovo je moje veče. Jezgra su me probudila. Pre dvadeset sati. Nešto se dešava, rekla su, i potreban sam ovde. Jesi li to bila ti, Moli? Sigurno im nisam bio potreban zbog tebe, to ne. Mora da je nešto drugo... ali ja sam sanjao, znaš. Već trideset godina. Nisi se ni rodila, kada sam poslednji put legao da spavam. Rekli su nam da nećemo sanjati, u toj hladnoći. Rekli su i da nećemo osetiti hladnoću. Ludost, Moli. Laži. Naravno da sam sanjao. Hladnoća je propustila ono napolju unutra, eto šta je bilo. Ono napolju. Svu onu noć zbog koje sam gradio ovo, da nas sakrije. Samo kap, isprva, jedno zrno noći koje se uvuklo, privučeno hladnoćom... Za njim su došla druga, ispunjavajući mi glavu kao što kiša puni prazan bazen. Ljiljani. Sećam se. Bazeni su bili od terakote, dadilje od hroma, njihovi udovi svetlucali su kroz vrtove u smiraj dana... Star sam, Moli. Preko dve stotine godina, ako računaš i vreme na ledu. Hladnoću." Cev pištolja odjednom se podiže, podrhtavajući. Tetive njenih bedara bile su napete kao žice.
<BR>&nbsp;&nbsp;&nbsp;&nbsp;&nbsp;"Tako možeš da zaradiš promrzline", rekla je oprezno.
<BR>&nbsp;&nbsp;&nbsp;&nbsp;&nbsp;"Ništa se tamo ne dešava", nestrpljivo je odgovorio, spustivši pištolj. Njegovi pokreti bili su sve sklerotičniji. Glava mu je padala. Morao je da se napregne da to spreči. "Ništa se ne dešava. Setio sam se. Jezgra su mi rekla da su naše inteligencije poludele. A platili ih smo tolike milijarde, nekad davno. Kada je veštačka inteligencija bila tek otmena zamisao. Rekao sam jezgrima da ću se pozabaviti tim. Došlo je u nevreme, baš kad je 8Džin dole u Melburnu i samo naša mila 3Džejn vodi radnju. Ili u veoma zgodno vreme, možda. Šta ti misliš, Moli?" Pištolj se ponovo podiže. "Dešavaju se neke neobične stvari, u vili Strejlajt."
<BR>&nbsp;&nbsp;&nbsp;&nbsp;&nbsp;"Gazda", upita ona, "poznaješ li Vintermuta?"
<BR>&nbsp;&nbsp;&nbsp;&nbsp;&nbsp;"Da, ime. Za prizivanje demona, valjda. Gospodar pakla, svakako. Draga moja Moli, svojevremeno sam poznavao mnogo gospode i ne mali broj dama. Čak je i španska kraljica, jednom, baš u ovom ovde krevetu... Ali ja odlutah." Vlažno se nakašljao, a pištolj se tresao u ritmu njegovih grčeva. Pljunuo je na tepih blizu svog bosog stopala. "E, kuda ja sve lutam. Kroz hladnoću. Ali uskoro neću više. Kad sam se probudio, naredio sam da odlede Džejn. Čudna stvar, spavati svakih par decenija s nekim ko ti zvanično dođe rođena kćer." Pogled mu odluta pored nje, do niza ugašenih monitora. Kao da je zadrhtao. "Oči kao u Mari-Frans", reče, jedva čujno, i osmehnu se. "Izazvali smo u mozgu alergiju na neke njegove neuroprenosnike, što je dovelo do neobično prijemčive imitacije autizma." Glava mu se zanese u stranu, ispravi se. "Čujem da se isto dejstvo sada mnogo lakše postiže ugrađivanjem mikročipa."
<BR>&nbsp;&nbsp;&nbsp;&nbsp;&nbsp;Pištolj mu skliznu iz prstiju, odskoči od tepiha.
<BR>&nbsp;&nbsp;&nbsp;&nbsp;&nbsp;"Snovi rastu kao spori led", rekao je. Lice mu je dobilo plavi preliv. Glava mu utonu u kožni naslon i on zahrka.
<BR>&nbsp;&nbsp;&nbsp;&nbsp;&nbsp;Ustala je i zgrabila pištolj. Sa Ešpulovim automatikom u ruci, pretražila je sobu.
<BR>&nbsp;&nbsp;&nbsp;&nbsp;&nbsp;Pokraj kreveta bio je bačen ogroman kilt ili prekrivač. Ležao je u širokoj lokvi zgrušane krvi, u debelom sloju koji se sjajio na šarenim tepisima. Prebacivši kraj kilta, otkrila je telo devojke, belih lopatica umrljanih krvlju. Bila je zaklana. U tamnoj lokvi pored nje presijavalo se nekakvo trouglasto sečivo. Moli kleknu, pazeći da izbegne krv, i okrenu devojčino lice ka svetlosti. Bilo je to lice koje je Kejs video u restoranu.
<BR>&nbsp;&nbsp;&nbsp;&nbsp;&nbsp;Duboko u samoj srži stvari, nešto škljocnu i svet se zaledi. Molin simstim emitovao je zaustavljenu sliku njenih prstiju na devojčinom obrazu. Nepomičnost potraja tri sekunde, a onda se lice pokojnice izmeni, postade lice Linde Li.
<BR>&nbsp;&nbsp;&nbsp;&nbsp;&nbsp;Još jedno klik, i soba se zamuti. Moli je stajala i gledala zlatni laserski disk pored malog uređaja na mermernom stočiću kraj kreveta. Od konzole do utičnice u dnu skladnog vrata devojke vodilo je optičko vlakno, nalik na povodac.
<BR>&nbsp;&nbsp;&nbsp;&nbsp;&nbsp;"Zapamtiću ti ovo, gade", reče Kejs, osećajući kako mu se pokreću usne, negde daleko. Znao je da je Vintermut izmenio signal. Moli nije videla kako se devojčino lice pretvara u dim i preuzima crte posmrtne maske Linde Li.
<BR>&nbsp;&nbsp;&nbsp;&nbsp;&nbsp;Moli se okrenu i priđe Ešpulovoj stolici. Disao je sporo i škripavo. Osmotrila je haos droga i alkohola na stolu. Spustila je pištolj, uzela bacač, podesila ga na pojedinačnu paljbu i pažljivo mu ispalila toksinsku strelicu u sredinu spuštenog levog kapka. Poskočio je, a dah mu se prekinu usred udisaja. Polako je otvorio drugo oko, smeđe i bez dna.
<BR>&nbsp;&nbsp;&nbsp;&nbsp;&nbsp;Ostalo je otvoreno kada se okrenula i izišla iz sobe.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
