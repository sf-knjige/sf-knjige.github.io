<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41.
<P>&nbsp;&nbsp;&nbsp;&nbsp;&nbsp;"Jaoooj!" urliknuo je master Trinitija munjevito povukavši ruku s vrelog srebrnog lončeta za kafu koji je zauzimao svoje uobičajeno mesto na stolu za posude u velikoj gostinskoj sobi prvog sprata masterove Lože na severozapadnom uglu Velikog trga.
<BR>&nbsp;&nbsp;&nbsp;&nbsp;&nbsp;"To je najšašavija ideja koju sam ikad čuo", reče Njutn. "Bolje ti je da sam sebi sipaš kafu, Loše-vesti. Opekao sam prste. Dosta mi je tog prokletog lončeta za kafu. Moji nervni završeci postali su preosetljivi."
<BR>&nbsp;&nbsp;&nbsp;&nbsp;&nbsp;Umesto odgovora, Isak Njutn je otišao do stola za posuđe i, upotrebivši šal, nasuo kafu. Vrativši se s njom rekao je:
<BR>&nbsp;&nbsp;&nbsp;&nbsp;&nbsp;"Jedna stvar je pogrešna."
<BR>&nbsp;&nbsp;&nbsp;&nbsp;&nbsp;"Ima više od jedne pogrešne stvari. Ali šta imaš tačno na umu, Loše-vesti?"
<BR>&nbsp;&nbsp;&nbsp;&nbsp;&nbsp;"Trebalo bi da nabaviš servis srebrnih šoljica za kafu, masteru."
<BR>&nbsp;&nbsp;&nbsp;&nbsp;&nbsp;"Oh, ne. Ne mogu da podnesem ni pomisao na srebrni servis za kafu", zaječao je master očajnički duvajući u vrhove prstiju. "Gde sada stanuješ?" bilo je njegovo sledeće pitanje.
<BR>&nbsp;&nbsp;&nbsp;&nbsp;&nbsp;"U onome što bi ti možda nazvao bijou kolibi u Grančesteru. Zapazila ju je Rozi Valdhajm. Ona ima izuzetan dar da pronađe kuću. Kada su Valdhajmovi otišli, ja sam se tamo uselio."
<BR>&nbsp;&nbsp;&nbsp;&nbsp;&nbsp;"Kurt Valdhajm je, dakle, otišao?"
<BR>&nbsp;&nbsp;&nbsp;&nbsp;&nbsp;"Da, ne možeš ga držati odvojenog od Evni-a duže vreme, pogotovu ne od kada je ovde akcija zastala. No on će se vratiti čim ponovo krenemo napred."
<BR>&nbsp;&nbsp;&nbsp;&nbsp;&nbsp;"Pa, čini mi se da nisi baš spreman da se odrekneš tog svog šašavog predloga. Izgradnja miliona teleskopa. Budi bože s nama! Zar već nemaš dovoljno neprijatelja?" zabrundao je master, nastavljajući da napadno duva u vrhove prstiju.
<BR>&nbsp;&nbsp;&nbsp;&nbsp;&nbsp;"Izgleda da ja skupljam neprijatelje kao što u letnje doba automobilski vetrobran skuplja insekte. Upravo sam imao okršaj s onim prijaškom iz Nejčera, onim druškanom koga sam doveo ovamo jedne večeri."
<BR>&nbsp;&nbsp;&nbsp;&nbsp;&nbsp;"U čemu je bio problem?"
<BR>&nbsp;&nbsp;&nbsp;&nbsp;&nbsp;"Ništa tu ja nisam kriv. Barem tako mislim. Došao je i počeo da postavlja pitanja. To je, neka vrsta pravila. Svi oni dođu i postavljaju pitanja o tome šta nameravam sledeće da uradim, pa mi kažu da im se ne dopada ono što sam poslednje uradio. Onda ih ja izbacim napolje, a njima se ni to ne sviđa."
<BR>&nbsp;&nbsp;&nbsp;&nbsp;&nbsp;"Kladim se da je tako! Ne možeš da očekuješ da im muštraš omiljenu političku stranku, a da ne skoče na tebe. Mani se sada toga", zaječa master.
<BR>&nbsp;&nbsp;&nbsp;&nbsp;&nbsp;"Budućnost će pakazati ko je u pravu. Hoćeš li se zauzeti za stvar, masteru?"
<BR>&nbsp;&nbsp;&nbsp;&nbsp;&nbsp;"Uvek kažem da neću, ali uvek to učinim. Iako je sutrašnji ishod očevidna stvar - znamo to iz iskustva sa glasanjem. Tada se izvode kompjuterske analize prvih deset hiljada glasača uz razgovore, naravno. Potom ti kompjuter saopšti rezultate i mogao bi mirno da odeš na spavanje znajući rezultat, ali ti se to ne da. Sediš sat za satom čekajući da neke izborne jedinice načine preokret i bečeći sve krmeljivije oči ispijaš sve više piva. Ili kafe, što je još gore, jer posle toga stvarno ne možeš da spavaš. Napisao bih dramu o tome, no nijedno pozorište ne bi je postavilo na scenu - bila bi suviše dosadna. Pa ipak, svako to čini uoči izbora zbog toga što i svi drugi tako čine. Stvar je jednako šašava kao i tvoji teleskopi. Naspi mi još jednu šoljicu kafe. Ukoliko imaš hrabrosti da se suočiš s onim lončetom za kafu."
<BR>&nbsp;&nbsp;&nbsp;&nbsp;&nbsp;"Zainteresovao sam ministarstvo finansija", primeti Isak Njutn dok je donosio dve pune šoljice kafe.
<BR>&nbsp;&nbsp;&nbsp;&nbsp;&nbsp;"Za taleskope?"
<BR>&nbsp;&nbsp;&nbsp;&nbsp;&nbsp;"Za ekonomsku stranu stvari. Nedavno sam razmišljao o ekonomiji, a to je stvarno šašav predmet za razmišljanje - s tvog stanovišta."
<BR>&nbsp;&nbsp;&nbsp;&nbsp;&nbsp;"Muka s ekonomijom", primeti master srkućući kafu, "jeste u tome što valja uočiti njen najšašaviji vid. Među tolikim stvarima koje su budalaste, to liči na pokušaj traženja najtamnije tačke u mračnoj lokvi. No, kakav je tvoj izbor, Loše-vesti?"
<BR>&nbsp;&nbsp;&nbsp;&nbsp;&nbsp;"Mislim da je to vrednost."
<BR>&nbsp;&nbsp;&nbsp;&nbsp;&nbsp;"Izloži onda svoju ideju radosnog oka i bistrog uma."
<BR>&nbsp;&nbsp;&nbsp;&nbsp;&nbsp;"Kažu da je vrednost proizvoda jedne kompanije određena cenom po kojoj taj proizvod može da se proda na tržištu."
<BR>&nbsp;&nbsp;&nbsp;&nbsp;&nbsp;"To me podseća na starog dobrog Adama Smita. Mogu da razumem - delimično, u svakom slučaju. Neke od najboljih knjiga prodaju se po niskoj ceni, a neke od najgorih po veoma visokoj. Samo nastavi, puško stara."
<BR>&nbsp;&nbsp;&nbsp;&nbsp;&nbsp;"A šta je, onda, vrednost novca za koji se roba prodaje?"
<BR>&nbsp;&nbsp;&nbsp;&nbsp;&nbsp;"Problem je tvoj, Loše-vesti, te će tvoj biti i odgovor."
<BR>&nbsp;&nbsp;&nbsp;&nbsp;&nbsp;"Vrednost novca meri se onim što ćeš za njega kupiti na tržištu. Stoga se ono što može da izgleda kao razborit početak lako preokrene u svoju suprotnost."
<BR>&nbsp;&nbsp;&nbsp;&nbsp;&nbsp;"Bože, kakva tautologija! Oduvek sam to znao."
<BR>&nbsp;&nbsp;&nbsp;&nbsp;&nbsp;"Zbog toga sam u nedoumici u pogledu vrednosti. Da počnem s vrednošću opstanka: hrana, odeća i sklonište. Pridao sam visoke vrednosti hrani, odeći i skloništu, a svemu ostalom niže. Sledeći korak niz lestvice dovodi me do stvari kao što su sudopere i automobili, stvari koje, nema sumnje, olakšavaju život ali nisu bezuslovno neophodne. No, stvarno veliki korak niz lestvice spušta me do predmeta koji svoju pretpostavljenu vrednost duguju našem stanju svesti podložnoj promenama s proticanjem vremena."
<BR>&nbsp;&nbsp;&nbsp;&nbsp;&nbsp;"Primere, molim."
<BR>&nbsp;&nbsp;&nbsp;&nbsp;&nbsp;"Tvoj televizijski aparat. Ima vrednost ako se prikazuju programi koje odista želiš da vidiš, ali u određenom trenutku ne poseduje nikakvu vrednost ukoliko se na svim kanalima prikazuje đubre; ili takozvani predmeti za odbranu kao što su puške, tenkovi, brodovi i avioni. Imaju vrednost ako misliš da su ti potrebni, ali nemaju baš nikakvu ukoliko smatraš da ti nisu potrebni."
<BR>&nbsp;&nbsp;&nbsp;&nbsp;&nbsp;"Ko to misli da mu nisu potrebni puške i tenkovi?"
<BR>&nbsp;&nbsp;&nbsp;&nbsp;&nbsp;"Za više od trideset godina Japanci su se veoma mnogo razvili zahvaljujući stavu da im nisu potrebni, a Rusi su sebi učinili medveđu uslugu misleći da su im potrebni."
<BR>&nbsp;&nbsp;&nbsp;&nbsp;&nbsp;"Kako je sve ovo duboko, Loše-vesti."
<BR>&nbsp;&nbsp;&nbsp;&nbsp;&nbsp;"Moje dosadašnje opaske su uvodne."
<BR>&nbsp;&nbsp;&nbsp;&nbsp;&nbsp;"Onda da čujemo i ostatak", pramumla master, popivši preostalu kafu u jednom gutljaju.
<BR>&nbsp;&nbsp;&nbsp;&nbsp;&nbsp;"Stvari postaju zanimljive kada počnem da primenjujem aritmetiku na moje tri kategorije vrednosti - opstanak kao hrana, pogodnost kao sudopera i pojmovna vrednost kao puške i tenkovi. Kao prvo, otkrio sam da je iznađujuće veliki deo onog što s ponosom nazivamo našim nacionalnim proizvodom samo pojmovna vrednost. Drugo, utvrdio sam da je najveći deo onog što godinama nazivamo napretkom naprosto bilo uvećanje srazmerno jačanju ekonomije koja se latila proizvodnje predmeta pojmovne vrednosti. To znači da kad bi ljudi promenili svoje ideje o tome šta smatraju važnim, ponajveći deo našeg nacionalnog proizvoda otišao bi u dim. Postao bi iluzija."
<BR>&nbsp;&nbsp;&nbsp;&nbsp;&nbsp;Master je neko vreme razmišljao o ovom govoru, a onda je klimnuo glavom.
<BR>&nbsp;&nbsp;&nbsp;&nbsp;&nbsp;"Stoji. Zbog toga se i osećamo prevarenim u svom tom pretpostavljenom napretku, zato podozrevamo da ekonomisti nisu valjano sabrali svoje brojeve. Slažem se da je sve to jedna prokleta zbrka od koje smo mi, u ovom Koledžu - drago mi je što to mogu da kažem - uglavnom zaštićeni. Ali šta je tebe odvelo u to analitičko produbljivanje?"
<BR>&nbsp;&nbsp;&nbsp;&nbsp;&nbsp;"To što želim da se pravilno usmerim pre no što pristupim trezoru."
<BR>&nbsp;&nbsp;&nbsp;&nbsp;&nbsp;"S čim? Sa ručnom granatom?"
<BR>&nbsp;&nbsp;&nbsp;&nbsp;&nbsp;"Želeo bih da Ministarstvo finansija napravi jednu produbljenu studiju o posledicama primene naših pojmovnih vrednosti od pušaka i tenkova do teleskopa."
<BR>&nbsp;&nbsp;&nbsp;&nbsp;&nbsp;"Zar tu ima neke razlike?"
<BR>&nbsp;&nbsp;&nbsp;&nbsp;&nbsp;"Da, ima. Kao prvo, ima puno razlike između postojanog posla i privremenih projekata kao što su izgradnja broda ili otvaranje rudnika. U stara vremena kada bi neko naručio izgradnju jednog bojnog broda bilo je posla za mnogo ljudi, ali za kratko vreme. Ljudi su hrlili u luku u kojoj je građen brod. Plate su odmah trošene, na licu mesta, bez i najmanjeg ulaganja u razvoj delatnosti, a po okančamju posla ponovo su nastupali nezaposlenost i očaj. Ista stvar događala se s rudnicima. Privremeni procvat, velika izgradnja ubogih kućeraka, a potom mrlja na pejzažu kada bi rudnik bio iscrpen."
<BR>&nbsp;&nbsp;&nbsp;&nbsp;&nbsp;"Pretpostavljam da pokušavaš da dokažeš kako bi tvoj šašavi predlog obezbedio postojanu zaposlenost?" ponovo je promumlao master.
<BR>&nbsp;&nbsp;&nbsp;&nbsp;&nbsp;"Da. Ne samo za godine i decenije, već tokom vekova, uz stalno unapređivanje tehničkih grana. Tako se, bar, meni čini."
<BR>&nbsp;&nbsp;&nbsp;&nbsp;&nbsp;"I s takvom smešnom idejom izašao si pred Ministarstvo finansija?"
<BR>&nbsp;&nbsp;&nbsp;&nbsp;&nbsp;"Jesam. U početku su stvarno mislili da sam lud. Ali na ministrov mig bili su primorani da pobliže razmotre stvar i što su više gledali to su postajali zainteresovaniji. Nadam se da ćemo imati njihov izveštaj do održavanja sledećeg sastanka Odbora."
<BR>&nbsp;&nbsp;&nbsp;&nbsp;&nbsp;"Ne misliš, valjda, ozbiljno da pokušaš da tu stvar uvališ Odboru? Tu gomilu teleskopa?"
<BR>&nbsp;&nbsp;&nbsp;&nbsp;&nbsp;Nezavisno od toga kakav bi bio odgovor Isaka Njutna, preduhitrila ga je zvonjava telefana. Master je podigao slušalicu. Trenutak kasnije okrenuo se prema Isaku Njutnu s izrazom koji je bio sasvim različit od njegove uobičajene opuštenosti.
<BR>&nbsp;&nbsp;&nbsp;&nbsp;&nbsp;"Bila je to tvoja Laboratarija", reče on. "Bojim se da su posredi stvarno loše vesti. Došlo je do eksplozije. Misle da je u pitanju bamba, a neki ljudi su teško povređeni."
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
