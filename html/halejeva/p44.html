<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42.
<P>&nbsp;&nbsp;&nbsp;&nbsp;&nbsp;Fasada kevendiške Laboratarije bila je razneta, a prozori na većem delu zapadne strane slomljeni ili oduvani - najjači udar pretrpeli su brojni prozori kantine u prizemlju. No nisu fizička oštećenja privukla pažnju Isaka Njutna i mastera Trinitija dok su koračali od udaljenijeg dela parkirališta prema zgradi. Ispred glavnih vrata stajalo je dvoje bolničkih kola, a i treća su stigla baš kada su njih dvojica prispela do zgrade.
<BR>&nbsp;&nbsp;&nbsp;&nbsp;&nbsp;Iznosili su jedna nosila. Na njima se video okrvavljen čaršav povrh nepomičnog tela. Neko je dodirnuo rame Isaka Njutna. Podigavši pogled video je da je to Federstoun, profesor veterinarskih nauka.
<BR>&nbsp;&nbsp;&nbsp;&nbsp;&nbsp;"Odmah sam doveo svoje ljude - mi imamo određena iskustva...", reče on.
<BR>&nbsp;&nbsp;&nbsp;&nbsp;&nbsp;"Naravno. Hvala Vam."
<BR>&nbsp;&nbsp;&nbsp;&nbsp;&nbsp;"Prvo smo se pobrinuli za ranjene i sada su gotovo svi oni već na putu za bolnicu u Hils-roudu."
<BR>&nbsp;&nbsp;&nbsp;&nbsp;&nbsp;Isak Njutn je koraknuo napred i podigao čaršav.
<BR>&nbsp;&nbsp;&nbsp;&nbsp;&nbsp;Telo je bilo nepomično, oči su zurile u prazno: Skrudži, skladištar. Skrudži, koji je dan za danom verno i savesno obavljao svoj pasao još od one godine kada je umro Raderford. Skrudži, koji mu je pre dvadeset godina pronašao drugi galvanometar za ispit za dobijanje školarine, prilikom njegove prve, bojažljive posete Kembridžu.
<BR>&nbsp;&nbsp;&nbsp;&nbsp;&nbsp;"Uglavnom su u pitanju posekotine od stakla", nastavi Federstoun, "koje izgledaju jezivo ali se, na sreću, obično ispostavi da nisu tako strašne kako izgledaju. Na žalost, jedno ili dvoje zateklo se u hodniku koji vodi od ovih vrata i izgleda da je njih zahvatio pun udar. Za njih se, bojim se, ništa ne može učiniti."
<BR>&nbsp;&nbsp;&nbsp;&nbsp;&nbsp;Izneli su još jedna nosila. Jauci su kazivali da taj čovek nije mrtav. Bio je umotan u ćebad, samo mu je glava virila.
<BR>&nbsp;&nbsp;&nbsp;&nbsp;&nbsp;"Dobri bože, pa to je Bolton", uzviknu Federstoun.
<BR>&nbsp;&nbsp;&nbsp;&nbsp;&nbsp;Isak Njutn je posmatrao kako ljudi ubacuju nosila u jedno od nekoliko bolničkih vozila dok je Bolton i dalje ječao.
<BR>&nbsp;&nbsp;&nbsp;&nbsp;&nbsp;"Čini se da je teško ranjen", reće master Trinitija.
<BR>&nbsp;&nbsp;&nbsp;&nbsp;&nbsp;"Ne sećam se da je Bolton bio unutra", dadade Federstoun. "Mora da ga je neko od mojih ljudi pronašao."
<BR>&nbsp;&nbsp;&nbsp;&nbsp;&nbsp;"Da li bi otišao kolima do bolnice, masteru. Ja nisam sposoban za to u ovom trenutku."
<BR>&nbsp;&nbsp;&nbsp;&nbsp;&nbsp;"Nadam se da još umem da vozim. U poslednje vreme nisam to često činio", odgovori master. "Telefoniraću", dodade on krenuvši teškim korakom natrag prema parkiralištu.
<BR>&nbsp;&nbsp;&nbsp;&nbsp;&nbsp;"Molim Vas, zahvalite svom osoblju, Federstoune? Doći ću kasnije da im i sam zahvalim pojedinačno."
<BR>&nbsp;&nbsp;&nbsp;&nbsp;&nbsp;"Biće neophodno da obiđete zgradu. Nisam imao vremena da pogledam kakva je materijalna šteta."
<BR>&nbsp;&nbsp;&nbsp;&nbsp;&nbsp;"Materijalna šteta nije važna, iako, pretpostavljam, da ću morati da je utvrdim", odgovori Isak Njutn praznim glasom ulazeći zajedno s kolegom u Labaratoriju.
<BR>&nbsp;&nbsp;&nbsp;&nbsp;&nbsp;Bilo je vidljivo da se udarni talas eksplozije širio glavnim hodnikom. Eksplozija i potonji usisavajući efekt izvalili su čak i vrata iz šarki. Isak Njutn je pognute glave polako koračao mukotrpno nastojeći da se priseti detalja. Konačno je stigao do kontrolne sobe za emitovanje Halejevoj kometi. Zahvaljujući činjenici što se ona nalazila na istočnoj strani zgrade i okolnosti da su je od glavnog ulaza na zapadnoj strani, gde se dogodila eksplozija, odvajala mnogobrojna vrata, u samoj kontrolnoj sobi nije bila počinjena veća šteta. Isak Njutn je nekoliko časaka pregledao elektronsku, opremu, a onda je zatvorio i zaključao nekoliko vrata koja su odvajala ovu prostoriju od glavnog dela Laboratorije.
<BR>&nbsp;&nbsp;&nbsp;&nbsp;&nbsp;Gospođice Ganter nije bilo za svojim uobičajenim stolom, a vetar je duvao kroz slomljeno prozorsko okno donoseći studen u njegovu kancelariju. Isak Njutn je poput automata prišao svom stolu gde je podigao telefonsku slušalicu u nameri da pozove bolnicu; linija je, međutim, bila mrtva. Nešto je bilo čudno, ali on nije uspevao da razmišlja o tome. Uopšte nije bio u stanju da razmišlja. Naposletku je podigao obe pesnice i lupio njima po stolu povikavši:
<BR>&nbsp;&nbsp;&nbsp;&nbsp;&nbsp;"To je moja greška. Sve je to moja greška."
<BR>&nbsp;&nbsp;&nbsp;&nbsp;&nbsp;"Šta je Vaša greška, ser?" upitao je jedan glas iz otvorenog ulaza u njegovu kancelariju. Tamo je stajala prilika u policijskoj uniformi. Naravno, policija. Dok su dolazili video je policijska kola duž sporednog puta za Laboratoriju. Nije hteo da se bakće s njima budući da su stigli prekasno.
<BR>&nbsp;&nbsp;&nbsp;&nbsp;&nbsp;Isak Njutn je prepoznao čoveka koji je stajao u vratima. Bio je čvrste telesne građe, pedesetih godina. Prvo je prepoznao čoveka po izgledu, a onda mu se setio i imena.
<BR>&nbsp;&nbsp;&nbsp;&nbsp;&nbsp;"Inspektor Grant, zar ne?" uspeo je da izgovari.
<BR>&nbsp;&nbsp;&nbsp;&nbsp;&nbsp;"Da, već smo se jednom sreli, ako se sećate, ser."
<BR>&nbsp;&nbsp;&nbsp;&nbsp;&nbsp;"Sećam se. Prirodno da se sećam."
<BR>&nbsp;&nbsp;&nbsp;&nbsp;&nbsp;"Maločas ste rekli da je to bila Vaša greška, ser. Šta ste time hteli da kažete?"
<BR>&nbsp;&nbsp;&nbsp;&nbsp;&nbsp;"Hteo sam da kažem da je odavno trebalo da postavimo stražu na ulazu."
<BR>&nbsp;&nbsp;&nbsp;&nbsp;&nbsp;"Zar nikog nije bilo tamo? Čak ni portira?"
<BR>&nbsp;&nbsp;&nbsp;&nbsp;&nbsp;"Takva je tradicija ove Laboratorije, još od njenog osnivanja pre sto godina. Svako je naprosto mogao da uđe na vrata. U vreme Raderforda, kada su načinjena otkrića iz kojih je proizašlo nuklearno doba - i sve ono što nuklearno doba padrazumeva - ipak nije bilo čuvara. Pretpostavljam da smo u današnje vreme jedini na svetu koji se pridržavaju te stare tradicije. No, trebalo je da shvatim da su se vremena promenila na gore. Posebno s obzirom na Halejevu kometu i sav taj publicitet koji je dobila. Bilo je neizbežno da će to privući sve vrste ludaka."
<BR>&nbsp;&nbsp;&nbsp;&nbsp;&nbsp;"Vi, dakle, smatrate da je to bio neki ludak?" upita inspektor smeštajući se u veliku kožnu fotelju.
<BR>&nbsp;&nbsp;&nbsp;&nbsp;&nbsp;"Očigledno. Mi nikom nismo učinili ništa nažao. Ko bi drugi mogao to da uradi, osim nekog unezverenog ludaka?"
<BR>&nbsp;&nbsp;&nbsp;&nbsp;&nbsp;"Samo pitam, ser."
<BR>&nbsp;&nbsp;&nbsp;&nbsp;&nbsp;"Mislim da je sad pre trenutak da se brine o ljudima koji su povređeni."
<BR>&nbsp;&nbsp;&nbsp;&nbsp;&nbsp;"Sve što je za njih moglo da se uradi - urađeno je, ser. Možete da budete spokojni u tom pogledu. Stvar je u tome što biste možda mogli da mi date neku ideju koja bi nam pomogla u istrazi. Bolje je krenuti ranije no kasnije."
<BR>&nbsp;&nbsp;&nbsp;&nbsp;&nbsp;"Onda blokirajte put M11 koji vodi u London. I pretražite sva kola koja idu u grad."
<BR>&nbsp;&nbsp;&nbsp;&nbsp;&nbsp;"To je, na žalost, teško izvodljivo."
<BR>&nbsp;&nbsp;&nbsp;&nbsp;&nbsp;"Pa, to vam je najveća šansa. Mora da je bilo lako brzo pobeći kada je M11 na svega par stotina metara odavde. Morao sam da uvidim opasnost od M11. Bilo je to glupo s moje strane", priznao je Isak Njutn.
<BR>&nbsp;&nbsp;&nbsp;&nbsp;&nbsp;"Nisam siguran, ser. Mislim na Vašu pretpostavku da je ovo učinio neki lunatik."
<BR>&nbsp;&nbsp;&nbsp;&nbsp;&nbsp;"Ko bi drugi mogao biti?" upita Isak Njutn.
<BR>&nbsp;&nbsp;&nbsp;&nbsp;&nbsp;"To i želim da otkrijem, ser. Ova bomba nije bila proste kućne izrade. Možete to videti pri prvom pogledu na ono šta se dogodilo. Ova zgrada nije krhke konstrukcije, a nije moguće počiniti ovoliku štetu uz pomoć nekakve praskalice. Ovo liči na profesionalca a ne na nekog od Vaših ludaka. Zbog taga Vas i pitam da li sumnjate na nekog ko bi to poželeo da učini?"
<BR>&nbsp;&nbsp;&nbsp;&nbsp;&nbsp;"Da budem iskren, inspektore, ne mogu da se pretvaram da sam naročito omiljen u širim krugovima."
<BR>&nbsp;&nbsp;&nbsp;&nbsp;&nbsp;"Potpuno sam svestan toga, ser", primeti Grant suvim glasom.
<BR>&nbsp;&nbsp;&nbsp;&nbsp;&nbsp;"Ali nemam pravih neprijatelja. Mislim na neprijatelje koji bi pribegli nasilju u ovoj meri."
<BR>&nbsp;&nbsp;&nbsp;&nbsp;&nbsp;"Možete li da budete sigurni u to, ser?"
<BR>&nbsp;&nbsp;&nbsp;&nbsp;&nbsp;"Mogu da zamislim nekog ko bi me udario pesnicom u oko, to da. Ali ništa nalik na ovo."
<BR>&nbsp;&nbsp;&nbsp;&nbsp;&nbsp;"Shvatam."
<BR>&nbsp;&nbsp;&nbsp;&nbsp;&nbsp;"Šta shvatate?" upita Isak Njutn.
<BR>&nbsp;&nbsp;&nbsp;&nbsp;&nbsp;"Ovo ne bi trabalo da ima bilo kakve veze s Halejevom kometom."
<BR>&nbsp;&nbsp;&nbsp;&nbsp;&nbsp;"Tako osećam, inspektore. Dakako, bilo je puno publiciteta oko komete. Stoga je nekom moglo da padne na pamet da na ovaj način privuče pažnju na sebe..."
<BR>&nbsp;&nbsp;&nbsp;&nbsp;&nbsp;"Suviše jednostavno, ser."
<BR>&nbsp;&nbsp;&nbsp;&nbsp;&nbsp;"To Vi kažete, ali ja nisam uveren. Ne vidim zbog čega neki ludak ne bi upotrebio gomilu eksploziva. Namerno ili greškom - iz neznanja."
<BR>&nbsp;&nbsp;&nbsp;&nbsp;&nbsp;"Možete mi verovati na reč da to nije bio neki ludak, ser."
<BR>&nbsp;&nbsp;&nbsp;&nbsp;&nbsp;Isak Njutn je padigao pogled da bi video Džona Džoslina Skabija kako stoji u vratima kancelarije.
<BR>&nbsp;&nbsp;&nbsp;&nbsp;&nbsp;"Ovo je najužasnija stvar koju sam ikada video", reče Skabi.
<BR>&nbsp;&nbsp;&nbsp;&nbsp;&nbsp;"Strahovito sam potresen zbog toga, gospodine Skabi. Mogu li da Vam predstavim inspektora Granta?"
<BR>&nbsp;&nbsp;&nbsp;&nbsp;&nbsp;"Žao mi je što smo se sreli u ovim jezivim okolnostima, inspektore. Pitam se, profesore Njutn, da li imate spisak svih zaposlenih ovde. Nema sumnje da raspolažemo detaljnim padacima dole u Starim školama, ali bilo bi znatno brže ukoliko imate spisak. U tom slučaju mogao bih da proverim šta se dogodilo svakom od njih."
<BR>&nbsp;&nbsp;&nbsp;&nbsp;&nbsp;"Master Trinitija je otišao u bolnicu."
<BR>&nbsp;&nbsp;&nbsp;&nbsp;&nbsp;"Dobro, ali teško da master ima sva imena."
<BR>&nbsp;&nbsp;&nbsp;&nbsp;&nbsp;Isak Njutn je poveo Skabija u kancelariju gaspođice Ganter. Tada je shvatio da nema ni najblažu predstavu o tome kako da pronađe kartoteku.
<BR>&nbsp;&nbsp;&nbsp;&nbsp;&nbsp;"Mora da je spisak u mom stolu", gotovo je viknuo u nemoći. Na kraju je grozničava pretraga ladica u njegovom stolu urodila traženim spiskom.
<BR>&nbsp;&nbsp;&nbsp;&nbsp;&nbsp;"Hvala vam", klimnuo je Skabi. "Gde mogu da Vas pronađem?"
<BR>&nbsp;&nbsp;&nbsp;&nbsp;&nbsp;"Biću ili ovde ili u masterovoj Loži."
<BR>&nbsp;&nbsp;&nbsp;&nbsp;&nbsp;"Kada saznam detalje iz bolnice ponovo ću lično doći", reče Skabi. Trenutak kasnije on je već bio na putu ostavivši Isaka Njutna još jednom nasamo s inspektorom.
<BR>&nbsp;&nbsp;&nbsp;&nbsp;&nbsp;"Počeli ste da govorite nešto, ser?" podsetio ga je Grant.
<BR>&nbsp;&nbsp;&nbsp;&nbsp;&nbsp;"Nisam govorio ništa važno, inspektore. Važni su jedino životi povređenih."
<BR>&nbsp;&nbsp;&nbsp;&nbsp;&nbsp;"Slažem se, ser. Ako se išta bude moglo uraditi po tom pitanju, učiniću to."
<BR>&nbsp;&nbsp;&nbsp;&nbsp;&nbsp;"Pretpostavljam, inspektore, da će Vaši ljudi držati Laboratoriju na oku preko noći?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"A preko noći ću porazmisliti i o Vašim pitanjima. Jedina misao koja mi pada na pamet u ovom trenutku jeste da bi napad mogao da ima političku pozadinu - imajući u vidu vrhunac uzbuđenja za vreme sutrašnjih izbora. No, verovatno je i Vama nešto slično već sinulo u glavi."
<BR>&nbsp;&nbsp;&nbsp;&nbsp;&nbsp;"Dakako, no u tom pogledu mogu samo da pipam po mraku", odgovori inspektor Grant.
<BR>&nbsp;&nbsp;&nbsp;&nbsp;&nbsp;Isak Njutn je ustao s namerom da pođe.
<BR>&nbsp;&nbsp;&nbsp;&nbsp;&nbsp;"Budući da sam i sam u istom položaju, inspektore, mislim da je najbolje da pođem u bolnicu. Vidite, očekivao sam telefonski poziv ali linija je mrtva. Master Trinitija uzeo mi je kola, te se pitam da li biste mogli da mi dodelite jednog od Vaših ljudi..."
<BR>&nbsp;&nbsp;&nbsp;&nbsp;&nbsp;"Ukoliko nemate još nešto..."
<BR>&nbsp;&nbsp;&nbsp;&nbsp;&nbsp;"Nemam. Bojim se da sam suviše rastrojen da bih mogao pravilno da rasuđujem."
<BR>&nbsp;&nbsp;&nbsp;&nbsp;&nbsp;"Mogu da Vas razumem, profesore. Da, jedna od naših kola odvešće Vas u bolnicu. Sumnjam da ste izgubili u vremenu jer izveštaji o zdravstvenom stanju ranjenih će biti gotovi tek, otprilike, sada."
<BR>&nbsp;&nbsp;&nbsp;&nbsp;&nbsp;Isak Njutn je krenuo niz stepenište do razrušenog predvorja Laboratorije. Kada su on i inspektor Grant izašli napolje ugledali su Federstouna koji je hitao ka njima.
<BR>&nbsp;&nbsp;&nbsp;&nbsp;&nbsp;"Zvao je master Trinitija", povika on već s udaljenosti od stotinak metara.
<BR>&nbsp;&nbsp;&nbsp;&nbsp;&nbsp;Isak Njutn je osetio kako mu se košulja zalepila za leđa.
<BR>&nbsp;&nbsp;&nbsp;&nbsp;&nbsp;"Da?" uspeo je da izusti.
<BR>&nbsp;&nbsp;&nbsp;&nbsp;&nbsp;"Reč je o Vašoj mladoj prijateljici", dahtao je Federstoun koji je očigledno prethodno trčao. "Ona je bila jedna od srećnijih. Otpustili su je iz bolnice, a master ju je odveo u Triniti. Na žalost, moram Vam saopštiti da ima troje mrtvih, dva vaša asistenta i jedan mladić po imenu Mek Kleland."
<BR>&nbsp;&nbsp;&nbsp;&nbsp;&nbsp;"Ima li kakvih vesti o mojoj sekretarici?"
<BR>&nbsp;&nbsp;&nbsp;&nbsp;&nbsp;"Nije ništa rekao, ali sam razumeo da je dobar broj ljudi pušten. Prošlo je manje-više onako kao što sam rekao. Loše za one koji su bili na putu direktnog udara, a lakše za ostale - posekotine i šokovi."
<BR>&nbsp;&nbsp;&nbsp;&nbsp;&nbsp;"Ima li kakvih novih vesti o Boltonu?"
<BR>&nbsp;&nbsp;&nbsp;&nbsp;&nbsp;"Čak i ako ima, master ih nije spomenuo", ponovio je Federstoun.
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
