<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46.
<P>&nbsp;&nbsp;&nbsp;&nbsp;&nbsp;Posle ručka, ministar i predsednik vlade vozili su se zajedno od hotela do farme.
<BR>&nbsp;&nbsp;&nbsp;&nbsp;&nbsp;"Smatraš li, odista, da je to zastrašujuće?" upita predsednik.
<BR>&nbsp;&nbsp;&nbsp;&nbsp;&nbsp;"Uzimajući u obzir da smo do sada jedva provirili kroz zavesu, zar se tebi ne čini zastrašujućim?" uzvrati pitanjem ministar.
<BR>&nbsp;&nbsp;&nbsp;&nbsp;&nbsp;"Čega bi još tu moglo da bude?"
<BR>&nbsp;&nbsp;&nbsp;&nbsp;&nbsp;"Ne znam. Čak ni Njutn i Valdhajm ne znaju. I oni nagađaju, baš kao i mi. No mislim da je krajnje neverovatno da smo videli sve što ima da se vidi, sve u prvom trenutku."
<BR>&nbsp;&nbsp;&nbsp;&nbsp;&nbsp;"Telekomunikacioni sistem..."
<BR>&nbsp;&nbsp;&nbsp;&nbsp;&nbsp;"Šta je s njim?"
<BR>&nbsp;&nbsp;&nbsp;&nbsp;&nbsp;"Pa, pitao sam se da li bi mogao na kraju da izađe napolje", glasno je razmišljao predsednik vlade.
<BR>&nbsp;&nbsp;&nbsp;&nbsp;&nbsp;"Izvan Zemlje?"
<BR>&nbsp;&nbsp;&nbsp;&nbsp;&nbsp;"Ne, izvan čitavog Sunčevog sistema."
<BR>&nbsp;&nbsp;&nbsp;&nbsp;&nbsp;Ministar je za trenutak razmišljao o ovoj ideji, a onda je slegnuo ramenima.
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;Pošto su prešli otprilike još jedan kilometar, ministar se ponovo oglasi, ovog puta ovozemaljskim pitanjem:
<BR>&nbsp;&nbsp;&nbsp;&nbsp;&nbsp;"Kako ćeš da vodiš poslepodnevni sastanak?"
<BR>&nbsp;&nbsp;&nbsp;&nbsp;&nbsp;"Pa, već smo odlučili, zar ne? Nema potrebe za nekim brbljanjem o tome da li ćemo to učiniti ili ne. Stoga ću se više usredsrediti na načine i sredstva: organizaciona pitanja, pre svega."
<BR>&nbsp;&nbsp;&nbsp;&nbsp;&nbsp;"Premda smo mi možda odlučili", reče ministar, "voleo bih da Džulijana ne sasečeš u korenu. Uložio je puno napora u svoj izveštaj, pa neka da sebi oduška."
<BR>&nbsp;&nbsp;&nbsp;&nbsp;&nbsp;Uprkos ministrovom zalaganju da se sa ručkom završi ranije bila su skoro dva sata kada se Odbor ponovo našao na okupu.
<BR>&nbsp;&nbsp;&nbsp;&nbsp;&nbsp;"Sada zaista moramo da upalimo sve motore", objavio je predsednik vlade. "Prelazimo na središnju tačku sastanka, predlog za izgradnju teleskopa. Jutros smo čuli da su se instrumenti, koji nam trenutno stoje na raspolaganju, približili tački zasićenja, kako u ovoj zemlji tako i u Nemačkoj - upravo u času kada razvoj projekta postaje najzanimljiviji. Predlažem skupu da se neophodnost uvođenja novih instrumenata posmatra kao osnova daljeg razgovora. Naša pažnja trebalo bi da od sada bude usredsređena na načine i sredstva, ekonomske načine i sredstva, logične načine i sredstva. Ali, najpre da se pozabavimo ekonomskim načinima i sredstvima, o čemu je ser Hari Džulijan pripremio iscrpan izveštaj. U ime ovog Odbora želim da zahvalim njemu i njegovom osoblju na uloženom trudu. Ser Hari, da li biste bili ljubazni da nas upoznate s Vašim izveštajem", zaključio je predsednik, računajući da će se, pod uslovom da Džulijan utroši između pola sata i četrdeset minuta, sledeće kritično pitanje moći razrešiti do četiri sata. Sat i po vremena za vožnju natrag do Londona trebalo bi da bude dovoljno, tako da bi ostalo još trideset minuta do predstojeće posete indonežanskog predsednika Dauning stritu broj 10.
<BR>&nbsp;&nbsp;&nbsp;&nbsp;&nbsp;Džulijanov pristup u izveštaju bio je izrazito sličan istupu Isaka Njutna pre nekoliko dana u razgovoru s masterom Trinitija. Postojani ciljevi bili su glavna tema Džulijanovog izlaganja. Tvrdnja da postojani ciljevi na ekonomskom polju, kao i u drugim vidovima života, daju plodove, bila je suština pouke koju je Džulijan naglašavao postojanim mahanjem svojim cvikerom. Master Trinitija nije mogao da se uzdrži od brojnih upadica kojima predsednik vlade nije dopuštao da rasplamsaju vatrenu raspravu. Ako se izuzmu ti prekidi kada je morao da interveniše, predsednikova pažnja je lutala, obuhvatajući sliku ove sobe, ministrovu farmu, zatim čitavu Britaniju, koju je polako potiskivalo postojano svrhovito napredovanje jednog ogromnog glečera, glečera birokratskog zamešateljstva. Kako je Džulijan mleo i mleo, svi su postepeno utonuli u hipnotičko stanje ravnodušnosti kome svi komiteti i odbori s vremena na vreme prinose žrtvu. Shvativši da je već 3 sata, predsednik je odlučio da preseče Gordijev čvor.
<BR>&nbsp;&nbsp;&nbsp;&nbsp;&nbsp;"Retko sam imao priliku, ukoliko sam je uopšte imao da slušam jedno tako ubedljivo izlaganje kakvo nam je ponudio ser Hari. Bila mi je namera da zamolim profesora Njutna da nas upozna s tehničkim pretpostavkama ovog plana, ali je izlaganje ser Harija bilo toliko iscrpno da bi svaka dalja priča bila sasvim izlišna."
<BR>&nbsp;&nbsp;&nbsp;&nbsp;&nbsp;"Slažem se, predsedniče. Bilo bi to kao prenošenje uglja u Njukastl", dobaci master Trinitija svojim najdubljim i najodlučnijim glasom.
<BR>&nbsp;&nbsp;&nbsp;&nbsp;&nbsp;"Hvala, masteru. Hitajući dalje, stigli smo do pitanja kako je najbolje da nastavimo s ostvarivanjem maštovitog programa koji nam je predložio profesor Njutn, a tako duboko ga analizirao ser Hari, pretpostavljajući, što mislim da možemo, da će uslediti finansijska podrška vlade Njenog veličanstva. Ali da za sada to ostavimo po strani", nastavio je predsednik držeći oko na časovniku. "Uz rizik poremećaja postojećeg stanja stvari, dopustite mi da kažem da ograničavanje samo na aktivnosti u Kembridžu u sadašnjoj fazi ne bi bila najbolja osnova za kontinuiran i dugoročan program izgradnje teleskopa. Naši univerziteti su u najvećoj meri zaokupljeni istraživačkim radom, ali ne i poslovima ugovaranja, osim u slučajevima kada zahtevaju uvođenje nekog jedinstvenog naučnog instrumenta. Kakvi su Vaši komentari na ovaj didaktički predlog, profesore Njutn?"
<BR>&nbsp;&nbsp;&nbsp;&nbsp;&nbsp;Isak Njutn se zamislio za trenutak pokušavajući da se seti šta pojam didaktički tačno znači, a onda je rekao:
<BR>&nbsp;&nbsp;&nbsp;&nbsp;&nbsp;"Što se tiče konstrukcije - pod čim podrazumevam nadgledanje detalja nacrta, sklapanje ugovora i neprekidno pogađanje s izvođačima - rekao bih da univerzitet ne bi mogao da bude idealan centar aktivnosti. Naglašavam, za radove na konstrukciji, ne i za operativne radove. Univerziteti bi, međutim, mogli svakako da budu mesta na kojima će se teIeskopi konačno postaviti."
<BR>&nbsp;&nbsp;&nbsp;&nbsp;&nbsp;"Ne samo kembridžski?"
<BR>&nbsp;&nbsp;&nbsp;&nbsp;&nbsp;"Ne, ne samo kembridžski. Već smo postavili obimne zahteve Džodrelu. Sve univerzitete koji to žele trebalo bi podstaći da nam se pridruže."
<BR>&nbsp;&nbsp;&nbsp;&nbsp;&nbsp;"Masteru, šta Vi, kao čovek koji nosi kapu vice-ministra Kembridža, imate da kažete povodom ovoga?"
<BR>&nbsp;&nbsp;&nbsp;&nbsp;&nbsp;"Potpuno sam saglasan sa do sada iznesenim mišljenjima."
<BR>&nbsp;&nbsp;&nbsp;&nbsp;&nbsp;"Možda bi konzorcijum univerziteta mogao da bude pravi oblik organizovanosti, predsedniče", predložio je Isak Njutn.
<BR>&nbsp;&nbsp;&nbsp;&nbsp;&nbsp;"Iskreno govoreći, vladin problem je u tome što već imamo jednu organizaciju", uzvratio je premijer. "Na žalost, ne onu koju vi posebno cenite. Mislim na CERC."
<BR>&nbsp;&nbsp;&nbsp;&nbsp;&nbsp;"Bio sam sklon da pomislim kako je vaskrsnuće CERC-a negde na pomolu", progunđa Isak Njutn.
<BR>&nbsp;&nbsp;&nbsp;&nbsp;&nbsp;U tom času umešao se ministar. Gledajući preko stola pravo u Isaka Njutna, rekao je:
<BR>&nbsp;&nbsp;&nbsp;&nbsp;&nbsp;"Mislim da se slažeš da ovaj projekt daleko prevazilazi svaki čisto lični sukob."
<BR>&nbsp;&nbsp;&nbsp;&nbsp;&nbsp;"Kad bi to bio samo lični sukob, a ne i pitanje načina izvođenja..." uzvratio je Isak Njutn.
<BR>&nbsp;&nbsp;&nbsp;&nbsp;&nbsp;"Postoji lak način da se zajemči način izvođenja", reče predsednik vlade.
<BR>&nbsp;&nbsp;&nbsp;&nbsp;&nbsp;"Od strane CERC-a? Kako to može biti?"
<BR>&nbsp;&nbsp;&nbsp;&nbsp;&nbsp;"U početku sam rekao, naravno u poverenju, da ser Antoni Maršal napušta CERC. To vladi daje priliku da imenuje tebe profesore Njutn, na njegovo mesto. Takav položaj pružio bi ti mogućnost da obezbediš izvođenje projekta koje je neophodno za realizaciju tvog vlastitog predloga. Da li je bilo moguće ponuditi nešto poštenije od ovoga?"
<BR>&nbsp;&nbsp;&nbsp;&nbsp;&nbsp;Gotovo u istom trenu master je zastenjao:
<BR>&nbsp;&nbsp;&nbsp;&nbsp;&nbsp;"Oh, ne, ne mogu da podnesem takvu pomisao. Zar mi u Kembridžu treba da ostanemo bez i jednog vidljivog sredstva podrške? Da navedem jednu dobru knjigu, predsedniče:
<BR>&nbsp;&nbsp;&nbsp;&nbsp;&nbsp;O, pruži mi ponovo utehu svoje pomoći:
<BR>&nbsp;&nbsp;&nbsp;&nbsp;&nbsp;utvrdi me svojim slobodnim Duhom,
<BR>&nbsp;&nbsp;&nbsp;&nbsp;&nbsp;Da bih poročne naučio tvojim načinima:
<BR>&nbsp;&nbsp;&nbsp;&nbsp;&nbsp;i grešnike preobratio u tebe."
<BR>&nbsp;&nbsp;&nbsp;&nbsp;&nbsp;"Lepo osećanje, masteru", odgovorio je predsednik smirenim glasom. "No, nije nužno da podižete oči prema brdima da biste dobili pomoć za kojom žudite. Ako bacite pogled samo malo ulevo od sebe otkrićete veoma prisutnu pomoć u Vašoj nevolji. Mislim, dakako, na profesora Valdhajma. Imenujte ga u Kevendiš i odmah ćete imati ispravnu talasnu dužinu i sve ostalo će se kretati napred, uz maksimalnu brzinu."
<BR>&nbsp;&nbsp;&nbsp;&nbsp;&nbsp;"Ah, ali to nije tako prosto...", poče Kurt Valdhajm.
<BR>&nbsp;&nbsp;&nbsp;&nbsp;&nbsp;"Prosto je, profesore Valdhajm. Najposle, ovo je Vaš projekt, Vas dvojice džentlmena. Moj zadatak je jedino da ukažem na to kako da se najbolje ostvari ono što Vi toliko mnogo želite da učinite."
<BR>&nbsp;&nbsp;&nbsp;&nbsp;&nbsp;"Moja supruga", jedva je izgovorio Kurt Valdhajm, "ima puno pravo glasa, što u demokratskoj porodici može da predstavlja izvesnu teškoću."
<BR>&nbsp;&nbsp;&nbsp;&nbsp;&nbsp;"Dozvolite mi da sledim masterov primer", nastavi predsednik u jednom dahu, navodeći jednu staru poslovicu: 'Kad se hoće, sve se može'. "Ovim stvar možemo privesti kraju, ponovivši da, prema predlogu ser Harija, ozbiljan problem nadoknade koja treba da se isplati povređenim osobama iz kevendiške Laboratorije, valja razrešiti u neposrednom kontaktu između profesora Njutna i mene. Nasuprot dobropoznatoj opaski Vilijama Kobeta, mislim da možemo reći da smo danas obavili dobar deo unosnog posla", zaključi predsednik vlade zadovoljno sklapajući fascikle, što je kazivalo da je sada sve potpisano, zapečaćeno i isporučeno.
<BR>&nbsp;&nbsp;&nbsp;&nbsp;&nbsp;Deset minuta docnije, predsednik, ministar i ser Hari Džulijan bili su na putu za London u velikoj crnoj limuzini koju je vozio predsednikov šofer. Pre no što su krenuli, ministar je rekao:
<BR>&nbsp;&nbsp;&nbsp;&nbsp;&nbsp;"Ostanite koliko Vam je volja." Zatim je otišao veselo mahnuvši rukom.
<BR>&nbsp;&nbsp;&nbsp;&nbsp;&nbsp;"Ho", prolomio se masterov glas, "ako sam ikad bio u škripcu, onda je to sada. Izloženi smo iskušenju, baš kao ptice koje su primetile jasteba iznad svojih glava, da se raštrkamo. Valdhajm natrag u Ženevu, ostalo troje, navrat-nanos, natrag u Kembridž. Ali mi smo rezervisali hotel za večeras, pošto smo očekivali da će ovaj sastanak potrajati do sutra, ni ne pomišljajući, dakako, da je vlada sama od sebe spremna da potroši stotine miliona, ako ne i milijardi funti. Moj je predlog, građani Rima, da umesto da navrat-nanos raspustimo društvo, ostanemo ovde večeras. Moj predlog je da ne oštetimo hotel za jednu noć. Pouzdajmo se u boga i čuvajmo duvan u suvom stanju za naše ratničke lule."
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
