<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Isak Njutn odveze kola u višespratnu garažu u Džizus-Lejnu i odatle krenu peške pored Koledža svetog Džona do Trinitija. Čistina Velikog trga raskrili se pred njim čim je ušao u Koledž. Tokom proteklih trinaest godina zaboravio je kakav utisak ostavlja na čoveka njegova prostorna ogromnost. Uglavnom je bio isti kao i u vreme velikog Isaka, čije su se odaje nalazile s desne strane, neposredno uz glavni ulaz.
<BR>&nbsp;&nbsp;&nbsp;&nbsp;&nbsp;Preko trga su prolazili raznovrsni ljudi, krećući se u cik-cak liniji jer su izbegavali da gaze po pokošenim travnjacima. Kao i uvek, ljudi su u odnosu na razmere svega što ih je tu okruživalo bili svedeni na veličinu mrava. Plus ca change, plus c'est la meme chose.
<BR>&nbsp;&nbsp;&nbsp;&nbsp;&nbsp;Prethodne večeri Isak Njutn je obedovao u Koledžu. Momci su se prethodno okupili u zajedničkoj sobi, odeveni u crne službene odore. Bili su posluženi šerijem u malim čašama i razgovor je tekao upravo onako kako ga se i sećao. Zatim su se popeli u trpezariju. S obzirom na njegov položaj i imajući u vidu primer Dž. Dž. Tompsona i Ernesta Raderforda, kao i njegov status povratnika rasipnika, bio je premešten bliže masteru, umesto da se priključio neobuzdanim mlađim momcima pri dnu stola kao ranijih godina. Nije bilo teško voditi ustaljene razgovore i u isto vreme razmišljati o nečem drugom ili osluškivati šta drugi na raznim mestima za stolom govore.
<BR>&nbsp;&nbsp;&nbsp;&nbsp;&nbsp;"Palo mi je na um da ispitam dosjee o rudarima van Njukasla iz šesnaestog veka."
<BR>&nbsp;&nbsp;&nbsp;&nbsp;&nbsp;"Šubert? Oh! Ti dosadni, dosadni drveni duvački instrumenti!"
<BR>&nbsp;&nbsp;&nbsp;&nbsp;&nbsp;"Koja je ovo vrsta čaja?"
<BR>&nbsp;&nbsp;&nbsp;&nbsp;&nbsp;"Rekao je da su išli na Majorku, ali ne verujem. A i ko bi?"
<BR>&nbsp;&nbsp;&nbsp;&nbsp;&nbsp;Čovek koji je govorio o dosjeima rudara izvan Njukasla bio je ostareli profesor istorije. On je bučno žvakao zemičke za vreme obroka i čim bi pojeo jednu zemičku kelner bi mu donosio drugu. On je bio jedan od desetak momaka kojih se Isak Njutn jasno sećao. Posmatrajući kelnere kako se kreću napred-nazad duž prolaza između stolova, tamo i nazad između trpezarije i kuhinje, posmatrajući ih s tanjirima poređanim duž ruku, pomislio je kako ga to podseća na staru priču o uspavanoj lepotici. Scena meteža tokom koje se vreme iznenada zaustavlja i sve staje u pola koraka, sve se prekida do najmanje sitnice. Sem što u staroj priči niko ne stari dok vreme miruje. Ovde se događalo suprotno, svi su starili, ali se nikada ništa nije događalo. U stara vremena, u danima velikog Isaka, u Koledžu se odvijao život koji je izgledao žestok i poletan u odnosu na idilični spoljašnji svet, a sada je spoljašnji svet bio taj u kojem su se stvari hitro odvijale, gde su se one događale, stvari kakve su magnetski jednopoli ili žive komete.
<BR>&nbsp;&nbsp;&nbsp;&nbsp;&nbsp;Kada je stigao do ovog mesta u svojim razmišljanjima Isak Njutn je odlučio da iznajmi kuću u Adams-Roudu, jer čak će i mačka koja ima drhtavicu biti ono nešto. Kako je ono Ahil u Hadu rekao u Odiseji?
<BR>&nbsp;&nbsp;&nbsp;&nbsp;&nbsp;Poštedi me svoje hvale smrti, gospodaru Odiseju.
<BR>&nbsp;&nbsp;&nbsp;&nbsp;&nbsp;Vrati me na Zemlju ponovo i ja ću radije biti
<BR>&nbsp;&nbsp;&nbsp;&nbsp;&nbsp;sluga u kući nekog bezemljaša nego kralj svih
<BR>&nbsp;&nbsp;&nbsp;&nbsp;&nbsp;ovih mrtvih kojima se život okončao.
<BR>&nbsp;&nbsp;&nbsp;&nbsp;&nbsp;Večerašnji izlazak s Frensis Haroldsen biće, bez sumnje, nešto drugo - pomisli Isak Njutn dok je prelazio Velikim trgom do stepeništa koje ga je odvelo u trpezariju. Pošto je žurno prošao kroz kratki prolaz između trpezarije i kuhinja, on siđe stepeništem do tremova preko kojih se stizalo do Renove biblioteke. Stigavši do kraja tremova, izašao se na stepenišnom odmorištu gde se nalazila stara gostinska soba.
<BR>&nbsp;&nbsp;&nbsp;&nbsp;&nbsp;Još se jednom pokazalo da je situacija obrnuta. Njegov stan u Ženevi bio je mali, ali krajnje moderno i celishodno namešten. Ovde je, kao i uvek, sve bilo prostrano, ali ispunjeno nameštajem koji ga je terao da se pita kako je neko, u bilo kom dobu ili bilo na kom mestu, mogao ikada pomisliti da je dobra ideja ovako opremiti prostorije. Bila bi to odlična tema za doktorat iz filozofije, 'Popunjavanje Kejmbridža', za nekog studenta humanitarnih nauka. Zaista, ako bi posao bio na odgovarajući način obavljen i predstavljen, bio bi to pravi projekat koji bi mogao da konkuriše za dobijanje subvencije od Fordove fondacije, tela koje je bilo neverovatno sklono da pomaže nevažne stvari.
<BR>&nbsp;&nbsp;&nbsp;&nbsp;&nbsp;Iako je bio visok, Isak Njutn se osećao napola udavljenim kada je izišao iz kade, jedne bačvolike stvari koja je u punoj meri zasluživala da bude nazvana američkom reči 'kaca'. U spavaćoj sobi nalazio se veliki krevet na četiri stuba i ogroman, težak orman koji bi odrao kožu s leđa čitavoj gomili snažnih muškaraca pre no što bi uspeli da ga pomere. U ovim nesigurnim vremenima Koledž očigledno nije želeo da rizikuje s nameštajem što je Isak Njutn zabeležio u umu kako bi se setio da na tome čestita starijem Bursaru.
<BR>&nbsp;&nbsp;&nbsp;&nbsp;&nbsp;Preostao mu je još sat do vremena kada je trebalo da se sastane s Frensis Margaret Haroldsen kod glavne kapije Koledža. Pošto se obukao, prvih četrdeset minuta tog sata proveo je sedeći u nekoj vrsti obamrlosti. U šta se to, ozbiljno se upitao, do đavola, uvalio? Pitanje koje je u sebi sadržalo ledene prste straha: da li je svet oko njega zaista bio tako čudan - da ne upotrebi neki jači izraz - kao što je izgledao ili je to on, na neki neobičan način, projektovao na njega sopstveno ludilo? Prisetivši se utvarnog lica nalik na masku grčke tragedije, gotovo da mu je tako izgledalo. Primoravši sebe da odagna iz uma takve uznemirujuće misli, on skoči na noge, izađe na odmorište koje se nalazilo odmah ispred stare gostinske sobe, i brzo strča niz stepenice do tremova.
<BR>&nbsp;&nbsp;&nbsp;&nbsp;&nbsp;Sat na kuli Edvarda III otkucao je osamnaest časova i četrdeset pet minuta dok je prelazio preko Velikog trga. Još mu je preostalo petnaest minuta do sastanka ispred glavne kapije. Put ga je naneo do kapele Koledža, koja se nalazila odmah pored kule Edvarda III. Nije ga zanimala unutrašnjost same kapele već veliki popločani spoljašnji deo na zapadnoj strani kapele gde je stajala statua njegovog imenjaka, velikog Isaka koji je svojom genijalnošću nadmašio sve ostale, kao što je označavao i latinski natpis: Qui genus humanum ingenio superavit.
<BR>&nbsp;&nbsp;&nbsp;&nbsp;&nbsp;Na zapadnoj strani kapele bilo je još statua. Letimično je pogledao viktorijanske velikane, Tenisona i Makolija, ljude nezanimljivih lica, koji su simbolizovali nastupajuću propast jedne nekada velike nacije, simbolišući očigledno zapadanje u obrnuto stanje od onog u Uspavanoj lepotici, stanje u kome svi stare, a nikada se ništa ne događa.
<BR>&nbsp;&nbsp;&nbsp;&nbsp;&nbsp;Na pijadestal uzdignuta statua bila je za čitavu vaseljenu udaljena od ostalih i nije nalikovala zvaničnim portretima velikog Isaka Njutna iz njegovih kasnijih, beznačajnih dana kada je bio Majstor kovnice. Ovde je bio prikazan kao mlađi čovek, otprilike njegovih godina, živog lica i tela u pokretu kao da hoda ulicom, po okolini, ili prelazi preko samog Velikog trga. Život je izbijao iz kamena magičnom uverljivošću. Vilijam Vordsvort je bio student u obližnjem Svetom Džonu. Imao je odaje visoko, u jednoj od pograničnih zgrada Svetog Džona iz kojih je pri mesečini mogao da vidi spoljašnjost zapadne strane Trinitija i statuu čoveka koji je svojom genijalnošću nadmašio sve ostale. Vordsvort je osetio tu magiju jer je napisao:
<BR>&nbsp;&nbsp;&nbsp;&nbsp;&nbsp;Mermerni sadržaj njegova uma
<BR>&nbsp;&nbsp;&nbsp;&nbsp;&nbsp;putovao je stranim morima misli, sam.
<BR>&nbsp;&nbsp;&nbsp;&nbsp;&nbsp;Stranim morima misli - suština nauke. Nije to sposobnost malih ljudi da sve znaju, njihovo znanje nije bilo ništa veće od malog ostrva smeštenog u prostranom okeanu čije postojanje njihova mašta nije uspela da zamisli.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
