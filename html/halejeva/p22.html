<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Stražar na kapiji je očigledno bio obavešten o dolasku Isaka Njutna i o njegovom imenu.
<BR>&nbsp;&nbsp;&nbsp;&nbsp;&nbsp;"Kada ugledate kuću, skrenite nalevo i naći ćete se na parkingu", objasnio je stražar.
<BR>&nbsp;&nbsp;&nbsp;&nbsp;&nbsp;"Očekujete li mnogo posetilaca preko vikenda?" upita Isak Njutn.
<BR>&nbsp;&nbsp;&nbsp;&nbsp;&nbsp;"U subotu će biti gužva, to jest sutra. Ali večeras nema nikog sem Vas i ministra."
<BR>&nbsp;&nbsp;&nbsp;&nbsp;&nbsp;Predsednikova poljska rezidencija belasala se kroz drveće dok je Isak Njutn vozio otprilike jednu milju od ulaza, duž grmljem oivičenog puta, do stražnje strane rezidencije gde je pažljivo izabrao mesto za parkiranje gde nikome neće smetati. Rezidencija je bila sagrađena u stilu tjudorskih sudova i pomalo je podsećala na unutrašnje dvorište Kraljičinog koledža u Kembridžu - bila je kitnjastija, ali su gipsani ukrasi na fasadi bili smišljeni tako da istaknu tu sličnost.
<BR>&nbsp;&nbsp;&nbsp;&nbsp;&nbsp;Izišavši iz kola s kaferom i akten-tašnom, Isak Njutn uđe kroz jednu kapiju u dvorište, a zatim od mnogobrojnih vrata izabra jedna koja su mu najviše ličila na glavni ulaz u kuću. Pošto je zazvonio, muškarac od oko trideset godina u livreji - u kratkom kaputu s poludugim peševima - otvori mu vrata.
<BR>&nbsp;&nbsp;&nbsp;&nbsp;&nbsp;"Oh da, profesor Njutn? Pođite, molim Vas, ovuda, gospodine."
<BR>&nbsp;&nbsp;&nbsp;&nbsp;&nbsp;Kao što to uvek biva kada sledite sobara, Isak Njutn je ubrzo izgubio orijentaciju dok su silazili niz stepeništa i išli duž hodnika, izbegavajući veće sobe koje su gledale na hodnike.
<BR>&nbsp;&nbsp;&nbsp;&nbsp;&nbsp;"Da raspakujem?" upita sobar kada su stigli do njihovog odredišta, jedne umereno velike prostorije s nameštajem iz devetnaestog veka od koga je odudarao bračni krevet očigledno modernog oblika.
<BR>&nbsp;&nbsp;&nbsp;&nbsp;&nbsp;"Kupatilo je s leve strane, gospodine", dodade sobar.
<BR>&nbsp;&nbsp;&nbsp;&nbsp;&nbsp;Dok je Isak Njutn ispitivao pogodnosti koje je pružalo kupatilo, stigla je jedna mlada žena sa čajnikom.
<BR>&nbsp;&nbsp;&nbsp;&nbsp;&nbsp;"Gorivo za vatru je pripremljeno, gospodine, treba samo da ga potpalite", primeti muškarac koji je u zapanjujuće kratkom vremenu raspremio kofer. "Ako Vam išta bude potrebno samo pozvonite."
<BR>&nbsp;&nbsp;&nbsp;&nbsp;&nbsp;Njih dvoje zatim odoše ostavivši Isaka Njutna da na miru popije čaj, kako to neki kažu. Ili da smisli strategiju, kao što drugi kažu. Nadao se da je dokumenat koji je pre dva dana paslao u Čekers-Kort došao do predsednika vlade, za koga je znao da je lakom na čitanje, mada ni neko drugi, ko nije u toj meri pohlepan čitalac, ne bi mogao da odoli iskušenju i ne pročita sve što je u vezi sa čudnim stanjem stvari u Kembridžu. Ukratko, nadao se da je predsednik upućen u situaciju.
<BR>&nbsp;&nbsp;&nbsp;&nbsp;&nbsp;Popivši čaj, poveo se za željom da istraži kuću. Za razliku od kembridžskih koledža, koji su ulagali veliki napor da održe uspomene na Tjudore u svojoj unutrašnjosti, ovde to nije bio slučaj. Nije bio siguran kako da opiše unutrašnjost - pretpostavljao je da je u pitanju mešavina džordžijskog i gotičkog stila, s trpezarijom koja je u njegovom umu probudila maštanja vezana za Orkanske visove Čarlsa Dikensa, s velikim portretom lorda zaštitnika koji strogim pogledom posmatra slušaoce ispod sebe.
<BR>&nbsp;&nbsp;&nbsp;&nbsp;&nbsp;Pogled mu je privuklo bronzano poprsje kompozitora Gustava Malera. I to iz dva razloga: bilo je to delo Ogista Rodena; i bilo je smešteno neposredno ispred toaleta u blizini trpezarije - Isak Njutn pomisli kako je to predstavljalo rečit komentar silazne putanje bečke muzike od Betovena do Malera i posle njega. Bilo je čudno u kojoj se meri silazna putanja političkog uticaja Austrije ogledala u silaznoj putanji njene muzike. Pitao se nije li isti slučaj i s britanskom naukom?
<BR>&nbsp;&nbsp;&nbsp;&nbsp;&nbsp;Iz jedne veće biblioteke put je vodio u manju.
<BR>&nbsp;&nbsp;&nbsp;&nbsp;&nbsp;"Ah, ovde ste", primeti predsednik vlade kada je pronašao Isaka Njutna kako pomalo lenjo pregleda police s knjigama. Predsednik vlade krenu prvi ka manjoj biblioteci, u kojoj su se nalazile dve velike naslonjače, jedna velika kožna sofa, stereo-oprema i bar smešten u uglu.
<BR>&nbsp;&nbsp;&nbsp;&nbsp;&nbsp;"Pretpostavljam da niste upoznali Godfrija, profesore Njutn", nastavi predsednik vlade.
<BR>&nbsp;&nbsp;&nbsp;&nbsp;&nbsp;Sredovečni muškarac koji je ustao iz jedne od naslonjača bio je slabe konstitucije, srednje visine i sedokos: Godfri Vendover, ministar finansija.
<BR>&nbsp;&nbsp;&nbsp;&nbsp;&nbsp;Dok se Isak Njutn rukovao s ministrom, predsednik vlade zahvati šaku punu oraščića iz činije na baru. Držeći u ruci dokumenat koji je Isak Njutn pre dva dana poslao ministru, predsednik vlade nastavi:
<BR>&nbsp;&nbsp;&nbsp;&nbsp;&nbsp;"Zadivljujuće. Žive komete. Komete su žive zato što - dozvolite da proverim da li sam dobro razumeo - zato što se dele kada dođu u blizinu Sunca, što znači da u unutrašnjosti moraju biti tečne. A ne mogu da budu tečne iznutra sem ako u unutrašnjosti nemaju neki izvor toplote, što zvuči razumno. A jedini mogući izvor predstavlja nešto nalik na reaktor OKLO koji su prouzrokovale bakterije pre dve hiljade godina. Da li sam dobro naučio svoj katehizis, profesore Njutn?"
<BR>&nbsp;&nbsp;&nbsp;&nbsp;&nbsp;"Odlično, predsedniče vlade, sem signala."
<BR>&nbsp;&nbsp;&nbsp;&nbsp;&nbsp;"Oh, da, razume se. Otkrili su signal od tačaka i crtica koji dolazi s komete. Samo što ne znaju šta taj signal predstavlja."
<BR>&nbsp;&nbsp;&nbsp;&nbsp;&nbsp;"Da li mogu da pogledam?" upita kancelar.
<BR>&nbsp;&nbsp;&nbsp;&nbsp;&nbsp;"Svakako", odvrati Isak Njutn. "Uzgred budi rečeno, koliko u kući ima Kromvelovih portreta?"
<BR>&nbsp;&nbsp;&nbsp;&nbsp;&nbsp;"Na to uvek odgovorim - pedeset sedam varijacija", reče ministar ponovo zauzevši svoje mesto u naslonjači.
<BR>&nbsp;&nbsp;&nbsp;&nbsp;&nbsp;"I to je bolje od satova", branio se predsednik vlade. "Kada sam još bio prostodušan dečak poveli su me jednom na neko mesto na kome je bilo nebrojeno puno satova - mada mi se čini da su oni danas veoma vredni."
<BR>&nbsp;&nbsp;&nbsp;&nbsp;&nbsp;"Danas je sve vredno što je dovoljno glupo i dovoljno staro", dodade ministar dok je otvarao dokument i počinjao da čita. Predsednik vlade zahvati još jednu šaku orašćića, rekavši:
<BR>&nbsp;&nbsp;&nbsp;&nbsp;&nbsp;"Neobuzdano jedem oraščiće. Znate, našoj zemlji bi mnogo značilo kada bi ti signali mogli da se dešifruju."
<BR>&nbsp;&nbsp;&nbsp;&nbsp;&nbsp;"Svestan sam toga", klimnu sarkastično Isak Njutn, "i zbog toga sam želeo da Vas zamolim da uzmete učešće u ovome, predsedniče vlade."
<BR>&nbsp;&nbsp;&nbsp;&nbsp;&nbsp;"Uzmem učešća! Želite li piće? Godfri?"
<BR>&nbsp;&nbsp;&nbsp;&nbsp;&nbsp;"Viski i sodu", odvrati kratko ministar ne podigavši pogled s onoga što je čitao. "I za mene", saglasi se Isak Njutn.
<BR>&nbsp;&nbsp;&nbsp;&nbsp;&nbsp;"Bolje uzmite nekoliko oraščića dok ja sve ne pojedem. Kada jednom počnem da jedem oraščiće nemoguće me je zaustaviti. Pretpostavljam da je to iskonski instinkt iz pradavnih šumskih dana. Na kakvo učešće mislite?"
<BR>&nbsp;&nbsp;&nbsp;&nbsp;&nbsp;"Da nam skinete one odozgo s vrata. Inače će postati prave napasti ili nešto još gore. Neko pritiska i Istraživački odbor i policiju. Sreo sam se s advokatima koji mašu dokumentima pokušavajući da se dočepaju traka i diskova sa signalima, a u mojoj kancelariji je izvršen pretres i to od strane neke od agencija, verovatno neke pod Vašom upravom, predsedniče vlade."
<BR>&nbsp;&nbsp;&nbsp;&nbsp;&nbsp;"Zašto bi obaveštajnu službu zanimale komete?"
<BR>&nbsp;&nbsp;&nbsp;&nbsp;&nbsp;"A zašto da ne? Bilo šta neobično da se pojavi, obaveštajna služba počinje da njuška unaokolo", primeti ministar ni ovog puta se ne potrudivši da podigne pogled s onog što je čitao.
<BR>&nbsp;&nbsp;&nbsp;&nbsp;&nbsp;"Ako, kao član neke obaveštajne agencije, pomislite da signali dolaze sa satelita umesto s komete, razmotrite zaključke do kojih dolazite, predsedniče vlade", poče Isak Njutn. "Ako ste Amerikanac, pomislićete da su Rusi napravili prvi korak i želećete da saznate sve o tome. Ako ste Britanac, pomislićete kako je neko drugi napravio prvi korak i opet ćete poželeti da saznate sve o tome. To Vam liči na vrč meda i ono što on predstavlja za pčele, ili medvede, ili bilo kog. Kako sada stvari stoje, ja to veoma ozbiljno mislim, u toj meri ozbiljno da za protekle četiri noći nisam dva puta spavao na istom mestu. Krećem se nasumice jer znam da obaveštajci to ne vole. Igramo se drozda i kopca."
<BR>&nbsp;&nbsp;&nbsp;&nbsp;&nbsp;"Ne shvatam vezu."
<BR>&nbsp;&nbsp;&nbsp;&nbsp;&nbsp;"Kada kobac lebdi u visinama, ptice uhvati panika i one koje odlete očajnički tražeći zaklon često budu uhvaćene usred vazduha. Ali drozdovi ostaju na zemlji, na čistini, trčeći nasumice i izazivajući kopca da se obruši. Taktika nije loša, ali posle izvesnog vremena postaje zamorna."
<BR>&nbsp;&nbsp;&nbsp;&nbsp;&nbsp;"Znači, želite da se usprotivim tome?"
<BR>&nbsp;&nbsp;&nbsp;&nbsp;&nbsp;"Ako želite da nam pružite mogućnost da dešifrujemo signale."
<BR>&nbsp;&nbsp;&nbsp;&nbsp;&nbsp;"Platiću Vam da sve odozgo potrpate u jednu veliku crnu kesu i bacite ih u more", primeti ministar ponovo ne podigavši pogled s onoga što je čitao.
<BR>&nbsp;&nbsp;&nbsp;&nbsp;&nbsp;"Ti i možeš da platiš, Godfri", odvrati mu smesta predsednik vlade.
<BR>&nbsp;&nbsp;&nbsp;&nbsp;&nbsp;"Možda mogu ovog časa, ali neću moći još dugo, ne pošto svi molioci zavuku ruke u ladicu."
<BR>&nbsp;&nbsp;&nbsp;&nbsp;&nbsp;"Natežemo se oko budžeta", objasni predsednik vlade, zahvativši ponovo punu šaku orašćića, "svi koji mnogo troše dolaze sutra ujutro. Imaćemo ovde veće velikih potrošača, a sutra večeru. Ostaćete?"
<BR>&nbsp;&nbsp;&nbsp;&nbsp;&nbsp;"Voleo bih da krenem u nedelju ujutro i želeo bih da zamolim da me neko prebaci kolima do Hitroua. Ako je to moguće, želim da ostavim moja kola ovde gde ih je teže pokvariti."
<BR>&nbsp;&nbsp;&nbsp;&nbsp;&nbsp;"Ozbiljno mislite?"
<BR>&nbsp;&nbsp;&nbsp;&nbsp;&nbsp;"Da, ozbiljno."
<BR>&nbsp;&nbsp;&nbsp;&nbsp;&nbsp;"Dajte mi sedam dana i prikucaću mnoge od njih, od Istraživačkog veća pa naviše", reče odlučno predsednik vlade, dodavši: "Kako napreduje čitanje, Godfri?"
<BR>&nbsp;&nbsp;&nbsp;&nbsp;&nbsp;"Zadivljujuće. Mogu li dobiti još jedno piće, molim Vas? Za Vaš materijal, profesore Njutne, potreban je jak lek."
<BR>
<BR>&nbsp;&nbsp;&nbsp;&nbsp;&nbsp;Narednog jutra, ministar je predložio da krenu u šetnju; on je to nazivao aldberijevskom turom. On i Isak Njutn provezoše se kroz mali grad Vendover.
<BR>&nbsp;&nbsp;&nbsp;&nbsp;&nbsp;"Vaša porodica je odavde?" upita Isak Njutn.
<BR>&nbsp;&nbsp;&nbsp;&nbsp;&nbsp;"Da, još od jedanaestog veka, mada se do sada prilično raštrkala, što je i razumljivo. A Vaša?"
<BR>&nbsp;&nbsp;&nbsp;&nbsp;&nbsp;"Oh, ja sam stvorenje geologije", glasio je odgovor Isaka Njutna.
<BR>&nbsp;&nbsp;&nbsp;&nbsp;&nbsp;"Zvuči veoma tajanstveno."
<BR>&nbsp;&nbsp;&nbsp;&nbsp;&nbsp;"U stvari nije. Pre četiri stotine miliona godina, kada se većina britanskih ostrva nalazila pod morem, a Zapadna Evropa bila negde u blizini ekvatora, morski talog je bio crvene boje. Talog se zatim stvrdnuo i pretvorio u raznobojnu peskovitu stenu koju geolozi nazivaju devonski peščani kamen."
<BR>&nbsp;&nbsp;&nbsp;&nbsp;&nbsp;"Shvatam. Da skratimo ovo ćeretanje, Vi ste iz Devonšira. Pomislio sam da ste negde odande, zbog naglaska."
<BR>&nbsp;&nbsp;&nbsp;&nbsp;&nbsp;"Zatim, pre otprilike tri stotine miliona godina, jedan šiljak od granitnih stena probio se kroz crveni peskoviti kamen i to je mesto koje danas nazivamo Dartmur. Ako od Dartmura krenete prema jugozapadu, i ako Vam zapadne za oko prvih nekoliko milja pošto stignete do crvenih stena, odatle ja potičem - iz zemlje blizu Tavistoka. Moja porodica se bavi zemljoradnjom odvajkada, vekovima, pretpostavljam."
<BR>&nbsp;&nbsp;&nbsp;&nbsp;&nbsp;"Šta Vaša porodica misli o tome što ste naučnik."
<BR>&nbsp;&nbsp;&nbsp;&nbsp;&nbsp;"Misle da je to ludost i da iz toga neće izići ništa dobro."
<BR>&nbsp;&nbsp;&nbsp;&nbsp;&nbsp;"Da li ikada odlazite tamo?"
<BR>&nbsp;&nbsp;&nbsp;&nbsp;&nbsp;"Ponekada. Još sam u dovoljnoj meri Devonac da bih se potukao sa svakim ko ne bi želeo da prizna kako je to najbolja oblast u Engleskoj, a potukao bih se i sa svakim ko ne bi priznao da je Tevistok najbolji grad u Devonu."
<BR>&nbsp;&nbsp;&nbsp;&nbsp;&nbsp;Parkirali su se u selu Aldberiju gde je ministar rekao:
<BR>&nbsp;&nbsp;&nbsp;&nbsp;&nbsp;"Kada se vratimo iz šetnje možemo popiti po pivo i pojesti sendviče u ovdašnjem pabu. Ima otprilike četiri milje. Uzgred budi rečeno, mogli ste da mi uštedite mnogo novaca."
<BR>&nbsp;&nbsp;&nbsp;&nbsp;&nbsp;"Kako?" upita Isak Njutn.
<BR>&nbsp;&nbsp;&nbsp;&nbsp;&nbsp;Kada su počeli da se uspinju kroz šume ministar je nastavio:
<BR>&nbsp;&nbsp;&nbsp;&nbsp;&nbsp;"Vaš predgovor za signale s komete naterao me je na razmišljanje. Počnimo od pretpostavke da grešite. Pretpostavimo da signali ne potiču s komete. Pretpostavimo da su potekli s nekog vojnog satelita. To znači da se nalazimo na početku nove ere - ere svemirskih ratova, a na tom planu Britanija ne može da se takmiči. Ali, ako ne možemo da se takmičimo, možemo bar uštedeti novac, čini mi se. Zašto da nastavimo da ga trošimo na oružje koje sve više izlazi iz upotrebe?"
<BR>&nbsp;&nbsp;&nbsp;&nbsp;&nbsp;"Postoji i uobičajeni zastrašujući argument."
<BR>&nbsp;&nbsp;&nbsp;&nbsp;&nbsp;"Koji postaje sve slabiji što više zaostajemo u toj trci. Razume se da stvari ne možemo promeniti preko noći. To se mora odvijati postepeno, iz godine u godinu. Ali ja mislim da uvek predstavlja prednost ako znaš u kom pravcu putuješ. Isto tako, možemo samo sedeti skrštenih ruku i pustiti super sile da spadnu na prosjački štap. Rusi su to već u velikoj meri i učinili, a kada pogledam koliki je američki javni dug ni za njih ne nalazim da ima mnogo nade."
<BR>&nbsp;&nbsp;&nbsp;&nbsp;&nbsp;"Možete li se odeliti od dužničkih kriza u SAD?"
<BR>&nbsp;&nbsp;&nbsp;&nbsp;&nbsp;"Može Vam se činiti da je to nemoguće, ali Švajcarska je, manje-više, uvek uspevala da se od svih odeli. Znate, zadivljujuća stvar sa međunarodnom finansijskom scenom je da je margina između solventnosti i nesolventnosti približno jednaka sumama koje se troše na naoružanje. I to svuda, u svim zemljama, sem u nekolicini, kao što su Švajcarska i Japan."
<BR>&nbsp;&nbsp;&nbsp;&nbsp;&nbsp;"Znači, ako bi nestalo naoružanja, svet bi odjednom postao bogat. Jeste li to hteli da kažete?"
<BR>&nbsp;&nbsp;&nbsp;&nbsp;&nbsp;"Nešto slično", klimnu ministar pošto su stigli do glavnog puta. "Ovde moramo da se okrenemo."
<BR>&nbsp;&nbsp;&nbsp;&nbsp;&nbsp;"Nisam siguran da bih mogao da se složim s Vama u vezi s tim", poče Isak Njutn kada se vratiše na prvobitni pravac koji ih je duž jedne široke staze vodio dalje kroz šumu. "Ja smatram da sve zajednice potroše sve što proizvedu. Hoću da kažem, ljudi to potroše na sebe, na sebe kao pojedince ili na sebe kao celinu - ali pod celinom ne podrazumevam samo milostinju za siromašne. Ne zaboravimo da se profesori univerziteta, pa čak i ministri finansija, plaćaju iz javnog novčanika. Tako dolazimo do situacije da ništa ne ostaje za odbranu zajednica: kada ta zajednica sve potroši na samu sebe. Preostaje joj samo da se zaduži akonto buduće produktivnosti. Ali, razume se, to buduće sutra nikada ne dolazi."
<BR>&nbsp;&nbsp;&nbsp;&nbsp;&nbsp;"Više bih voleo da pretpostavim da ste dokazali ono što ja kažem", usprotivi se ministar, dok je koračao duž staze. "Ako je sve u ravnoteži bez naoružanja, onda sam sklon da mislim kako bi njegovo ukidanje postavilo stvari na njihova mesta."
<BR>&nbsp;&nbsp;&nbsp;&nbsp;&nbsp;"Sumnjam. Prekomerno trošenje bi se i dalje nastavilo. Brzinom munje povećalo bi se trošenje na celinu i Vi biste se jednostavno ponovo našli na početku."
<BR>&nbsp;&nbsp;&nbsp;&nbsp;&nbsp;"U čemu je onda lek?"
<BR>&nbsp;&nbsp;&nbsp;&nbsp;&nbsp;"U inflaciji.. Stopa inflacije mora u punoj meri da pokriva povećanje javnog duga. Možete to nazvati Njutnovim prvim zakonom."
<BR>&nbsp;&nbsp;&nbsp;&nbsp;&nbsp;"To baš nije popularan lek."
<BR>&nbsp;&nbsp;&nbsp;&nbsp;&nbsp;"Nije, zato što inflacija konfiskuje uloge. Ljudi koji pozajmljuju vladama jednostavno gube svoj novac."
<BR>&nbsp;&nbsp;&nbsp;&nbsp;&nbsp;"Pa ipak, ceo svet upravo u ovom trenutku pada na nos kako bi kupio vrednosne papire SAD-a."
<BR>&nbsp;&nbsp;&nbsp;&nbsp;&nbsp;"Jer vlada SAD tvrdi da može postići inflaciju od nula procenata u kombinaciji sa stalno rastućim dugom, što svaki švajcarski seljak shvata da predstavlja glupost. Pouka glasi, pretvorite svoj novac u švajcarske franke. U Kembridžu imamo jednog profesora koji se razume u te stvari, nekog momka po imenu Bolton. On vrlo crno gleda na budućnost", završi Isak Njutn kada su se našli na proplanku ispred jedne velike dugačke kuće sa tornjićima na grudobranu.
<BR>&nbsp;&nbsp;&nbsp;&nbsp;&nbsp;"Ovde je Henri VIII držao svoje kćeri, i Meri i Elizabetu. Podigao ju je u osamnaestom veku vojvoda od Bridžvotera koji se obogatio na kanalima", objasnio je ministar. "Predstavljali su poslednju reč tehnike u to vreme. Zatim je došla železnica koja je donela propast kanalima. Na železničke šine gledalo se kao na ekvivalenat pouzdanosti. Zatim su došli automobili i avioni i od tada železnica polako propada. Često se pitam šta je sledeće na redu? A do sledećeg će doći, znate. Uvek postoji nešto i izgleda da je uvek i postojalo nešto što ljudi ne očekuju, nešto čemu se u početku smeju. Zbog toga sam se toliko zainteresovao za te Vaše signale - oni bi mogli predstavljati početak nečega."
<BR>&nbsp;&nbsp;&nbsp;&nbsp;&nbsp;Kada su krenuli nazad ka pabu u Aldberiju, ministar otpoče monolog. "Po zvanju sam istoričar. Oksford. Da sam želeo mogao sam ostati tamo. Nevolja je bila u razdoblju koje sam proučavao - kasni srednji vek. Što sam više znao istoriju postajao sam sve depresivniji. To je u svakom pogledu bio svet na zalasku. Prema modernim standardima, čak je i četrnaesti vek bio već dosta strašan, što i sami možete pročitati u pismima Crnog princa. Ali u četrnaestom veku još ste imali merila ponašanja koja su bila prihvaćena, prihvaćene kodove. Toga više nema u petnaestom veku. Celokupno društveno stanje srozalo se do tačke propadanja - u Engleskoj sa ratovima ruža, razume se. Fransoa Vijon, najbolji pesnik toga doba, bio je lupež i skitnica. Nužno. Jer za njega nije postojalo ništa bolje. A već jedan vek kasnije, najveći pesnik tog doba, Šekspir, bio je poznati posetilac aristokratskih kuća. Uslovi su se iz osnova promenili tako da je Šekspir mogao da se obogati.
<BR>&nbsp;&nbsp;&nbsp;&nbsp;&nbsp;Uobičajeno objašnjenje za ovu veliku promenu predstavlja otkriće Amerike", nastavi ministar. "Ne otkriće samo po sebi, već razbuktavanje mašte koje je ono donelo evropskom umu. Ali, zatim počnete sebi da postavljate pitanje zašto je Amerika otkrivena upravo onda kada je propadanje doseglo najvišu tačku."
<BR>&nbsp;&nbsp;&nbsp;&nbsp;&nbsp;"Mislio sam da su Vikinzi bili tamo mnogo pre petnaestog veka", pođe za rukom Isaku Njutnu da uskoči.
<BR>&nbsp;&nbsp;&nbsp;&nbsp;&nbsp;"U pitanju su bila jedno do dva usamljena putovanja, možda - Irci takođe tvrde da su otišli donde jedanput do dvaput - ali ni u jednom od ovih slučajeva nije uspostavljena čvrsta veza između Evrope i Amerike. A važna je čvrsta veza. Vi svakako znate zašto je to tako?"
<BR>&nbsp;&nbsp;&nbsp;&nbsp;&nbsp;"Bojim se da ne znam."
<BR>&nbsp;&nbsp;&nbsp;&nbsp;&nbsp;"Pa, ne zbog Kolumba, Vaska de Game, Drejka ili bilo kog drugog čuvenog morskog vuka. Već zbog neopevanih i neupamćenih brodograditelja. Brodovi su, razume se, još od Rimljana postojano bivali sve bolji", nastavi ministar zagrejavši se za svoju temu, "i u petnaestom veku jedan trojarbolni karak krenuo je duž atlantske obale od Lisabona do Bresta. Ali brodograditelji u oblasti Bojana prvi su dostigli kritičan nivo u tehnologiji, kritičan u onoj meri u kojoj je takav i jedan od vaših nuklearnih reaktora. Njihovi brodovi bili su u stanju da odole i najvećim atlantskim olujama.
<BR>&nbsp;&nbsp;&nbsp;&nbsp;&nbsp;U početku su, razume se, mislili samo na lađe sposobne da plove duž obale Atlantika, o trgovačkom preimućstvu koje bi donosili brodovi sposobni da plove i po oluji umesto da tada traže utočište u lukama. Ali, vidite, kada je prvi brod osposobljen za tako nešto, to je značilo da je sposoban da prepliva i celi Atlantik ili Pacifik. Tako su se u roku od nekoliko godina pojavili jedan Kolumbo i jedan Magelan, a uskoro potom su i Englezi stigli u Severnu Ameriku. To je jedna od istorijskih nepravdi, jer, kako izgleda, Francuzi su bili ti koji su napravili taj neophodni prvi korak u tehnologiji, a kajmak su pobrali Španci, Portugalci i, konačno, Englezi.
<BR>&nbsp;&nbsp;&nbsp;&nbsp;&nbsp;Pa, vreme je da iz ove duge priče izvedemo kratak zaključak", završi ministar. "Dok sam čitao Vaš izveštaj prožimalo me je neko neprijatno osećanje. Razmišljao sam o tim brodograditeljima iz Bajona. Oni nikako nisu mogli da predvide do čega će dovesti poboljšanja koja su oni uvodili. Pitam se, Njutne, da li ste već postali svesni mogućih posledica ovih signala. Oni bi mogli da naše moderno, rotirajuće stanje društva, trulo kakvo je bilo i društvo petnaestog veka, bace u nešto krajnje različito."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
