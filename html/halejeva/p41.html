<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39.
<P>&nbsp;&nbsp;&nbsp;&nbsp;&nbsp;Isak Njutn je zaustavio kola na praznom mestu za parkiranje ispred zgrade Kraljevskag udruženja u Ulici Karlton Haus Teras. Frensis Haroldsen je ubacila novac u parking sat, rekavši:
<BR>&nbsp;&nbsp;&nbsp;&nbsp;&nbsp;"Važi za dva sata. Da li će to biti dovaljno?"
<BR>&nbsp;&nbsp;&nbsp;&nbsp;&nbsp;"Moguće, mada je teško reći koliko će čitava stvar trajati."
<BR>&nbsp;&nbsp;&nbsp;&nbsp;&nbsp;"Onda je možda bolje ostaviti auto usred saobraćaja."
<BR>&nbsp;&nbsp;&nbsp;&nbsp;&nbsp;"Usred saobraćaja?"
<BR>&nbsp;&nbsp;&nbsp;&nbsp;&nbsp;"Da, kako bi izazvala mali zastoj. Ostaviš ga s otvorenom haubom tako da svako pomisli da se opravlja. Kad se vratiš pretvaraš se da čačkaš nešto oko njega, a dobro bi bilo da imaš radni kombinezon i zamašćene ruke."
<BR>&nbsp;&nbsp;&nbsp;&nbsp;&nbsp;Samo je na Frensis Margaret ličilo da govori o radnom kombinezonu i umašćenim rukama u jednoj od retkih prilika kada je na sebi imala svoju najelegantniju gradsku odeću, umesto uobičajene komotne majice i suknje. Portir, koji je stajao u samim vratima zgrade Kraljevskag udruženja, podigao je pogled kad su ušli i bez žurbe rekao:
<BR>&nbsp;&nbsp;&nbsp;&nbsp;&nbsp;"Komitet za naučna informisanja. U sali Saveta, ser."
<BR>&nbsp;&nbsp;&nbsp;&nbsp;&nbsp;Isak Njutn je pružio portiru banknotu, zapitavši ga:
<BR>&nbsp;&nbsp;&nbsp;&nbsp;&nbsp;"Da li biste mogli da napunite sat za parkiranje? Sasvim je verovatno da će se sastanak otegnuti."
<BR>&nbsp;&nbsp;&nbsp;&nbsp;&nbsp;"Sasvim verovatno, ser. Koliko ja mogu da kažem, svi su izgledi da će to biti pravi sastanak. Ako shvatate šta hoću da kažem, ser."
<BR>&nbsp;&nbsp;&nbsp;&nbsp;&nbsp;Cipele Frensis Margaret oštro su kuckale po podu dok su koračali prema stepeništu koje je vodilo na prvi sprat. U podnožju stepeništa devojka je položila ruke na ramena Isaka Njutna, poljubila ga i rekla mu:
<BR>&nbsp;&nbsp;&nbsp;&nbsp;&nbsp;"Ovo će ti biti potrebno. Vidimo se na ručku. I zapamti: najbolja taktika je napad. Nevolja je u tome što si ti taktičniji od mene - zbog toga si dalje i dogurao u životu."
<BR>&nbsp;&nbsp;&nbsp;&nbsp;&nbsp;Žagor je vodio Isaka Njutna duž hodnika na prvom spratu do bezmalo pune sale Saveta. S obzirom na činjenicu da sam komitet zajedno sa svojim potkomitetom nije brojao više od 15 članova, očigledno da je bio prisutan znatan broj posetilaca. Najveći deo prostora za velikim stolom Saveta bio je 'rezervisan' na taj način što su na njemu ostavljene akten-tašne, posle čega su posetioci otišli u ugao prostorije gde se služila kafa. Sada su tamo stajali pijući kafu i ćaskajući. Po naglom zatišju koje je njegov ulazak izazvao u očito opuštenoj i lagodnoj atmosferi, Isak Njutn je shvatio da mu predstoji težak sastanak. Pošto je izabrao jednu od preostalih stolica i sam je krenuo da se posluži šoljicom kafe. Trenutak potom, ušao je ser Alister Ejri, predsednik Udruženja. Nekima je klimnuo, s drugima se rukovao, da bi konačno prišao mestu na kome je sedeo Isak Njutn.
<BR>&nbsp;&nbsp;&nbsp;&nbsp;&nbsp;"Sugerisano mi je da bi trebalo da zauzmem počasnu stolicu - s obzirom na pasetioce iz inostranstva."
<BR>&nbsp;&nbsp;&nbsp;&nbsp;&nbsp;"Bilo bi to sasvim na mestu", složio se Isak Njutn. "Imamo Artimoviča iz Akademije nauka SSSR, O'Donovana iz Vašingtana i Langevena iz Pariza", nastavi Ejri.
<BR>&nbsp;&nbsp;&nbsp;&nbsp;&nbsp;"Članove MSNU-a?"
<BR>&nbsp;&nbsp;&nbsp;&nbsp;&nbsp;"Tako je. Nemci nisu poslali svog čoveka iz MSNU. Možda i zbog toga što su neposredno uključeni u posao s Vašim satelitom. Da li biste želeli da se upoznate s gostima?"
<BR>&nbsp;&nbsp;&nbsp;&nbsp;&nbsp;"Samo ukoliko smatrate da bi to moglo da izmeni ono što su naumili da kažu. Inače bi moglo da dođe do određenih neprilika", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Onda je možda bolje da to izostavimo."
<BR>&nbsp;&nbsp;&nbsp;&nbsp;&nbsp;Sastanak je ubrzo potom otpočeo. Zapisnik prethodnog sastanka usvojen je diskretnim klimanjem glava. Bez ikakvih dopuna. Komitet je zatim prešao na tačku dnevnog reda pod nazivom 'Emitovanje u rezervisanoj frekvenci od 408 MHz'. Predsednik je objasnio da je frekvenca od 408 MHz, međunarodnim ugovorom rezervisana za radioastronome, sada uzurpirana od strane Halejeve komete i da je ovaj sastanak bio sazvan na zahtev MSNU kako bi se razmotrilo nastalo stanje; sazvan je u Londonu delom zbog britanskih interesa u oblasti radioastronomije, a delom zbog toga što je prvo emitovanje ka Halejevoj kometi uz povratni efekat bilo zagovarano i začeto u Velikoj Britaniji, posebno preko Odbora za Halejevu kometu i Univerziteta u Kembridžu. Na sastanak je pozvan profesor Njutn koji je povezan kako s Univerzitetom tako i sa pomenutim Odborom. Kada je predsednik okončao svoje uvodno slovo, jedan tamnokosi čovek, koji je sedeo do predsednika s desne strane, energično podiže ruku.
<BR>&nbsp;&nbsp;&nbsp;&nbsp;&nbsp;"Izvolite, profesore Tragud?"
<BR>&nbsp;&nbsp;&nbsp;&nbsp;&nbsp;"Nadam se, ser, da nećemo traćiti vreme na uvodne finese. Neki su ovde prešli dugačak put zbog neizmerne težine nastale situacije, te iz tog razloga smatram da bi rebalo odmah preći na osnovni predmet rasprave."
<BR>&nbsp;&nbsp;&nbsp;&nbsp;&nbsp;U godišnjaku Udruženja Isak Njutn je mogao da vidi da je Tragud bio iz Radioastronomskog odeljenja Univerziteta u Vinčesteru. Pomirio se s tim da tu nema pomoći.
<BR>&nbsp;&nbsp;&nbsp;&nbsp;&nbsp;"Ukoliko bih smeo da odmah uđem u srž problema, gospodine predsedniče", hitro je reagovao jedan sedokosi čovek - po naglasku to je očito bio O'Donovan iz Akademije SAD, a isto je tako bilo očito da se nadovezao na napad koji je pripremio Tragud - "upitao bih profesora Njutna da li je emitovanje na frekvenci od 408 MHz izvršeno iz Kembridža?"
<BR>&nbsp;&nbsp;&nbsp;&nbsp;&nbsp;"To je poprilično neposredno pitanje, dr O'Donovane, ali se moram složiti da je jedno od ključnih za predmet rasprave. Da li biste hteli da odgovorite na njega, profesore Njutn?" upita ser Alister Ejri.
<BR>&nbsp;&nbsp;&nbsp;&nbsp;&nbsp;"Odgovoriću po zahtevu prispelom od počasne stolice, ser, premda bih stavio prigovor dr O'Donovanu što postavlja pitanje na koje već sigurno zna odgovor", odgovori Isak Njutn. "Zahvaljujući velikoj osetljivosti radioteleskopa, svima je savršeno poznato da je emitovanje obavljeno iz Kembridža ili iz nekog mesta u neposrednoj blizini Kembridža. Otuda pitanje, zapravo, i nije pitanje?"
<BR>&nbsp;&nbsp;&nbsp;&nbsp;&nbsp;"Da li je prvo emitovanje obavljeno iz Kembridža?" ponovo upade u reč Tragud. "Da li ste Vi ili kometa započeli s njim? Da li je ovo pravo pitanje?"
<BR>&nbsp;&nbsp;&nbsp;&nbsp;&nbsp;"Ser Alistere, hteo bih da podsetim članove Komiteta za informacije i članove MSNU da sam ja na ovaj sastanak došao po pozivu. Moj dolazak na ovaj sastanak je izraz učtivosti..."
<BR>&nbsp;&nbsp;&nbsp;&nbsp;&nbsp;Isak Njutn je sačekao da se žagor za stolom stiša, a onda je nastavio:
<BR>&nbsp;&nbsp;&nbsp;&nbsp;&nbsp;"...izraz učtivosti. Nisam došao da bih bio podvrgnut baražnoj vatri neumesnih i neodmerenih pitanja i primedbi. Ako skup to želi, spreman sam da opišem šta se dogodilo u Kembridžu. Dalje od toga nisam spreman da idem."
<BR>&nbsp;&nbsp;&nbsp;&nbsp;&nbsp;"Pa ipak, Vi jeste član ovog Udruženja, profesore Njutn, i kroz svoje članstvo odgovorni ste za obaveze Udruženja, pri čemu je naše članstvo u MSNU posebno značajna obaveza", reče predsednik čvrstim glasom.
<BR>&nbsp;&nbsp;&nbsp;&nbsp;&nbsp;"Svestan sam toga, ser Alistere, zbog toga sam i došao ovamo jutros i spreman sam da dam izjavu pred ovim skupom", odgovori Isak Njutn što je mogao mirnijim glasom.
<BR>&nbsp;&nbsp;&nbsp;&nbsp;&nbsp;"Vrlo dobro, profesore Njutn. Komitet će saslušati Vašu izjavu."
<BR>&nbsp;&nbsp;&nbsp;&nbsp;&nbsp;"Nema sumnje, ser Alistere, da su svi ovde svesni okolnosti u kojima je uspostavljena veza s Halejevom kometom", započeo je Isak Njutn. "Na nesreću, primenjena tehnologija imala je privremenu upotrebnu vrednost, delom zbog ograničenog roka trajanja satelita, ali pre svega zbog toga što je naša posrednička emisija od satelita do komete bila preslaba da bi doprla dovoljno duboko u Sunčev sistem. Stoga bi veza s kometom bila nužno izgubljena, i ne bi mogla da se ponovo uspostavi za narednih sedamdeset godina, ukoliko se ne bi uveo nov sistem komunikacije.
<BR>&nbsp;&nbsp;&nbsp;&nbsp;&nbsp;Nov sistem, to jest emitovanje s nivoa tla koje koristi dovoljno kratku talasnu dužinu sposobnu da probije jonosferu, bio je pri ruci, pod uslovom da se može rešiti problem lokalne interferencije na ovoj talasnoj dužini. Jedan način da se taj problem reši bio je da se iskoristi neka postojeća frekvencija slobodna od interferencija, što će reći jedna od frekvencija koje stoje na raspolaganju radio-astronomima. Druga mogućnost bila je da Odbor za Halejevu kometu uputi molbu preko ovog Udruženja i Komiteta za dodeljivanje nove frekvencije slobodne od interferencija, dakle nešto što je iziskivalo postizanje međunarodne saglasnosti. Ova druga mogućnost bila bi očigledno bolja kada bi se mogla ostvariti dovoljno brzo. Na žalost, u prošlosti ne postoji nijedan primer da je jedan takav međunarodni sporazum postignut u raspoloživom vremenu, dakle za samo nekoliko meseci.
<BR>&nbsp;&nbsp;&nbsp;&nbsp;&nbsp;Stoga sam se suočio s neprijatnim izborom. Ili da izgubim vezu s kometom ili da upotrebim jednu od frekvencija rezervisanih za radio-astronome. Procenio sam da bi korišćenje frekvencije od 408 MHz bilo ponajmanje štetno, budući da se u današnje vreme istraživački rad u oblasti radio-astranomije pretežno obavlja na rezervisanim frekvencijama još kraće talasne dužine. Moje opredeljenje u nastaloj situaciji poznato je ovom skupu."
<BR>&nbsp;&nbsp;&nbsp;&nbsp;&nbsp;"Da li je Vaš izbor bio hotimičan?" upitao je predsednik ozbijnim tonom.
<BR>&nbsp;&nbsp;&nbsp;&nbsp;&nbsp;"Bio je neminovan", priznao je Isak Njutn.
<BR>&nbsp;&nbsp;&nbsp;&nbsp;&nbsp;"Da li biste doneli istu odluku kada biste ponovo morali da načinite izbor?"
<BR>&nbsp;&nbsp;&nbsp;&nbsp;&nbsp;Isak Njutn se za trenutak zamislio, a onda je klimnuo glavom.
<BR>&nbsp;&nbsp;&nbsp;&nbsp;&nbsp;"Ne mogu da odgovorim da ne bih."
<BR>&nbsp;&nbsp;&nbsp;&nbsp;&nbsp;Tragad nije ni pokušao da zatraži pravo za reč od počasne stolice. Njegov glas je zazvonio:
<BR>&nbsp;&nbsp;&nbsp;&nbsp;&nbsp;"Ako je ikad bilo izjave nabijene taštinom, izjave prepune osećanja ispravnog postupanja po sopstvenom uverenju, onda je to ova sad! Mislim da bi ovaj skup morao da donese najoštriju moguću osudu profesora Njutna i svih njegovih postupaka koji su do sada već postali ozloglašeni!"
<BR>&nbsp;&nbsp;&nbsp;&nbsp;&nbsp;Predsednik se pitao kako da na najbolji način snizi napetost izazvanu ovim emotivnim ispadom kada mu je oko zapelo za jednu sedokosu ženu oštrog izgleda.
<BR>&nbsp;&nbsp;&nbsp;&nbsp;&nbsp;"Izvolite, profesorko Vording", obrati joj se.
<BR>&nbsp;&nbsp;&nbsp;&nbsp;&nbsp;Ovo mora da je bila Vendi Vording, matematičarka iz Mančestera za koju je Isak Njutn već čuo.
<BR>&nbsp;&nbsp;&nbsp;&nbsp;&nbsp;"Došla sam na ovaj sastanak sasvim bez predrasuda", započe ova žena, "potpuno spremna da se opredelim u skladu s onim što ću ovde čuti. Na žalost nisam čula ništa od profesora Njutna što bi sadržavalo i najmanju meru kajanja za ono što je, sasvim jasno, težak prekršaj međunarodnih obaveza ovog Udruženja. Vi ste, ser, već skrenuli profesoru Njutnu pažnju na njegove odgovornosti kao člana Udruženja. U istom duhu, želela bih da zapitam profesora Njutna da li je svestan uredbe broj 27 na 187. stranici godišnjaka Udruženja?"
<BR>&nbsp;&nbsp;&nbsp;&nbsp;&nbsp;"Radije ne bih nastavio toliko lično, profesorko Vording", upozorio ju je predsednik zabrinuto.
<BR>&nbsp;&nbsp;&nbsp;&nbsp;&nbsp;"Ali u tome je suština stvari, zar ne?" ispoljila je jetku upornost Vendi Vording, oglušujući se čak i o predsednikov savet. "Za slučaj da profesor Njutn nije svestan naredbe broj 27, ja ću je pročitati:
<BR>&nbsp;&nbsp;&nbsp;&nbsp;&nbsp;Ako bilo koji član ovog Udruženja, prenebregavajući ih ili zanemarujući, prekrši uredbe bilo Pravilnika Udruženja ili Komiteta; ili govorom, pisanjem ili štampanjem javno okleveta Udruženje; ili promišljeno, zlonamerno ili nečasno učini nešto što bi nanelo štetu ili stramotu istima, biće isključen iz Udruženja."
<BR>&nbsp;&nbsp;&nbsp;&nbsp;&nbsp;"Čini mi se da je profesorka Vording stavila prst na pravo mesto", klimnuo je odsečno O'Donovan. "Verujem da neće biti shvaćeno kao neumesno ako izjavim da bi i Akademija koju predstavljam postupila na isti način."
<BR>&nbsp;&nbsp;&nbsp;&nbsp;&nbsp;Posle toga usledio je dugačak govor Artimoviča, sovjetskog člana MSNU. Iako Isak Njutn nije razumeo sve reči ruskog jezika, po Artimovičevom Iicu i gestovima bilo je lako zaključiti da nije rekao ništa povoljno za njega. To se i potvrdilo kada je na kraju dat prevod. Poput Vendi Vording, i Artimovič je bio obuzet uredbama o pravilima, rekavši mnogo šta o tome da članovi MSNU treba nužno da poštuju obaveze. Tek u poodmakloj fazi prevođenja Artimovičevog govora, učesnici skupa postali su svesni da je Isak Njutn lagano udarao pisaljkom po stolu.
<BR>&nbsp;&nbsp;&nbsp;&nbsp;&nbsp;"Da li biste želeli da odgovorite, profesore Njutn?" upitao je predsednik kada je prevođenje završeno. Napetost je rasla s tišinom koja je usledila, tišinom remećenom jedino ravnomernim lupkanjem pisaljke Isaka Njutna.
<BR>&nbsp;&nbsp;&nbsp;&nbsp;&nbsp;"Da, želeo bih da odgovorim, ser", reče konačno Isak Njutn. "Najpre bih želeo da odgovorim profesorki Vording. Hteo bih da joj kažem da gajim sumnju u istinitost njene izjave da je došla na ovaj sastanak sasvim bez predrasuda. Kao matematičar, ona će uvažiti primedbu da bi bilo tačnije reći da je došla ovde s izvesnim predubeđenjima.
<BR>&nbsp;&nbsp;&nbsp;&nbsp;&nbsp;Nadalje, dopustite mi da kažem da veoma cenim Vaš pokušaj da sprečite profesorku Vording da skupu pročita uredbu broj 27. Učinivši to, profesorka Vording je stvorila utisak da sve naše delatnosti i odgovornosti ulaze u delokrug rada ovog Udruženja ili, po O'Donovanu, u delokrug Akademije koju predstavlja, a isto mišljenje izneo je i dr Artimovič. Na žalost, život nije baš tako prosta stvar, što dobro znaju blagajnici svih udruženja i akademija. Čini mi se neophodnim da ovaj skup podsetim da najistaknutija naučnička udruženja širom sveta veoma mnogo zavise od pokroviteljstva i Podrški svojih vlada. Shodno tome, nijedno udruženje nije samodovoljno ostrvo. Čak ni čitava nauka ne može biti takvo ostrvo. Pažnja se u izvesnoj meri mora posvetiti onome što je od interesa i značaja za odgovarajuće vlade i čovečanstvo u celini. Budući da sam u takvoj atmosferi proživeo najveći deo svoje akademske karijere, možda su mi te stvari jasnije nego nekim drugima.
<BR>&nbsp;&nbsp;&nbsp;&nbsp;&nbsp;Pre no što se povučem, želeo bih da pred ovim skupom iznesem stav za koji verujem da može da bude koristan. Sve što se do sada dogodilo samo je prolazna neprijatnost. Ali ako ova situacija postane javno poznata - zahvaljujući curenju informacija sa ovog sastanka - ljudi širom sveta će prigrabiti ostale rezervisane talasne dužine. Potom će nagon da se emituje i prima odgovor od Halejeve komete na tim frekvencijama biti jednostavno neodoljiv, te se može dogoditi da radio-astronomi izgube sve svoje rezervisane frekvencije."
<BR>&nbsp;&nbsp;&nbsp;&nbsp;&nbsp;"A čija bi to, onda, greška bila?" gotovo je viknuo Tragud.
<BR>&nbsp;&nbsp;&nbsp;&nbsp;&nbsp;"Moja ne", odgovori Isak Njutn ustajući od stola. "Što se mene tiče, niko nikada ne bi saznao za to. Situacija je bila potpuno bezbedna sve dok se ovaj Komitet nije umešao. Greška će počivati u Vašem osećanju ispravnog postupanja prema sopstvenom uverenju i u Vašem pokušaju da se malo poigrate vlasti."
<BR>&nbsp;&nbsp;&nbsp;&nbsp;&nbsp;Frensis Haroldsen ga je čekala u podnožju stepeništa. Krenula mu je u susret lupkajući potpeticama kao i pre i rekla:
<BR>&nbsp;&nbsp;&nbsp;&nbsp;&nbsp;"Brzo sam završila s kupovinom. Kako je bilo?"
<BR>&nbsp;&nbsp;&nbsp;&nbsp;&nbsp;"Loše. Izgubio sam nerve i rekao užasne stvari", suvo se osmehnu Isak Njutn.
<BR>&nbsp;&nbsp;&nbsp;&nbsp;&nbsp;"Dobro!" uzvrati mu osmeh Frensis Margaret uzimajući ga pod ruku.
<BR>&nbsp;&nbsp;&nbsp;&nbsp;&nbsp;"Da li je sastanak bio zanimljiv, ser", upita portir nabirajući veđe. Setivši se obećanja da ništa neće govoriti, Isak Njutn mu odgovori, takođe, nabiranjem veđa. Potom on i Frensis Margaret, idući ruku pod ruku, napustiše Karlton Haus Teras.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
