<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32.
<P>&nbsp;&nbsp;&nbsp;&nbsp;&nbsp;Ljude iz obezbeđenja, smeštene na strateškim tačkama duž puta iz Sent Morica preko prelaza Moloja, pa nizbrdo, kroz Bergel do Skijavena, a zatim do uskog puta što je krivudao između planina i jezera Komo, mogao je da primeti neki izvežban posmatrač, ali teško običan svet. Običan svet nije ni imao razloga da se zamara takvim stvarima, jer su putem sredstava za obaveštavanje lako mogli da se upoznaju sa svim šta se događa. Samit se održavao u jednoj vili, na izuzetno lepom mestu na istočnoj obali jezera Komo, u oblasti Varena. S obzirom na učesnike, samit je bio pomalo neuobičajen. To nije bio službeni sastanak članica NATO pakta, jer tada ne bi bila prisutna Francuska; niti je to bio službeni samit EEZ-a, jer u tom slučaju ne bi bile prisutne Sjedinjene Američke države.
<BR>&nbsp;&nbsp;&nbsp;&nbsp;&nbsp;Svako sedište kancelara u Evropi, kao i veliki broj običnih vladinih službenika u Vašingtonu, uporno su bili protiv toga da se samit održi na jednom takvom mestu. Čitava polica za knjige mogla bi da se ispuni ponuđenim razlozima. Međutim, postojao je samo jedan stvarni razlog zbog koga se svaki birokrata u dubini duše bunio protiv toga glasom dovoljno snažnim da bi mogao poslužiti kao sirena za vazdušni napad. Između planina i jezera Komo ima toliko malo prostora da su sela koja se protežu duž jezera nužno skučena i bez prostranih hotela potrebnih da se smesti nekoliko hiljada funkcionera koji se obično nađu na takvim sastancima. Što je još gore, funkcioneri su sumnjali, mada nisu bili sigurni, da su političari namerno odabrali ovo mesto kako bi smanjili broj birokrata koji bi mogli da se nađu na samitu i na taj način omogućili da se obavi poneki koristan posao.
<BR>&nbsp;&nbsp;&nbsp;&nbsp;&nbsp;Kako je Švajcarska zemlja u kojoj vlada red, političke vođe su sve sletele na ciriški aerodrom, odakle su odvezene preko Sent Morica do italijanske granice blizu Skijavena, a zatim na jezero Komo. Stručnjaci za bezbednost procenili su da je to sigurniji put od ulaska u Italiju preko Milana, jer je lakše obezbediti uzak naseljen pojas nego otvorenu mrežu puteva.
<BR>&nbsp;&nbsp;&nbsp;&nbsp;&nbsp;Isak Njutn i Frensis Haroldsen putovali su, međutim, preko Ženeve, a cilj njihovog prisustva na sastanku bio je da ubede britanskog predsednika vlade u postojanje signala s komete. To je predstavljalo pripremu protiv prezrivih primedbi koje su javno ili privatno upućivane predsedniku vlade - da celoj toj stvari pridaje previše značaja, primedbi poteklih iz američkih izvora, a koje su predstavljale posledicu promene politike u Sjedinjenim Državama, tj. preuzimanja kantrole, iz ruku NASA-e, nad programom Halejeva kometa od strane Pentagona.
<BR>&nbsp;&nbsp;&nbsp;&nbsp;&nbsp;Na ženevskom aerodromu sačekali su ih Kurt i Rozi Valdhajm i odvezli ih u Valdhajmovu planinsku kuću u Vengenu u Lauterbrunenskoj dolini. Kako je na planinama još bilo snega, liftovima su se uputili na dnevno skijanje, da bi se zatim pozabavili pojedinostima najnovijih otkrića Kurta Valdhajma, otkrića do kojih je došao proučavajući trake iz Sjedinjenih Država što ih je Frensis Haroldsen prošvercovala.
<BR>&nbsp;&nbsp;&nbsp;&nbsp;&nbsp;Dok su posle večere sedeli ispred vatre koja je pucketala u kaminu, Kurt Valdhajm reče:
<BR>&nbsp;&nbsp;&nbsp;&nbsp;&nbsp;"Pa, zanimljivo je da Halejeva kometa odbija da koristi decimalne zareze - jer ima mnogo manje vremenske jedinice i mnogo manje jedinice za razdaljine od one druge komete. Tako je sve zaokruženo na cele brojeve."
<BR>&nbsp;&nbsp;&nbsp;&nbsp;&nbsp;Isak Njutn je iz dugog iskustva znao da Kurta Valdhajma ne treba požurivati. Stoga se zadovoljio samo da upita:
<BR>&nbsp;&nbsp;&nbsp;&nbsp;&nbsp;"Da li je vremenska jedinica u bilo kakvoj vezi sa razdobljem revolucije Halejeve komete oko Sunca od oko sedamdeset šest godina?"
<BR>&nbsp;&nbsp;&nbsp;&nbsp;&nbsp;"Pretpostavljam da se uvek može izmisliti neka slična priča kombinovanjem moći ova dva tela, s ubačenim pi."
<BR>&nbsp;&nbsp;&nbsp;&nbsp;&nbsp;"Ili vremenska jedinica može biti u vezi s okretanjem Halejeve komete oko njene ose", umeša se Frensis Haroldsen.
<BR>&nbsp;&nbsp;&nbsp;&nbsp;&nbsp;"Ali odlična je stvar taj interferencijski račun koji su izmislili Frensis Margaret i njen američki kolega Ekstejn, koji je do sada već verovatno poslat na Aljasku ili neko slično mesto", nastavi Kurt Valdhajm na svoj spor, pomalo humoristički način.
<BR>&nbsp;&nbsp;&nbsp;&nbsp;&nbsp;"Nisam bio siguran koliko će biti čisti signali koji se odbijaju od jonosfere", primeti Isak Njutn.
<BR>&nbsp;&nbsp;&nbsp;&nbsp;&nbsp;"To je čudovišno složen problem", zaključi Kurt Valdhajm.
<BR>&nbsp;&nbsp;&nbsp;&nbsp;&nbsp;"Od kojeg bi svaku razumnu osobu zabolela glava", dodade Frensis Margaret.
<BR>&nbsp;&nbsp;&nbsp;&nbsp;&nbsp;"Jer postoje tri različita procesa koji uzrokuju da variraju ustrojstva radio-smetnji između direktnog signala s komete i signala odbijenog od jonosfere", nastavi Kurt Valdhajm.
<BR>&nbsp;&nbsp;&nbsp;&nbsp;&nbsp;"Kladim se da postoje", klimnu Isak Njutn uz osmeh.
<BR>&nbsp;&nbsp;&nbsp;&nbsp;&nbsp;"Najbrža varijacija dolazi od kretanja samog satelita. Zatim, tu je i promena odbijenog signala u zavisnosti od doba dana. A kao kruna svega, postoji spora varijacija koja je proizvod kretanja komete. Problem je u..."
<BR>&nbsp;&nbsp;&nbsp;&nbsp;&nbsp;"...u tome da se one razmrse."
<BR>&nbsp;&nbsp;&nbsp;&nbsp;&nbsp;"Ah, ti uvek pokvariš moje zaključivanje, Isače", uzviknu Kurt Valdhajm, odmahujući glavom u znak neslaganja. "Proračun bi bio jednostavan i ne baš zanimljiv", nastavi on, "ako bi bio izvršen direktno. Jedina dobra stvar u tome je što se sve može uraditi i naknadno. Umesto da počnemo s Halejevom kometom i idemo prema očekivanim signalima, odlično je što možemo da počnemo s posmatranim signalima, a zatim da tragamo za položajem i kretanjem njihovog izvora. Divan, veliki i delikatan proračun."
<BR>&nbsp;&nbsp;&nbsp;&nbsp;&nbsp;"Mogu da zamislim. Znači, došao si do zaključka da izvor mora predstavljati Halejeva kometa?"
<BR>&nbsp;&nbsp;&nbsp;&nbsp;&nbsp;"Nisam li rekao da uvek sve pokvariš! Zašto ne možeš da budeš strpljiviji, Isače?"
<BR>&nbsp;&nbsp;&nbsp;&nbsp;&nbsp;"Zato što mi naši politički dobročinitelji sede za vratom. Znaš li da su Amerikanci izokrenuli ceo posao."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Kako bi zavarali one koji plaćaju porez, pretpostavljam - za njihovo vlastito dobro, kako bi to sami rekli."
<BR>&nbsp;&nbsp;&nbsp;&nbsp;&nbsp;"Još ne shvatam zašto", ponovi Kurt Valdhajm. "Svet je onakav kakav jeste i ne može ga promeniti ništa što bi vlade mogle da preduzmu."
<BR>&nbsp;&nbsp;&nbsp;&nbsp;&nbsp;"U tome, otprilike, i jeste stvar", odvrati ozbiljno Isak Njutn. "U politici je svet onakav kakav ljudi veruju da jeste. U nauci, svet je takađe onakav kakav ljudi veruju da jeste, bar zakratko, bar što se tiče subvencija za istraživanja i objavljivanja prihvatljivih u literaturi. Postojanje prave istine u svetu, istine koja se ne obazire na ljudska mišljenja i osećanja, u stvari se veoma retko opaža."
<BR>&nbsp;&nbsp;&nbsp;&nbsp;&nbsp;"Ja neću da razmišljam na taj način", odgovori Kurt Valdhajm ponovo se ne slažući.
<BR>&nbsp;&nbsp;&nbsp;&nbsp;&nbsp;"Mislim da se na stvar gleda", upade Frensis Haroldsen, "ovako: nekolicini čudnih odbora naučnika ne bi trebalo dati vodeću ulogu u nečemu što se može izmetnuti u veoma spektakularan šou. To je bio problem Majka Hauarta. On nije imao dovoljno snage da se izbori, čak ni u Britaniji. Zatim smo stvar mi preuzeli i ulog je dovoljno podignut, tako da se moglo započeti s jednim omalenim projektom, kao što je ovaj anglo-nemački, ali ne i sa supermodernim projektom. Pošto sada vojska ima glavnu ulogu kod obe supersile, treba nas neminovno diskreditovati - istisnuti nas kako bi stvari mogle da krenu napred, ako krenu napred, vođene od strane onih koji su, prema njihovom mišljenju, pouzdaniji."
<BR>&nbsp;&nbsp;&nbsp;&nbsp;&nbsp;"To su mračne reči, Frensis Margaret", promrmlja Kurt Valdhajm. "Pa na čemu smo, onda?"
<BR>&nbsp;&nbsp;&nbsp;&nbsp;&nbsp;"Koliko smo jaki toliko smo i slabi, sve zavisi od toga kako se gleda na stvar, isto kao što stoje i dva vodeća političara u Britaniji - političari koji trpe pritisak zato što su se povezali s projektom za koji se smatra da je luckast", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Ali imamo dokaze! Jasne dokaze!" gotovo zavika Kurt Valdhajm. "Pošto smo izvršili pomne analize ustrojstava radio-smetnji dobili smo orbitu izvora signala NASA-e, onih koje je iz Sjedinjenih Država donela Frensis Margaret. Položaj izvora i njegova orbita poklapaju se s položajem i orbitom Halejeve komete. U to nema ni najmanje sumnje."
<BR>&nbsp;&nbsp;&nbsp;&nbsp;&nbsp;Isak Njutn ustade iz stolice. Stojeći okrenut kaminu, on klimnu i reče:
<BR>&nbsp;&nbsp;&nbsp;&nbsp;&nbsp;"Što nam pruža mogućnost da predahnemo. Uspećemo da dosegnemo Halejevu kometu; možda, čak, dva do tri puta. Ali u međuvremenu morali bismo da napravimo izvesnu praktičnu demonstraciju. Bojim se da ljude možemo zadržati na svojoj strani argumentima i proračunima izvesno vreme, ali samo izvesno vreme. Potrebno nam je nešto što svima bode oči; nešto što žigoše opoziciju i predstavlja je onakvom kakva, u stvari, i jeste."
<BR>&nbsp;&nbsp;&nbsp;&nbsp;&nbsp;"Ne vidim kako to možemo postići", primeti Kurt Valdhajm sumnjičavo vrteći glavom.
<BR>&nbsp;&nbsp;&nbsp;&nbsp;&nbsp;"Bojim se da ni ja ne vidim", priznade Isak Njutn. "Nadajmo se da sam preveliki pesimista."
<BR>&nbsp;&nbsp;&nbsp;&nbsp;&nbsp;Iz Vengena su kolima putovali do Andermata, a zatim preko prelaza Sent Gotarda do Belincone i Lugana. Od Lugana su krenuli južnim putem, prešavši granicu s Italijom severno od grada Koma. Posle još jednog sata vožnje stigli su do mesta u kome se održavao samit, na istočnoj obali jezera Komo, blizu Varena.
<BR>&nbsp;&nbsp;&nbsp;&nbsp;&nbsp;Obezbeđenje je bilo pitanje od najveće važnosti za samit, kako lično obezbeđenje učesnika tako i obezbeđenje na međunarodnom nivou: jer u interesu Sovjetskog Saveza bilo bi da ga spreči, pošto je glavna tema diskusije trebalo da bude sovjetski predlog za 'finalizaciju' Nemačke - epitet koji baš nije bio laskav ni za Finsku ni za Nemačku. Bilo je to predmet koji je više od jedne decenije bio čas u središtu pažnje, a čas zanemarivan; ideja je bila da Sovjeti ponude ujedinjenje Istočne i Zapadne Nemačke u zamenu za demilitarizaciju novonastale ujedinjene Nemačke. Mnogi ljudi na Zapadu smatrali su da je stvaranje demilitarizovanog tampona između dve super sile i njihovih saveznika dobra stvar. Takođe je bilo mnogo onih koji su smatrali da je ovaj predlog trik kojim bi se Crvena armija u jednom skoku našla na zapadnoj granici kombinovane Nemačke, a to bi učinila ne ispalivši nijedan metak.
<BR>&nbsp;&nbsp;&nbsp;&nbsp;&nbsp;Na kraju vruće jutarnje sesije, sesije na kojoj je zapovednik NATO-a trezveno predstavio stratešku situaciju, američki predsednik je dao izjavu. Predsedavao je predsednik Francuske, a predsednik Amerike je rekao:
<BR>&nbsp;&nbsp;&nbsp;&nbsp;&nbsp;"Ako mi dozvolite, gospodine, voleo bih nešto da objavim. Reč je o jednoj beznačajnoj stvari za koju sam mislio da bi mogla da nam rastereti umove posle teškoća o kojima smo jutros raspravljali. Kao što svi sigurno znate, gospodine, Zemlji se približava dobro poznata Halejeva kometa. Ono što, u stvari, želim da kažem jeste da su zaposleni u Godarovom centru za svemirske letove, pod upravom profesorke Helen Salom Džonson, uhvatili organizovane radio signale."
<BR>&nbsp;&nbsp;&nbsp;&nbsp;&nbsp;"Očigledno je to femme fatale", istog časa upade glasno i jasno rekavši predsednik britanske vlade. Kada je zamro smeh predsednik britanske vlade nastavi:
<BR>&nbsp;&nbsp;&nbsp;&nbsp;&nbsp;"Organizovani radio signali uhvaćeni su pre nekoliko meseci u Britaniji, ne s Halejeve komete već s komete Bosvel. Kao što svi, razume se, znaju, Bosvel dolazi pre Džonsona."
<BR>&nbsp;&nbsp;&nbsp;&nbsp;&nbsp;Tog dana posle ručka, nemački kancelar šetao je po imanju italijanske vile s francuskim predsednikom.
<BR>&nbsp;&nbsp;&nbsp;&nbsp;&nbsp;"Zašto se britanski predsednik vlade uvek trudi da bude u opoziciji?" pitao se francuski predsednik.
<BR>&nbsp;&nbsp;&nbsp;&nbsp;&nbsp;"Možda to ima neke veze s vremenom? Jednom sam sreo Engleza koji je kazao kako misli da oni imaju najbolje vreme na svetu", odgovori nemački kancelar zlovoljnim glasom.
<BR>
<BR>&nbsp;&nbsp;&nbsp;&nbsp;&nbsp;"Bilo je to najgore volte face koje sam ikada čuo. Prava mala objava!" frknu predsednik britanske vlade.
<BR>&nbsp;&nbsp;&nbsp;&nbsp;&nbsp;"Što znači da smo sada ispred njih za svega jedan korak, a ne za dva ili tri. Šteta", odvrati Isak Njutn.
<BR>&nbsp;&nbsp;&nbsp;&nbsp;&nbsp;"Zašto samo tako menjaju ćud?"
<BR>&nbsp;&nbsp;&nbsp;&nbsp;&nbsp;"Kada se borba između NASA-e i Pentagona konačno razrešila, mora da su uvideli kako nema smisla zamrznuti situaciju - naročito pošto znaju da mi, bez obzira na sve, guramo napred. Tako je bilo najbolje da promene ćud i pokušaju da nas izigraju."
<BR>&nbsp;&nbsp;&nbsp;&nbsp;&nbsp;"Kako mislite da nas izigraju?"
<BR>&nbsp;&nbsp;&nbsp;&nbsp;&nbsp;"Voleo bih da imam jasan odgovor na to pitanje, predsedniče vlade. Očigledno je samo to da žele prvi da emituju ka Halejevoj kometi. Šta će se potom dogoditi predstavlja drugu stvar. Ako ne dobijemo nikakav odgovor biće to prilično bezvredan posao."
<BR>&nbsp;&nbsp;&nbsp;&nbsp;&nbsp;"Kakvu vrstu odgovora možemo da očekujemo?"
<BR>&nbsp;&nbsp;&nbsp;&nbsp;&nbsp;"Ne mogu da zamislim. Ali stalno sebi ponavljam da nikada ne bismo ni primili signale da nije bila predviđena razmena u oba smera."
<BR>&nbsp;&nbsp;&nbsp;&nbsp;&nbsp;"Vi mislite da u svemu tome ima racionalnosti", primeti predsednik vlade.
<BR>&nbsp;&nbsp;&nbsp;&nbsp;&nbsp;"Pretpostavljam da je u pitanju naučnička vera."
<BR>&nbsp;&nbsp;&nbsp;&nbsp;&nbsp;"Pa koliko, onda, moramo da čekamo?"
<BR>&nbsp;&nbsp;&nbsp;&nbsp;&nbsp;"Dvadeset tri dana do odbrojavanja, pod pretpostavkom da sve ide dobro."
<BR>&nbsp;&nbsp;&nbsp;&nbsp;&nbsp;Posle svih pažljivih priprema koje su napravili da odbiju napad iz suprotnog pravca, Frensis Haroldsen je bila jaš uznemirenija zbog volte face nego predsednik britanske vlade. Ne obrativši pažnju na gomilu ljudi koji su saletali američkog predsednika i smatrajući da joj je ispod časti da čeka na prekid u njihovom razgovoru, ona se oglasi svojim najzvonkijim glasom:
<BR>&nbsp;&nbsp;&nbsp;&nbsp;&nbsp;"Bila je to veoma hrabra objava, gospodine predsedniče. Ona o Heleni Salomi Džonson, ali šta ćemo kad je ona toliko slična mišu, a ovo je izborna godina."
<BR>&nbsp;&nbsp;&nbsp;&nbsp;&nbsp;Predsednikovu pažnju privuklo je podsećanje da je ovo izborna godina. "Kakve veze ima izborna godina?" upita on mršteći se. Mnogobrojne okolne promatrače pogodila je lakoća s kojom je ova odvažna mlada dama presekla, kao što skalpel prolazi kroz puter, njihove smušene pokušaje da stupe u razgovor s predsednikom.
<BR>&nbsp;&nbsp;&nbsp;&nbsp;&nbsp;"Pa, teško da želite da mediji čuju za to, zar ne?" nastavi Frensis Margaret. "Hoću da kažem, Vi ne želite da Bela kuća postane stecište UFO-a i kometa. Naročito kada se uzmu u obzir svi crtaći koji se pojavljuju u medijima. Oni sa balončićima koji vam izlaze iz usta, i izražavaju sijaset smešnih stvari o tome kako se astrologija širi po Beloj kući."
<BR>&nbsp;&nbsp;&nbsp;&nbsp;&nbsp;"Pretpostavljam da želite nešto da istaknete, mlada damo. Moram svom osoblju naložiti da se pozabavi time."
<BR>&nbsp;&nbsp;&nbsp;&nbsp;&nbsp;"Nema potrebe, gaspodine predsedniče. Sve što treba da urade jeste da kažu onima iz NASA-e da se nose sa svojom astrologijom. Recite im da astrlogija neće zavaravati sve ljude sve vreme. A to je ono što je odista važno u izbornoj godini."
<BR>&nbsp;&nbsp;&nbsp;&nbsp;&nbsp;"Da, ah...", mučio se predsednik, gledajući unaokolo neće li otkud dobiti pomoć. Kada je primetila kako se pomoćnici žurno približavaju, Frensis Margaret dodade:
<BR>&nbsp;&nbsp;&nbsp;&nbsp;&nbsp;"Mislim da bi trebalo malo da se odmorite, gospodine predsedniče, posle te stvarno hrabre objave. Pozdravite u moje ime Helen Salomu Džonson..."
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
