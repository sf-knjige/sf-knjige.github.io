<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29.
<P>&nbsp;&nbsp;&nbsp;&nbsp;&nbsp;Neki helikopter leteo je nisko, duž linije valovitih pašnjaka Saseksa ka jugozapadu Midharsta. Dvojica muškaraca šetala su stazom koja ih je vodila preko otvorenog tla posutog žbunjem. Jedan od njih se okrenu kako bi pogledao naviše.
<BR>&nbsp;&nbsp;&nbsp;&nbsp;&nbsp;"Već treći put preleću tačno iznad nas", reče Isak Njutn.
<BR>&nbsp;&nbsp;&nbsp;&nbsp;&nbsp;"Moram priznati da ne primećujem takve stvari. Tačno je da imamo neku vrstu zaštite, ali zaključio sam da je za mir moga uma najbolje da ne obraćam pažnju na to", odgovori ministar finansija. "Znači, predstoji nam da donesemo jednu nimalo laku odluku", razmišljao je on, "ali još nisam upoznao nikoga ko nikada u životu ne mora da donosi teške odluke."
<BR>&nbsp;&nbsp;&nbsp;&nbsp;&nbsp;"Moramo to da učinimo dosta brzo."
<BR>&nbsp;&nbsp;&nbsp;&nbsp;&nbsp;"Zašto ne danas popodne?"
<BR>&nbsp;&nbsp;&nbsp;&nbsp;&nbsp;"Bez ostalih iz odbora?"
<BR>&nbsp;&nbsp;&nbsp;&nbsp;&nbsp;"Otkrio sam da", reče ministar finansija, "kada se dva člana nekog malog komiteta muče ako toga kakvu odluku da donesu i postignu neko razumno rešenje, onda obično uspevaju da izađu na kraj i s ostalim članovima. Pa pomučimo se, dakle. Gde se tačno sada nalazimo?"
<BR>&nbsp;&nbsp;&nbsp;&nbsp;&nbsp;"Postoje dve razumne mogućnosti: Nemci i Amerikanci. Obe strane bi tražile otprilike četvrtinu deonica projekta. Na diskretno zakukuljen način - s tim da mi budemo u središtu pažnje - zbog neprihvatljive prirode projekta."
<BR>&nbsp;&nbsp;&nbsp;&nbsp;&nbsp;"Neprihvatljive! Zašto neprihvatljive?"
<BR>&nbsp;&nbsp;&nbsp;&nbsp;&nbsp;"Tu reč upotrebio je Alan Bristou, urednik Nejčera. Ona označava nešto u šta se svi prave da ne veruju, bez obzira na to kaliko su rečite činjenice."
<BR>&nbsp;&nbsp;&nbsp;&nbsp;&nbsp;"Dosta čudno", primeti ministar finansija, "ja uopšte ne bih bio zainteresovan za ovaj projekat da on nije bio neprihvatljiv u tom smislu, a pretpostavljam da ne biste ni Vi."
<BR>&nbsp;&nbsp;&nbsp;&nbsp;&nbsp;"Možda ste u pravu. U stvari, tako je manje-više sa svima. Svi žele parče torte..."
<BR>&nbsp;&nbsp;&nbsp;&nbsp;&nbsp;"...ali se prave da torta ne postoji, pretpostavljam."
<BR>&nbsp;&nbsp;&nbsp;&nbsp;&nbsp;"Entoni Maršal, predsednik Istraživačkog veća, želeo je da stupi u pregovore onog dana. Želi da trampi satelite za mesto u Odboru."
<BR>&nbsp;&nbsp;&nbsp;&nbsp;&nbsp;"Kako ste reagovali?"
<BR>&nbsp;&nbsp;&nbsp;&nbsp;&nbsp;"Dvosmisleno, ali obećao sam da ću predlog izneti pred Odbor."
<BR>&nbsp;&nbsp;&nbsp;&nbsp;&nbsp;"To bi nam politički olakšalo stvari, malo bi otupilo pera naših kritičara. Hoće li nam stvarno biti potrebno još satelita?"
<BR>&nbsp;&nbsp;&nbsp;&nbsp;&nbsp;"Gotovo sigurno. Ali ako budemo imali uspeha, politički problemi će nestati. Problem oko primanja u Odbor nekog člana iz Istraživačkog veća može da ostane, jer će to značiti infiltraciju. U početku veoma laganu, ali tokom vremena sve veću."
<BR>&nbsp;&nbsp;&nbsp;&nbsp;&nbsp;"Znate", reče ministar finansija kopajući vrhom štapa po zemlji pored puta, "da je ovo bio neki siguran, stabilan, projekat koji napreduje, bili biste u pravu. Civilne sluge ne znaju šta bi sa slobodnim vremenom pa ga kariste za infiltraciju. To je njihov način života. Ali ovo nije stabilan projekat. On će ili umreti, ne daj bože, ili će eksplodirati. Ako zamre možda će Vam biti drago što imate Istraživačko veće da s njim podelite ljagu koja će pasti na Vas. Ako eksplodira, onda je vrlo izgledno da će sve nas ubrzo prerasti."
<BR>&nbsp;&nbsp;&nbsp;&nbsp;&nbsp;"Šta predlažete?"
<BR>&nbsp;&nbsp;&nbsp;&nbsp;&nbsp;"Da bez razmišljanja iznesete predlog pred Odbor, upravo onako kako ste i obećali. Vratimo se sada na Nemce i Amerikance. Tačnije, u kakvom smo položaju?"
<BR>&nbsp;&nbsp;&nbsp;&nbsp;&nbsp;"U položaju magarca iz dečje priče, a magarac je umro od gladi jer nije mogao da odluči koji stog sena prvo da pojede. Amerikanci imaju više iskustva u lansiranju satelita pa bismo manje rizikovali da će pri tom doći do kvarova. Evropski program za lansiranje imao je dosta šaroliku istoriju, mada se u poslednje vreme poboljšava. To je plus za Amerikance. S druge strane, Amerikanci bi mogli da se bune što mi igramo aktivnu ulogu."
<BR>&nbsp;&nbsp;&nbsp;&nbsp;&nbsp;"Ne pratim Vas."
<BR>&nbsp;&nbsp;&nbsp;&nbsp;&nbsp;"Pa, da bismo uspešno emitovali na ovoj veoma dugačkoj talasnoj dužini o kojoj stalno govorim, najvažnije je izbaciti jednu dugačku antenu. Stoga naš prtljag ne sme biti osetljiv. On mora da bude neposredno usklađen sa satelitskim kontrolama. To nije baš teško postići, razume se, ali kada je vreme tako kratko to polje rada postaje osetljivo."
<BR>&nbsp;&nbsp;&nbsp;&nbsp;&nbsp;"Vi mislite da bi pregovori tekli lakše..."
<BR>&nbsp;&nbsp;&nbsp;&nbsp;&nbsp;"...s Nemcima. Da. U EVNI-ju sam bio u središtu evropskih projekata, tako da sam očigledno više nego pristrastan što se toga tiče. Ali smatram da nisam pristrastan kada je u pitanju ono što mislim da će se dogoditi ako projekat uspe. Američki nastavak će neminovno biti mnogo jači od našeg, kakav god da se nadamo da će on biti. Posle prvobitnog uspeha, uskoro ćemo biti odgurnuti u pozadinu. Ponoviće se priča sa stanjem kakvo je bilo u fizici dok EVNI nije uhvatio korak."
<BR>&nbsp;&nbsp;&nbsp;&nbsp;&nbsp;"Što se politike tiče", dodade ministar finansija, "imamo uz sebe zajedničko tržište. Nemci su naši prirodni saveznici u sprovođenju reformi. Ovaj Halejev projekat još je suviše mali da bi bio važan u kontekstu CAP-a, ali ako bi bio uspešan, mogao bi dobiti značajnu ulogu u toj igri. Ne bih insistirao na tome kao na odlučujućem faktoru. Ali ako mi potvrdite da su s naučne tačke gledanja za i protiv prilično izjednačeni, onda bih i to mogao da uzmem u obzir."
<BR>&nbsp;&nbsp;&nbsp;&nbsp;&nbsp;"Ako se odlučimo za evropsku politiku", razmišljao je Isak Njutn, "na NASA-u će biti vršeni veliki pritisci da i sama stupi u akciju. Onda bismo ubrzo mogli da očekujemo takmičenje."
<BR>&nbsp;&nbsp;&nbsp;&nbsp;&nbsp;"Da li Vas to brine?"
<BR>&nbsp;&nbsp;&nbsp;&nbsp;&nbsp;"Ne, za sada. Ali ako naš prvi pokušaj propadne pri lansiranju, a ako kod drugog dođe do nekog kvara na opremi, može se desiti da nikada ne puknemo bičem."
<BR>&nbsp;&nbsp;&nbsp;&nbsp;&nbsp;"Ovaj pesimizam ne liči na Vas."
<BR>&nbsp;&nbsp;&nbsp;&nbsp;&nbsp;"Pretpostavljam da sam pomalo razdražljiv. Navikao sam na veće i tehnički teže projekte nego što je ovaj, ali ako bi ikada išta krenulo naopako u njima, kao što je obično i bio slučaj, sva oprema nalazila se na Zemlji, ispred nosa. U svakom trenutku možete da se promuvate unaokolo i popravite stvari. Pomalo me uznemiruje to što ćemo unapred morati da se nepovratno kompromitujemo."
<BR>&nbsp;&nbsp;&nbsp;&nbsp;&nbsp;"Ni u politici nam se ne pruža uvek prilika da muvajući se unaokolo podešavamo stvari. Ponekad moramo da prvo povučemo potez a onda, pošto smo ga povukli, da ustrajemo u svojoj odluci. Ja ne osećam tu vrstu pritiska", reče ministar finansija, "inače bih se bavio nekim drugim poslom."
<BR>&nbsp;&nbsp;&nbsp;&nbsp;&nbsp;"Kakvu vrstu pritiska osećate?"
<BR>&nbsp;&nbsp;&nbsp;&nbsp;&nbsp;"Ono što predstavlja stvarnost u politici jeste ono u šta ljudi veruju, ne ono što je istinito. Osećam pritisak kada moram nešto ozbiljno da shvatim, a znam da to uopšte nije istinito", odgovori ministar finansija. "Ali, mislite li da uz malo sreće možemo održati prednost?"
<BR>&nbsp;&nbsp;&nbsp;&nbsp;&nbsp;"Mislim da je neprihvatljivost našeg položaja moćna odbrana, na neki način. Posle objavljivanja članka u Nejčeru, neizbežno je da i NASA počne s ispitivanjima - ali u početku će se rukovoditi željom da ospori naše tvrdnje. Ako stvari tada krenu onako kako smo mi to zamislili, želeće da umanji naš sadašnji položaj do nivoa nagađanja."
<BR>&nbsp;&nbsp;&nbsp;&nbsp;&nbsp;"Kako se može svesti na nagađanja?"
<BR>&nbsp;&nbsp;&nbsp;&nbsp;&nbsp;"Objavljivanje u Nejčeru predstavlja prvi pokušaj ka tome."
<BR>&nbsp;&nbsp;&nbsp;&nbsp;&nbsp;"Ali to nije bilo Vašom voljom."
<BR>&nbsp;&nbsp;&nbsp;&nbsp;&nbsp;"Bilo bi veoma teško objasniti šta se tačno dogodilo. Kao što je Bristou to veoma uverljivo istakao, Nejčer mora da misli na svoj tiraž."
<BR>&nbsp;&nbsp;&nbsp;&nbsp;&nbsp;"Nisam imao pojma da je nauka tako zamršen posao."
<BR>&nbsp;&nbsp;&nbsp;&nbsp;&nbsp;"Onda ćete doživeti nekoliko iznenađenja dok se ovaj projekat bude odvijao. Mada, ozbaljno govoreći, mislim da je naš položaj dosta povoljan. Niko još neće pokušati da sedi na dve stolice, jer su svi još čvrsto sputani sindromom neprihvatljivosti."
<BR>&nbsp;&nbsp;&nbsp;&nbsp;&nbsp;Dvojica muškaraca stigoše do uskog puta koji se spuštao s prevoja valovitih pašnjaka ka severu, gde je ležala farma ministra finansija. Isak Njutn je tu došao da provede vikend. Duž uskog puta nalazili su se gusti žbunovi kupina koji su užljebili put što je vodio naniže. Otprilike na pola puta do izgrađene ceste koja je vodila u selo Bepton, sreli su malo društvo koje se pelo. Jedan iz te družine nosio je Gučijeve cipele i šešir od astrahana. Svi su nosili doglede obešene oko vratova.
<BR>&nbsp;&nbsp;&nbsp;&nbsp;&nbsp;"Posmatrači ptica", reče kratko ministar finansija.
<BR>&nbsp;&nbsp;&nbsp;&nbsp;&nbsp;"Da li ste primetili momka sa Gučijevim cipelama i astrahanom?"
<BR>&nbsp;&nbsp;&nbsp;&nbsp;&nbsp;"Razume se da sam primetio astrahan, ali su mi cipele promakle. Zašto?"
<BR>&nbsp;&nbsp;&nbsp;&nbsp;&nbsp;"On je reporter Obzervera. Ili se, bar, izdaje da je to."
<BR>&nbsp;&nbsp;&nbsp;&nbsp;&nbsp;"Zašto ste toliko sumnjičavi?" upita ministar finansija. "Zar se Gučijeve cipele, intelekt, Obzerver i pomodni politički pogledi izvrsno ne slažu?"
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
