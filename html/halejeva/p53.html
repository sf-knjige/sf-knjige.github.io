<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51.
<P>&nbsp;&nbsp;&nbsp;&nbsp;&nbsp;Učesnici nadmetanja bili su dobrano umotani u toplu odeću, zbog toga što je klizalište za kuglanje na ledu pokraj hotela Derbi u Davosu, Švajcarska, već u ranom papodnevu ležalo u senkama februarskog dana. Sve je izgledalo prilično nevino, što je najvećim delom i odgovaralo istini. Kad god bi neko zamahnuo i otisnuo klizajući kamen preko očišćenog dela uglačanog leda, neko drugi bi pojurio naporedo s kamenom polirajući led ispred njega malom mekom metlom i nastojeći da usmeri udarac na pravo mesto.
<BR>&nbsp;&nbsp;&nbsp;&nbsp;&nbsp;Takmičari su bili raznih nacionalnosti, te je igra bila propraćena uzvikivanjem jednosložnih reči na mnogo jezika. Zbog hladnoće, takmičenje je potrajalo nešto duže od jednog sata. Kada se konačno završilo, učesnici se raštrkaše uputivši se ka mestima obasjanim suncem, dokazujući da cela postavka nije imala neposrednu zlu svrhu. Dva zdepasta muškarca pešice dođoše u obližnji hotel Derbi gde jedan od njih kratko reče recepcionerki:
<BR>&nbsp;&nbsp;&nbsp;&nbsp;&nbsp;"Kao i obično, Fraulein."
<BR>&nbsp;&nbsp;&nbsp;&nbsp;&nbsp;Dva muškarca ušla su u omanji lift koji ih je povezao do drugog sprata gde su ubrzo poskidali gornje delove odeće u apartmanu koji je spadao među veće u ovom hotelu. Začulo se kucanje na vratima. Bila je to konobarica s poslužavnikom na kome su se nalazile dve čaše gluweina.
<BR>&nbsp;&nbsp;&nbsp;&nbsp;&nbsp;Napolju su počela da se pale svetla Davosa. Skijaši su se vraćali sa gornjih padina. Mogli su se videti u glavnoj ulici, sa skijama preko ramena, kako krajnje nezgrapno hodaju u svojim nepropustivim cipelama. Iza opštinske zgrade, konji s ukrašenim repovima koji su vukli saonice sa praporcima vraćali su se s popodnevnih izleta kroz šume i obližnje doline gde su stalno otvorene planinske krčme primale nepresušnu bujicu posetilaca što se svake godine u zimu slivala u Davos.
<BR>&nbsp;&nbsp;&nbsp;&nbsp;&nbsp;Tu i tamo bilo je naoružanih policajaca s krznenim kapama i velikim krznenim bundama koji nisu imali pojma o tome šta se dagađa u hotelu Derbi, kao što ni prijazni vlasnik hotela nije imao pojma šta se događa, jednako kao ni konabarica koja je upravo odnela dve čaše crvenog gluweina u jedan od najvećih hotelskih apartmana. Dok su na klizalištu za kuglanje ova dva muškarca, koja su sada srkutala gluwein, izgledali zdepasto na sličan način, sada, kada su skinuli gornje delove odeće, pokazalo se da je jedan odista bio zdepast, s ogromnim prsima, dok je kod drugog ta zdepastost bila čista varka. Ovaj drugi je zapravo bio sasvim vitak, srednje visine, kratko ošišane sede kose, nekog neobičnog ptičjeg držanja, tako da se činilo da će svakog trenutka da poleti. Bio je to Bolton, profesor geostrofike s Kembridža.
<BR>&nbsp;&nbsp;&nbsp;&nbsp;&nbsp;Čim je čovek s velikim prsima skinuo svoju vunenu kapu postalo je očito da je posredi krajnje neobična prilika. Utisak je bio veoma pojačan spojem prodorno plavih očiju, lica boje bakra i ćelave lobanje. Normalno je bilo očekivati da čoveka s velikim prsima sretnete negde na gornjim snežnim padinama, gde bi spust neminovno vozio brzo kao metak, pošto je prethodno svestrano sagledao i odmerio nagibe kosina - mera opreza koju je nastojao brižljivo da sakrije od svojih poznanika, a još više od svojih pretpostavljenih.
<BR>&nbsp;&nbsp;&nbsp;&nbsp;&nbsp;No, oko se neizbežno zaustavljalo na obliku njegove lobanje, koji bi studenti antropologije smesta okarakterisali kao neandertalski, pod čime stručnjaci podrazumevaju veliku i boksersku, a ne primitivnu lobanju. Ovo je pitanje o kome se može napisati čitava rasprava, ali koje se ponajbolje može shvatiti posmatranjem skulptora dok radi sa glinom. Oko 125 kilograma gline troši se na statuu čoveka u normalnoj veličini, a od prvih sto kilograma može da se napravi tek nešto više od trupa, glave i četiri uda koji bi isto tako mogli da pripadaju medvedu uspravljenom na dve noge. Sledećih 20 kilagrama gline odlazi na postavljanje statue u stav uspravljenog čoveka, ali to još može biti samo homo erectus od pre milion godina baš kao i moderan čovek. Tek kada se poslednje kilo ili dva gline upotrebi za brižljivije oblikovanje lica pred vama se pojavljuje ovovremeni čovek. Tada dolazi na red pitanje: koju određenu osobu statua predstavlja, a odgovor na ovo intimno i tanano pitanje može se videti u ovaploćavanju tek s poslednjim gramima upotrebljene gline, pa čak i s poslednjim najsitnijim nanošenjima materijala. Doista, da su naučnici u prošlosti hteli da se pomuče posmatrajući skulptore na radu, videli bi kako se proces evolucije sisara odvija pred njihovim očima Ali, u tom slučaju, evolucija bi bila očita trivijalnost, a ne nešto što bi lako obmanljivoj javnosti moglo da se proturi kao veliko i duboko otkriče. Da je javnost prozrela ovu prevaru, pre bi skulptorima nego naučnicima bilo dozvoljeno da duboko zavuku ruku u javni džep i svet bi tada bio prepun statua i fontana, umesto nuklearnih bojevih glava oko kojih supersile upravo pregovaraju u Ženevi, na samo 300 kilometara od hotela Derbi, ili uopšte ne pregovaraju što je, takođe, sasvim moguće.
<BR>&nbsp;&nbsp;&nbsp;&nbsp;&nbsp;Stoga valja razumeti da neandertalska lobanja Kaufmana Sv. Džona nije podrazumevala ništa primitivno. Ako je normalno da lobanja iznad ušiju bude jajolika, labanja Kaufmana Sv. Džona kao da je težila da se razbukta iznad ušiju, sudbinski mu određujući važnu ulogu koju će odigrati u stvarima čovečanstva, ulogu koja je, kako se ispostavilo, daleko nadmašivala uloge pregovarača u obližnjoj Ženevi.
<BR>&nbsp;&nbsp;&nbsp;&nbsp;&nbsp;Za one koji nemaju strpljenja da se bave ovakvim metričkim analizama lobanje Kaufmana Sv. Džona dodajmo da su mu zubi bili veliki, beli i jaki, a činjenica da su bili sasvim ravnomerni odmah je pokazivala da je posredi nešto neobično, jer naprosto nije bilo mesta da tako veliki zubi budu tako ravnomerno raspoređeni i smešteni unutar normalne lobanje.
<BR>&nbsp;&nbsp;&nbsp;&nbsp;&nbsp;"Ali Kaufmane, ja jesam dobavio trake", reče Bolton pijuckajući gluwein. "Jesi li siguran da ih tvoji ljudi nisu greškom obrisali?"
<BR>&nbsp;&nbsp;&nbsp;&nbsp;&nbsp;"Naravno da sam siguran, prijatelju moj. Imale su ono što se naziva zaštitno električno kolo."
<BR>&nbsp;&nbsp;&nbsp;&nbsp;&nbsp;"Ali ja sam ih dobavio", nije odustajao Bolton. "Držao sam se pogodbe, Kaufmane."
<BR>&nbsp;&nbsp;&nbsp;&nbsp;&nbsp;"Dobavio ih jesi, ali su beskorisne. Stoga ne možeš da očekuješ ispunjenje pogodbe."
<BR>&nbsp;&nbsp;&nbsp;&nbsp;&nbsp;"Ne shvatam sasvim zbog čega. Ali, ako ti tako kažeš, pretpostavljam..."
<BR>&nbsp;&nbsp;&nbsp;&nbsp;&nbsp;"To je mudro. Pričekaćeš da se moj alternativni plan ostvari. Shvataš li šta se zahteva? Biće potrebna određena doza genijalnosti da se ispravi tvoja greška."
<BR>&nbsp;&nbsp;&nbsp;&nbsp;&nbsp;Englez bi opisao naglasak Kaufmana Sv. Džona kao nemački, Nemac bi ga držao za mađarski, a Mađar bi ponajpre rekao da je ili bugarski ili sa Prippet Marshes. Ponovo se začulo kucanje na vratima, a odmah potom se pojavi ona ista konobarica s poslužavnikom i još dve čaše kuvanog gluweina, s tim što su čaše ovaj put bile visoke i vitke. Kada je konabarica izašla, Kaufman Sv. Džon podiže jednu čašu i reče, uz blag osmeh kojim je široko pakazao zube:
<BR>&nbsp;&nbsp;&nbsp;&nbsp;&nbsp;"Tako. Do dna."
<BR>&nbsp;&nbsp;&nbsp;&nbsp;&nbsp;Potom je iskapio čašu na dušak ostavivši Boltona u nedoumici da li da učini isto. Kaufman Sv. Džon je stajao osmehujući se, pokazujuči svoje krupne savršeno poređane zube. A onda, pošto je neko vreme miroljubivo klimao glavom, iznenada je uzviknuo "Dosta", i žurno ispratio Boltona iz svoje sobe.
<BR>&nbsp;&nbsp;&nbsp;&nbsp;&nbsp;Sa prozora se pružao pogled na snegom i ledom okovanu stazu koja je vodila od glavne ulice sela da hotela Derbi. Kaufman Sv. Džon stajao je pored prozora svog apartmana gledajući kako Bolton tetura stazom, budući da ga je gluwein u dodiru s hladnim poslepodnevnim vazduhom propisno uzdrmao. Predstojalo mu je mukotrpno klizajuće hodanje do hotela 'Pošta' na drugom kraju grada, u kome je odseo, s dobrim izgledima za padanje uz put. Možda i za ozbiljan pad s lomom noge? U tom slučaju Bolton više ne bi bio od koristi. U tom slučaju Bolton ne bi živ napustio Davos. Obična injekcija bila bi dovoljna, savršeno sredstvo protiv bolova, pomisli Kaufman osmehujući se sam sebi.
<BR>&nbsp;&nbsp;&nbsp;&nbsp;&nbsp;Začu se jače kucanje na vratima. Bila je to jedna devojka snažnog izgleda koja je na sebi imala odeću za izlazak.
<BR>&nbsp;&nbsp;&nbsp;&nbsp;&nbsp;"Ah, stigla si, draga moja", promrmlja Kaufman Sv. Džon prihvatajući devojčin kaput. Zlatasti ten njenog lica govorio je o gornjim snežnim padinama i spustevima kroz šume u nižem pojasu. Kaufman Sv. Džon nastavio je da ispušta kliktave zvuke i postavlja beznačajna pitanja. A onda je, u trenu, kao da je neki prekidač bio okrenut, načinio trzaj palcem u pravcu spavaće sobe. Kako je devojka za momenat oklevala on joj munjevito udari žestok šamar posred lica. Kao što je Smitfild iz Ministarstva spoljnih poslova rekao, bio je to gadan tip i za Boltona, profesora geostrofike s Kembridža, mnogo bi bolje bilo da ga nikad nije sreo. Kao što je Kaufman Sv. Džon imao plan za devojku koja je sada požurila u sobu da se skine što brže može, ne bi li izbegla ozbiljnije batine, tako je imao i plan za Boltona - prvi je bio očigledan, a drugi ne sasvim očigledan.
</P></TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
