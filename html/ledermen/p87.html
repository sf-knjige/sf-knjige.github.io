<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PONDERATOR
<P>&nbsp;&nbsp;&nbsp;&nbsp;&nbsp;Šta tačno bude sa česticom u akceleratoru? Lak ali nepotpun odgovor glasi da ta čestica-srećnica pojuri brzo i nastavi da juri sve brže. U ranim danima ovog posla to je bilo dovoljno objašnjenje. Ali bolji je opis ako kažemo da se povećava energija čestice. Kad su naučnici počeli da prave moćne akceleratore, brzo su postignute brzine bliske onoj najvećoj mogućoj, a to je brzina svetlosti. Ajnštajnova posebna teorija relativnosti, objavljena 1905. godine, tvrdi da se ništa nikad ne može kretati brže od svetlosti. Zbog teorije relativnosti, reč 'brzina' nije mnogo korisna u ovom poslu. Recimo da neka stara mašina ubrzava protone do 99 posto brzine svetlosti. Mnogostruko skuplja mašina, koju izgradimo deset godina kasnije, poboljša ovaj ishod na 99,9 postotaka brzine svetlosti. Pih... samo 0,9 posto? Idi ti pa objasni nekom kongresmenu da je onako ogromna lova utrošena da bi se postiglo tako malo!
<BR>&nbsp;&nbsp;&nbsp;&nbsp;&nbsp;Nije brzina ono što oštri Demokritov nož i otvara nam nove prostore za osmatranje. To postiže energija. Proton koji se kreće brzinom od 99% brzine svetlosti (99% c) ima energiju od oko 7 GeV (postignuto 1955. godine u takozvanom Bevatronu, u Berkliju), ali proton koji dostigne 99,95% ima 30 GeV (postignuto 1960. godine u AGS u Brukhejvenu), dok proton sa 99,999% brzine svetlosti ima čak 200 GeV (postignuto 1972. godine u Fermilabu). Zbog Ajnštajnove relativnosti, vidite, koja upravlja promenama brzine i energije, smešno zvuči kad pominjemo te brzine. Važne su količine energije. Postoji još jedno svojstvo čestice, a naziva se impuls. Kod čestice koja se kreće veoma brzo možemo smatrati da je impuls nešto kao 'usmerena energija'. Uzgred rečeno, ta čestica koju ubrzavamo postaje i teža, zbog onog E = mc<SUP>2</SUP>. U teoriji relativnosti i čestica koja nikud ne ide ima, ipak, određenu energiju, po istoj ovoj formuli, koja onda glasi: E = m<SUB>0</SUB>c<SUP>2</SUP>. Pri tome je m<SUB>0</SUB> definisano kao 'masa mirovanja' te čestice. Čim se čestica ubrza, već je dobila neku veću energiju (E), pa samim tim i veću masu (m). I što je bliže brzini svetlosti, to teža postaje, pa je samim tim sve teže i teže postići ma kakvo njeno dalje ubrzavanje. Sve teža znači i sve punija energije. Masa mirovanja protona baš je zgodna za nas, iznosi približno 1 GeV, pa je računica jednostavna: proton čija se energija podigne na 200 GeV sad ima i 200 puta veću masu nego dok je mirovao udobno smešten u bocu gasovitog vodonika. Naš akcelerator je, zapravo, 'ponderator'. Ta reč znači: onaj koji dodaje težinu.
</TD></TR></TABLE>
<P class="next">
<A HREF=p88.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
