<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ZAKONI OČUVANJA
<P>&nbsp;&nbsp;&nbsp;&nbsp;&nbsp;U klasičnoj fizici postoje tri velika zakona o očuvanju. To su zakoni o očuvanju energije, impulsa i momenta impulsa. Pokazano je da su sva tri u dubokoj povezanosti sa konceptima prostora i vremena, kao što ćemo i videti u osmom poglavlju. Kvantna teorija uvela je i mnoštvo dodatnih svojstava koja se moraju očuvati - naime, ostati nepromenjena i tokom mnogih, raznovrsnih, subnuklearnih, nuklearnih i atomskih procesa. Primeri za ovo jesu električni naboj, parnost i mnoge nove odlike kao izospin, čudnost, barionski broj i leptonski broj. Već smo saznali da se sile prirode razlikuju po tome što sve ne poštuju svaki zakon očuvanja; primer nam je bio parnost. Videli smo da elektromagnetna i jaka sila poštuju parnost, a slaba sila ga ne poštuje.
<BR>&nbsp;&nbsp;&nbsp;&nbsp;&nbsp;Kad hoćemo da proverimo važenje nekog zakona o očuvanju, pregledamo ogroman broj reakcija u kojima jedna odlika - na primer, naelektrisanje - može biti ustanovljena pre i posle reakcije. Pamtimo da su pravila o očuvanju energije i o očuvanju impulsa bila tako tvrdo ušančena da smo, kad je primećeno da u nekim slabim procesima nastaje 'kršenje' tih pravila, smislili novu česticu, neutrino, samo da bismo objasnili kuda odlaze energija i impuls; i dobro smo učinili. O važenju nekog zakona očuvanja možemo nešto saznati i u slučaju da neke reakcije uporno odbijaju da se dogode. Na primer, elektron neće da se raspadne u dva neutrina zato što bi to narušilo zakon o očuvanju naelektrisanja. Drugi primer za ovo je raspadanje protona. Pamtite, proton se ne raspada. Protonima je dodeljen jedan barionski broj koji u suštini proizlazi iz protonove strukture - iz toga što je on sagrađen od tri kvarka. Protoni, neutroni, lambde, sigme i tako dalje - svi ti drugari sastavljeni od po tri kvarka - imaju barionski broj +1. Odgovarajuće antičestice imaju -1. Svi mezoni, prenosioci sile, a i svi leptoni imaju barionski broj 0. Ako barionski broj mora strogo da se očuva, onda najlakši od svih bariona, a to je proton, ne može nikad da se raspadne, jer bi morao da se raspadne na čestice lakše nego što je on, a svi oni 'kandidati' koji bi u takvom raspadu mogli nastati imaju barionski broj 0. Naravno, kad se sudare proton i antiproton, njihov zbir barionskih brojeva je 0 i zato iz takvog sudara može da nastane bilo šta. Tako barionski broj 'objašnjava' zašto je proton stabilan. Neutron, koji se raspada na proton, elektron i neutrino, čuva, prilikom raspada, svoj barionski broj; isto čini i proton u jezgru, koji se može raspasti na neutron, pozitron i neutrino.
<BR>&nbsp;&nbsp;&nbsp;&nbsp;&nbsp;Eh, jadan je taj koji mora večno da živi. Proton se ne može raspasti na pione, jer bi to prekršilo zakon o očuvanju barionskog broja. Ne može se raspasti na neutron, pozitron i neutrino, jer bi time pogazio zakon o održanju energije. Ne može se ni u fotone niti u neutrine rastočiti, jer bi to bilo protiv zakona o održanju naelektrisanja. Postoje i drugi zakoni o održanju i mi počinjemo da stičemo utisak da upravo zakoni o održanju daju ovom svetu oblik kakav ima. Naravno, jasno nam je valjda svima, kad bi proton mogao tek tako da se raspada, naš opstanak bio bi ugrožen. Moramo, opet, imati u vidu da protonov životni vek možda ipak nije stvarno neograničen. Vaseljena je stara jedno petnaestak milijardi godina. Ako protonov život traje mnogo duže od toga, možemo smatrati da sudbina naše Republike nije u nekoj velikoj meri dovedena u pitanje.
<BR>&nbsp;&nbsp;&nbsp;&nbsp;&nbsp;Međutim, postoje neke novije, objedinjene teorije polja koje predskazuju da zakon o očuvanju barionskog broja ne važi baš potpuno. Zbog ovih teorija, učinjeni su veliki napori da se opazi raspad makar i jednog jedinog slobodnog protona; ali uzalud. Međutim, neki zakoni o očuvanju stvarno se poštuju samo približno. Jedan primer za to bio je parnost. Čudnost je smišljena da bi se nekako objasnila činjenica da neki barioni žive mnogo duže nego što bi trebalo da žive, ako se imaju u vidu sva moguća konačna stanja u koja se ti barioni mogu raspasti. Tek docnije smo doznali da čudnost neke čestice - recimo, neke lambde ili kaona - znači da je u njoj prisutan s kvark. Lambda i kaon se ipak posle nekog vremena raspadnu, a njihov s kvark se u tom procesu pretvori u lakši, d kvark. Međutim, u ovome se angažuje slaba sila; jaka sila ne želi da ima ikakve veze sa s <font FACE="Symbol">®</font> d procesom. Drugim rečima, jaka sila čuva čudnost. Pošto je slaba sila slaba, raspad lambde, kaona i drugih članova te porodice je spor, otud je njihov životni vek dug - 10<SUP>-10</SUP> sekunde, umesto 10<SUP>-23</SUP> sekunde, koliko bi normalno trebalo da traju takvi procesi.
<BR>&nbsp;&nbsp;&nbsp;&nbsp;&nbsp;Baš je dobro što smo iz mnogo pravaca čvrsto dohvatili te zakone o očuvanju; jer postoji jedan važan matematički dokaz da su zakoni očuvanja povezani sa simetrijama koje priroda poštuje. (A simetrija je još od Talesa pa sve do Šeldona Glešoua glavna stvar.) Ovu vezu otkrila je jedna žena, matematičarka Emi Neder (Emmy Noether), oko 1920. godine.
<BR>&nbsp;&nbsp;&nbsp;&nbsp;&nbsp;Da se vratimo našoj priči.
</TD></TR></TABLE>
<P class="next">
<A HREF=p128.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
