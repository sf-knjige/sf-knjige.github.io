<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ČOVEK BEZ NOSA
<P>&nbsp;&nbsp;&nbsp;&nbsp;&nbsp;Dozvolite mi da se opet malo vratim u prošlost, jer nijedna knjiga o instrumentima i mislima, o opitu i teoriji, ne može biti potpuna bez dva imena koja idu neodvojivo zajedno kao Marks (Marx) i Engels (Engels), Emerson (Emerson) i Toro (Thoreau), ili Zigfrid (Siegfried) i Roj (Roy). Govorim o Braheu (Tycho Brahe) i Kepleru. Oni su bili strogo astronomi, ne fizičari; pa ipak, zaslužuju kratku digresiju.
<BR>&nbsp;&nbsp;&nbsp;&nbsp;&nbsp;Tiho Brahe bio je jedan od bizarnijih tipova u istoriji nauke. Danski plemić, rođen 1546, pokazao se u astronomskom merenju kao majstor nad majstorima. Za razliku od atomskih fizičara, koji gledaju dole, on je gledao gore, u nebesa, i to preciznije nego iko pre njega. Brahe je načinio svakojake instrumente za merenje položaja zvezda, planeta, kometa, Meseca. Za samo dve decenije promašio je otkriće teleskopa; pa, pošto teleskopa još nije bilo, Brahe je napravio razne druge sprave za gledanje - azimutne polukrugove, ptolemejske lenjire, bronzane sekstante, azimutne kvadrante, paralaksne lenjire - i sve su to on i njegovi pomoćnici koristili gledajući u nebo golim okom, da bi 'zakucali' koordinete zvezda i drugih nebeskih tela. Većina tih Braheovih varijacija na temu današnjeg sekstanta sastojala se od dve ukrštene poluge i lučnih pločica između njih. Sve je to bilo metalno. Astronomi su nišanili kvadrantima kao puškama: podigneš kvadrant i gledaš duž ravne metalne šipke dok se ne poklope nišan, mušica na udaljenom kraju šipke i nebesko telo koje posmatraš. Lučne pločice služile su kao one na đačkom šestaru koji ujedno meri lučni ugao; nanišaniš drugom polugom na neku određenu tačku na nebu i ustanoviš ugao između jedne linije gledanja i druge linije gledanja.
<BR>&nbsp;&nbsp;&nbsp;&nbsp;&nbsp;Nije bilo ničeg naročito novog u osnovnoj zamisli Braheovih instrumenata, ali je on postao svetski prvak u njihovom usavršavanju. Vršio je opite raznim materijalima. Pronalazio je dosetljive načine da te skalamerije načini tako da se mogu lako rotirati oko uspravne i oko vodoravne ose, ali da se, takođe, mogu lako blokirati ako je potrebno, da bi tokom mnogih uzastopnih noći ostala ista nanišanjenost u odnosu na koju bi se, onda, primetilo koliko se neko nebesko telo pomaklo. Ali, pre svega, Braheovi merni instrumenti bili su veliki. Kao što ćemo videti kad pređemo na moderna vremena, veće ne znači uvek - ali najčešće ipak znači - i bolje. Tihov najslavniji instrument bio je zidni kvadrant, šest metara u prečniku! Četrdeset stameno građenih muškaraca moralo se rvati sa tom spravom da bi je postavili na odgovarajuće mesto. Bio je to, za ona vremena, pravi pravcijati superkolajder. Na metalnim pločama bili su iscrtani ugaoni stepeni i bili su tako ogromni da je Brahe uspeo da izdeli svaki stepen na šezdeset podeoka; a u svakom tako dobijenom minutu imao je urezanih još po šest crtica, koji su označavali po deset ugaonih sekundi! To znači da je moguću pogrešku u merenju smanjio na debljinu šivaće igle koju držiš sasvim ispruženom rukom, najdalje od sebe što možeš. A nišanjenje ipak - golim okom! Samo da shvatite koliki je bio Braheov ego, evo i ovog podatka: u sredinu lučne ploče bio je ugrađen portret Tihoa Brahea, u prirodnoj veličini.
<BR>&nbsp;&nbsp;&nbsp;&nbsp;&nbsp;Mogli biste pomisliti da čovek koji pokazuje toliku osmatračku pedantnost mora biti stidljivko, povučen od društva i od žena. Tiho Brahe je bio sve, samo to ne. Njegova najneobičnija crta bio je njegov nos - naime, njegov nedostatak nosa. Kao student, momak od dvadeset godina, Brahe se jedne noći žestoko raspravljao, pa i posvađao sa jednim drugim studentom, tipom po imenu Manderup Parsbjerg (Manderup Parsbjerg), oko nekog matematičkog pitanja. Bilo je to na nekoj proslavi, u kući jednog profesora. Svađa dvojice studenata postala je tako žestoka da su ljudi morali da ih razdvajaju da se ne potuku. (Dobro, možda jeste šonja onaj ko se tuče zbog matematike umesto zbog devojke.) Nedelju dana kasnije Brahe i njegov suparnik susreli su se opet, na proslavi Božića, popili su malo više, a onda krenuli opet u istu matematičku raspravu. Ovog puta niko nije uspeo da ih ohladi. Povukli su se na jedno mračno mesto pored groblja i potegli mačeve jedan na drugog. Parsbjerg je vrlo brzo okončao ovaj dvoboj tako što je jednim od prvih zamaha odsekao dobar deo Braheovog nosa.
<BR>&nbsp;&nbsp;&nbsp;&nbsp;&nbsp;Ovo sa nosem nije dalo Braheu mira sve do kraja života. Preduzeo je kozmetičku hirurgiju, to znamo. Ali kakvu? O tome postoje dve priče. Jedna, najverovatnije lažna, kaže da je naručio čitav niz veštačkih noseva, od različitih materijala, da ih nosi u raznim prilikama. Druga priča, koju prihvata većina istoričara, jednako je dobra. Po toj verziji, Brahe je naručio da mu se napravi samo jedan nos, ali od srebra i zlata, izvajan, ali i vešto obojen da liči na pravi. Navodno je nosio uza se i kutijicu lepka, da pričvrsti nos ako počne da se klima. Mnogi su mu se podrugivali zbog tog nosa. Jedan protivnik tvrdio je da Brahe gleda i zvezde kroz nos, čiji mu vrh služi kao nišan.
<BR>&nbsp;&nbsp;&nbsp;&nbsp;&nbsp;Brahe je imao te teškoće, ali i jednu prednost koju mnogi astronomi danas nemaju - bio je po rođenju aristokrata. Bio je i dobar prijatelj sa kraljem Frederikom Drugim; kad se proslavio osmatranjem supernove u sazvežđu Kasiopeje, kralj mu je dao na poklon ostrvo Hven da mu ubuduće bude opservatorija. Time je Brahe postao i feudalni gospodar nad tamošnjim stanovništvom, koje mu je moralo plaćati kiriju, a dobijao je i dodatna 'budžetska sredstva' od kralja. Tako je Tiho Brahe postao prvi u istoriji sveta 'direktor laboratorije'. A kakav je to direktor bio - direktorčina! Sa toliko para od narodnih kirija, i sa novcem iz kraljevske blagajne, i sa svojim sopstvenim bogatstvom, živeo je stvarno kraljevski. Jedino nije imao mogućnost da uživa u pregovorima sa budžetskim činovnicima u današnjoj Americi.
<BR>&nbsp;&nbsp;&nbsp;&nbsp;&nbsp;Površina ostrva iznosila je oko osam stotina hektara. Tih osam stotina hektara postadoše raj za astronomiju. Bile su tu radionice u kojima su majstori izrađivali instrumente, pa je i jedna vetrenjača tu stajala, i fabričica hartije, i pedeset i nekoliko ribnjaka. Za samog sebe Brahe je izgradio veličanstvenu kuću-opservatoriju na najvišoj tački ostrva. Kući dade naziv Uraniborg, što znači 'Nebeski zamak', i okruži je zidom u obliku kvadrata. Unutar kvadrata našlo se mesta za štampariju, stanove za poslugu i za štenare za Braheove pse čuvare, ali i za vrtove sa cvećem, leje sa odabranim travama i za oko tri stotine stabala raznog drveća.
<BR>&nbsp;&nbsp;&nbsp;&nbsp;&nbsp;Brahe je na kraju morao otići odatle, pod okolnostima ne baš prijatnim. Njegov dobročinitelj, kralj Frederik, umro je od preteranog pijenja 'Karlsberga' ili neke druge medovine koja je u Danskoj bila popularna oko godine 1600. Vlasništvo nad feudom Hven vratilo se tog trenutka kruni, a kruna je dospela na glavu jednog novog kralja koji je to ostrvo dao u vlasništvo jednoj dami po imenu Karen Andersdater (Karen Andersdatter) sa kojom se upoznao na nekoj svadbi i koja mu je postala ljubavnica. Ovo neka bude pouka svim direktorima laboratorija, da znaju gde im je mesto među moćnicima ovog sveta i kako lako mogu da budu odbačeni. Na sreću, Brahe se dočekao na noge; izbačen, pokupio je svoje podatke i instrumente i preselio se u jedan dvorac blizu Praga, gde su ga rado prihvatili i pružili mu priliku da nastavi rad.
<BR>&nbsp;&nbsp;&nbsp;&nbsp;&nbsp;Pravilnost Vaseljene bila je ono što je Brahea privuklo nauci. Kao dečak od četrnaest godina bio je očaran potpunim pomračenjem Sunca koje je bilo predskazano za 21. avgust 1560. Kako mogu ljudi da shvate kretanje zvezda i planeta tako tačno da predskažu njihove položaje mnogo godina unapred? Brahe je ostavio ogromno nasleđe: katalog sa položajima tačno hiljadu zvezda nekretnica, kojim je nadmašio Ptolemejev klasični katalog i uništio mnoge stare teorije.
<BR>&nbsp;&nbsp;&nbsp;&nbsp;&nbsp;Velika vrlina Braheovog posmatračkog rada sastojala se u tome što je on pomno pazio na moguće greške u svojim merenjima. Insistirao je, kao niko u godini 1580. i niko pre toga, na tome da merenje mora biti ponovljeno mnogo puta, i da uz svako merenje mora biti pribeležena i procena o tome kolika je verovatna njegova tačnost. Brahe je otišao daleko ispred svog vremena time što je uporno uz podatke objavljivao i koliko možemo u te podatke imati poverenja.
<BR>&nbsp;&nbsp;&nbsp;&nbsp;&nbsp;Kao posmatrač i merilac, Brahe je bio nenadmašan. Kao teoretičar, međutim, pokazao se mnogo slabiji. Rođen je tri godine posle smrti Nikole Kopernika, ali kopernikanski sistem po kome se Zemlja okreće oko Sunca nikad nije sasvim prihvatio. Više je verovao u Ptolemejev sistem, formulisan mnogo vekova ranije, po kome se sve okreće oko Zemlje, iako se sopstvenim posmatranjima uverio da on ne dejstvuje. Školovan kao aristotelovac, nikad nije mogao privoleti sebe da poveruje u to da se Zemlja okreće oko svoje ose i da nije središte Vaseljene. Razmišljao je ovako: kad bi bilo tačno da se Zemlja okreće oko svoje ose, onda bismo mogli da ispalimo top u smeru tog okretanja i đule bi dobacilo dalje nego ako ispalimo isti taj top u smeru suprotnom od okretanja Zemlje; a đulad ne dobacuju tako. Zato se Brahe zadovoljio kompromisom: da se sve planete okreću oko Sunca, ali Sunce, ipak, oko Zemlje.
</TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
