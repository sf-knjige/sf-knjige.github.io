<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>IZNENAĘENJE NA VRHU PLANINE
<P>&nbsp;&nbsp;&nbsp;&nbsp;&nbsp;Godine 1927. engleski fizičar Pol Dirak pokušavao je da proširi kvantnu teoriju, za koju se u to doba činilo da je u neskladu sa Ajnštajnovom posebnom teorijom relativnosti. Te dve teorije već je 'predstavio' jednu drugoj Zomerfeld, ali Dirak je odlučio da ih uvede u srećan sklad, da ih venča i da nadgleda da srećno urade ono što na početku braka treba da urade.
<BR>&nbsp;&nbsp;&nbsp;&nbsp;&nbsp;Čineći to, našao je elegantnu novu jednačinu za elektron (koju, baš neobično, nazivamo Dirakova jednačina). Iz te moćne jednačine proističu dva zaključka: naime, da elektroni moraju imati spin i moraju stvarati magnetno polje. Prisetite se g činioca sa početka ovog poglavlja. Dirakovi proračuni pokazali su da jačina magnetizma elektrona, merena pomoću g, mora biti 2,0. (Tek mnogo kasnije, brušenjem ove jednačine, došlo se do one tačnije vrednosti koju smo vam već dali.) I još nešto! Dirak (tada momak od dvadeset četiri godine) nađe da prilikom dobijanja elektronsko-talasnog rešenja njegove jednačine iskrsava još jedno rešenje, sa bizarnim implikacijama. Morala bi postojati još jedna čestica, koja bi imala odlike u svemu jednake elektronu, ali sa suprotnim naelektrisanjem. Matematički razlog za ovo sasvim je jednostavan i jasan. Svako dete zna da kvadratni koren iz četiri jeste dva, što znači: plus dva; ali, isto tako, i minus dva, jer je minus dva puta minus dva takođe jednako četiri. Evo gledajte: 2 x 2 = 4, ali, nesumnjivo, i (-2) x (-2) = 4. Kvadratni koren iz četiri je ili plus ili minus dva.
<BR>&nbsp;&nbsp;&nbsp;&nbsp;&nbsp;Problem je bio u tome što ova simetrija, implicirana Dirakovom jednačinom, znači da za svaku naelektrisanu česticu mora postojati još jedna, ista takva, ali sa suprotnim nabojem. Zato je Dirak, džentlmen konzervativan i toliko neharizmatičan da su se o tome razvile legende, bio prisiljen da se nekako izbori sa svojim sopstvenim rešenjem. Najzad se odlučio da istupi sa sledećom tvrdnjom: u prirodi mora biti da postoje i pozitivni elektroni, a ne samo negativni. Neko je skovao reč antimaterija. Ta antimaterija trebalo bi da se nalazi svuda; ali niko je nikad nije primetio, ni u najmanjoj količini.
<BR>&nbsp;&nbsp;&nbsp;&nbsp;&nbsp;Godine 1932. jedan mladi fizičar sa Kalteka, tip po imenu Karl Anderson (Carl Anderson), sagradio je maglenu komoru udešenu da se u njoj registruju i fotografišu subatomske čestice. Oko te naprave bio je postavljen moćan magnet, da bi savijao putanju čestica i time određivao meru njihove energije. Anderson je u svoju vreću uhvatio bizarnu novu česticu - njen trag, zapravo - čiji je let kroz komoru snimio. Nadenuo je ovom čudnom novom predmetu naziv pozitron zbog toga što su sve osobine bile iste kao kod elektrona, a samo naelektrisanje drugačije. Pozitivno. Anderson je ovo otkriće objavio, ali bez ikakvog pominjanja Dirakove teorije; ali mnogi su se ubrzo dosetili šta je posredi - da je Anderson, zapravo, pronašao jednu novu vrstu materije, antičesticu koja je nekoliko godina pre toga već 'izletela' iz Dirakove teorije. Šta je stvaralo te tragove u Andersonovoj komori? Kosmički zraci su ih stvarali; a kosmički zraci jesu zračenje koje nastaje kad razne čestice doleću iz kosmosa, iz dalekih delova naše Galaksije, i udaraju u našu atmosferu. Da bi dobio još bolje podatke, Anderson je preneo celu svoju skalameriju iz grada Pasadene na vrh jedne planine u Koloradu, gde je vazduh razređeniji, a kosmičko zarčenje snažnije.
<BR>&nbsp;&nbsp;&nbsp;&nbsp;&nbsp;Andersonovo lice na naslovnoj strani lista 'Njujork Tajms', kao i saopštenje o ovom otkriću, poslužili su kao nadahnuće izvesnom mladom Ledermenu; tad je dotični junoša prvi put bio izložen romantičnoj zamisli o šlepovanju neke grdne opreme čak na vrh planine zarad naučnog merenja. Posle se pokazalo da je antimaterija vrlo bitna stvar, neminovno upletena u život svakog fizičara koji proučava elementarne čestice, o čemu ću, obećavam, kasnije reći više. Kvantna teorija postigla je još jedan uspeh.
</TD></TR></TABLE>
<P class="next">
<A HREF=p77.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
