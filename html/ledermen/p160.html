<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PUSTINJATRON
<P>&nbsp;&nbsp;&nbsp;&nbsp;&nbsp;Godine 1981. mi u Fermilabu bili smo do guše zauzeti poslovima oko izgradnje Tevatrona i kolajdera proton/antiproton. Naravno da smo izvesnu pažnju posvećivali i događajima u ostalom svetu, a naročito smo pazili na CERN-ovu potragu za W česticama. U pozno proleće te godine već smo počinjali sa pouzdanjem verovati da će naši superprovodni magneti uspevati u svome radu i da ih je moguće masovno proizvoditi, tako da svaki pojedini odgovara vrlo strogim specifikacijama. Zato smo počeli verovati, ili bar 90% verovati, da bi i energije u blizini 1 TeV, koje su terra incognita</FO fizike čestica, mogle jednog dana biti dostignute uz srazmerno skromne troškove.
<BR>&nbsp;&nbsp;&nbsp;&nbsp;&nbsp;Bilo je stoga već tada razumno upustiti se u razmišljanje o 'sledećoj mašini', ko zna kojoj - naime, o nekoj koja bi mogla biti izgrađena posle našeg Tevatrona. Ona bi imala još veći prsten sačinjen od superprovodnih magneta. Ali godine 1981, budućnost daljeg istraživanja na polju elementarnih čestica u ovoj zemlji bila je pod hipotekom, sva ubačena u borbu da opstane jedna mašina u laboratoriji u Brukhejvenu. Bio je to naš projekt 'Izabela', kolajder proton-proton, koji je trebalo da proradi još 1980. godine, ali je kasnio zbog tehničkih problema. U međuvremenu je front naučnog istraživanja u fizici otišao dalje.
<BR>&nbsp;&nbsp;&nbsp;&nbsp;&nbsp;Na godišnjem sastanku korisnika Fermilaba u maju 1981. ja sam se, posle obaveznog izveštaja o stanju laboratorije, odvažio i da nagađam o budućnosti našeg polja rada, osobito na 'energetskoj granici od 1 TeV'. Napomenuo sam da će Karlo Rubija, koji je već tada bio najuticajniji u CERN-u, uskoro 'popločati tunel superprovodnim magnetima LEP'. A taj LEP-ov tunel, nekih 27 kilometara u obimu, sadržao je tada samo konvencionalne magnete, koji su služili kolajderu e<SUP>+</SUP>e<SUP>-</SUP>. Tako ogroman obim prstena bio je LEP-u potreban da bi se smanjili gubici energije elektrona. Naime, elektroni zrače energiju iz sebe kad ih magnet prisili da lete po kružnoj orbiti. (I to, zapamtite, što manji poluprečnik orbite, to žešće postaje zračenje.) Zato je CERN-ova LEP mašina koristila slaba polja, ali je imala veliki poluprečnik. Time je postala idealna i za ubrzavanje protona, koji, zato što imaju veliku masu, zrače vrlo malo energije. Dalekovidi konstruktori LEP-a sigurno su to imali na umu kao moguću kasniju upotrebu velikog tunela. Takva mašina bi, sa superprovodnim magnetima, lako dostigla 5 TeV u jednom i 5 TeV u drugom smeru, odnosno 10 TeV u sudaru. Jedino sa čime su Sjedinjene Američke Države mogle izići na takmičenje, osim Tevatrona koji je dohvatao 2 TeV, bila je bolešljiva 'Izabela', kolajder od samo 400 GeV (to jest 0,8 TeV ukupno), mada je nudio vrlo veliki broj sudara u sekundi.
<BR>&nbsp;&nbsp;&nbsp;&nbsp;&nbsp;Stiglo je i leto 1982. godine. Sticao se utisak da će i Fermilabov program sa superprovodnim magnetima i CERN-ov kolajder proton-antiproton biti uspešni. Kad su se američki fizičari visokih energija okupili u Snoumesu, u Koloradu, u avgustu, da rasprave o statusu i budućnosti našeg polja, povukao sam svoj potez. Održao sam govor pod naslovom 'Mašina u pustinji' u kome sam predložio da naša zajednica ozbiljno razmisli o mogućnosti da kao svoj prvi prioritet za budućnost postavi izgradnju jednog ogromnog novog akceleratora zasnovanog na 'dokazanoj' tehnologiji supermagneta, tako da nahrupimo u oblast istraživanja masa od 1 TeV ili više. Hajde da se prisetimo: da bismo proizveli čestice čija bi masa bila 1 TeV, kvarkovi koji ulete u čeoni sudar moraju imati bar toliku energiju, a to znači da protoni, koji u sebi nose kvarkove, ali i gluone, moraju imati mnogo veću energiju. Moja je procena, godine 1982, bila da bi 10 TeV u jednom zraku i 10 TeV u suprotnom zraku trebalo da bude dovoljno. O troškovima izgradnje odvalio sam neku procenu potpuno 'od oka'; ali sam se oslonio na jedan čvrst argument - naime, da je Higs toliko privlačna stvar, da naprosto ne možemo odoleti takvom nečem.
<BR>&nbsp;&nbsp;&nbsp;&nbsp;&nbsp;U Snoumesu se razvila umereno živahna rasprava o 'Pustinjatronu', kako su ga odmah nazvali. Zamisao je bila da tako ogromnu mašinu možemo da izgradimo samo na nekoj teritoriji gde nema stanovništva, niti je zemljište skupo, niti ima brda i dolina. Pogrešio sam utoliko što sam ja, gradsko dete, Njujorčanin, ja koji sam praktično odrastao u metrou, sasvim zaboravio kolika je moć dubokog odlaska pod zemlju. Istorija mi je posle utrljala tu pogrešku u nos. Nemci izgradiše svoju mašinu HERA ispod gusto naseljenog grada Hamburga. Oni u CERN-u zavukoše LEP tunel pod planine Jure.
<BR>&nbsp;&nbsp;&nbsp;&nbsp;&nbsp;Pokušavao sam da sastavim nekakvu koaliciju svih američkih laboratorija, da bi ona podržala ovu zamisao. SLAC se uvek zalagao za ubrzavanje elektrona; Brukhejven se očajno borio da održi 'Izabelu' u životu; na Kornelu je jedna živahna i vrlo nadarena družina pokušavala da uzdigne svoju mašinu za elektrone do jednog stanja kome su dali naziv CESR II. Ja sam mojoj 'pustinjskoj mašini' dao naziv 'Slermihejven II' da bih naznačio da je to projekat koji bi objedinio napore svih naših laboratorija, iako se one između sebe žestoko takmiče.
<BR>&nbsp;&nbsp;&nbsp;&nbsp;&nbsp;Neću nešto mnogo da pričam o politici nauke, ali evo šta je bilo: godinu dana puno raznih trauma, a onda formalna preporuka zajednice američkih fizičara da treba napustiti 'Izabelu' (koju su preimenovali u CBA, što bi bila skraćenica za akcelerator za sudaranje zraka - colliding beam accelerator), a lovu preusmeriti u Pustinjatron kome je dat novi naziv, superprovodni superkolajder, i određena snaga od po 20 TeV u oba zraka, ukupno 40 TeV. U isto vreme - u julu 1983. godine - Fermilabov novi akcelerator izišao je na prve stranice novina zato što je ubrzao protone do rekordnih 512 GeV. Posle ovoga brzo su došli i drugi uspesi, a približno godinu dana kasnije Tevatron se popeo na 900 GeV.
</TD></TR></TABLE>
<P class="next">
<A HREF=p161.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
