<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>GLAVNI DRMATOR U KALIFORNIJI
<P>&nbsp;&nbsp;&nbsp;&nbsp;&nbsp;Radnja se sada premešta u Berkli, u Kaliforniji, gde godine 1928. dolazi Ernest Orlando Lorens, rodom iz Južne Dakote, koji je malo pre toga ostvario blistav početak kao fizičar-istraživač na Jelu. Ovaj Lorens pronašao je korenito drugačiju tehniku ubrzavanja čestica. Za to je stvorio mašinu koja će se zvati ciklotron i dobio Nobelovu nagradu 1939. godine. Lorensu behu dobro poznate trapave elektrostatičke skalamerije, u kojima nabiješ ogromnu voltažu, a onda se nešto pokvari u električnom sistemu; smatrao je da mora postojati neki bolji način. Pretraživao je literaturu, gledajući kako se visoka energija može postići bez visokog napona; naišao je na stručni rad jednog norveškog inženjera po imenu Rolf Videroe (Rolf Wider&ouml;e). Tip je predlagao da energiju čestice udvostručimo tako što ćemo česticu prošetati prvo kroz jedan, pa zatim kroz još jedan Razmak, bez podizanja napona u njima. Videroeva zamisao je osnov za one akceleratore za koje danas kažemo da su linearni. Jedan iza drugog, u pravoj liniji, mnogo Razmaka, a čestica samo fura kroz sve njih i u svakom dobije još i još i još energije.
<BR>&nbsp;&nbsp;&nbsp;&nbsp;&nbsp;Međutim, Lorens je, čitajući Videroev članak, došao na još bolju zamisao. Zašto ne koristiti jedan isti Razmak i u njemu neku skromnu voltažu, ali ponovo i ponovo, mnogo puta? Lorens je razmišljao ovako: kad naelektrisana čestica dospe u magnetno polje, počne da se vrti ukrug. Putanja čestice biva savijena u krug čiji je poluprečnik određen snagom magneta (jači magnet - manji poluprečnik) i momentom sile te naelektrisane čestice (što se ona jače zaletela - to je veći poluprečnik). Taj momenat sile, to vam je naprosto masa puta brzina čestice - dakle, zamah. Ovo znači da će jak magnet naterati česticu da leti ukrug, a krug će biti mali, malecak; međutim ako čestica dobija sve veći zamah, pa time i energiju, uspevaće ipak da se izbori za sve prostraniji krug.
<BR>&nbsp;&nbsp;&nbsp;&nbsp;&nbsp;Zamislite ogromnu kutiju za prenošenje damskih šešira (ili za tortu). Iznad i ispod kutije su dva pola, južni i severni, jednog vrlo jakog magneta. Neka je ova kutija napravljena od bronze ili od nerđajućeg čelika - dakle od nečeg što je tvrdo, ali nemagnetno. Iz kutije ispumpajte vazduh. U kutiju stavite dve jednake šuplje bakarne strukture u obliku polukruga ili 'polovine torte' - nalik na veliko latinično slovo D. Ta dva polukruga okrenuta su ravnim ivicama jedan ka drugom, velika su toliko da maltene sasvim ispunjavaju kutiju, ali pošto su šuplji, čestice unutar njih mogu slobodno da lete. Između njih ostaje Razmak, ali vrlo mali. Pretpostavimo da smo jednom polukrugu dali negativno, a drugom pozitivno naelektrisanje i da je napon, recimo, 1.000 volti. Mlaz protona proizvedenih (već nekako) blizu središta ove kutije želi da pređe preko Razmaka, od pozitivnog polukruga ka negativnome. To i bude. Sad su protoni dobili dopunsku energiju od hiljadu volti, a pošto su ubrzali svoje kretanje, poluprečnik njihovog kruženja sad je povećan. Protoni obiđu pola kruga. Sad se sa suprotne strane opet približavaju Razmaku. Ali mi smo lukavo isključili struju i ponovo je uključili sa promenom polariteta - ono što je bilo plus sad je minus, i obratno. Protoni jure i vide ispred sebe Razmak, a s one strane Razmaka je - opet negativno (koje ih privlači). Pošto ih privlači, oni ubrzavaju preko Razmaka i stiču još veću energiju. Sad već imaju 2.000 eV. Ovaj proces se nastavlja. Pri svakom preletanju kroz Razmak protoni dobijaju još po 1.000 elektron-volti. Pošto su sve brži, oni se sve uspešnije bore protiv magneta koji pokušava da ih stisne na malenu putanju: kreću se u sve širim i širim krugovima. Dakle, poluprečnik njihove putanje se povećava. Protoni nastavljaju da kruže, ali sve su bliže rubu kutije. U jednom trenutku 'zakucaju' se u metu koju smo im podmetnuli, dogode se sudari, a naše naučno istraživanje time počinje.
<BR>&nbsp;&nbsp;&nbsp;&nbsp;&nbsp;Ključna stvar za postizanje uspeha pri ovakvom ubrzavanju jeste, naravno, da proton svaki put kad se približi Razmaku 'ugleda' ispred sebe opet negativno naelektrisanje. Znači, polaritet (šta je plus, a šta minus) mora vrlo hitro da se preokreće, u tačnoj sinhronizaciji sa kretanjem protona ukrug. Vi ćete se možda zapitati: pa, zar nije teško sinhronizovati to preokretanje plus-minus-plus-minus... sa kruženjem protona koji menjaju i brzinu i obim putanje? Nije. Lorens je otkrio da to nije teško zato što je Bog, u svojoj mudrosti, udesio da protoni, dok lete po toj svojoj sve široj spirali, duži put tačno kompenzuju većom brzinom. Oblete svaki krug za tačno isto vreme. Ovaj proces poznat je kao 'rezonantno ubrzanje'. Prema tome, da bismo svaki put namestili minus ispred protona, dovoljno je da samo jednom uhvatimo tačan ritam promene plus-minus... i da ga se posle toga držimo bez izmene. To se, opet, odavno radilo u radio-tehnici i nije bilo nikakav problem. Otud naziv koje su dali mehanizmu za preokretanje napona u akceleratoru: generator radio-frekvencije. U ovom sistemu, proton dospeva na početak Razmaka upravo u onom trenutku kad, ispred njega, onaj drugi polukrug ima najveći negativan napon.
<BR>
<BR><img SRC="08.jpg" border="0" vspace="5"><BR>
<BR>&nbsp;&nbsp;&nbsp;&nbsp;&nbsp;Lorens je svoju teoriju ciklotrona razradio tokom 1929. i 1930. godine. Kasnije je projektovao, na hartiji, mašinu u kojoj bi protoni obleteli 100 krugova, a svaki put na D-Razmaku (na Razmaku između dva polukruga, dva D) dobili još po 10.000 volti. To bi njemu dalo protonski zrak snage 1 MeV. Ovako: 10.000 V x 100 krugova = 1 MeV. Takav zrak bio bi 'koristan za proučavanje atomskih jezgara'. Prvi čovek koji se latio posla i stvarno napravio ovo bio je Stenli Livingston (Stanley Livingston), jedan od Lorensovih studenata, ali je prilično podbacio u ostvarenju - postigao je samo 80.000 volti. Onda je Lorens krenuo 'na veliko'. Pribavio je ogromna budžetska sredstva - hiljadu dolara! Cilj: napraviti mašinu koja bi razbijala atomska jezgra. Polovi magneta, severni i južni pol magneta (gornji i donji magnet), imali su u prečniku po 25 centimetara. Godine 1932. ova mašina ubrzala je protone do energije od 1,2 MeV. Takvi protoni bacani su uspešno u sudar sa jezgrima litijuma i drugih hemijskih elemenata... samo nekoliko meseci pošto su Kokroft i Volton to isto postigli na Kembridžu. Drugoplasiran! Pa ipak je i Lorens pripalio cigaru.
</TD></TR></TABLE>
<P class="next">
<A HREF=p93.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
