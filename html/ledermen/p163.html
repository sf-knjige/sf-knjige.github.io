<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>MIKROKOSMOS/MAKROKOSMOS
<P>&nbsp;&nbsp;&nbsp;&nbsp;&nbsp;Da bismo građevinu nauke sagledali u odgovarajućem kontekstu, moramo preduzeti izlet u astrofiziku, a ja moram objasniti zašto su astrofizika i fizika čestica u novije doba stopljene u celinu čvršću nego ikada, u spoj koji sam jednom prilikom nazvao 'veza mikrokosmosa i makrokosmosa'.
<BR>&nbsp;&nbsp;&nbsp;&nbsp;&nbsp;Dok smo mi mikronauti gradili sve moćnije mikroskope/akceleratore da bismo zavirivali u dubinu subnuklearnog vilajeta, naše kolege astronomi objedinjavale su podatke pribavljene pomoću sve moćnijih teleskopa; usavršavale su tehnologije za postizanje sve veće osetljivosti i sagledavanje sve sitnijih pojedinosti. Novi nagli prodor napred nastupio je kad su na kosmičke opservatorije, izvan planete Zemlje, postavljeni instrumenti koji su otkrili infracrveno, ultraljubičasto, rendgensko i gama-zračenje - dakle, ceo elektromagnetni spektar; za veliki njegov deo naša atmosfera je prepreka, neprovidna i treperava.
<BR>&nbsp;&nbsp;&nbsp;&nbsp;&nbsp;Sinteza svih saznanja postignutih u poslednjih sto godina kosmologije jeste 'standardni kosmološki model'. On kaže da je Vaseljena započela kao jedno vrelo, zbijeno stanje pre oko 15 milijardi godina. Tada je bila beskonačno ili gotovo beskonačno gusta, kao i beskonačno ili gotovo beskonačno vruća. Kad se u jednom opisu ovako upotrebi reč 'beskonačno', to fizičarima nimalo ne prija; ona reč 'gotovo' koju stavimo ispred prideva 'beskonačno', a i razne druge reči kojima ublažavamo ili uslovljavamo tu 'beskonačnost', jesu ishod uticaja jedne opšte 'mutnoće' kojom se odlikuje kvantna teorija. Iz nekog razloga, koji nama može ostati za sva vremena sasvim nepoznat, Vaseljena je eksplodirala. Od tada pa sve do danas ona se širi i hladi.
<BR>&nbsp;&nbsp;&nbsp;&nbsp;&nbsp;Kako su, za ime svega, kosmolozi saznali da je to tako bilo? Model zvani Veliki prasak nastao je tridesetih godina, posle otkrića da galaksije, koje su zvezdane skupine sa po stotinak milijardi zvezda u svakoj, sve beže od jednog čoveka koji se zvao Edvin Habl (Edwin Hubble). Taj tip se zadesio na pravom mestu da počne meriti njihove radijalne brzine godine 1929. Habl je morao da prikupi dovoljno svetlosti da bi video spektralne linije pojedinih hemijskih elemenata. Kad je u tome uspeo, uporedio ih je sa spektralnim linijama tih istih elemenata na Zemlji. Primetio je da se sve linije sistematski pomiču ka crvenom. Bilo je poznato da bi tačno to nastupilo ukoliko bi se izvor svetlosti odmicao od posmatrača. Ovaj 'crveni pomak' bio je, zapravo, mera relativne brzine izvora u odnosu na posmatrača. Tokom godina, Habl je ustanovio da sve galaksije beže od njega, u svim pravcima. Pošto se on redovno tuširao, nije postojalo ništa što bi galaksije imale protiv njega lično; bilo je to naprosto ispoljavanje činjenice da se kosmos širi. Pošto širenje kosmosa povećava rastojanja između svih galaksija, astronom Hedvina Knabl, koja bi situaciju osmatrala sa planete Tvajlozuze u galaksiji Andromeda, videla bi isto: sve galaksije hitaju da se što više udalje od nje. Zapravo, što je galaksija udaljenija, brže se udaljava. To vam je suština Hablovog zakona. Znači, ako sad pustite film unazad, one najudaljenije galaksije najbrže će se strmeknuti ka onima koje su bliže, a onda će se ceo galimatijas skrkati i sabiti u jednu vrlo, vrlo malenu zapreminu, gde je i bio pre (po sadašnjim procenama) 15 milijardi godina.
<BR>&nbsp;&nbsp;&nbsp;&nbsp;&nbsp;Najslavnija alegorija u nauci zahteva od tebe da zamisliš da si stvorenje sa samo dve dimenzije, Ravnozemljac. Razlikuješ šta je istok-zapad i šta je sever-jug, ali pravac gore-dole ne postoji. Izbaci iz svoje svesti svaku pomisao i primisao na 'gore' i na 'dole'. Živiš na površini jednog balona koji se sve više naduvava. Svud na toj površini su staništa raznih posmatrača - njihove planete, a i njihove zvezde, grupisane u galaksije. Sve je to dvodimenziono. I kad se gleda sa bilo kog od tih staništa, svi objekti se udaljavaju, svaki od svih ostalih, zato što se površina stalno širi. Tako vam je u našem trodimenzionom svetu. Još jedna vrlina ove alegorije sastoji se u tome što u takvom 'balonu', kao i u našem trodimenzionom svetu, ne postoji nijedno posebno mesto. Sve tačke na površini su, vrlo demokratski, međusobno jednake. Nema središta balona. Nema nikakvih ivica, rubova. Nema opasnosti da se neko omakne sa Vaseljene i padne u nešto drugo. Pošto je ova naša metafora za Vaseljenu (površina balona) sve što znamo, onda nema ni govora o tome da se zvezde udaljavaju odlazeći u nešto. Širi se ceo kosmos i nosi sa sobom sve što u sebi sadrži, a širi se i to. Nije lako vizuelno sebi predstaviti jedno širenje koje se dešava svuda u kosmosu. Nema nikakvog 'unutra' i nikakvog 'spolja'. Postoji samo ova jedna Vaseljena i ona doživljava širenje, rasprostire se sve više i više. Širenje - u šta? Ma, ne, nego vi razmišljajte opet o sebi kao o Ravnozemaljcu na površini balona. To vam je ta analogija sa balonom: nema kud da se gleda izvan površine balona jer ništa i ne postoji osim površine balona.
<BR>&nbsp;&nbsp;&nbsp;&nbsp;&nbsp;Iz teorije Velikog praska proističu još dve glavne posledice, koje su na kraju oborile njene protivnike, tako da se većina astronoma danas, otprilike, slaže da je teorija Velikog praska istinita. (To se zove 'prilično dobar konsenzus' naučnika.) Jedna posledica jeste ta da bi svetlost prvobitne eksplozije - pod pretpostavkom da je bila uistinu vrela - morala i sad da luta kosmosom kao zaostalo zračenje. Sećate se da se svetlost sastoji od fotona i da je energija fotona obrnuto srazmerna njihovoj talasnoj dužini. Posledica širenja Vaseljene jeste i to da se sve dužine produžuju. Talasne dužine, koje su u početku bile infinitezimalno kratke, kao što i dolikuje fotonima visoke energije, morale bi se proširiti do mikrotalasnih dužina - dakle, od nekoliko milimetara. Godine 1965. otkriven je žar preostao od Velikog praska, ugljevlje već u velikoj meri ohlađeno: naime, otkriveno je upravo takvo mikrotalasno zračenje. Kroz celu Vaseljenu plove i zapljuskuju je talasi tih fotona, koji se kreću u svim mogućim pravcima. Neki od njih krenuli su na svoja putovanja pre toliko milijardi godina, kad je Vaseljena bila mnogo manja i vrelija, a završili u anteni laboratorije firme 'Bel Telefon' u Nju Džerziju. Kakva sudbina!
<BR>&nbsp;&nbsp;&nbsp;&nbsp;&nbsp;Posle ovog otkrića, bilo je presudno ustanoviti raspodelu talasnih dužina (sad molim pročitajte ponovo peto poglavlje, ali knjigu držite naopačke), a to je, posle nekog vremena, i učinjeno. Upotrebom Plankove jednačine, ovo merenje daje nam prosečnu temperaturu materijala (kosmičkog prostora, zvezda, prašine i ponekog satelita koji je pobegao, ali se još oglašava svojim bip-biip-biip) koji je bio okupan tim zračenjem, tim fotonima. Prema najnovijim (godine 1991) merenjima koje je izvršila NASA pomoću satelita COBE, temperatura Vaseljene znosi 2 stepena i 73 stotinke iznad apsolutne nule (2,73<SUP>0</SUP> Kelvina). To zaostalo, pozadinsko zračenje takođe je snažan dokaz u prilog teoriji Velikog praska. Kad već nabrajamo uspehe, trebalo bi da pomenemo i teškoće koje su jedna za drugom savladane. Astrofizičari su pomno motrili na mikrotalasno zračenje, nastojeći da izmere temperaturu različitih delova neba. Činjenica da je temperatura svuda baš ista, sa variranjima koja iznose manje od 0,1 stepen, izazvala je izvesnu zabrinutost. Zašto? Zato što, kad dva predmeta imaju tačno istu temperaturu, možemo razumno pretpostaviti da su svojevremeno bila u nekakvom dodiru. Međutim, stručnjaci su bili sigurni da te različite oblasti, čije su temperature sasvim iste, nisu nikad bile u dodiru. Ne 'skoro nikad', nego nikad.
<BR>&nbsp;&nbsp;&nbsp;&nbsp;&nbsp;Astrofizičarima se dopušta da govore tako kategorično zato što su izračunali koliko su udaljene bile te oblasti neba u vreme kad je emitovano zračenje koje je snimio COBE. To vreme bilo je 300.000 godina posle Velikog praska, ne onako rano kao što bismo voleli, ali najranije što možemo dospeti. Pokazalo se da su rastojanja već u to doba bila toliko velika da čak ni brzinom svetlosti nije bila moguća nikakva komunikacija između oblasti. Pa ipak, oni imaju temperaturu istu ili gotovo istu. Naša teorija Velikog praska nije mogla da objasni ovo. Neuspeh teorije? Ili još jedno čudo? Ovaj problem postao je poznat kao kriza uzročnosti ili kriza izotropije. Uzročnosti zato što se sticao utisak da postoji neka uzročno-posledična veza između različitih oblasti neba koje ne bi trebalo da su ikada bile u dodiru. Izotropije zato što gde god pogledaš, u velikim razmerama, vidiš otprilike isti obrazac zvezda, galaksija, jata galaksija i prašine. To bi nekako moglo da 'prođe' u teoriji Velikog praska ako bismo rekli da su milijarde različitih delova Vaseljene, delova koji nikad nisu bili u dodiru, naprosto pukim slučajem toliko međusobno slične. Ali mi ne volimo 'puke slučajeve'. Sasvim je u redu da u čuda veruje čovek koji uloži novac u kupovinu lozova na nekoj lutriji ili je navijač kluba 'Čikaški mladunci'. Ali u nauci to nije u redu. Kad se takva čuda pojave, odmah pomislimo da u senkama vreba nešto veće, nešto značajnije. O tome ćemo kasnije reći još.
</TD></TR></TABLE>
<P class="next">
<A HREF=p164.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
