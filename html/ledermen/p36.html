<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>A ŠTA GURA NAGORE?
<P>&nbsp;&nbsp;&nbsp;&nbsp;&nbsp;Kao što pomenuh, sila uvek kao neka strela pokazuje u nekom pravcu. Na primer, sila Zemljine teže uperena je nadole, pravo ka središtu Zemlje. Kakva je priroda one protivsile, one što gura odozdo nagore, tako da naša čitateljka ostaje u fotelji, a ne potone u dubinu? Hajde da razmislimo i o nekim drugim slučajevima. Kad drvena palica za bezbol tresne po loptici, kakvom je to silom loptica, zapravo, udarena? A kad čekić treska po glavi eksera? Kad gas helijum gura zidove balona iznutra, tako da se balon nadima? Kad voda vrši 'pritisak' i istiskuje parče drveta koje ti guraš pod površinu? Kakva to sila čini da kad legneš na krevet, opruge u njemu se saviju, ali ipak pruže otpor i podrže te, ne spljeskaju se sasvim? Otkud ta tužna nesposobnost većine nas da prolazimo kroz zidove? Odgovor postoji. Ali on vas može iznenaditi, čak šokirati. Sve te sile koje sam pomenuo samo su različiti vidovi ispoljavanja električne sile.
<BR>&nbsp;&nbsp;&nbsp;&nbsp;&nbsp;U prvi mah ovo zazvuči 'bez veze'. Pa, ne podržavaju nas električne munje dok sedimo u fotelji ili stojimo na kućnoj vagi. Međutim, to je jedna posredna sila. Kao što smo naučili od Demokrita (i kao što su pokazali opiti u dvadesetom veku), materija se uglavnom sastoji od praznog prostora i sve stvari su napravljene od atoma. Ono što atome drži na okupu, da se ne raspadnu, i ono što daje materiji čvrstinu jeste električna sila. (Vidite, čak i otpor koji čvrsto telo pruža prodiranju nekog drugog čvrstog tela jeste u vezi sa kvantnom teorijom.) Ta električna sila veoma je jaka. Kolicna je ona vaga u tvom kupatilu, malecna, a ipak uspeva da se odupre sili kojom tebe vuče nadole cela planeta! Doduše, ako staneš nogama na površinu jezera, ili ako iskoračiš sa balkona na desetom spratu u vazduh... Atomi su u vodi, a naročito u vazduhu, i suviše razređeni, pa ne mogu da se odupru pritisku tvojih nogu dovoljno kruto. Tvoja težina će nadvladati njihov otpor.
<BR>&nbsp;&nbsp;&nbsp;&nbsp;&nbsp;U poređenju sa električnom silom koja drži materiju na okupu i daje joj krutost, gravitaciona sila je izuzetno slaba. Koliko slaba? Kad držim čas fizike, na ovom mestu izvedem jedan opit. Uzmem drvenu gredicu, dugačku recimo tridesetak centimetara, a debelu pet i široku deset centimetara, i kredom napravim na njoj poprečnu crtu, preko sredine. Na jednoj polovini kredom napišem go-po, što treba da znači gornja polovina. Na drugoj napišem do-po što treba... znate već. Donja polovina. Onda uzmem gredicu, držeći je samo sa dva prsta za vrh, dakle za go-po, i pitam: "Zašto do-po ostaje uz go-po iako cela planeta Zemlja vuče do-po k sebi, pokušava da otrgne do-po od go-po?" Studenti odgovore: "Zato što je donja polovina čvrsto spojena sa gornjom. Drži ih kohezija drveta. Električne sile među atomima drveta. Ledermen drži gornji kraj." Dabome. To je tačno.
<BR>&nbsp;&nbsp;&nbsp;&nbsp;&nbsp;Sad treba da procenimo koliko je jača kohezija drveta, dakle električna sila koja drži gredicu na okupu, od gravitacione sile naše planete koja ne odustaje od pokušaja da otkine do-po. Dohvatim testeru i pretesterišem gredicu napola, tačno po onoj liniji kredom. (Oduvek sam želeo da budem nastavnik opštetehničkog.) Sad sam, testerom, smanjio električne sile između go-po i do-po praktično na nulu. Donjoj polovini predstoji pad na pod. Ali tu postoji jedan sukob sila. Jer, gornja polovina još vuče donju k sebi - čime? Sopstvenom gravitacionom silom. Pogodite ko pobedi. Zemlja, dabome. Do-po zvekne na pod.
<BR>&nbsp;&nbsp;&nbsp;&nbsp;&nbsp;Upotrebimo jednačinu za zakon gravitacije i izračunamo razliku između ta dva gravitaciona privlačenja. Rezultat pokaže da planeta Zemlja vuče donji komad drveta k sebi bar milijardu puta jače nego što ga gornji komad drveta vuče nagore. (Imajte poverenja kad vam kažem da to izračunavanje ispadne tako.) Zaključak: električne sile koje su držale donju i gornju polovinu na okupu pre nego što sam ja navalio da testerišem bile su bar milijardu puta jače nego gravitaciona privlačna snaga gornje polovine. To je najbolje izračunavanje koje uspemo da izvedemo u sali za predavanja. Međutim, tačan broj glasi: 10<SUP>41</SUP> puta. To vam je jedinica i iza nje četrdeset jedna nula! Hajde da napišemo i to:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;100.000.000.000.000.000.000.000.000.000.000.000.000.000
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Nemoguće je osetiti koliko je broj 10<SUP>41</SUP> divovski. To niko ne može da ceni po osećanju. Ali evo nečeg što bi moglo da pomogne. Zamislite da imamo jedan elektron i jedan pozitron i da se nalaze na međusobnom rastojanju od jednog inča, a to znači, 25,4 milimetra. Izračunamo koliko je snažno gravitaciono privlačenje između ove naše dve čestice. A onda izračunamo koliko bi trebalo da bude rastojanje između njih, pa da električna sila, kojom se uzajamno privlače, bude jednako jaka kao što je sad gravitaciona. To jest - jednako slaba. Odgovor glasi: oko hiljadu i šest stotina miliona miliona kilometara (pedeset svetlosnih godina). A i to pod pretpostavkom da se sila elektroprivlačenja smanjuje sa kvadratom rastojanja, isto kao gravitaciona. Je l' sad jasnije? Gravitacija dominira mnogim kretanjima koja je Galilej proučavao zato što svaka trunčica cele Zemlje vuče k sebi svaku stvar na površini Zemlje. Kod proučavanja atoma i predmeta još manjih, gravitaciono dejstvo toliko je malo da se ne može ni opaziti. Kod mnogih drugih opita gravitacija je nevažna. Recimo, kod sudara dve bilijarske kugle (fizičari vole sudaranje kao alatku za razumevanje) gravitacija nema nikakvu ulogu jer se kugle kotrljaju po ravnom stolu. Gravitacija vuče kugle nadole, ali sto ih tačno istom tolikom snagom odguruje nagore. Preostaju samo vodoravne sile koje stupaju u dejstvo kad jedna kugla čvakne drugu.
</TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
