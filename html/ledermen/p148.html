<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>VOŽNJA NA DVADESET DEVETKI
<P>&nbsp;&nbsp;&nbsp;&nbsp;&nbsp;Možda pomoću jednog fantastičnog putovanja možemo najbolje da ilustrujemo kako detektori rade. Za ovo ću se prebaciti u detektorsku građevinu CDF u Fermilabu, jer je modernija od UA-1. Doduše osnovna zamisao 'četiri pi' im je ista. (To 'četiri pi' - 4<FONT FACE=Symbol>p</FONT> - znači da detektor sa svih strana obuhvata tačku sudara.) Zapamtili ste, kad se proton i antiproton sudare, svakojake čestice nastanu i rasprše se u svim pravcima. Od svih tih čestica, u proseku oko jedna trećina njih budu neutralne, a dve trećine naelektrisane. Zadatak je ustanoviti tačno kuda svaka čestica odlazi i šta tačno radi. Kao i kod svih osmatranja u fizici, postiže se samo delimičan uspeh.
<BR>&nbsp;&nbsp;&nbsp;&nbsp;&nbsp;Hajde da se provozamo na jednoj čestici. Recimo da je to trag broj 29. Naša čestica izleće pod nekim uglom u odnosu na pravac sudaranja, nailazi na tanki metalni zid vakuumske posude (dakle, cevi u kojoj je i nastala), proleti veoma lako kroz njega i sledećih, otprilike, pola metra juri kroz gas u kome se nalazi ogroman broj veoma tankih zlatnih žica. Iako nigde tako ne piše, ovo je Čarpakova teritorija. Naša čestica će proleteti pokraj nekih četrdeset ili pedeset žica, a onda će stići do kraja ove žičane komore. Ako je čestica naelektrisana, svaka obližnja žica će opaziti njen prolazak i omogućiti procenu koliko je blizu žice čestica proletela. Informacije prikupljene od svih žica odrediće putanju čestice. Pošto se žičana komora nalazi u jakom magnetnom polju, putanja naelektrisane čestice biće povijena na jednu stranu; merenje ovog otklona, izračunato na obližnjem ugrađenom kompjuteru, daće fizičarima podatak o impulsu ove čestice, naše dvadeset devetke na kojoj se vozimo.
<BR>&nbsp;&nbsp;&nbsp;&nbsp;&nbsp;Dvadeset devetka jezdi dalje. Proleće kroz valjkasti zid kojim je obuhvaćena žičana komora i uleće u 'kalorimetrijski odeljak' gde se meri energija čestice. Kako će se čestica dalje ponašati, zavisi od toga šta jeste. Ako je elektron, razlupaće se o niz tankih listova olova, koji su postavljeni jedan drugome vrlo blizu; u tom procesu, predaće celokupnu svoju energiju vrlo osetljivim detektorima koji su kao meso u ovim olovnim sendvičima. Kompjuter primećuje da je nadiranje čestice broj 29 prestalo posle samo desetak-petnaest centimetara 'svrdlanja' kroz olovne sendviče i zaključuje: elektron! Međutim, ako je broj 29 hadron, probiće se kroz dvadeset pet, možda i pedeset centimetara kalorimetrijskog materijala i tek onda će sasvim posustati. U oba slučaja energija se meri i upoređuje sa impulsom koji je već izmeren kad je čestica pod uticajem magneta morala do neke mere da povije svoju putanju. Ali kompjuter će, kao fini gosopodin, prepustiti fizičarima da izvuku zaključak.
<BR>&nbsp;&nbsp;&nbsp;&nbsp;&nbsp;Ako je dvadeset devetka neutralna, prošibaće kroz žičanu komoru sasvim neprimećana. Kad iskrsne u kalorimetru, ponašaće se u suštini isto kao naelektrisane čestice. Naime, udaraće u jezgra atoma kalorimetrijskog materijala, a ono što iz tih sudara izleti sudaraće se dalje sa nečim, sve dok celokupna energija koju je čestica donela ne bude iscrpena. Tako uspevamo da snimimo i izmerimo i neutralne čestice, ali ne možemo im snimiti impuls, a netačno je i naše praćenje pravca njihovog kretanja zato što u žičanoj komori ne bude opaženo ništa. Jednu neutralnu česticu, a to je foton, lako ćemo prepoznati po tome što olovo srazmerno brzo apsorbuje fotone, baš kao i elektrone. Druga jedna neutralna čestica, neutrino, proleteće kroz ceo naš detektor i odneće svoju energiju i svoj impuls, a neće ostaviti za sobom ni nagoveštaj svoga 'parfema'. Muon će se, opet, kretati kroz kalorimetar, ali će ostavljati malu količinu energije (muon ne ulazi u jake nuklearne sudare). Kad se probije kroz olovne sendviče, muon naiđe na zid od gvožđa, debeo nekih 75 do 150 centimetara. Prošiša i kroz to, samo da bi upao u detektor muona - a to su opet žičane komore ili scintilacioni brojači. Tako znamo da je ta čestica muon.
<BR>&nbsp;&nbsp;&nbsp;&nbsp;&nbsp;Ovo isto mora da se uradi za svih 47 ili koliko je već čestica rođeno u ovom opitu. Sistem snima podatke i čuva ih, približno po jedan milion bita (a to vam je kao knjiga od sto strana) za svaki događaj. Ali dok to radi sistem mora hitro da donese odluku da li nešto vredi da se čuva ili nije zanimljivo; mora mnoge događaje da odbaci, neke da snimi, neke da pomeri u privremenu memoriju, a onda da očisti sebe, spremiti se za sledeći događaj. A taj sledeći naiđe otprilike jedan milioniti deo sekunde kasnije, ako mašina radi veoma dobro. U najnovijem temeljitom istraživanju u Tevatronu (školske 1990-91. godine), ukupna količina događaja snimljenih na magnetnu traku CDF detektora bila je jednaka tekstu milion romana ili pet hiljada kompleta Enciklopedije britanike.
<BR>&nbsp;&nbsp;&nbsp;&nbsp;&nbsp;Među tim česticama koje izleću iz sudara ima i nekih čiji je životni vek veoma kratak. One se odmaknu možda samo koji milimetar od tačke sudara u vakuumskoj cevi i već se spontano raspadaju. Čestice W i Z žive tako kratko da je ukupna dužina koju one prelete nemerljivo kratka, pa čovek mora njihovo postojanje da ustanovi posredno, po česticama koje nastaju nestankom W i Z. A te se često kriju među razbacanim smećem koje izleće iz svakog sudara. Pošto je W masivna čestica, proizvodi njenog raspadanja imaju energiju višu od uobičajene, a to nam pomaže da ih otkrijemo. Egzotične stvari kao što je kvark vrh ili Higsova čestica imaće svaka svoj skup očekivanih načina raspada, što će morati nekako da se razabere u opštem rasulu mnogih drugih čestica.
<BR>&nbsp;&nbsp;&nbsp;&nbsp;&nbsp;Proces pretvaranja ogromnog broja bitova elektronskih podataka u zaključke o prirodi sudara koji su se dogodili zahteva da uložimo velike napore. Desetine hiljada signala mora se proveriti i kalibrirati; desetine hiljada linija kodiranih podataka treba pregledati i potvrditi posmatranjem događaja koji moraju biti 'suvisli'. Nikakvo čudo, dakle, da je potrebno angažovati čitav bataljon visoko osposobljenih i motivisanih profesionalaca (bez obzira na to što su neki od njih službeno klasifikovani kao samo postdiplomci ili samo mladi doktori) i staviti im na raspolaganje moćne 'radne stanice' i odlično pripremljene, izoštrene analitičke kodove, i što i oni, tako opremljeni, moraju da rade dve ili tri godine da bi zadovoljavajuće dobro proučili podatke prikupljene u jednoj seriji Tevatronovih sudara.
</TD></TR></TABLE>
<P class="next">
<A HREF=p149.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
