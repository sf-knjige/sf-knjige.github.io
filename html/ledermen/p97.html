<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PRVI SPOLJAŠNJI ZRAK: KO HOĆE DA SE KLADI, MOLIM!
<P>&nbsp;&nbsp;&nbsp;&nbsp;&nbsp;Našao sam se, eto, i ja tu, u leto godine 1950, sa mašinom koja se još nije rodila (još je bilo u toku 'porađanje'). Bili su mi potrebni podaci da bih dovršio doktorat i da bih, onda, mogao zarađivati za život. Modni trend bili su te godine pioni. Uzmi parče nečega - ugljenika, bakra, bilo čega što ima jezgra - i ošini po tome protonima od 400 MeV iz mašine Nevis; dobićeš pione. Berkli je zaposlio tog Latesa, koji je pokazao fizičarima kako da izlažu zračenju i kako da razvijaju veoma osetljive emulzije pomoću kojih su oni u Bristolu postigli uspeh. Evo kako. Uzmu gomilu tih pločica sa emulzijama i spuste ih u vakuum, u jedan rezervoar blizu zraka. Udese da protoni udaraju u jednu metu blizu emulzija. Posle (kroz bezvazdušnu komoru) izvade emulzije, razviju ih sve (to je nedelju dana rada), pa mikroskopom proučavaju jednu po jednu (nekoliko meseci!). Tako ogroman trud doneo je ekipi u Berkliju samo nekoliko desetina pionskih događaja. Morao je postojati neki lakši način. Problem se sastojao u tome što je detektor čestica morao biti instalisan u unutrašnjost akceleratora, gde akceleratorski magneti silovito deluju. Ne možeš da zabeležiš ništa bez detektora. Jedino praktično sredstvo za rad pod takvim okolnostima bile su emulzije. Bernardini je planirao da izvede na mašini Nevis opit sličan onome u koji su se ovi moji na Berkliju zaglibili. Doduše, ja sam napravio veliku, elegantnu maglenu komoru (za doktorat) koja je mogla da posluži kao mnogo bolji detektor, ali tako veliki detektor nikad ne bismo mogli da uguramo između polova magneta u unutrašnjosti akceleratora. Osim toga, u akceleratoru nastaju i razna druga zračenja koja bi upropastila svaki učinak na mom detektoru. Između ciklotrona i mesta gde se očekivalo da eksperimentatori stoje i rade bio je zid od betona, tri metra debeo, da bi zaštitio ljude od svakovrsnih lutajućih radioaktivnih zračenja iz akceleratora.
<BR>&nbsp;&nbsp;&nbsp;&nbsp;&nbsp;Jedan novi doktor fizike, Džon Tinlot (John Tinlot), stigao je na Kolumbiju iz slavne grupe Bruna Rosija koja je na MIT-u proučavala kosmičke zrake. Tinlot je bio pravi majstor fizike. U poznom pubertetu postao je violinista koncertne vrednosti, ali je ostavio violinu pošto je, tek posle bolnih nedoumica, odlučio da ipak proučava fiziku. Bio je to prvi mladi doktor nauka sa kojim sam ikada radio; od njega naučih mnogo stvari. Ne samo o fizici. Džon je bio genetski prisiljen da se kladi i kocka: na konjskim trkama, u blek-džeku, na ruletu, pokeru - naročito na pokeru. Igrali smo poker tokom opita, dok je prikupljanje podataka trajalo. Igrali smo za vreme godišnjih odmora, u vozovima, u avionima. Bio je to srazmerno skup način, za mene, da naučim fiziku, ali sam se snalazio tako što sam ono izgubljeno nadoknađivao igrajući sa svakojakim drugim protivnicima - sa studentima, tehničarima i stražarima, koje je Džon dovodio za tu svrhu. On nije imao milosti.
<BR>&nbsp;&nbsp;&nbsp;&nbsp;&nbsp;Sedimo Džon i ja na podu akceleratora koji nije još stvarno počeo da radi, pijuckamo pivo i raspravljamo o ovom svetu. "Šta se stvarno dešava sa pionima koji izleću iz mete?" pita Džon iznenada. Ja sam se do tog vremena već bio naučio opreznosti. Džon je umeo da se kladi i u fizici, a ne samo na hipodromu. "Pa... ako je meta unutar mašine (a morala je biti; nismo znali kako da izvedemo ubrzane protone napolje, iz akceleratora), onda će ih magnet, pošto je toliko jak, razbacati na sve strane", odgovorim obazrivo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;DŽON: Ali neki će izleteti iz mašine i udarati u ovaj zid koji nas zaklanja?
<BR>&nbsp;&nbsp;&nbsp;&nbsp;&nbsp;JA: Dabome, ali ne samo u jedno mesto nego svuda.
<BR>&nbsp;&nbsp;&nbsp;&nbsp;&nbsp;DŽON: Zašto ne proverimo?
<BR>&nbsp;&nbsp;&nbsp;&nbsp;&nbsp;JA: Kako?
<BR>&nbsp;&nbsp;&nbsp;&nbsp;&nbsp;DŽON: Hvatamo magnetni trag.
<BR>&nbsp;&nbsp;&nbsp;&nbsp;&nbsp;JA: Tu ima da se radi. (Bio je petak, osam sati uveče.)
<BR>&nbsp;&nbsp;&nbsp;&nbsp;&nbsp;DŽON: Imamo tablicu izmerenih magnetnih polja?
<BR>&nbsp;&nbsp;&nbsp;&nbsp;&nbsp;JA: Ja bih da idem kući.
<BR>&nbsp;&nbsp;&nbsp;&nbsp;&nbsp;DŽON: Upotrebićemo one ogromne namotaje mrkog pakpapira i crtaćemo na njima putanje piona u razmeri jedan prema jedan...
<BR>&nbsp;&nbsp;&nbsp;&nbsp;&nbsp;JA: U ponedeljak?
<BR>&nbsp;&nbsp;&nbsp;&nbsp;&nbsp;DŽON: Ti radi šiberom (godina je bila 1950), a ja crtam putanje.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Do četiri sata ujutro ostadosmo te noći i postigosmo jedno temeljno otkriće, koje je promenilo način upotrebe ciklotrona u celom svetu. Crtali smo šta bi bilo kad bi bilo; naime, nacrtali smo tragove nekih osamdeset fiktivnih čestica za koje smo zamišljali da bi mogle izletati iz mete u akceleratoru i kretati se nekim uverljivim energijama i pravcima - 40 MeV, zatim 60 MeV, pa 80 MeV i najzad 100 Mev. Na naše zaprepašćenje, čestice nisu naprosto lunjale 'posvuda'. Umešala su se snažna magnetna polja koja se šire iz ciklotrona u okolni prostor. Ta polja su hvatala pobegle čestice i usmeravala ih u jedan jedini, uzan zrak, koji je težio da se obavije oko mašine! Otkrili smo pojavu koja je kasnije dobila naziv 'fokusiranje u marginalnom polju'. Štaviše, obrtali smo te velike listove hartije - to znači, birali smo određene položaje mete - i postigli smo da pioni iz jednog širokog pojasa energije blizu 60 MeV idu pravo ka mojoj tek proizvedenoj maglenoj komori. Samo je jedna sitnica smetala pa da sve to postane stvarnost: između akceleratora i prostora u kome je dremala moja draga princeza (komora) ostajao je betonski zidić debeo tri metrića.
<BR>&nbsp;&nbsp;&nbsp;&nbsp;&nbsp;Niko nije predvideo ovako nešto. Sviće jutro u ponedeljak, a nas dvojica ulogoreni ispred kancelarije direktora, spremni da se bacimo na njega sa ovim. Imali smo tri jednostavna zahteva: (1) da se u mašini meta postavi na drugo mesto; (2) da zid između vakuumske komore ciklotrona i spoljašnjeg sveta bude mnogo tanji, jer čelični oklop debeo dva i po centimetra mnogo smeta pionima koji bi želeli da iziđu u svet i (3) da se u zaštitnom betonskom zidu izbuši rupa koja bi trebalo da bude, nagađali smo mi, deset centimetara visoka, a dvadeset pet široka. Molim lepo - zahtev ispostavljaju: jedan ponizni postdiplomac i jedan sveži doktor!
<BR>&nbsp;&nbsp;&nbsp;&nbsp;&nbsp;Naš direktor, profesor Judžin But (Eugene Booth), bio je džentlmen iz Džordžije i roudsovski naučenjak, pa mu se retko dešavalo da uzvikne "Tako mi svega!" Ovog puta je to učinio i ponovio. Mi smo objašnjavali, ubeđivali smo ga, pridobijali. Slikali smo vizije svetske slave. On će biti slavan! Zamislite pionski zrak izvan mašine, prvi put u istoriji!
<BR>&nbsp;&nbsp;&nbsp;&nbsp;&nbsp;But nas je izbacio napolje. Ali posle ručka nas je opet pozvao unutra. (Mi smo to vreme proveli raspravljajući šta je bolje, arsenik ili strihnin.) Bernardini je u međuvremenu svratio kod Buta i But je oprobao kako će na tu zamisao reagovati naš eminentni gostujući profa. Nagađam da pojedinosti, izgovorene sa Butovim džordžijskim izobličenjem reči, Đilberto nije ni mogao da razume. (Đilberto mi je jednom u poverenju rekao: "Ma kaaako se izgovaralo? Buuus, e? Buuuš? Ne moglo izgovooori ovo americko imena!") Međutim, Bernardini nas je podržao sa tipično latinskom preteranošću i mi smo dospeli 'unutra'.
<BR>&nbsp;&nbsp;&nbsp;&nbsp;&nbsp;Mesec dana kasnije sve je počelo da radi, i to uspešno - tačno kao što smo zamislili na našim skicama na pakpapiru. Za samo nekoliko dana moja maglena komora registrovala je više piona nego što su sve druge laboratorije na svetu dotad zajedno uspele. Na svakoj fotografiji (škljocali smo svakog minuta po jednu) vidiš po šest, sedam, neki put i deset predivnih pionskih tragova. Na svakoj trećoj ili četvrtoj fotografiji vidiš da se proces zavrnuo, pion nam se raspao na muon i ono nešto drugo. Ja - paf, odmah ubacim i raspad piona u moju tezu. U roku od šest meseci imali smo u upotrebi četiri različita zraka i mašina Nevis je tutnjala punom snagom, proizvodeći čitavo more podataka o odlikama pi-mezona. Prvom prilikom, Džon i ja smo otišli na hipodrom gde je Džon, u nastojanju da produži svoj zamah taličnosti, uložio pare koje su bile spremljene za naš ručak, kao i pare kojima je trebalo da kupimo benzin za povratak u laboratoriju, sve na jednog konja u osmoj trci. Ulozi su bili 28 prema jedan protiv tog konja. Džon se kladio da će baš taj pobediti. I dobio je. Stvarno je to bio momak i po.
<BR>&nbsp;&nbsp;&nbsp;&nbsp;&nbsp;Džon Tinlot je svakako raspolagao sasvim izuzetnom snagom intuicije, jer kako je drugačije mogao pomisliti da ima neke koristi od tih marginalnih polja koja se probijaju iz ciklotrona u spoljašnji prostor, kad su svi drugi naučnici tu mogućnost previđali. Kasnije je Tinlot postigao izvrsnu karijeru kao profersor na Univerzitetu Ročester, ali je, u četrdeset trećoj godini, umro od raka.
</TD></TR></TABLE>
<P class="next">
<A HREF=p98.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
