<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BOR NA KRILIMA LEPTIRA
<P>&nbsp;&nbsp;&nbsp;&nbsp;&nbsp;Raderfordovo otkriće, do koga je došao posle nekoliko eksperimentalnih rezultata koji su bili u suprotnosti sa klasičnom fizikom, bilo je poslednji ekser zakucan u mrtvački sanduk pomenute klasike. U stalnom takmičenju i nadmudrivanju koje postoji između teorije i prakse u fizici, to je bio trenutak pogodan da se kaže: "Koliko još dokaza, ovako jasnih, treba mi, eksperimentatori, da donesemo, da bi vama, teoretičarima, svanulo da morate nešto da menjate?" Ali Raderford, izgleda, nije ni shvatao do koje mere će njegov novi atom da 'razbuca' klasičnu fiziku.
<BR>&nbsp;&nbsp;&nbsp;&nbsp;&nbsp;A onda je ušetao taj Nils Bor, koji će za ovog Tihoa Brahea biti Johan Kepler, za ovog Faradeja - Maksvel. Bor je u Engleskoj prvo dobio položaj na Kembridžu, gde je radio za velikog Dž. Dž.; ali je taj dvadesetpetogodišnjak neprestano nervirao starog majstora tako što je u njegovoj knjizi pronalazio greške. Bor je, inače, bio stipendista, verovali ili ne, firme koja proizvodi pivo 'Karlsberg'. I dok je provodio vreme u Kembridžu i studirao u laboratoriji Kevendiš, Bor je, u jesen 1911, čuo Raderfordovo predavanje o novom modelu atoma. Borova doktorska teza, odbranjena pre tih događaja, odnosila se na 'slobodne' elektrone u metalima; zato je Bor dobro znao da je klasična fizika u veoma lošem 'zdravstvenom stanju'. Boru je, dakako, bio poznat i Plankov rad, kao i Ajnštajnovo kudikamo dramatičnije skretanje sa staze klasične, pravoverne fizike. Spektralne linije koje hemijski elementi emituju kad su užareni bile su još jedan nagoveštaj o kvantnoj prirodi atoma. Bor je bio toliko zadivljen Raderfordovim predavanjem i Raderfordovim atomom, da je sredio da mu bude omogućeno da otputuje u Mančester i tamo ostane četiri meseca u poseti, godine 1912.
<BR>&nbsp;&nbsp;&nbsp;&nbsp;&nbsp;Nils Bor je video stvarni značaj novog modela. Uvideo je da bi elektroni na kružnim orbitama oko središnjeg jezgra morali, da bi zadovoljili Maksvelove jednačine, stalno da zrače energiju, isto kao elektron koji jurca gore-dole, gore-dole kroz antenu. Ali onda, da bi bili zadovoljeni zakoni o očuvanju energije, svaka takva orbita morala bi se sužavati, postala bi spirala, elektron bi silazio sve bliže i bliže jezgru, i dok trepneš okom - strmoglavio bi se na jezgro. Kad bi svi teorijski uslovi bili ispunjeni, materija bi bila nepostojana. Dakle - model je potpuno propao! A ipak, nije postojala nikakva druga mogućnost.
<BR>&nbsp;&nbsp;&nbsp;&nbsp;&nbsp;Bor nije imao nikakve stvarne alternative osim da proba nešto veoma novo. Najjednostavniji od svih atoma je vodonikov. Zato je Bor navalio da podrobno prouči sve postojeće podatke - na primer: kako alfa-čestice usporavaju u gasovitom vodoniku. Zaključio je da vodonikov atom ima jedan elektron na raderfordovskoj orbiti oko pozitivno naelektrisanog jezgra. Dok se dvoumio da li da raskine sa klasičnom teorijom, Bor je dobio podstrek od još nekih neobičnosti. Opazio je da ništa u klasičnoj fizici ne određuje poluprečnik elektronove orbite u vodonikovom atomu. Sunčev sistem je, vidite, dobar primer koliko raznovrsne mogu biti orbite planeta. Držeći se Njutnovih zakona, možemo zamisliti koju god hoćemo orbitu za bilo koju planetu; samo treba u prvom trenutku gurnuti planetu valjano i ona će od tada biti na toj orbiti. A ako bi orbita neke planete bila baš tačno kružna, važilo bi sledeće pravilo: čim bi poluprečnik te kružne orbite bio uspostavljen, orbitalna brzina te planete i trajanje jednog punog kruženja (jedne godine) bili bi jasno određeni. Međutim, činilo se da su svi vodonikovi atomi baš isti. Nije se mogla primetiti raznovrsnost orbita, koju bismo u planetnom modelu očekivali. Bor je zato istupio sa pretpostavkom, razumnom, ali potpuno suprotnom klasičnoj fizici, da su u atomima dozvoljene samo i jedino neke (a ne sve) orbite.
<BR>&nbsp;&nbsp;&nbsp;&nbsp;&nbsp;Bor je takođe izložio gledište po kome elektron, dok juri nekom od tih posebnih, jedino dopuštenih orbita, ne zrači ništa. Ovo je, ako imamo u vidu istorijski kontekst u kome se Bor nalazio, bila hipoteza nepojamno, vrtoglavo hrabra. Maksvel se počeo tumbati u svome grobu, ali Bor je išao dalje, naprosto je pokušavao da dovede činjenice u neki razuman međuodnos. Važne su bile one spektralne linije čije je blistanje iz atoma otkrio, nekoliko decenija ranije, Kirhof. Užareni vodonik, kao i svaki drugi hemijski element, emituje niz spektralnih linija koji je njegov prepoznatljiv 'potpis'. Nastojeći da nekako dobije te spektralne linije, Bor je uvideo da mora dopustiti elektronu da ima dve ili više mogućnosti za orbitiranje; drugim rečima, da može, u skladu sa energijom kojom raspolaže, da se popne na ovu, ili onu, ili neku treću orbitu. Zato je dao vodonikovom usamljenom elektronu jedan skup dopuštenih poluprečnika kruženja oko jezgra. Svaki sledeći poluprečnik bio je veći od dotadašnjih jer je predstavljao stanje više energije. Da bi objasnio spektralne linije, Nils Bor je postulirao (bez ikakvih dokaza, jednostavno 'pričajući napamet') da se zračenje dešava kad elektron preskače sa nekog višeg energetskog nivoa na neki niži, to jest na nižu orbitu; ono što biva izračeno, to je jedan foton, a energija tog fotona jednaka je razlici energije koju elektron ima kad je na višoj i kad je na nižoj orbiti. Onda je Bor predložio zaista šokantno, 'nezamislivo' pravilo za te posebne, dopuštene poluprečnike obletanja elektrona oko jezgra. Dozvoljene su isključivo one orbite, rekao je on, u kojima ugaoni momenat, a to je stara, dobro znana količina, mera za zamah nečega što se vrti oko svoje ose, može kod elektrona koji orbitira oko jezgra biti samo i jedino ceo broj ako se meri jednom novom, kvantnom jedinicom mere. A ta Borova kvantna jedinica mere bila je... ništa drugo do Plankova konstanta, h. Kasnije je Bor objašnjavao da je "visila u vazduhu potreba da se pokušaju nekako iskoristiti već postojeće kvantne zamisli".
<BR>&nbsp;&nbsp;&nbsp;&nbsp;&nbsp;Da pogledamo šta to radi Nils Bor u svojoj sobici u potkrovlju, u pozno doba noći, u gradu Mančesteru, sa gomilom praznih listova hartije, olovkom, nožićem za oštrenje olovke, sa takozvanim šiberom (za izračunavanje) i sa nekoliko referentnih knjiga pri ruci? Šta to čini, šta dela? To on traga za zakonima prirode, zakonima koji će biti u skladu sa činjenicama koje su već navedene u tim referentnim knjigama. Odakle njemu pravo da propisuje pravila ponašanja nevidljivim elektronima koji lete ukrug oko (takođe nevidljivih) jezgara vodonikovih atoma? Kad dobro razmislimo, zaključujemo da je to što on radi legitimno u onoj meri (i ne više) u kojoj uspe da objasni podatke. Krenuo je od najjednostavnijeg atoma, vodonikovog. Jasno je njemu da će na kraju morati da bude pronađeno i neko duboko načelo iz koga proističu ta pravila, ali on gleda da prvo odredi sama pravila. Tako rade teoretičari. Bor je u Mančesteru pokušavao, reći ćemo to Ajnštajnovim rečima, da dokuči um Boga.
<BR>&nbsp;&nbsp;&nbsp;&nbsp;&nbsp;Bor se ubrzo vratio u Kopenhagen da bi pustio da te ključne zamisli u njegovoj glavi malo odstoje, sazru. Onda je dao u štampu tri svoja stručna rada, u aprilu, junu i avgustu 1913. godine. Bila je to njegova velika trilogija. U njima je predstavio javnosti svoju kvantnu teoriju vodonikovog atoma - mešavinu klasičnih zakona i sasvim proizvoljnih nabacivanja pretpostavki 'onako', bez osnova. Ali ta mešavina očigledno je naciljana da stigne do tačnih odgovora. On je tako izveo svoj atomski model, da je postigao objašnjenje za spektralne linije, one već poznate. Tablice ovih spektralnih linija - dakle, nizovi brojeva - mukotrpno su prikupili sledbenici Kirhofa i Bunzena; onda su one proverene u Strazburu, kao i u Getingenu, pa ponovo u Londonu, i najzad u Milanu. Kako izgledaju ti brojevi? Evo nekoliko njih, za vodonik: <FONT FACE=Symbol>l</FONT><SUB>1</SUB> = 4100,4, <FONT FACE=Symbol>l</FONT><SUB>2</SUB> = 4339,0, <FONT FACE=Symbol>l</FONT><SUB>3</SUB> = 4858,5, <FONT FACE=Symbol>l</FONT><SUB>4</SUB> = 6560,6. (Izvinite, ali pitali ste. Ne brinite. Nema potrebe da bilo šta od toga pamtite.) Kako nastaju ove vibracije u spektru? I zašto samo te, uvek iste, bez obzira na to do koje je temperature vodonik užaren? Začudo, Bor je kasnije govorio da spektralne linije nisu bile mnogo važne: "Čovek mislio je, da su spektri čudesni. Ali nema progres tu da se napravi, ne. Kao krilo od leptira da si imao, onda je ono regularno veoma sa onim bojama i tako dalje. Ali niko nije mislio da progres u biologiji može da se napravi od boje na krilu leptira, ne." A ipak se pokazalo da su spektralne linije vodonika, jedno takvo 'leptirovo krilo', dale presudne nagoveštaje.
<BR>&nbsp;&nbsp;&nbsp;&nbsp;&nbsp;Borova teorija bila je izrađena i podešena tako da, kao svoj ishod, d&acirc; one brojeve koji su već bili u tim knjigama. Ključni činilac u njegovim analizama bila je energija, termin u Njutnovo doba tačno određen, ali koji se kasnije razvijao i širio. Obrazovan čovek treba da zna šta je energija. Hajde da izdvojimo, od ukupnog našeg truda, bar dva minuta za energiju.
</TD></TR></TABLE>
<P class="next">
<A HREF=p69.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
