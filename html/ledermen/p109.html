<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ŠTA SMO TO OTKRILI: AKCELERATORI I NAPREDAK FIZIKE
<P>&nbsp;&nbsp;&nbsp;&nbsp;&nbsp;Sad o akceleratorima znate sve što treba da znate - možda i više. Moguće je da sad znate, zapravo, više nego većina teoretičara. Ne upućujem ja njima nikakvu kritiku, samo konstatujem činjenicu. Ali važnije od akceleratora jeste ono što su nam akceleratori kazali o svetu.
<BR>&nbsp;&nbsp;&nbsp;&nbsp;&nbsp;Kao što pomenuh, sinhro-ciklotroni iz pedesetih godina omogućili su nam da saznamo mnogo o pionima (pi-mezonima). Teorija Hidekija Jukave sugerisala je da razmenom određene čestice sa određenom masom može biti stvorena jaka privlačna protivsila koja bi vezivala protone sa protonima, protone sa neutronima i neutrone sa neutronima. Jukava je predskazao i masu, kao i životni vek te čestice koja se razmenjuje. Ona je: pion.
<BR>&nbsp;&nbsp;&nbsp;&nbsp;&nbsp;Pion ima energiju mirovanja od 140 MeV. Ljudi su počeli da ga proizvode u izobilju u mašinama od 400 do 800 MeV, na univerzitetima širom sveta, tokom pedesetih godina. Pioni se raspadaju na muone i neutrine. Muon nam je bio velika zagonetka pedesetih godina. Činilo se da je to nekakva teža verzija elektrona. Ričard Fajnmen bio je jedan od onih istaknutih fizičara koji su se grdno čudili i mučili videći pred sobom dva predmeta koji se ponašaju u svemu istovetno osim što je jedan od njih dvesta puta teži. Razrešavanje ove tajne jedan je od ključeva za celinu naše priče, pa i za samu Božiju česticu.
<BR>&nbsp;&nbsp;&nbsp;&nbsp;&nbsp;Sledeća generacija mašina proizvela je iznenađenje pokolenja: kad drmnemo po jezgru česticom od milijardu volti, dogodi se 'nešto različito'. Da pogledamo sada šta sve može da se učini pomoću akceleratora. Treba to da znate, jer završni ispit vam se bliži. U suštini, ogromno ulaganje u ljudsku genijalnost, opisano u ovom poglavlju - naime, razvoj modernih akceleratora i detektora čestica - dopušta nam da radimo dve vrste posla: da rasejavamo predmete, i ono 'nešto različito' - naime, da proizvodimo nove predmete.
<BR>&nbsp;&nbsp;&nbsp;&nbsp;&nbsp;1. Rasejanje. U opitima rasejanja (rasipanja) gledamo kako čestice koje ulaze u sudar posle toga odleću na razne strane. Stručni izraz za konačni ishod ovakvog opita glasi: ugaona raspodela. Kada se analiziraju po pravilima kvantne fizike, ovi opiti nam kažu mnogo štošta o jezgru, jer ono je taj predmet koji rasipa ulazne čestice na razne strane. Kako energija ulaznih čestica, koje stižu iz akceleratora, postaje sve veća i veća, strukturu pogođenog jezgra sagledavamo sve oštrije i oštrije. Tako smo doznali o sastavu raznih jezgara. Poprilično znamo o protonima i neutronima jezgra, u kakvom međusobnom odnosu se nalaze i kako se vrzmaju tamo-amo da bi takvu vezu ostvarili. Povećavajući energiju ulaznih čestica, uspevamo da 'zavirimo' i u unutrašnjost protona, a i neutrona. U kutijicama, još manje kutijice.
<BR>&nbsp;&nbsp;&nbsp;&nbsp;&nbsp;Da bismo pojednostavili stvari, hajde da zamislimo metu koja se sastoji od samo jednog jedinog protona (dakle, vodonikovog jezgra). Opiti sa rasipanjem javljaju nam koliko je taj proton veliki i kako je raspoređeno pozitivno naelektrisanje. Domišljat čitalac postaviće pitanje da li instrument kojim se služimo - a to je ulazna čestica, koja grune u metu - doprinese zapetljanosti ishoda. Odgovor je: da. Zato se služimo različitim instrumentima. Prvo smo gađali taj proton alfa-česticama koje su nastale spontano, kao radioaktivno zračenje. Posle smo gađali protonima, ali i elektronima, ispaljenim iz akceleratora. Još kasnije počeli smo da se služimo i sekundarnim česticama: gađali smo metu fotonima poreklom od elektrona (to jest, bili su 'derivat elektrona'); takođe smo koristili pione (pi-mezone) koji su nastali kao proizvod ranijih sudara drugih protona sa drugim jezgrima. Tokom šezdesetih i sedamdesetih godina radili smo ovo sve veštije i sve bolje, pa smo se osposobili da gađamo metu čak tercijarnim česticama, onima koje su treći stepen u ovome: muonima, na primer, koji nastaju raspadanjem piona; ili neutrinima koji takođe nastaju raspadanjem piona; ima i mnogo drugih mogućnosti.
<BR>&nbsp;&nbsp;&nbsp;&nbsp;&nbsp;Akceleratorska laboratorija postala je servisni centar za mnoštvo raznih proizvoda. Pred kraj osamdesetih godina Fermilabovi komercijalisti - dakle, naši stručnjaci za ekonomsku propagandu - oglašavali su potencijalnim mušterijama da kod nas teku po želji mlazevi toplih i hladnih protona, neutrona, piona, kaona, muona, neutrina, anrtiprotona, hiperona, polarizovanih protona (to znači da svi imaju spin istog smera), tagovanih fotona (fotona sa zakačenom cenom - to znači da znamo koliko imaju energije), a što nema u izlogu pitajte u radnji!
<BR>&nbsp;&nbsp;&nbsp;&nbsp;&nbsp;2. Proizvodnja novih čestica. Ovde je cilj da vidimo može li učinak novog energetskog područja biti stvaranje nekih novih, nikada ranije viđenih čestica. Ako se nađe neka nova čestica, želimo da znamo sve o njoj, kolika joj je masa, spin, naelektrisanje, kojoj porodici pripada i tako dalje. Takođe nam je potrebno da znamo koliko ona živi i u koje druge čestice, raspadanjem, prelazi. Naravno, treba i da znamo njeno ime i ulogu koju ima u velikoj arhitekturi sveta čestica. Pion je otkriven u kosmičkim zracima, ali smo brzo saznali da ne iskače ceo i odrastao iz čela naših maglenih komora. Događa se ovo: protoni koji postoje u kosmičkim zracima sjuruju se u Zemljinu atmosferu i tu se sudaraju sa jezgrima atoma azota i kiseonika (i kojekakvih drugih, štetnih gasova, danas, koje smo sami stvorili), pa se iz tih sudara rađaju pioni. Prilikom proučavanja kosmičkih zraka, primećen je još pogdekoji 'malo nenormalan' predmet - na primer, čestice kojima su data imena K<SUP>+</SUP> i K<SUP>-</SUP> i jedan predmet koji je dobio naziv lambda, <FONT FACE=Symbol>l</FONT>. Kad su moćniji akceleratori preuzeli stvari u svoje ruke, polako u pedesetim, pa onda nezadrživo u šezdesetim, u njima su počele da se stvaraju raznovrsne egzotične čestice. Jedna, pa druga, pa još nekoliko, a onda čitava poplava njih. Ogromne energije koje smo uspeli da unesemo u sudare otkrile su nam postojanje ne pet, niti pedeset, nego na stotine novih čestica, o kojima u većini naših filozofija zaista ni sanjali nismo, Horacio. Ova otkrića bila su učinci grupnog rada, plodovi Velike nauke i naglog bujanja tehnike i tehnologije u fizici čestica.
<BR>&nbsp;&nbsp;&nbsp;&nbsp;&nbsp;Svakom novootkrivenom objektu nadenuli smo naziv, najčešće neko grčko slovo. Otkrivači, obično grupa od šezdeset tri i po naučnika koji sve rade zajedno, saopšte svetu da su otkrili novi objekt i navedu sve njegove odlike poznate u tom trenutku - masu, električni naboj, spin, životni vek i još jednan dugačak spisak kvantnih odlika. Time prođu pored oznakice 'Kreni', pokupe dvesta dolarčića, napišu gdekoju doktorsku disertaciju i lepo čekaju da budu pozvani da drže predavanja na seminarima, da pišu stručne radove za konferencije, da dobiju unapređenja u službi, i sve to tako, što sleduje. Ponajviše im je stalo da neko drugi, negde, zasuče rukave i prione na posao da te njihove rezultate potvrdi, i to, ako je ikako moguće, nekom sasvim drugačijom tehnikom, da bi se izbegla 'pristrasnost instrumenta'. Poznato je da svaki akcelerator, zajedno sa celom svitom svojih detektora, ima sklonost da vidi događaje na neki 'svoj', malo osoben način. Zato je bitno da neke sasvim druge oči, na drugom mestu, potvrde da zaista postoji to što je nađeno, sa tim odlikama. Ovo se zove potvrđivanje.
<BR>&nbsp;&nbsp;&nbsp;&nbsp;&nbsp;Mehurasta komora poslužila je kao moćna tehnika za otkrivanje čestica zato što se u njoj mogu snimiti i izmeriti mnoge pojedinosti 'bliskog susreta'. Drugi eksperimentatori, oni opremljeni elektronskim sredstvima za detekciju, lovili su neke druge, određenije stvari. Kad jedna čestica uspe da izbori sebi mesto na spisku onih koje su priznate i stvarno postoje, onda čovek može polako da namešta tačno određene vrste sudara i sprava pomoću kojih će prikupiti podatke o životnom veku - sve nove čestice bile su nestabilne - i o raznolikim mogućnostima raspadanja. U šta se rečena čestica raspada? Lambda u jedan proton i jedan pion; ali sigma u jednu lambdu i jedan pion; i tako dalje. Piši tablice, nastoj da ne potoneš u moru podataka. To su bila dva osnovna pravila ako smo hteli da sačuvamo zdrav razum u subnuklearnom svetu koji je postajao sve zapetljaniji. Sve one nove čestice, grčkim slovima obeležene, koje su nastajale u sudarima gde je preovladavala jaka sila označili smo grupnim nazivom hadroni, od grčke reči za 'teško'. Ej, šta ih je! Hadrona ima, bukvalno, na stotine raznih. To nije ono što smo želeli. Umesto da nađemo jednu, samo jednu jedinu, majušnu česticu, koju ništa više ne može raseći, umesto, dakle, da u našem traganju za demokritovskim a-tomom stignemo na cilj, otkrismo na stotine čestica koje su teške i koje se, očigledno, i te kako mogu dalje seći. Katastrofa! Od naših kolega biologa naučili smo šta naučnik treba da radi kad ne zna šta da radi. Treba da klasifikuje! Tome smo se predali, bez ustručavanja. Rezultati - i posledice - tog silnog klasifikovanja biće razmatrani u sledećem poglavlju.
</TD></TR></TABLE>
<P class="next">
<A HREF=p110.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
