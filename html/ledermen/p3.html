<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H2>1. NEVIDLJIVA FUDBALSKA LOPTA
<P>&nbsp;&nbsp;&nbsp;&nbsp;&nbsp;Ništa ne postoji osim atoma i praznog prostora; sve ostalo su samo mnjenja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Demokrit iz Abdere
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U samom početku beše praznina - jedna neobična vrsta vakuuma - jedno ništa u kome nije bilo ni prostora, ni vremena, ni materije, ni svetlosti, ni zvuka. Pa ipak su zakoni prirode bili tu, i bili su na snazi, a ovaj čudnovati vakuum imao je svoj potencijal. Kao divovska stena koja leži na samom rubu ogromno visoke litice...
<BR>&nbsp;&nbsp;&nbsp;&nbsp;&nbsp;E, čekajte malo.
<BR>&nbsp;&nbsp;&nbsp;&nbsp;&nbsp;Pre nego što stena padne, bilo bi pošteno da priznam da zaista pričam sasvim napamet. Logično je da priča počne od početka. Ali ovo je priča o Vaseljeni, a mi, nažalost, nemamo nikakvih podataka o Samom Početku. Nikakvih. Nula, ništa. Ne znamo mi baš ništa o Vaseljeni pre nego je navršila jedan milijarditi deo bilionitog dela prve sekunde - veoma kratko razdoblje posle trenutka samog njenog stvaranja u Velikom prasku. Prema tome, dobro pazite: kad god čitate ili slušate 'kako je rođena Vaseljena', to neko izmišlja. Tu ste na području filozofije. Samo Bog zna šta se desilo na Samom Početku. Ali, do dana današnjeg, Ona nam to nije rekla.
<BR>&nbsp;&nbsp;&nbsp;&nbsp;&nbsp;Dobro, gde smo stali? A-ha...
<BR>&nbsp;&nbsp;&nbsp;&nbsp;&nbsp;Kao divovska stena koja se nadnosi nad zjapeći bezdan, Ništavilo je čekalo, u ravnoteži tako izvrsnoj da je samo jedan najobičniji hir, ništa više, jedno proizvoljno 'e baš mi se hoće', bio sasvim dovoljan uzrok za promenu - koja se, stvarno, i dogodila, i stvorila Vaseljenu. Tek tako: bum! Ništavilo je eksplodiralo. U toj prvoj provali ognja stvoreni su i prostor i vreme.
<BR>&nbsp;&nbsp;&nbsp;&nbsp;&nbsp;Iz te energije izronila je materija - gusta plazma čestica koja se rastopila u zračenje, a onda opet zgusnula u materiju. (Sad već imamo u rukama bar poneku činjenicu, i bar nešto malo teorije, makar i spekulativne. Sa to malo činjenica, i malo nekih hipotezica, već može da se radi.) Čestice su se sudarale, i na taj način dovodile do rađanja novih čestica. Vreme i prostor su ključali i penušali se, crne rupe su se stvarale i rastakale. Kakav je to prizor bio!
<BR>&nbsp;&nbsp;&nbsp;&nbsp;&nbsp;U toku tog širenja, Vaseljena se i hladila. Osim toga, postajala je manje gusta. Čestice su se učvršćivale, a sile su se razdvajale jedna od druge. Nastajali su protoni i neutroni, zatim atomska jezgra, pa i celi atomi; i ogromni oblaci prašine su nastajali, a oni su, nastavljajući da se rasprostiru u sve šira prostranstva, ponegde ipak počinjali - onako, lokalno, samo u najbližem susedstvu - da se zgrušnjavaju, stvarajući zvezde, galaksije i planete. Na jednoj planeti, jednoj sasvim običnoj, koja kruži oko jednog sasvim osrednjeg sunca, kao trunčica u jednom spiralnom kraku jedne sasvim obične galaksije - vaspostavili su se zatalasani kontinenti i uzavreli okeani, a posle se u okeanima pojavilo i mnogo nečeg ljigavog. To ljigavo bili su organski molekuli, koji su otpočeli svoje reakcije, sagradili belančevine, i život je počeo. Iz jednostavnih organizama razvile su se, evolucijom, biljke i životinje, i jednog dana pojavila su se i ljudska bića.
<BR>&nbsp;&nbsp;&nbsp;&nbsp;&nbsp;Glavna razlika između ljudskih i ostalih bića bila je u tome što je jedino ta živa vrsta osećala silnu radoznalost u vezi sa svojom okolinom. Tokom dugog vremena, među ljudima su se dogodile i mutacije; jedna čudnovata podvrsta ljudskih stvorova počela je da lunja tamo-amo po svetu. Nadmeni neki stvorovi to behu. Umesto da naprosto uživaju u veličanstvenosti Vaseljene, oni stalno nešto zapitkuju. Kako ovo? Kako ono? Kako je stvorena Vaseljena? Kako je moguće da jedna ista vaseljenska 'tvar' proizvede tako nepojamnu raznovrsnost našeg sveta - zvezde i planete, morske vidre i okeane, korale i Sunčev sjaj, ljudski mozak? Na ovo poslednje pitanje mutanata mogao se naći odgovor, ali tek posle nekoliko hiljada godina mukotrpnog truda, silnog posvećivanja tom radu, upornog prenošenja znanja sa učitelja na učenika, i tako dalje, i tako dalje... stotinama pokolenja. Pitanje je dovelo i do mnoštva netačnih i postiđujuće glupavih odgovora. Ali ovi mutanti su urođeno nesposobni da se postide u slučaju da nešto ne znaju ili promaše. Nazivaju se: fizičari.
<BR>&nbsp;&nbsp;&nbsp;&nbsp;&nbsp;Oni su mozgali o tom pitanju već nekih dve i po hiljade godina. Da se razumemo - to je, na kosmološkoj skali vremena, tek treptaj oka. Mi danas, posle dvadeset pet vekova njihovog truda, počinjemo naslućivati celinu priče o Postanju. Pomoću naših mikroskopa i teleskopa, opservatorija i laboratorija - i pomoću naših svezaka u kojima beležimo štošta - počinjemo nazirati čistu i prečistu lepotu i simetriju koje vladahu prvim trenucima Vaseljene. Maltene vidimo kako je to izgledalo. Ali, maltene; ne baš sasvim. Slika još nije jasna - štaviše, osećamo da nam nešto zaklanja pogled; nešto, neka mračna sila koja pomućuje, prikriva, zapetljava suštinsku jednostavnost našeg sveta.
</TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
