<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PUNO NIŠTA ČESTICA
<P>&nbsp;&nbsp;&nbsp;&nbsp;&nbsp;Još jedan način da se o ovim stvarima razmišlja jeste sledeći. Zamislimo da je sav prostor, pa i onaj sasvim prazan, u stvari ipak prepun čestica. To je pravi okean čestica, koji zapljuskuje odasvud. U tom zapljuskivanju pojavljuju se sve vrste čestica, sve što priroda u svojoj mudrosti ume da napravi. Ja ovo ne pričam metaforički. Jedna od implikacija kvantne teorije jeste i to da čestice bukvalno iskaču ni iz čega i opet odleću u to ništa - nestaju u vakuumu. One uskaču u postojanje i iskaču iz postojanja. Sve te čestice samo su privremene. Nastanu - i začas nestanu. To je kao jedan istočnjački bazar u kome sve vri od naroda, od gužve. Dokle god se ovo nastajanje i nestajanje dešava u praznom prostoru - dotle se ne dešava, zapravo, ništa. To vam je kvantna jeza, ali ona može pomoći da objasnimo šta se dešava prilikom samog sudara. Gle! Tamo je iskočio jedan par šarm kvarkova (to znači: šarm kvark i šarm antikvark) i odmah nestao. Oho! Onde se rodio kvark dno i njegov ortak kvark antidno. I već obojica nestadoše. Čekaj malo: a šta je ono onamo bilo? Dobro, tu je nastala neka čestica iks, o kojoj mi u vreme izlaska ove knjige iz štampe (1993) još nemamo pojma, i njena antičestica, antiiks.
<BR>&nbsp;&nbsp;&nbsp;&nbsp;&nbsp;U ovom haotičnom ludilu postoje pravila. Kvantni brojevi moraju biti takvi da njihov zbir daje nulu, nulu vakuuma. Još jedno pravilo: što je teži objekat (čestica), to će ređe da iskače ni iz čega i da se vraća u ništa. Jer sve ove čestice 'pozajmljuju' energiju iz praznine, samo da bi se šepurile u postojanju tokom jednog zaista malenog, najmaleckijeg delića sekunde; i odmah potom nestanu zato što sve pozajmljeno moraju i da vrate u onom vremenu koje je određeno Hajzenbergovim relacijama o neodređenosti. Evo sada ključa: ako se izvesna količina energije može obezbediti spolja, onda prolazna, virtuelna pojava tih čestica može postati stvarnost. Mogu, dakle, biti otkrivene u mehurastim komorama i brojačima. Pa, otkud se može obezbediti ta energija? Pa, otud što ako jedna energična čestica, sveže ispaljena iz akceleratora, željna da nađe sebi društvo, ispolji spremnost da plati potrebnu cenu - a to znači da se odrekne izvesne količine energije koja mora biti barem jednaka masi mirovanja željenog para, recimo, kvarkova ili iksova - tada vakuum odlazi zadovoljan jer mu je dug u celosti vraćen; a mi kažemo da je naša ubrzana čestica stvorila jedan par kvark/antikvark. Očigledno, što su teže čestice koje želimo da napravimo, veću energiju moramo dobiti iz naše mašine. U sedmom i osmom poglavlju susrešćete mnoge nove čestice koje su se rodile baš na ovaj način. Samo da vam kažem, ova kvantna fantazija o sveprisutnom vakuumu koji kipi od 'virtuelnih čestica' ima i neke druge opitne implikacije - trebalo bi, na primer, da preinači masu i magnetizam elektrona i muona. Objašnjavaćemo to dalje kad stignemo do opita 'g minus 2'.
</TD></TR></TABLE>
<P class="next">
<A HREF=p91.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
