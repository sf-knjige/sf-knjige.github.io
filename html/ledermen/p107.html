<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>OSMATRANJE CRNE KUTIJE: DETEKTORI
<P>&nbsp;&nbsp;&nbsp;&nbsp;&nbsp;Znanje o subnuklearnom području stičemo tako što osmatramo, merimo i proučavamo sudare izazvane visokoenergetskim česticama. Ernest Raderford je zatvarao svoju ekipu u mračnu komoru, pa su ljudi uspevali da vide i prebroje svetlucanja od udara alfa-čestica po cink-sulfidnim ekranima. Naše tehnike prebrojavanja čestica znatno su usavršene od tada, posebno u razdoblju posle Drugog svetskog rata.
<BR>&nbsp;&nbsp;&nbsp;&nbsp;&nbsp;Pre Drugog svetskog rata glavni alat bila je maglena komora. Anderson je pomoću nje otkrio pozitron. Mogli ste da vidite maglenu komoru u laboratorijama za istraživanje kosmičkih zraka, širom sveta. Moj zadatak na Kolumbiji, kad sam spremao doktorsku disertaciju, bio je da napravim maglenu komoru koja će raditi sa ciklotronom Nevis. Pošto sam bio postdiplomac, i to potpuno zelen, nisam znao ništa od onog istančanog, majstorskog znanja koje je potrebno za maglenu komoru; a takmičio sam se, eto, sa stručnjacima koji su radili isto to na Berkliju, Kalteku, Ročesteru i na drugim takvim mestima. Maglene komore su osetljiva i ćudljiva stvorenja, lako se 'otruju', ako u njih prodre neka nečistoća koja stvara neželjene kapljice što postaju 'konkurencija' onim željenim - tragovima proletanja čestica. Niko na Kolumbiji nije imao nikakvo iskustvo sa ovom ogavnom vrstom detektora. Pročitao sam svu literaturu koja je postojala, a takođe sam usvojio sva sujeverja: staklo čisti natrijum-hidroksidom, pa ispiraj vodom triput destilovanom; gumenu dijafragmu prokuvaj u stopostotnom metil-alkoholu; mumlaj bajalice, i to ne bilo koje nego... Pa, i malo molitve možda neće škoditi.
<BR>&nbsp;&nbsp;&nbsp;&nbsp;&nbsp;U očajanju, pokušao sam da nađem rabina koji bi blagoslovio moju maglenu komoru. Na nesreću, namerio sam se na pogrešnog rabina. Taj je bio pravoveran, veoma religiozan, i kad sam ga pokušao navesti da očita bruhu za moju maglenu komoru, on je zatražio objašnjenje: šta je to maglena komora. Pokazao sam mu fotografiju, a on se silno naljutio: kako se usuđujem da dođem kod njega sa tako svetogrdnim... Sledeći tip kod koga sam pokušao bio je konzervativni rabin. Kad je video fotografiju, zapitao je kako maglena komora dejstvuje. Ja počnem da objašnjavam. On sluša, klima glavom, gladi bradu i najzad saopšti tužnim glasom da ne može. "Zakon..." Odem najzad kod rabina one treće vrste - kod reformiste. Stignem pred njegovu kuću upravo kad je tip izlazio iz svog automobila, jaguara XKE. "Rabine, možete li mi očitati bruhu za moju maglenu komoru?" počnem da moljakam. "Bruhu?" odgovori on. "Šta ti je to bruha?" Brige, brige.
<BR>&nbsp;&nbsp;&nbsp;&nbsp;&nbsp;Najzad sam bio spreman za veliku probu. U tom trenutku trebalo je da sve već dejstvuje, ali kad god smo komoru upotrebili, dobio sam samo gusti beli 'dim'. Tih dana došao je na Kolumbiju Ęilberto Bernardini, pravi stručnjak, i počeo da gleda preko mog ramena.
<BR>&nbsp;&nbsp;&nbsp;&nbsp;&nbsp;"Pronto, a ono bronza sipka, u komora, sta to bilo?" pita on.
<BR>&nbsp;&nbsp;&nbsp;&nbsp;&nbsp;"To mi je radioaktivni izvor", kažem ja. "Da bih dobio tragove. Ali dobijam samo beli dim."
<BR>&nbsp;&nbsp;&nbsp;&nbsp;&nbsp;"Ti izvaa-di."
<BR>&nbsp;&nbsp;&nbsp;&nbsp;&nbsp;"Molim? Da izvadim bronzanu šipku?"
<BR>&nbsp;&nbsp;&nbsp;&nbsp;&nbsp;"Ma si, si! Sipka izvaaadi!"
<BR>&nbsp;&nbsp;&nbsp;&nbsp;&nbsp;I ja uhvatim bronzanu šipku, izvučem je iz komore. Nekoliko minuta kasnije... Tragovi! Divni krivudavi tragovi proletanja čestica, samo frcaju kroz moju komoru: pif, paf! Najlepši prizor koji sam ikada video. A desilo se ovo. Ta šipka je bila moj milikirijski izvor zračenja. Ali bio je to izvor daleko prejak. Zato se cela komora ispunjavala jonima, a svaki jon dobije po jednu kapljicu. Ishod: gusta belina, izgledom kao dim. Nije, zapravo, ni bio potreban nikakav izvor radioaktivnosti. Kosmički zraci pogađaju sve nas i sve oko nas, pa i maglene komore koje uspemo da skrpimo. To je bila, u mom slučaju, sasvim dovoljna radioaktivnost. Ecco!
<BR>&nbsp;&nbsp;&nbsp;&nbsp;&nbsp;Pokazalo se da je ta moja maglena komora jedan veoma produktivan uređaj. U maglenoj komori, kao što rekosmo, duž putanje čestice obrazuju se majušne kapi vode, koje daju beli trag, kao končić, koji se može fotografisati pre nego što nestane. Ako dodamo magnetno polje, tragovi će se povijati na jednu ili na drugu stranu. Merenjem poluprečnika ovog zakrivljenja putanje dobijemo impuls kojim je ta čestica raspolagala. Što je trag praviji (manje savijen), to je, dakle, čestica imala veći impuls. (Pamtimo protone u Lorensovom ciklotronu: oni su dobijali sve veći i veći impuls, pa su zato opisivali putanju sve većeg poluprečnika, koja se spiralno širila.) Ovu moju maglenu komoru slikali smo hiljadama puta i doznali mnoštvo raznih podataka o odlikama piona i muona. Maglena komora - gledana kao uređaj za naučno istraživanje, a ne kao sredstvo za dobijanje doktorske titule i doživotnog univerzitetskog zaposlenja, kako sam je ja upotrebio - omogućuje da se prave fotografije na kojima bude uhvaćeno i po deset, pa i više sudara. Pion prohuji kroz komoru za, približno, jedan milijarditi deo sekunde. Ako mu namestimo na put ploču od nekog gustog materijala, pion će se možda sudariti sa nečim na toj ploči; ishodi toga biće uhvaćeni na možda svakoj stotoj fotografiji. A pošto smo pravili po jednu sliku na minut, naš tempo prikupljanja podataka bio je prilično ograničen.
</TD></TR></TABLE>
<P class="next">
<A HREF=p108.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
