<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SINHROTRON: VRTI DO MILE VOLJE
<P>&nbsp;&nbsp;&nbsp;&nbsp;&nbsp;Navala ka sve višim energijama širila se i jačala u celom svetu. Prilikom ulaska u svako sledeće energetsko 'područje', postizana su nova otkrića. Nastajale su i nove zagonetke, što je povećavalo želju za još višim energijama. Činilo se da su bogatstva prirode skrivena u nuklearnom i subnuklearnom mikrosvetu.
<BR>&nbsp;&nbsp;&nbsp;&nbsp;&nbsp;Ograničavajući činilac u ciklotronu jeste sam njegov sklop. Pošto čestice idu spiralno, sve bliže rubovima raspoloživog prostora unutra, očigledno je da kad dođu do kraja - nema dalje. Ne može se postići putanja sa poluprečnikom većim od celog raspoloživog unutranjeg prostora u D-polukrugovima. Ako želiš veći broj orbita, sve većih i većih, izvoli pa napravi veći ciklotron. Magnetno polje mora delovati na celu oblast u kojoj se događa to spiralno kretanje - znači, magnet mora biti veliki... i skup.
<BR>&nbsp;&nbsp;&nbsp;&nbsp;&nbsp;Ulazi novi glumac, sinhrotron. Ako ne dozvolimo česticama da se spiralno pomeraju ka sve širim i širim orbitama, nego ih prisilimo da ostaju večito na istoj putanji (dakle, na putanji sa stalnim poluprečnikom), onda je magnet potreban samo iznad jedne uske staze - baš iznad same te putanje. Neka čestice dobijaju sve više i više energije; mi ćemo istovremeno pojačavati magnetno polje! Upravo na taj način sprečavaćemo njihovo premeštanje ka nekim većim poluprečnicima kruženja. Baš smo pametni, a? Uštedećemo mnogo tona gvožđa, jer magnetni polovi, oni koji moraju biti iznad i ispod putanje, mogu sad biti samo desetak-petnaest centimetara široki, a ne metrima.
<BR>&nbsp;&nbsp;&nbsp;&nbsp;&nbsp;Moraju se tu pomenuti još dve važne pojedinosti pre nego što se zagnjurimo u devedesete godine. U ciklotronu, naelektrisane čestice (protoni ili deuteroni) putuju mnogo puta ukrug; bude tu i više hiljada obrtaja. Nalaze se u vakuumskoj komori koja kao da je 'spljeskana' između dva magnetna pola. Da se protoni ne bi razilazili i udarali u sve zidove oko sebe, bilo je krajnje bitno da postoji neki način za fokusiranje čestica. Baš kao što ono sočivo napred na baterijskoj svetiljki postiže da fotoni ne idu kud koji nego da glavnina ide pravo napred, u jednom zraku, dakle (otprilike) uporedno. E, pa, slično tome pomoću magnetne sile držimo čestice otprilike u jednom, uzanom zraku.
<BR>&nbsp;&nbsp;&nbsp;&nbsp;&nbsp;U ciklotronu ovaj posao fokusiranja obavljamo tako što se magnetno polje na određeni način menja baš onda kad se protoni kreću prema spoljašnjem rubu magneta. Robert R. Vilson, jedan od Lorensovih mladih studenata i kasnije graditelj akceleratora u Fermilabu, prvi je dokučio veoma tanana, ali presudna magnetna dejstva koja sprečavaju protone da se raspu u širinu. U prvim sinhrotronima, magneti su bili na određeni način 'izvajani', uobličeni da bi se ovo postiglo. Kasnije su za fokusiranje čestica korišćeni posebni četvoropolni magneti (kvadropoli) sa dva južna i dva severna pola, dok su drugi, dvopolni magneti (dipoli) zadržavali tako fokusirane čestice na željenoj, uvek istoj orbiti.
<BR>&nbsp;&nbsp;&nbsp;&nbsp;&nbsp;Fermilabov Tevatron, mašina od bilion volti, pušten u rad 1983. godine, dobar je primer. Moćni superprovodni magneti usmeravaju čestice na orbitu, samo jednu, kružnu. Oni to rade otprilike kao što šine usmeravaju voz koji je ušao u jaku krivinu. U našoj cevi, kroz koju zrak prolazi, vlada veoma kvalitetan vakuum. Ta je cev napravljena od nerđajućeg čelika (dakle, nemagnetna je), u poprečnom preseku je ovalna - otprilike 7,5 centimetara široka, a 5 centimetara visoka, i nalazi se tačno između južnog i severnog pola magneta. Svaki od naših dipola, dakle usmerivača, dugačak je po 7 metara, a svaki kvadropol (mi kažemo skraćeno 'kvad') po 5 metara. Cev je toliko dugačka da je duž nje naređano više od hiljadu magneta. Ova cev sa magnetima načičkanim oko nje čini krug poluprečnika 1 kilometar. Ovo je prilična promena u odnosu na Lorensovu prvu napravu koja je imala deset centimetara u prečniku. Eto, vidite koje su prednosti sinhrotrona. Tačno je da treba veliki broj magneta, ali su oni prilično 'mršavi', prislonjeni su uz vakuumsku cev i pokrivaju samo nju. Kad bi naš Tevatron bio ciklotron, trebao bi mu magnet (oba pola) koji bi bio prečnika 2 kilometra!
<BR>&nbsp;&nbsp;&nbsp;&nbsp;&nbsp;Čestice optrče svoju stazu, oko šest i po kilometara, po 50.000 puta u svakoj sekundi. Za deset sekundi one pređu daleke pute - preko tri miliona kilometara. Kad god proleću kroz Razmak, koji nije samo jedan (postoji ceo niz posebno sazdanih Razmaka), napon koji ih priziva k sebi dodaje im još po jedan MeV. Nigde na celoj ovoj putanji čestice ne mogu da vrludaju više od tri milimetra tamo ili amo jer im to ne dopuštaju magneti koji ih fokusiraju. Nije savršeno, ali služi. Ova tačnost je kao da nanišaniš puškom na komarca koji sedi na Mesecu, opališ i pogodiš ga, ali u pogrešno oko. Da bi protoni ostajali na toj istoj orbiti iako su sve brži i brži, snaga magneta mora se pojačavati u tačnoj sinhronizaciji sa povećanjem energije tih protona.
<BR>&nbsp;&nbsp;&nbsp;&nbsp;&nbsp;Druga važna pojedinost odnosi se na teoriju relativnosti: kad energija protona počne da se diže iznad dvadesetak ili tridesetak MeV, oni postaju primetno teži. Ovo povećanje mase upropašćava nam 'ciklotronsku rezonancu' koju je Lorens otkrio, onu u kojoj su protoni putovali sve dužim stazama, ali su to tačno nadoknađivali svojom sve većom brzinom. Ovde ne može jedna postojana radio-frekvencija, uvek ista, da zapoveda preokretanjima plus-minus-plus-minus nego se to mora postepeno usporavati zato što je magnetima sve teže i teže da otežale protone izvuku do nekih novih brzina. Zato primenjujemo FM sistem (frekventnu modulaciju) da nam zapoveda preokretima plusa i minusa, tačno u skladu sa masom protona, koja se polagano povećeva. Upravo je prvi sinhro-ciklotron, dakle frekventno-modulacioni ciklotron, bio prvi primer uticaja teorije relativnosti na naš posao sa akceleratorima.
<BR>&nbsp;&nbsp;&nbsp;&nbsp;&nbsp;Protonski sinhrotron rešava problem još elegantnije. Malo je složeno, ali oslanja se na činjenicu da brzina čestice, koju mi želimo da postignemo, premaša 99 postotaka brzine svetlosti; a to znači da je, u suštini, uvek otprilike ista. Pretpostavimo da čestica naiđe na Razmak upravo u onom delu radio-frekventnog ciklusa kad je voltaža jednaka nuli. Nema ubrzanja. Ali ako mi malo pojačamo magnetno polje, putanja se malo stisne, postane malčice kraća, čestica stiže na Razmak malo ranije i sad vidi ispred sebe naelektrisanje ka kome bi htela da ubrza. Masa raste, poluprečnik orbite se povećava i u istoj smo situaciji kao na početku... s tim što je energija čestice postala veća. Ovaj sistem ispravlja samoga sebe, stalno. Ako čestica stekne previše energije (mase), poluprečnik njene putanje će se povećati i ona će stići na Razmak prekasno, videće voltažu koja će je usporiti i time će greška biti ispravljena. Mi samo treba da pojačavamo magnetno polje. Time će čestica, koja je naš glavni junak u priči, dobijati veću energiju. Ovaj metod oslanja se na takozvanu 'faznu stabilnost' o kojoj će biti reči kasnije u ovom poglavlju.
</TD></TR></TABLE>
<P class="next">
<A HREF=p95.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
