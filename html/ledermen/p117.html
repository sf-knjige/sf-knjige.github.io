<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>VIRTUELNE ČESTICE
<P>&nbsp;&nbsp;&nbsp;&nbsp;&nbsp;Pre nego što nastavimo, treba da objasnim da postoje dva vida ispoljavanja čestica: stvarni i virtuelni. Stvarne čestice mogu da pređu put od tačke A do tačke B. One čuvaju energiju. One nateruju Gajgerov brojač da se oglasi onim svojim pucketanjem. Virtuelne čestice, kao što pomenuh u šestom poglavlju, ne postižu ništa od toga. Čestice-glasnici - prenositelji sile - mogu biti stvarne, ali se u teoriji češće pojavljuju kao virtuelne, tako da se ponekad ta dva naziva koriste kao sinonimi. Upravo virtuelne čestice prenose poruku "Sila! Sila!" od jedne čestice do druge. Ako tu negde, u neposrednoj blizini, postoji izobilje energije, elektron može emitovati iz sebe jedan stvarni foton, koji će izazvati, u Gajgerovom brojaču, jedan stvarni zvuk "klik". Virtuelna čestica je jedan logički sklop, koji potiče iz toga što kvantna teorija dopušta mnogo štošta. Prema kvantnim pravilima, čestice mogu biti stvorene tako što će se odnekud pozajmiti energija potrebna za to. Trajanje pozajmice određeno je Hajzenbergovim pravilima, koja kažu da prizvod pozajmljene energije i trajanja pozajmice mora biti veći od Plankove konstante podeljene sa dva pi. Ta jednačina izgleda ovako: delta E delta t veće je od h/2<FONT FACE=Symbol>p</FONT>. Ovo znači da što je više energije pozajmljeno, to je kraće vreme koje čestica može provesti postojeći i uživajući u svojoj pozajmici.
<BR>&nbsp;&nbsp;&nbsp;&nbsp;&nbsp;Po ovom shvatanju stvari, takozvani prazan prostor može biti okean prepun tih avetinjskih predmeta: virtuelnih fotona, virtuelnih elektrona i pozitrona, virtuelnih kvarkova i antikvarkova, pa čak (sa verovatnoćom koja je sam Bog zna koliko malena) i virtuelnih loptica za golf i antiloptica za golf. U tom vakuumu, koji je kao balska dvorana prepuna plesača što se žustro kreću, osobine stvarnih čestica moraju biti unekoliko promenjene. Na sreću po zdravi razum i napredak, te izmene su majušne. Ali ipak, mogu biti izmerene; čim je ovo shvaćeno, počela su takmičenja između sve tačnijih merenja i sve strpljivijih i upornijih teorijskih izračunavanja. Pomislite, na primer, na jedan stvarni elektron. Oko njega se, naprosto zato što postoji, stalno komeša oblak kratkovečnih virtuelnih fotona. Oni javljaju svima i svakome da je prisutan jedan elektron, ali i utiču na njegove odlike. I to još nije sve. Virtuelni foton može da se raspadne, vrlo kratkotrajno, u par e<SUP>+</SUP> e<SUP>-</SUP> (jedan pozitron i jedan elektron). Dok je komarac trepnuo okom, ta dva već su se sastavila u opet isti foton kao što je i bio, ali čak i tom svom kratkovečnom preobražaju izvrše neki uticaj na odlike našeg elektrona.
<BR>&nbsp;&nbsp;&nbsp;&nbsp;&nbsp;U petom poglavlju napisao sam g vrednost elektrona izračunatu teorijski po QED i izmerenu u nadahnutim opitima. Kao što možda pamtite, te dve brojke su se podudarile u prvih jedanaest mesta posle decimalne zapete. Jednako uspešna bila je i g vrednost muona. Pošto je muon teži od elektrona, daje mogućnost za još podrobnije proveravanje zamisli prema kojoj su neke čestice glasnici; jer, muonovi glasnici mogu imati višu energiju i zbog toga stvarati veću 'nevolju'. Iz ovoga proističe da će vitruelna okolina uticati na odlike muona još jače. Sve je to vrlo apstraktno, ali podudarnost između teorije i opita gotovo je neverovatno dobra, što pokazuje koliko je moćna ta teorija.
</TD></TR></TABLE>
<P class="next">
<A HREF=p118.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
