<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PIRAMIDA NAUKE
<P>&nbsp;&nbsp;&nbsp;&nbsp;&nbsp;Pričamo o nauci, a naročito o fizici. Pre nego što nastavimo, hajde da odredimo neke termine. Šta je to 'fizičar'? Kako se opis njegovog posla uklapa u opštu shemu ljudske nauke?
<BR>&nbsp;&nbsp;&nbsp;&nbsp;&nbsp;Postoji tu jedna hijerarhija, i ona je opaziva, ali to nije hijerarhija u smislu ko je koliko cenjen u društvu, niti ko je koliko pametan. O kakvoj je hijerarhiji reč, lepo je iskazao Frederik Tarner (Frederick Turner), stručnjak za društvene nauke na Teksaškom univerzitetu. Postoji, kaže on, piramida nauke. Osnovicu piramide čini matematika, ne zato što je apstraktnija ili što je u nekom smislu 'bolja' ili voljenija od drugih nauka, nego zato što ne mora da se oslanja ni na koju drugu nauku, dok fizika, koja je sledeći sloj (ili sprat) piramide, mora, neizbežno, da se oslanja na matematiku. Iznad fizike je hemija, koja ne može bez svog oslonca, a oslonac joj je, dabome, ono što je ispod nje (fizika). Ako priznamo da je sve ovo jedno veliko pojednostavljenje, možemo reći da fizika može bez hemije jer je zakoni hemije ne zanimaju. Evo primera: hemičari žele da znaju kako se atomi kombinuju u molekule i kako se molekuli ponašaju kad su sasvim blizu jedan drugome. Sile između atoma su složene, ali u suštini se svode na zakon o privlačenju i odbijanju naelektrisanih čestica - dakle, na fiziku. Sledeći sprat je biologija, koja se mora osloniti na dobro poznavanje i fizike i hemije. Još viši spratovi ove hijerarhije, to jest piramide, počinju da se pretapaju i mešaju, sve teže ih je razdeliti; dok stignemo do fiziologije, medicine, psihologije, postane nemoguće zaključiti šta je iznad čega. Na prelaznim površinama između pojedinih nauka pojavljuju se discipline složene od dvaju ili više drugih: matematička fizika, fizička hemija, biofizika. Astronomiju, dabome, moram nekako da uguram u fiziku, ali stvarno ne znam kuda ću sa geofizikom ili, recimo, neurofiziologijom - naukom o nervima i nervnim ćelijama.
<BR>&nbsp;&nbsp;&nbsp;&nbsp;&nbsp;Ovu piramidu možemo sažeti na obrnut način, jednom starom izrekom: fizičari priznaju samo matematici da je iznad njih, a matematičari priznaju samo Bogu da je iznad njih. (Ali pokušajte da nađete matematičara koji će ispoljiti toliko skromnosti.)
</TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
