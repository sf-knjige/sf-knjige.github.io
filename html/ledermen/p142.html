<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SKRIVENA JEDNOSTAVNOST: STANDARDNOME MODELU NAJVEĆA RADOST
<P>&nbsp;&nbsp;&nbsp;&nbsp;&nbsp;Kad se neki naučnik, na primer neki Britanac, stvarno strašno naljuti na nekoga i kad potegne teške reči, procediće kroz zube: "Aristotelovče jedan gnusni." To su reči kojima se otpočinje tuča; jer, kazati nekome da je aristotelovac... teško je zamisliti težu uvredu. Aristotelu se uglavnom pripisuje (mada čovek verovatno nije baš toliko kriv) da je 2.000 godina sprečavao napredak nauke, sve do dana kad je Galilej stisnuo petlju i 'pozvao' ga na dvoboj. Pred gomilama navijača potukao je Galilej i obrukao učenike Aristotelove na trgu zvanom Pjaca del Duomo, tamo gde i danas toranj nahereni stoji, a Italijani prodaju turistima pice i sladoled.
<BR>&nbsp;&nbsp;&nbsp;&nbsp;&nbsp;Razmatrali smo tu priču o predmetima koji padaju sa krivih tornjeva - perce lelujanjem laganim, čelične kugle sunovratom naglim. To je Aristotelu izgledalo baš kako treba, pa je proglasio: "Teške stvari brzo padaju, a lake polako." Intuitivno, savršeno intuitivno. Osim toga, ako zakotrljaš kuglu, ona se posle nekog vremena zaustavi. Pošto je tako, proglašava stari Ari, mirovanje je "prirodno i priroda ga više voli, dok kretanje zahteva da neka sila navaljuje da bi se nastavljalo". Jasno da jasnije ne može biti, i potvrđeno svakidašnjim iskustvom našim, pa ipak... pogrešno. Galilej je posle pobede obasuo prezirom ne Aristotela nego ona silna pokolenja filozofa koji su se klanjali u Aristotelovom hramu i prihvatali Aristotelova uverenja, a nisu se zapitali.
<BR>&nbsp;&nbsp;&nbsp;&nbsp;&nbsp;Ono što je Galilej video bila je duboka jednostavnost u zakonima kretanja, jednostavnost koja se ispolji čim uspemo da uklonimo razne ometajuće stvari kao što su otpor vazduha i trenje, stvari koje su i te kako deo našeg stvarnog sveta, ali koje prikrivaju tu jednostavnost. Galilej je video matematiku - parabole, kvadratne jednačine - i shvatio da je to ono kakav svet mora biti. Nil Armstrong (Neil Armstrong), prvi astronaut na Mesecu, ispustio je iz ruku, na Mesečevoj bezvazdušnoj površini, jedno perce i svoj čekić, i tako pokazao svim gledaocima sveta još jednom ono isto što i Galilej na Krivom tornju u Pizi. Bez otpora vazduha, oba ta predmeta padaju istom brzinom. A kugla zakotrljana po vodoravnoj površini kotrljala bi se, zaista, celu večnost tako, ukoliko ne bi naišla ni na kakav otpor. Na odlično uglačanoj drvenoj površini otkotrljaće se dalje, a na klizavom ledu ili na vazdušnom jastuku još mnogo dalje. Potrebno je imati sposobnost da se misli apstraktno, da se zamisli kretanje bez vazduha, pa i bez trenja koje nastaje između kugle i podloge; a kad to uspeš, za nagradu dobiješ jedan novi uvid u zakone kretanja, prostora i vremena.
<BR>&nbsp;&nbsp;&nbsp;&nbsp;&nbsp;Od te davne priče koja srce zagreva, pa do danas, naučili smo poprilično o skrivenoj jednostavnosti. Ume priroda da prikriva simetriju, jednostavnost i lepotu, a matematika, međutim, koja je apstraktna, ume te tri stvari da opiše. Sad ne vidimo pred sobom Galilejev otpor vazduha i trenje (niti političke probleme koje je on imao, a koji su bili ravni tome), nego naš standardni model. Da bismo sa ovom idejom dogurali do devedesetih godina ovog veka, moramo se vratiti onoj priči o teškim česticama-nosiocima koje prenose slabu silu.
</TD></TR></TABLE>
<P class="next">
<A HREF=p143.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
