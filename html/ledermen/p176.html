<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>OBAVEZAN ZAVRŠETAK S BOGOM
<P>&nbsp;&nbsp;&nbsp;&nbsp;&nbsp;U potrazi za nadahnućem koje bi mi omogućilo da smislim kako bih završio ovu knjigu, proučio sam završetke nekoliko desetina naučnopopularnih knjiga. Uvek budu filozofski, a Stvoritelj sveta uvek se nekako pojavi ili kao piščeva omiljena slika ili kao omiljena slika nekog drugog pisca koji uživa naklonost tog pisca. Zapazio sam da se završna poglavlja i sažeci u tim naučnim knjigama za široku publiku mogu podeliti u dve vrste. Jedna vrsta odlikuje se poniznošću. Degradiranje ljudskog roda obično počinje podsećanjem na to da smo mnogo koraka udaljeni od središta: niti je naša planeta srce Sunčevog sistema, niti je Sunčev sistem središte ove galaksije, a ni naša Galaksija nije nešto naročito istaknuta u društvu drugih galaksija. Ako ovo nije dovoljno da obeshrabri čak i čoveka sa Harvarda, kaže nam se još da i sam materijal od koga smo sazdani mi i ovi predmeti oko nas nije ništa naročito, sastoji se od samo malog broja osnovnih objekata, a u Vaseljeni ima i mnogo drugih vrsta. Onda autori napomenu da ljudski rod i sve ljudske institucije i spomenici jesu tek jedna sitnica u ukupnoj istoriji kosmosa. Velemajstor u ovom nabijanju poniznosti je Bertrand Rasel:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Sličan je, ali još besciljniji i besmisleniji, svet koji nam prikazuje Nauka i traži da u njega verujemo. U tom svetu (jer nemaju gde drugde) moraju naši ideali odsad naći sebi dom. Da je čovek proizvod procesa koji su se odvijali bez ikakve, bez ičije namere da čovek bude stvoren; da čovekov nastanak, rast, njegove nade i strahovi, ljubavi i verovanja jesu posledica pukih slučaja u grupisanju atoma; da nikakva vatrenost, ni heroizam, nikakav uzlet misli i osećanja ne mogu očuvati život jednoga pojedinca iza groba; da je sav rad i trud svih vekova, odanost, nadahnuće, podnevna blistavost ljudske genijalnosti, da je sve to skupa osuđeno da umre kad se dogodi i ogromna smrt Sunčevog sistema; da ceo hram Čovekovog dostignuća mora neizbežno biti sahranjen pod gomilom krša i loma kad se cela Vaseljena sruši - sve te stvari, iako nisu potpuno sigurne, ipak su tako blizu apsolutne sigurnosti da nijedna filozofija koja ih odbacuje ne može da se nada da će ostati na nogama. Samo kad se duša čovekova uplete među skele i gubilišne platforme ovih istina, samo kad se osloni na temelje neumoljivog očajanja, moći će sebi graditi pouzdan stan.
<BR>&nbsp;&nbsp;&nbsp;&nbsp;&nbsp;Kratak je i nemoćan život Čoveka, a na njega i celu njegovu rasu spušta se neminovno sudba kleta, nemilosrdna i mračna...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na šta ja odgovaram jednim tihim: auh, braco! Ovaj ga natovari. Stiven Vajnberg je rekao istu stvar sažetije: "Vaseljena, što shvatljivija, ujedno nam izgleda i sve besciljnija." Eto. Sad mora biti da ste smerni sto posto.
<BR>&nbsp;&nbsp;&nbsp;&nbsp;&nbsp;Ima i nekih koji 'natovare' do kraja u suprotnom smeru, pa kažu da u naporu da se shvati kosmos nema ničeg što bi nam nabijalo smernost, nego naprotiv, da je to oduševljavajući poduhvat. Ta grupa ljudi žudi da 'dokuči um Božiji' i kaže da mi, čineći to, postajemo presudni deo ukupnog kosmičkog procesa. Trepereći od uzbuđenja, vraćamo se u samo središte Vaseljene gde i treba da budemo. Neki filozofi ovog opredeljenja idu čak toliko daleko da govore kako je svet, zapravo, proizvod našeg mišljenja, konstrukcija ljudskog uma; drugi, malo skromniji, kažu da postojanje našeg razuma, pa makar i na jednoj planetici koja je samo jedna (gotovo) beskrajno mala trunčica Vaseljene, mora biti bitan deo Velikog plana. Na šta ja odgovaram, sad veoma tiho: ehhh... Baš je lepo kad smo nekome potrebni.
<BR>&nbsp;&nbsp;&nbsp;&nbsp;&nbsp;Lično najviše volim neku mešavinu tih pristupa, a ako već hoćemo da ubacimo i Boginju u ovaj šou, hajde da to učinimo u stilu onih drugara koji su nam već dali mnoge nezaboravne prizore te vrste. Znači, kad momci iz Holivuda uhvate ovu knjigu, pa je zaljubljeno prerade za film, zavirićemo u scenario, da vidimo kako će ispasti ekranizacija. Evo završne scene:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Glavni junak je predsednik Astrofizičkog društva, jedini čovek u istoriji sveta koji je dobio tri Nobelove nagrade. Noć je. On stoji na plaži, raskoračen, i izmahuje pesnicom ka nebu koje je crno, ali posuto nebrojenim pregrštima zvezdanih dragulja. Svetački uzvišen u svojoj ljudskosti, svestan najmoćnijih dostignuća ljudskog roda, viče na Vaseljenu, nadvikuje okeanske talase koji se sa štropotom valjaju po plaži. "Ja stvorih tebe. Ti tvorevina si uma moga - vizije moje i mašte. Ja sam taj koji daje razum tebi, Vaseljeno, i svrhu i divotu. Čemu bi ti uopšte služila, svesti moje da nije i mašina mojih da nije pomoću kojih sam te sagledao?"
<BR>&nbsp;&nbsp;&nbsp;&nbsp;&nbsp;Mutni vrtlog svetlosti pojavljuje se na nebu, zatim se traka svetlosti opruža sa neba i obuhvata tog čoveka na plaži. Čuju se završni veličanstveni akordi Bahove 'Mise u B molu' (ili možda solo pikolo iz 'Posvećenja' Stravinskoga), a svetlost na nebu postepeno se razmešta dok ne načini sliku Njenog lica, sliku Boginje, koja se osmehuje sa izrazom beskonačne slatke tuge.
<BR>&nbsp;&nbsp;&nbsp;&nbsp;&nbsp;Ekran se zamračuje do crnog. Počinje odjavna špica.
</TD></TR></TABLE>
<P class="next">
<A HREF=p177.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
