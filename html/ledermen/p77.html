<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>NEODREĘENOST I SVE TO
<P>&nbsp;&nbsp;&nbsp;&nbsp;&nbsp;Godine 1927. Hajzenberg je izmislio svoje relacije o neodređenosti, koje su stavile kapu na glavu te velike naučne revolucije za koju kažemo da je kvantna teorija. Dobro, kvantna teorija nije stvarno dovršena do četrdesetih godina ovog veka. Pa, ako baš hoćemo, i danas se nastavlja njen razvoj, u verziji nazvanoj kvantna teorija polja; nema tu stvarne dovršenosti dok je ne spojimo u celosti sa gravitacijom. Ali za svrhe kojima se mi u ovoj knjizi bavimo, načelo neodređenosti predstavlja dobro mesto za završetak. Hajzenbergove relacije o neodređenosti jesu matematička posledica Šredingerove jednačine; takođe su logički postulati, ili pretpostavke, jedne nove kvantne mehanike. Pošto su Hajzenbergove zamisli ključne za shvatanje koliko je kvantni svet stvarno nov, biće potrebno da se tu malo zadržimo.
<BR>&nbsp;&nbsp;&nbsp;&nbsp;&nbsp;Neimari kvantne teorije uporno govore da su važna samo merenja. Ona su, dakako, draga srcu eksperimentatora. Kažu: sve što od jedne teorije možemo tražiti jeste da predskazuje ishode nekih merljivih događaja. Reklo bi se da je to samo po sebi jasno, ali ako makar i za tren zaboravimo to pravilo, pojave se paradoksi. Izvesni autori, nosioci takozvane popularne (ne)kulture, veoma vole da eksploatišu te paradokse. Dodaću i ovo: upravo na teoriji merenja prisiljena je kvantna teorija da se suočava sa svojim nekadašnjim, današnjim i, nesumnjivo, budućim kritičarima.
<BR>&nbsp;&nbsp;&nbsp;&nbsp;&nbsp;Hajzenberg je proglasio da naše istovremeno znanje o mestu gde se jedna čestica nalazi i o njenom kretanju jeste ograničeno, kao i da kombinovana neodređenost te dve veličine mora da prevaziđe... ništa drugo nego Plankovu konstantu, h, onu istu koju smo prvi put susreli u formuli E = hf. Naše merenje položaja čestice i kretanja čestice (njenog impulsa) jesu u obrnuto srazmernoj spregnutosti. Što više znamo o jednom, manje znamo o drugom. Šredingerova jednačina daje nam verovatnoće za te činioce. Ako smislimo neki opit kojim ćemo tačno odrediti gde je jedan elektron - recimo da će se dobiti neke koordinate sa izuzetno malenom nesigurnošću u pogledu položaja - raširiće se u odgovarajućoj meri velika 'lepeza' mogućih vrednosti impulsa, po Hajzenbergovoj relaciji. Proizvod ovih dvaju neodređenosti (a mi im možemo pripisati neke određene brojčane vrednosti) uvek je veći od Plankovog sveprisutnog h. Hajzenbergove relacije uništile su, jednom za svagda, klasičnu sliku orbita. Sam pojam 'položaj' - to jest, 'mesto' - sad je manje određen. Hajde da se mi vratimo Njutnu i nečemu što možemo sebi vizuelno da predstavimo.
<BR>&nbsp;&nbsp;&nbsp;&nbsp;&nbsp;Pretpostavimo da imamo ravan drum po kome nekom dobrom brzinom pućka jedan automobil, neka je to korejanski hiundai. Mi donesemo odluku da izmerimo njegovu položaj u nekom trenu, otprilike u onom kad projuri pokraj nas. Ali takođe želimo da znamo, molim lepo - kojom brzinom ide. U njutnovskoj fizici, kad tačno ustanovimo položaj i brzinu jednog tela u nekom trenutku, time stičemo moć da predvidimo tačno gde će to telo biti u bilo kom budućem trenutku.
<BR>&nbsp;&nbsp;&nbsp;&nbsp;&nbsp;Međutim, mi koji radimo u kvantnoj fizici, kad dovučemo željenu količinu lenjira i časovnika, bliceva i kamera, ustanovimo da što pažljivije merimo položaj nečega, to je manja naša sposobnost da mu izmerimo brzinu, i obratno. (Prisetite se: brzina je promena mesta, podeljena vremenom.) A u klasičnoj fizici (automobil...) možemo stalno da poboljšavamo tačnost merenja i brzine i položaja; možemo u tome dostići tačnost koliku god hoćemo. Treba samo da izvučemo od nekog ministarstva dovoljno love za proizvodnju još bolje merne opreme.
<BR>&nbsp;&nbsp;&nbsp;&nbsp;&nbsp;U području atoma, Hajzenberg je ustanovio jednu suštinsku nesaznatljivost, koja se ne može popraviti nikakvom količinom opreme, genijalnosti, niti državnih para. Hajzenberg tvrdi da je jedna od temeljnih odlika prirode upravo to - da proizvod ove dve neodređenosti mora uvek biti veći od Plankove konstante. E, sad, ovo može zvučati čudno; ali - postoji čvrsta fizička osnovica za ovu neodređenost u merenju mikrosveta. Pokušajmo, na primer, da tačno ustanovimo gde je jedan elektron. Da bismo to postigli, moramo ga 'videti'. A to znači da moraš postići da neka svetlost odskoči od njega. Zaspeš ga fotonima, jedan foton se odbije od njega, u redu, vidim ga! Vidim taj elektron! Znam njegov položaj u ovom trenutku. Međutim, kad se foton sudari sa elektronom, promeni njegovo dalje kretanje, poremeti ga. Izmerili smo jedno, pokvarili drugo. U kvantnoj mehanici merenje neminovno dovodi do promene onog što merimo, jer se radi u atomskim sistemima, tako da merni alati ne mogu biti manji, nežniji niti blaži. Atomi imaju prečnik reda jednog desetomilijarditog dela centimetra; a težina im je reda milonitog dela milijardito-milijarditog dela jednog grama. Dakle, nije mnogo potrebno pa da izvršiš veliki uticaj na jedan atom. Za razliku od toga, u sistemima u klasičnoj fizici možemo postići da čin merenja utiče na mereni predmet samo malo, neznatno. Pretpostavimo da želimo izmeriti temperaturu vode. Zamočimo mali termometar u jezero. Time nećemo promeniti temperaturu tog jezera. Ali ako bismo zamočili neki veliki, debeli termometar u jedan naprstak vode, to bi bilo baš glupo, jer bi termometar izmenio toj vodi temperaturu - koju treba da izmeri. U atomskim sistemima, kaže kvantna teorija, moramo znati da i merenje sistema jeste sastavni deo tog istog sistema.
</TD></TR></TABLE>
<P class="next">
<A HREF=p78.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
