<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>MALČICE SLOMLJENA SIMETRIJA, ILI ZAŠTO UOPŠTE POSTOJIMO
<P>&nbsp;&nbsp;&nbsp;&nbsp;&nbsp;Ključna odlika slabe sile jeste narušavanje parnosti. Sve druge sile poštuju simetriju; šokirali smo se kad smo doznali da jedna sila to, ipak, ne čini. Ali pokazano je da se ne poštuje još jedna duboka simetrija, ona između sveta i antisveta. Ovo je ustanovljeno u istim onim opitima koji su ukazali i na narušavanje parnosti (skraćeno: P-narušavanje). Za ovu drugu simetriju kaže se da je C-simetrija, što je skraćeno od dve engleske reči - charge conjugation: 'spajanje naelektrisanja'. I ovo C-narušavanje dešavalo se jedino sa slabom silom. Pre nego što je utvrđeno C-narušavanje, mislilo se da bi se svet sazdan od antimaterije morao ponašati po istim zakonima fizike kao ovaj normalni, stari, dobri, materijalni svet. Ne, rekli su podaci. Slaba sila ne poštuje tu simetriju.
<BR>&nbsp;&nbsp;&nbsp;&nbsp;&nbsp;Šta su teoretičari mogli sad da urade? Povukli su se na rezervne položaje, na jednu novu simetriju kojoj su dali naziv CP-simetrija. Ona kaže da su dva fizička sistema u suštini istovetna ako je jedan u vezi sa drugim na taj način što su svi njegovi predmeti odraženi u ogledalu (P), a istovremeno sve čestice pretvorene u svoje antičestice (C). Ova CP-simetrija, rekli su teoretičari, mnogo je dublja. Priroda, doduše, krši posebno C, a posebno P simetriju, ali objedinjena CP simetrija odbraniti se mora. Branila se, braco, sve do 1964. godine kad su Vel Fič (Val Fitch) i Džejms Kronin (James Cronin), dvojica eksperimentatora sa Prinstona, koji su proučavali neutralne kaone (tu česticu otkrila je moja grupa u opitima u Brukhejvenu od 1956. do 1958. godine), prikupili jasne i neosporne podatke da ni CP simetrija, ipak, nije savršena.
<BR>&nbsp;&nbsp;&nbsp;&nbsp;&nbsp;Nije savršena? Teoretičari su pokunjili noseve i durili se, ali umetnik u svima nama se radovao. Umetnici i arhitekte vole malo da nas zavitlavaju umetničkim slikama i arhitektonskim strukturama koje su zamalo, ali ipak ne sasvim, simetrične. Dobar primer su asimetrični tornjevi na inače simetričnoj katedrali u Šartru. Dejstvo CP-narušavanja bilo je maleno - samo po nekoliko događaja na svakih hiljadu - ali jasno prisutno, i teoretičari su time bačeni natrag na polazni kvadrat njihove 'table za igru'.
<BR>&nbsp;&nbsp;&nbsp;&nbsp;&nbsp;Pominjem CP-narušavanje iz tri razloga. Prvo, ono je postalo dobar primer za nešto što je kasnije u nekim drugim silama priznato kao 'malčice slomljena simetrija'. Ako verujemo u unutrašnju simetričnost prirode - to jest, ako smo ubeđeni da ona postoji - onda mora biti da nešto, neki fizički agens, prodire u događaje i ruši simetriju. To bi bilo nešto vrlo srodno onim pojavama na koje deluje. Znači, simetrija, ako je tako, nije 'uništena' nego je samo prikrivena, nešto se umešalo, pa se stekao privid nesimetričnosti. Božija čestica je jedan takav prikrivač simetrije. Na to ćemo se vratiti u osmom poglavlju. Drugi razlog što pominjem CP-narušavanje jeste taj što sada, u devedesetim godinama, jedna od naših najhitnijih potreba da bismo razjasnili probleme u standardnom modelu jeste upravo ta da shvatimo CP-situaciju.
<BR>&nbsp;&nbsp;&nbsp;&nbsp;&nbsp;Treći razlog, koji je, ujedno, i naveo švedsku Akademiju nauka da ispolji dužno poštovanje prema Fiču i Kroninu, jeste taj što je njihovo CP-narušavanje, primenjeno na kosmološke modele razvoja Vaseljene, razjasnilo zagonetku koja je kao kuga mučila astrofizičare pedeset godina. Do 1957. godine veliki broj opita pokazivao je da postoji savršena simetrija između materije i antimaterije. Pa, ako su materija i antimaterija toliko simetrične, onda zašto na našoj planeti, u našem Sunčevom sistemu, našoj Galaksiji, pa čak (prema nekim dokazima) i u svim drugim galaksijama - antimaterije uopšte nema? A kako jedan opit izveden 1965. na Long Ajlendu može objasniti sve to?
<BR>&nbsp;&nbsp;&nbsp;&nbsp;&nbsp;Modeli su nagoveštavali da se posle Velikog praska kosmos morao hladiti i da je tom prilikom moralo doći do potiranja sve materije i sve antimaterije, posle čega bi kosmos bio ispunjen, u suštini, samo čistim zračenjem; a ono je, u konačnom razmatranju, toliko hladno (toliko mu je niska energija) da ne bi moglo stvoriti materiju. Ali materija - pa, to smo mi! Otkud to da smo mi ovde? Opit Fiča i Kronina ponudio je objašnjenje, jedan mogući izlaz. Ta simetrija nije bila savršena. Bilo je malo, malčice više materije nego antimaterije. Na svakih 100 miliona parova kvark-antikvark, pojavio se i po jedan višak kvarka. To je ishod samo malenog narušavanja CP-simetrije; i to je jedini razlog što uopšte postoji sva ova materija koju vidimo danas, uključujući i nas same. Hvala Kronine, hvala gospodine Fič. Vi ste sjajni momci.
</TD></TR></TABLE>
<P class="next">
<A HREF=p121.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
