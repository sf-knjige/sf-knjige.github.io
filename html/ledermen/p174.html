<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ZBOGOM I DO VIĘENJA
<P>&nbsp;&nbsp;&nbsp;&nbsp;&nbsp;Ti i ja smo, dragi kolega, veliki put prevalili od grada Mileta dovde. Vodili su nas putevi nauke od onog do ovog mesta i vremena. Nažalost, morali smo ogromnom brzinom da vozimo pored mnogih kamenova međaša, velikih i malih. Ipak, zastali smo kod nekih važnih prizora: kod Njutna i Faradeja, Daltona i Raderforda, i, naravno, kod Mekdonaldsa za hamburger. Videli smo novu sinergiju između mikrokosmosa i makrokosmosa. Kao vozač na krivudavom putu kroz šume, ponekad nakratko ugledasmo, kroz maglu, između krošnji, jednu kulu koja se vinula visoko ka nebu: intelektualnu građevinu koja se već 2.500 godina zida.
<BR>&nbsp;&nbsp;&nbsp;&nbsp;&nbsp;Nastojao sam da usput ubacujem i poneki bezvezan podatak o naučnicima. Važno je znati razliku između nauke i naučnika. Više od polovine naučnika su, ipak, ljudska bića; pa, kao takvi, pokazuju ogroman raspon raznovrsnosti koji čini ljude tako, tako... zanimljivim. Naučnici su vedro smireni, ambiciozni ljudi; silno su obuzeti radoznalošću i ličnom ambicijom; ispoljavaju anđeoske vrline i ogromnu pohlepu; oni su neverovatno mudri, ali i detinjasti, od mladosti do pozne starosti; oni su siloviti, opsednuti, povučeni od života. Unutar te podgrupe ljudskog roda koja se zove 'naučnici', imate ateiste, agnostike, ratoborno apatične, duboko religiozne, a imate i one koji Stvoritelja vide kao svoje lično božanstvo, koje je za nekoga svemudro, a za nekoga trapavo kao Frenk Morgan u filmu Čarobnjak iz Oza.
<BR>&nbsp;&nbsp;&nbsp;&nbsp;&nbsp;Raspon sposobnosti među naučnicima takođe je ogroman. To je u redu, jer nauci su potrebni i oni koji će da mešaju cement, ali i glavne arhitekte. Među nama, naučnicima, imate umove zaprepašćujuće moćne, imate i one koji su samo nepojamno pametni, imate one sa magičnim šakama, one sa natprirodnom intuicijom, a i ljude koji imaju ono što je u naučnom istraživanju najvažnije, imaju sreće. Ali takođe imate zagrižene mamlaze, ogavnjake i one koji su, naprosto, glupi. Glupi!
<BR>&nbsp;&nbsp;&nbsp;&nbsp;&nbsp;"Misliš, glupi u poređenju sa vama, drugim fizičarima", bunila se jednom prilikom moja mama.
<BR>&nbsp;&nbsp;&nbsp;&nbsp;&nbsp;"Ne, mama, nego glupi u istom smislu koji važi i za sve ostale ljude."
<BR>&nbsp;&nbsp;&nbsp;&nbsp;&nbsp;"Ako je neko glup, kako je odbranio doktorsku disertaciju?" pitala je ona.
<BR>&nbsp;&nbsp;&nbsp;&nbsp;&nbsp;"Zicflajš, mama." Ta nemačka reč: meso na kome se sedi, sposobnost da sediš i ludo, nepojamno uporno pokušavaš ponovo, i ponovo, i ponovo, sve dok najzad cilj ne bude ostvaren. Oni koji daju doktorate kandidatima takođe su ljudska bića: ranije ili kasnije popuste.
<BR>&nbsp;&nbsp;&nbsp;&nbsp;&nbsp;Ako uopšte postoji nešto što je zajednička osobina svih tih ljudskih bića koja nazivamo naučnici, to je onaj ponos i ono veliko poštovanje kojim smo obuzeti kada pridodajemo svoj doprinos našoj velikoj intelektualnoj građevini, našoj nauci. Možda neko pridoda samo jednu opeku, tačno prilagođenu mestu gde treba da bude ugrađena; zacementira je čvrsto. Neko, međutim, doda predivne kapitele, arhitrave i frizove iznad nosećih stubova koje su utemeljili i podigli naši majstori. Gradimo poneti osećanjem strahopoštovanja, ali uz teške primese skeptičnosti; vodi nas ono što nađemo; u napor zvani nauka pristižemo iz svih pravaca, dolazeći svako odeven u svoju kulturu i jezik, ali ipak nalazimo od prvog trenutka način da opštimo; to vam je jedno instant-razumevanje koje se uspostavi između nas, jedna empatija, sve na zajedničkom poslu izgradnje kule nauke.
<BR>&nbsp;&nbsp;&nbsp;&nbsp;&nbsp;Vreme je da vas pustim da se vratite svom stvarnom životu. Već tri godine čeznem za ovim trenutkom: za završetkom ovog posla. A sada, kolege, priznajem da ćete mi nedostajati. Beste mi kompanjoni stalni, moji družbenici u svakom avionu i u svakoj vrlo tihoj sesiji pisanja do kasno u noć. Ja tebe, koleginice čitateljko, vidim kao penzionisanu profesoricu istorije, kao računovođu koji sređuje zemljišne knjige, kao studentkinju nekog koledža, kao vinarskog trgovca, kao motociklističkog mehaničara, kao đaka prvog razreda neke srednje škole, a kad mi treba malo ohrabrenja, i kao neverovatno lepu vojvotkinju koja želi da provlači prste kroz moju kosu. I kao kad neko čita roman i bliži se kraju, a žao mu je što će voljene likove uskoro morati da ostavim, tako je i meni žao što se sa tobom više neću družiti.
</TD></TR></TABLE>
<P class="next">
<A HREF=p175.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
