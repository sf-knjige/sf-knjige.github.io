<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SUNČANI SUNĐER
<P>&nbsp;&nbsp;&nbsp;&nbsp;&nbsp;Galilej je počinio i jednu drugu jeres, koja je manje poznata, ali je bliža srcu naše tajne nego što su to orbite Marsa i Jupitera. Kad je krenuo na svoj prvi naučni pohod u Rim da prijavi svetu nauke kakva je sve otkrića postigao radom u oblasti fizike i optike, poneo je i jedno sanduče sa komadićima kamena. Tu vrstu kamena pronašli su alhemičari u Bolonji. Takav kamen svetli u mraku. Danas znamo da je to mineral, da se zove barijum-sulfid i da je luminiscentan. Ali leta gospodnjeg 1611. alhemičari su ga nazivali imenom daleko poetičnijim: sunčani sunđer.
<BR>&nbsp;&nbsp;&nbsp;&nbsp;&nbsp;Galilej donese komade sunčanog sunđera u Rim, da mu se nađu pri ruci dok se bude bavio svojim najdražim hobijem - naime, dok nervira, do besvesti, svoje kolege aristotelovce. Oni sede u mraku i zure u barijum-sulfid koji tiho sjaji, kao da se žari... i sasvim dobro znaju šta njihov buntovni kolega time dokazuje. A on dokazuje da je svetlost jedna stvar. Predmet. On, čovek, lepo stavi taj kamen na Sunce, unese ga zatim u mrak, a sa kamenom unese i Sunčev sjaj. Znači, netačna je aristotelovska zamisao da je svetlost naprosto jedan kvalitet obasjanog medijuma, da je svetlost bestelesna. Galilej je razdvojio svetlost od onog osvetljenog. Pokazao je da možeš svetlost da uzmeš i nosiš. Za katolika aristotelovca, to je kao da neko kaže da može uzeti svetost Majke Božije i uneti je u neku magaricu ili u stenu. A od čega se sastoji svetlost? Nju sačinjavaju nevidljiva telašca, govorio je Galilej. Čestice! U svetlosti postoji, dakle, neka mehanička akcija. Čestice putuju, udaraju u predmete, odbijaju se od predmeta, prolaze kroz neke predmete. Galileja je ovo saznanje da je svetlost korpuskularne prirode odvelo do zamisli o nedeljivim atomima. Nije mu bilo mnogo jasno na koji način sunčani sunđer dejstvuje, ali možda dejstvuje tako što ova posebna vrsta kamena privlači čestice svetlosti na isti način na koji magnet privlači gvozdene opiljke. Doduše, Galilej ni tu teoriju nije bukvalno prihvatio. U svakom slučaju, ovakve zamisli još više su pogoršale Galilejev politički položaj viđen sa stanovišta katoličke pravovernosti.
<BR>&nbsp;&nbsp;&nbsp;&nbsp;&nbsp;Nama se čini da je Galilejevo istorijsko nasleđe nerazdvojno vezano za katoličku crkvu i za religiju uopšte, ali on sebe ne bi opisao kao profesionalnog jeretika niti kao sveca koji je nevin optužen. Smatrao bi da je fizičar, a to je i bio; sa našeg stanovišta, veliki fizičar, sasvim nezavisno od njegovog ratovanja za kopernikanstvo. Raskrilio je dveri znanja u mnogim oblastima. Stapao je opite i matematičko razmišljanje u jednu celinu. Kad se neko telo kreće, govorio je Galilej, važno je izmeriti to kretanje i dobijeno saznanje izraziti matematičkom jednačinom. Večito je pitao: "Kako se stvari kreću? Kako? Kako?" Nije pitao "Zašto? Zašto ova kugla pada?" Bio je svestan da samo opisuje kretanja i da ne čini ništa više od toga; ali i to je, u onim vremenima, bio i te kako težak zadatak. Demokrit bi mogao povodom toga reći, u šali, da je Galilej gledao da ostavi nešto posla i Njutnu.
</TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
