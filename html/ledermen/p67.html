<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BITKA
<P>&nbsp;&nbsp;&nbsp;&nbsp;&nbsp;Revolucija koja je nama poznata kao kvantna fizika nije iskočila gotova i cela iz nekog teoretičarskog čela. Ona je izvođena deo po deo, na osnovu podataka koji su stizali iz hemijskih atoma. Ako pratimo kako se odvijala ta borba, razumećemo da je tadašnji atom bio samo vežba za pravu, kasniju bitku, a to je razumevanje subatomskih čestica, subnuklearne džungle.
<BR>&nbsp;&nbsp;&nbsp;&nbsp;&nbsp;Možda je baš dobro što se stvarni svet otvara pred nama tako sporo, malo-pomalo. Šta bi pomislili Galilej, ili čak Njutn, kad bi neko stavio pred njih celu masu znanja iz Fermilaba? Jednom mom kolegi na Kolumbiji, profesoru vrlo mladom, blistavo inteligentnom, odličnom govorniku, prepunom poleta, dali su, jednom prilikom, jedinstven nastavni zadatak. Trebalo je da uzme nekih četrdeset brucoša koji su se opredelili za fiziku i da sa njima dve godine radi izuzetno ubrzano. Jedan profesor, četrdesetoro mladih koji žele da postanu fizičari, rok dve godine. Opit se završio porazno loše. Gotovo svi ti studenti su napustili fiziku i prešli na razne druge oblasti. Razlog je naveo, kasnije, jedan od njih, kad je diplomirao kao matematičar: "Profesor Mel bio je super, bio je to najbolji nastavnik koga sam ikad imao. Za te dve godine ne samo da smo projurili kroz ono uobičajeno - njutnovsku mehaniku, optiku, elektricitet i tako dalje - nego je on za nas otvorio prozor i prema svetu moderne fizike i omogućio nam da bacimo pogled na probleme kojima se bavio u svom istraživačkom radu tada. Smatrao sam da ja nikako i nikad ne bih mogao da ovladam tako teškim problemima, pa sam prešao na matematiku."
<BR>&nbsp;&nbsp;&nbsp;&nbsp;&nbsp;Ovo nas vodi ka jednom dubljem pitanju, a to je da li će ljudski mozak ikada biti sposoban da prihvati tajne kvantne fizike, tajne koje uznemiravaju čak i neke od najboljih fizičara u devedesetim godinama dvadesetog veka. Teoretičar Hans Pejdžels (Hans Pagels), koji je poginuo pre nekoliko godina u tragičnom događaju prilikom planinarenja, izložio je zamisao, u svojoj izvrsnoj knjizi Kosmički kod, da ljudski mozak možda nije dostigao u svojoj evoluciji onaj stepen razvoja koji bi bio potreban da razumemo kvantnu stvarnost. Možda je Pejdžels bio u pravu, mada izgleda da ima nekoliko kolega, danas, koji smatraju da su sa evolucijom odmakli mnogo dalje nego mi ostali.
<BR>&nbsp;&nbsp;&nbsp;&nbsp;&nbsp;Ono što se nadasve mora znati o kvantnoj teoriji, koja je danas veoma istančana i koja čvrsto vlada fizikom, jeste sledeće: kvantna teorija uspešno radi. Ona pokazuje taj svoj uspešan rad u atomu. U molekulu, takođe. Ona dejstvuje u složenim čvrstim telima, u metalima i izolatorima, u poluprovodnicima i superprovodnicima, ona naprosto sjajno dejstvuje gde god smo je primenili. Veliki deo ukupnog nacionalnog proizvoda u privredama vodećih zemalja zasniva se na industrijskim procesima u kojima se svaki dan ponovo i ponovo dokazuje da je kvantna teorija tačna. Nama je još i važnije to što nemamo nikakvu drugu alatku osim kvantne teorije za prodiranje dole, dublje u jezgro, u sastojke jezgara, dole, još dole, u ogromnu sitnost praiskonske materije - gde ćemo se naći konačno oči u oči sa a-tomom i sa Božijom česticom. Ali upravo tu mogu biti od presudnog značaja izvesne teškoće u obrascu kvantne fizike, iako ih većina aktivnih fizičara odbacuju kao 'filozofiranje'.
</TD></TR></TABLE>
<P class="next">
<A HREF=p68.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
