<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>NAĆI W
<P>&nbsp;&nbsp;&nbsp;&nbsp;&nbsp;Tako je CERN položio lovu na sto (tačnije, prepustio je te pare Karlu Rubiji) i potraga za W česticama je krenula. Vredi zapaziti da ako je masa W čestice oko 100 GeV, u sudar treba uložiti energiju znatno veću od toga. Proton sa 400 GeV energije koji naleti na neki nepomičan proton neće postići uspeh jer će od 400 ostati samo 27 GeV za pravljenje novih čestica. Ostatak energije istroši se na impuls. Zato je Rubija predložio kolajderski pristup. Njegova zamisao bila je da se napravi izvor antiprotona, pe-minusa (pi-bara, kažemo mi Amerikanci). Dobijeni antiprotoni bi se ubacili u CERN-ov super protonski sinhrotron (SPS) od 400 GeV. Kad se nakupi dovoljna količina antiprotona, čuva se u magnetnom prstenu, manje-više onako kako smo objasnili u šestom poglavlju.
<BR>&nbsp;&nbsp;&nbsp;&nbsp;&nbsp;Za razliku od kasnijeg Tevatrona, SPS nije bio superprovodan. To znači da je njegova maksimalna energija bila skromnija nego što bi čovek pomislio. Na prvi pogled, ako ubrzamo antiprotone do 400 GeV, a onda njima u susret ispalimo protone takođe ubrzane do 400 GeV, trebalo bi da dobijemo ukupnu energiju od 800 GeV, zar ne? Međutim, doneta je odluka da ni protonski ni antiprotonski zrak ne pređu 270 GeV. Zašto tako malo? Pre svega zato što će magneti morati, u tom opitu, da propuštaju vrlo jake struje tokom vrlo dugog vremena - više sati - dok sudari traju. CERN-ovi magneti nisu sazdani za takve poslove; počeće da se pregrevaju. Drugo, zadržavanje vrlo jakih polja tokom dužeg vremena je skupo. Magneti SPS-a planirani su da dostignu svojih maksimalnih 400 GeV, nekoliko sekundi gađaju metu (nepokretnu) zracima te snage, a onda da se njihovo polje svede na nulu. Rubijina zamisao o sudaranju dva zraka bila je genijalna, ali je Rubijin osnovni problem bio u tome što njegova mašina uopšte nije sagrađena da radi kao kolajder.
<BR>&nbsp;&nbsp;&nbsp;&nbsp;&nbsp;Vlasti u CERN-u i Rubija behu saglasni u tome da će po 270 GeV u svakom zraku (ukupna energija, dakle, 540 GeV) biti verovatno dovoljno za pravljenje W čestica, koje imaju 'težinu' od stotinak GeV. Projekat je odobren i odgovarajuća količina švajcarskih franaka zašuštala je 1978. godine. Rubija je okupio dve ekipe. U prvoj su bili akceleratorski geniji - Francuzi, Italijani, Holanđani, Englezi, Norvežani i pogdekoji Jenki koji navrati u posetu. Ti ljudi su engleski govorili veoma smandrljano, ali akceleratorski bez greške. Druga ekipa: eksperimentalni fizičari kojima je palo u deo da sagrade ogroman detektor (neko mu je, u nastupu poetske imaginacije, dao naziv UA-1). Naravno, detektor bi posmatrao sudare protona i antiprotona.
<BR>&nbsp;&nbsp;&nbsp;&nbsp;&nbsp;U akceleratorskoj grupi našao se jedan holandski inženjer, Simon Van der Mer (Simon Van der Meer) koji je izmislio novi način da se antiprotoni sabiju u veoma uzan zrak u magnetnom prstenu gde se taj skupoceni antiproizvod čuva. Taj Merov pronalazak, nazvan 'stohastičko hlađenje', bio je od presudnog značaja u prisiljavanju dovoljne količine antiprotona da se stvarno zabijaju u nailazeće protone, tako da je postignut poštovanja dostojan broj sudara, negde oko 50.000 u sekundi. Rubija, velemajstor tehnike, stalno je požurivao svoju grupu, izgrađivao 'politički' položaj svog opita, širio marketing i propagandu, odazivao se na telefonske pozive. Njegova tehnika: bude govor hoće priča. Na predavanjima je govorio kao iz mitraljeza, zasipao rečima i slikama (po pet slajdova u minutu), bio je promotivan, virtuozan, bombastičan, ali je ipak govorio i istinu.
</TD></TR></TABLE>
<P class="next">
<A HREF=p147.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
