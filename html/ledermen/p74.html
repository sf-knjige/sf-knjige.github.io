<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>TALAS VEROVATNOĆE
<P>&nbsp;&nbsp;&nbsp;&nbsp;&nbsp;Fizičari su Šredingerovu jednačinu voleli iz dva razloga: prvo, mogli su da je reše, i drugo, ona je dejstvovala. Doduše, i Hajzenbergova matrična matematika davala je tačna rešenja, ali su svi zgrabili Šredingerov metod zato što je to bila dobra stara diferencijalna jednačina, toplo, dobro poznato područje matematike. Nekoliko godina kasnije pokazano je da su fizičke zamisli i numeričke posledice Hajzenbergove teorije i Šredingerove teorije istovetne. Te dve su bile ista stvar samo napisana pomoću dva različita matematička jezika. Danas koristimo mešavinu koja se sastoji od najpogodnijih elemenata i jednog i drugog.
<BR>&nbsp;&nbsp;&nbsp;&nbsp;&nbsp;Jedini problem u Šredingerovoj jednačini bio je taj što je ona sadržala netačno tumačenje pojma 'talas'. Pokazalo se da to <FONT FACE=Symbol>y</FONT> ne može predstavljati talase materije. Nije bilo ni najmanje sumnje da predstavlja nekakvo talasanje, ali ostajalo je pitanje: šta se talasa?
<BR>&nbsp;&nbsp;&nbsp;&nbsp;&nbsp;Tačan odgovor dao je nemački fizičar Maks Born, već u toku te dramatične 1926. godine. Born je insistirao na tome da postoji samo jedno dosledno tumačenje Šredingerove talasne funkcije, a po njemu <FONT FACE=Symbol>y</FONT><SUP>2</SUP> predstavlja verovatnoću nalaženja jedne čestice, jednog elektrona, na nekom tačno određenom mestu. Znamo da se <FONT FACE=Symbol>y</FONT> menja u skladu sa pomeranjem elektrona kroz prostor i vreme. Tamo gde je vrednost <FONT FACE=Symbol>y</FONT><SUP>2</SUP> velika, velika je i verovatnoća da ćemo taj elektron naći. Tamo, pak, gde je <FONT FACE=Symbol>y</FONT> = 0, mi ga nećemo naći nikada. Talasna funkcija je talas verovatnoće.
<BR>&nbsp;&nbsp;&nbsp;&nbsp;&nbsp;Na Borna su uticali opiti u kojima se mlaz elektrona uperi ka nekakvoj energetskoj prepreci. Takva prepreka može biti, na primer, žičana mreža spojena sa negativnim polom neke baterije, tako da se dobije minusni napon od, recimo, 10 volti. Ako elektroni imaju energiju od samo 5 volti, onda bi trebalo, po klasičnoj fizici, da se odbiju. Ako je energija elektrona veća od energije prepreke, elektron prolazi, kao kad baciš loptu preko zida. Ako je manja, on ne prolazi nego se odbije, kao kad baciš loptu na zid. Međutim, Šredingerova kvantna jednačina kaže da će se jedan deo <FONT FACE=Symbol>y</FONT>-talasa probiti, a jedan deo odbiti. A tako se ponaša svetlost. Prođeš pored nekog izloga i vidiš razne zgodarije izložene unutra, ali, ipak, vidiš i jednu bledu sliku samoga sebe. Svetlost prolazi kroz staklo, ali se jednim delom i odbija. Šredingerova jednačina predviđa slične ishode. Ali mi nikada ne vidimo 'jedan deo' nekog, pojedinačnog, elektrona!
<BR>&nbsp;&nbsp;&nbsp;&nbsp;&nbsp;Opit ide ovako: pošaljemo 1.000 elektrona u pravcu prepreke. Gajgerovi brojači pokažu da je 550 prošlo, a 450 se odbilo. Ali u svakom pojedinom od tih slučajeva otkrijemo po jedan ceo elektron. Šredingerovi talasi, izračunati kako valja i treba, daju statističku verovatnoću baš 550 prema 450. Ako prihvatimo Bornovo tumačenje, svaki pojedini elektron ima verovatnoću od 55 odsto da se probije i 45 odsto da se odbije (da bude odražen). Pošto se nikada ne može dogoditi da jedan elektron bude podeljen na ma kakve delove, Šredingerov talas ne može biti elektron. Može biti samo verovatnoća.
<BR>&nbsp;&nbsp;&nbsp;&nbsp;&nbsp;Born je, kao i Hajzenberg, bio deo getingenske škole. To je bila jedna grupa fizičara, među najblistavijima u svome dobu; profesionalno i intelektualno bili su povezani sa Getingenškim univerzitetom, u Nemačkoj. Bornovo statističko tumačenje Šredingerovog 'psi' došlo je iz uverenja pripadnika getingenške škole da su elektroni čestice. Elektroni navode Gajgerov brojač da se oglasi pucketanjem. Ostavljaju oštre tragove u Vilsonovoj maglenoj komori. Sudaraju se sa drugim česticama i odskaču od njih. Eto sad Šredingerove jednačine, koja proizvodi tačne odgovore, ali opisuje elektrone kao talase. Kako da je pretvorimo u čestičnu jednačinu?
<BR>&nbsp;&nbsp;&nbsp;&nbsp;&nbsp;Ironija stalno ide uz istoriju. Zamisao koja je promenila sve nađena je (opet!) u Ajnštajnovom radu, petnaest godina starom. Bio je to jedan Ajnštajnov spekulativni rad iz 1911, o odnosu između fotona i Maksvelovih klasičnih jednačina polja. Ajnštajn je tada predlagao da bi svojstva polja mogla da vode fotone ka mestima sa većom verovatnoćom. Bornovo razrešenje pitanja "Da li je posredi čestica ili talas?" sastoji se naprosto u sledećem: elektron (kao i njegovi prijatelji) ponaša se kao čestica kad ga neko otkrije, ali kad niko ne meri gde je, njegov raspored po prostoru u skladu je sa talasnim obrascem verovatnoća koji dobijamo iz Šredingerove jednačine. Drugim rečima, ovo Šredingerovo 'psi' (<FONT FACE=Symbol>y</FONT>) opisuje verovatno mesto elektrona. A ta verovatnoća može se ponašati kao talas. Šredinger je obavio onaj težak deo posla, skovao je jednačinu koja sad leži u srcu teorije. Ali tek je Born, nadahnut davnim Ajnštajnovim radom, shvatio šta Šredingerova jednačina, zapravo, predskazuje. Ironija se sastoji u tome što Ajnštajn upravo ovo Bornovo tumačenje talasne funkcije kao verovatnoće nikad nije prihvatio.
</TD></TR></TABLE>
<P class="next">
<A HREF=p75.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
