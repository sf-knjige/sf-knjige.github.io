<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ZADIMLJENI PIŠTOLJ BROJ 1: ULTRALJUBIČASTA KATASTROFA
<P>&nbsp;&nbsp;&nbsp;&nbsp;&nbsp;Prvi opaženi dokaz koji je pravo krenuo da baš 'ubije' klasičnu teoriju bilo je takozvano 'zračenje crnog tela'. Iz svih predmeta zrači energija. Topliji predmeti zrače više energije. Živo, dišuće ljudsko stvorenje emituje oko 200 vati zračenja u infracrvenom, nevidljivom području spektra. (Teoretičari 210, a političari kad se zahukću dostižu 250.)
<BR>&nbsp;&nbsp;&nbsp;&nbsp;&nbsp;Svi predmeti takođe apsorbuju energiju iz svog okruženja. Ako su topliji od svog okruženja, onda više zrače nego što apsorbuju. To znači: hlade se. Izraz 'crno telo' je stručni, tehnički termin. To bi bilo neko telo koje bi savršeno upijalo - dakle, koje bi uspevalo da upije svih 100% zračenja koja do njega stignu. Takav predmet, kad je hladan, izgleda crn, zato što ne odbija od sebe ni zračak svetlosti (sve upija). Eksperimentatori vole da pominju to zamišljeno 'crno telo' zato što je ono etalon (standard za merenje, za poređenje) prema kome mogu da mere koliko zračenja ispuštaju iz sebe razna tela koja stvarno postoje.
<BR>&nbsp;&nbsp;&nbsp;&nbsp;&nbsp;Kad se neko telo (neko koje stvarno postoji) zagreva, zanimljivo je pratiti njegovo zračenje. Recimo da se zagreva komad uglja, ili konjska potkovica, ili žica u tosteru kad hoćeš da prepečeš krišku hleba. Gledaš koju boju svetlosti predmet ispušta - dakle, koju talasnu dužinu. Zagrevamo predmet polako, a naše oči prvo primete da on počinje da se žariti tamnocrvenom bojom, pa onda svetlijom crvenom; kad postane mnogo vreliji, žari se žutom bojom, zatim plavobelom, a kad se baš veoma užari (mnogo toplote!) onda blista belom svetlošću. Zašto baš belom?
<BR>&nbsp;&nbsp;&nbsp;&nbsp;&nbsp;Postepeno pomeranje boja duž spektra znak je da se, dok temperatura raste, vrhunski intenzitet svetla tako pomera, od infracrvenog preko crvenog i žutog pa sve do plavog. Ali dok se to dešava, širi se i ukupni raspon proizvedenih svetlosnih talasa svih boja. Dok vrhunac (najjača proizvodnja zračenja) stigne do plavog kraja spektra, već je u toku proizvodnja i svih drugih boja, koje se mešaju, što našem oku daje, sveukupno, utisak beline. Pa kažemo: belo usijanje. Danas astrofizičari proučavaju zračenje crnog tela preostalo iz najblistavije provale zračenja u istoriji kosmosa - Velikog praska.
<BR>&nbsp;&nbsp;&nbsp;&nbsp;&nbsp;Ali ovo je digresija. U poslednjih nekoliko godina devetnaestog veka, podaci o zračenju raznih stvarnih tela podvrgnutih usijavanju postajali su sve bolji i bolji. A šta je Maksvelova teorija govorila o tome da bi oni trebalo da budu? Eto katastrofe! Pokazalo se da je Maksvelova teorija govorila nešto što je naprosto pogrešno. Naime, ta Maksvelova, klasična teorija predviđala je jednu određenu krivu (jedan grafikon) raspodele intenziteta svetlosti među različitim bojama, ali pogrešnu krivu. Po klasičnoj teoriji, vrhunac intenziteta morao bi uvek da bude negde u najkraćim talasnim dužinama, nadomak ljubičastog kraja vidljivog spektra, ili čak u nevidljivom delu - ultraljubičastom. Ali ne dešava se tako. Otud kažemo 'ultraljubičasta katastrofa'. To je prvi zadimljeni pištolj.
<BR>&nbsp;&nbsp;&nbsp;&nbsp;&nbsp;U prvo vreme se verovalo da ovaj neuspeh u primeni Maksvelovih jednačina može biti rešen boljim razumevanjem načina na koji materija stvara i zrači elektromagnetnu energiju. Prvi fizičar koji je uvideo stvarni značaj ovog neuspeha bio je Albert Ajnštajn, godine 1905. Ali pozornicu za nastup ovog velikog majstora pripremio je, ipak, neko drugi.
<BR>&nbsp;&nbsp;&nbsp;&nbsp;&nbsp;Ulazi Maks Plank, teoretičar iz Berlina, star oko četrdeset godina, čovek iza koga je već duga karijera u fizici, stručnjak za teoriju toplote. Bio je oštrouman; ali bio je i pravi profa. Jednom prilikom zaboravio je u kojoj fakultetskoj sali je trebalo da održi predavanje; svratio je do kancelarija katedre za fiziku i pitao: "Izvin'te, u kojoj sali danas drži predavanje profesor Plank?" Odgovoriše mu strogim glasom: "Mladiću, nemoj ti tamo da ideš. Suviše si ti mlad da razumeš predavanja našeg učenog profesora Planka."
<BR>&nbsp;&nbsp;&nbsp;&nbsp;&nbsp;U svakom slučaju, Plank je imao na raspolaganju podatke dobijene eksperimentima. Veliki deo tih podataka prikupile su, zapravo, kolege u njegovoj berlinskoj laboratoriji, a on je rešio da ih rastumači. Nadahnuto je nagađao o matematičkom izrazu koji bi se dobro uklopio sa ovim podacima. Nagađao i pogodio. Taj njegov izraz ne samo što je odgovarao raspodeli svetlosnih jačina pri bilo kojoj datoj temperaturi nego se i podudarao sa načinom na koji se ova kriva (raspodela talasnih dužina) menjala sa promenom temperature. Da bismo razumeli ono što se posle toga događalo, važno je naglasiti da data kriva omogućuje da izračunamo temperaturu tela koje zrači. Plank je imao čime da se ponosi. "Danas sam postigao otkriće ravno Njutnovom", hvalio se on svome sinu.
<BR>&nbsp;&nbsp;&nbsp;&nbsp;&nbsp;Sledeći Plankov problem bio je kako da poveže svoj srećan, na znanju zasnovan pogodak sa nekim zakonom prirode. Crna tela emituju (govorili su podaci) vrlo malo zračenja na kratkim talasnim dužinama. Koji bi to 'zakon prirode' mogao suzbijati kratke talasne dužine, koje klasična Maksvelova teorija toliko voli? Nekoliko meseci posle objavljivanja svoje uspešne jednačine, Plank je naleteo na jednu mogućnost. Toplota je oblik energije, a to znači da je energetski sadržaj zračećeg tela ograničen temperaturom tog tela. Što je telo vrelije, više energije ima. U klasičnoj teoriji, ta energija trebalo bi da bude jednako raspoređena na razne talasne dužine. Alll-i! (Naježite se, do đavola, evo ovog trenutka ćemo otkriti kvantnu teoriju.) Pretpostavimo da količina energije zavisi od talasne dužine te energije. Pretpostavimo da kraće talasne dužine 'koštaju' više energije. Onda, ako pokušavamo da proizvodimo kratkotalasna zračenja, utrošimo suviše energije. Ona nam, dakle, ponestane, i nemamo je dovoljno za taj zadatak.
<BR>&nbsp;&nbsp;&nbsp;&nbsp;&nbsp;Plank je ustanovio da mora, ako želi da odbrani svoju formulu (koja je sada poznata kao Plankov zakon zračenja), usvojiti dve pretpostavke, izričito. To je i učinio. Rekao je, prvo, da zračena energija stoji u vezi sa talasnom dužinom svetlosti koja se zrači; i, drugo, da ova pojava neminovno jeste povezana, i to nerazdvojno povezana, sa takozvanim 'diskretnim' zračenjem (a to znači: u zasebnim, izdvojenim količinama, komadićima). Jedino tako je Plank mogao da spase svoju formulu, a da izbegne objavu rata zakonima toplote. Znači, zračenje izlazi iz toplog tela u 'paketićima', u zamotuljcima. Svaki takav zamotuljak je jedna 'količina', što se latinski kaže 'kvantum'. Eto! Rodilo se. Svaki kvantum (to jest, kvant) povezan je sa frekvencijom u kojoj dolazi; jednačina za ovo sasvim je jednostavna i glasi ovako: E = hf. Energija jednog kvanta E jednaka je frekvenciji te svetlosti f pomnoženoj jednom konstantom. Ova konstanta, kojom treba pomnožiti f, jeste, dakako, ovo h. Pošto je frekvencija obrnuto srazmerna talasnoj dužini, kraće talasne dužine (dakle, više frekvencije) koštaju više energije. Kolika god temperatura da je data, ipak je količina energije ograničena, nije beskrajna. Otud se proizvodi manje onih visokih frekvencija. Od ključnog je značaja da svetlost dolazi u paketićima. Frekvencija je brzina podeljena talasnom dužinom.
<BR>&nbsp;&nbsp;&nbsp;&nbsp;&nbsp;Ova konstanta koju je Plank uveo, h, bila je određena već prikupljenim podacima. Ali šta je h? Plank ju je nazivao 'kvantum akcije', to jest 'količina delanja', ali istorija je odlučila da se h zove 'Plankova konstanta'. Tako je ostalo i ta će konstanta zauvek simbolisati ovu revolucionarnu novu fiziku. Plankova konstanta ima određenu vrednost, koja iznosi 4,11 x 10<SUP>-15</SUP> eV sekundi. Pa, sad, ako vam to nešto znači. Nemojte se truditi da upamtite. Samo uočite da je to veoma malen broj, jer u sebi ima ovo 10<SUP>-15</SUP>, što znači nula zapeta nula nula nula... i tako redom, petnaest nula posle decimalne zapete i tek onda nešto.
<BR>&nbsp;&nbsp;&nbsp;&nbsp;&nbsp;Ovo - uvođenje zamisli da postoji kvant, to jest zamotuljak energije - jeste prekretna tačka, iako ni Plank ni njegove kolege nisu shvatali dubinu tog otkrića. Jedini je to shvatio Ajnštajn. Samo je on uvideo stvarni značaj Plankovih kvanta; a sva ostala naučna zajednica uspela je to da ukapira tek posle još dvadeset pet godina razjašnjavanja. A Maksa Planka je njegova sopstvena teorija bacila u zabrinutost. Nije želeo da vidi uništenje klasične fizike. "Moraćemo nekako živeti sa kvantnom teorijom", rekao je Maks Plank konačno, mireći se sa sudbinom. "A ona će se, verujte mi, širiti. Neće ona ostati samo u optici. Zahvatiće sva polja." Kako je bio u pravu!
<BR>&nbsp;&nbsp;&nbsp;&nbsp;&nbsp;Dodaćemo jedan završni komentar o ovome. Godine 1990. jedan satelit koji se naziva 'Istraživač kosmičkog pozadinskog zračenja' (COBE - Cosmic Background Explorer) poslao je na Zemlju, svojim oduševljenim gospodarima, astrofizičarima, podatke o spektralnoj raspodeli kosmičkog pozadinskog zračenja koje ispunjava svu Vaseljenu. Ovi podaci, koji se odlikuju ranije nedostignutom preciznošću, tačno su se uklopili u Plankovu formulu za crno telo. Pamtimo da kriva koja prikazuje raspored intenziteta raznih talasnih dužina što ih zrači neko telo omogućuje da odredimo i temperaturu tog tela. Pomoću podataka sa COBE satelita i pomoću Plankove jednačine izračunali smo prosečnu temperaturu Vaseljene. Dakle, Vaseljena je jedno mnogo hladno mesto: samo je 2,73 stepena iznad apsolutne nule.
</TD></TR></TABLE>
<P class="next">
<A HREF=p65.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
