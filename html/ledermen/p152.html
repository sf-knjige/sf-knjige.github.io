<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>TRAGANJE ZA VRHOM
<P>&nbsp;&nbsp;&nbsp;&nbsp;&nbsp;Jedna TV emisija na kanalu 'NOVA', nazvana 'Trka prema vrhu', prikazana je godine 1990, kad su i CERN-ov proton-antiproton kolajder i Fermilabov CDF još radili. Naš CDF imao je prednost - bio je tri puta jači - naime, imao je tri puta višu energiju, 1,8 TeV u poređenju sa CERN-ovih 620 GeV. Cernovci su počeli da hlade svoje bakarne namotaje malo bolje, pa su zato uspeli da povećaju energiju i jednog i drugog svog zraka sa 270 GeV na 310 GeV. Upinjali su se da iscede i poslednju trunčicu snage iz svoje mašine da bi ostali u trci. Pa ipak, ostali su triput slabiji... a taj 'činilac tri' veoma boli. Na strani CERN-a bile su i neke prednosti, devet godina duže iskustvo, razvijen softver, uhodanost u analizi podataka. Oni su i preuredili svoj izvor antiprotona, koristeći zamisli koje je objavio Fermilab. Zbog svega toga postizali su nešto malo više sudara nego mi. Tokom školske 1989-90. godine, detektor UA-1 povučen je u 'penziju'. Novi generalni direktor CERN-a bio je sad Karlo Rubija, a on je okrenuo pogled ka budućnosti svoje laboratorije; zadatak traganja za kvarkom vrh prepustio je detektoru UA-2. Usputni cilj bio je da se masa W čestica izmeri tačnije, jer ona je jedan od ključnih parametara standardnog modela.
<BR>&nbsp;&nbsp;&nbsp;&nbsp;&nbsp;Pomenuta televizijska emisija odradila je svoje i poslata je na spavanje, a ni fermijevci ni cernovci još nisu pronašli ni najmanji trag kvarka vrh. U stvari, kad je emitovanje emisije počelo, 'trka' je već bila završena, jer se CERN uveliko spremao da ispadne iz nje. I jedna i druga grupa istraživača tumačila je svoj neuspeh (odsustvo signala) masom neuhvaćene čestice. Kao što smo videli, kad jednu česticu ne uspevaš nikako da nađeš, to ti govori nešto o njenoj masi. Teoretičari su već znali sve o mogućoj proizvodnji kvarka vrh i o nekim 'kanalima' njegovog raspada, sve osim njegove mase. A verovatnoća da će biti proizveden zavisi, presudno, baš od njegove mase. I Fermilab i CERN odredili su istu donju granicu: masa kvarka vrh mora biti veća od 60 GeV.
<BR>&nbsp;&nbsp;&nbsp;&nbsp;&nbsp;Fermilab je 'trku' nastavio sam i malo-pomalo snaga naše mašine počela je da donosi plodove. Naš niz opita potrajao je još jedanaest meseci; za to vreme videli smo više od sto milijardi (10<SUP>11</SUP>) sudara - a nijedan kvark vrh. Sad je naša analiza dala novu donju granicu: masa tog kvarka ne može biti manja od 91 GeV. To znači da bi kvark vrh morao biti bar osamnaest puta teži od kvarka dno. Ovaj iznenađujući rezultat uznemirio je mnoge teoretičare koji su radili na objedinjenim teorijama, naročito one koji su se usmerili na elektroslabu silu. Jer, u tim modelima kvark vrh trebalo bi da ima mnogo manju masu; upravo zato su ga neki teoretičati posmatrali sa posebnim zanimanjem. Čak i sam koncept mase nekako je spojen sa Higsovom česticom. Da li ova velika težina kvarka vrh predstavlja ključ za nešto? Dok ne pronađemo kvark vrh, dok ne izmerimo njegovu masu i, sve u svemu, dok ga ne preslišamo do besvesti i nazad, nećemo znati.
<BR>&nbsp;&nbsp;&nbsp;&nbsp;&nbsp;Teoretičari su se vratili proračunima. Standardni model, zapravo, još nije bio narušen, nimalo. On u sebe može da primi kvark vrh koji bi bio težak čak i 250 GeV, smatrali su teoretičari, ali išta teže od toga značilo bi da postoji neka greška u samim temeljima standardnog modela. Eksperimentatori su tek sad rešili, čvršće nego ikad, da se bace u juriš ka kvarku vrh. Ali taj ima masu veću od 91 GeV; prema tome, CERN nije u igri. Mašine sa e<SUP>+</SUP> i e<SUP>-</SUP> imaju premalenu energiju - dakle - ništa od njih. I tako ostade na celome svetu Fermilab sam, jedini koji ima priliku da napravi kvark vrh. Samo treba bar petostruko, pa ako je moguće i pedesetostruko, povećati broj sudara. To je izazov za devedesete godine.
</TD></TR></TABLE>
<P class="next">
<A HREF=p153.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
