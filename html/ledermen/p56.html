<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>NEKA POLJE BUDE SA VAMA
<P>&nbsp;&nbsp;&nbsp;&nbsp;&nbsp;Faradejev glavni konceptualni doprinos, bitan za našu istoriju redukcionizma, bilo je polje. Da se pripremimo za ovo, moramo se vratimo do Ruđera Boškovića, koji je objavio radikalnu hipotezu nekih sedamdeset godina pre Faradejevog vremena i poneo a-tom jedan važan korak napred. Kako se a-tomi sudaraju? - pitao je Ruđer Bošković. Kad se bilijarske kugle čuknu, izobliče se; pošto su napravljene od drveta, koje je elastično, ispravljanjem nastalog izobličenja kugle se otisnu jedna od druge. Može li se zamisliti izobličeni a-tom? Šta bi se to izobličilo? Šta bi se to vratilo u svoj prvobitni oblik? Takvo razmišljanje navelo je Boškovića da svede a-tome na matematičke tačke bez dimenzija i bez strukture. Ta tačka je izvor sila, kako privlačnih tako i odbojnih. Sačinio je podroban geometrijski model koji je opisivao atomske sudare veoma verodostojno. Tačkasti atom činio je sve što i Njutnov 'tvrdi, masivni' atom, a nudio je i neke prednosti. Iako nije imao nikakvu proširenost, imao je inerciju, a to znači i masu. Boškovićev a-tom posezao je i dohvatao u prostor oko sebe pomoću sila koje su zračile iz njega. Ovo je bilo zaista proročansko razmišljanje - kao da je Bošković imao znanje iz budućnosti! I Faradej je bio uveren da je a-tom tačka, ali o tome nije mnogo govorio zato što nije mogao ponuditi nijedan dokaz. Hipoteza Bošković-Faradej glasi: materija se sastoji od tačkastih a-toma koji su okruženi silama. Njutn je govorio da sila deluje na masu; ovo je očigledno bilo proširenje Njutnove zamisli. A kako se ta sila ispoljava?
<BR>&nbsp;&nbsp;&nbsp;&nbsp;&nbsp;"Hajde da se zabavimo jednom igrom", kažem studentima u velikoj fakultetskoj dvorani. "Kad student koji je levo od tebe digne i spusti ruku, onda i ti digni i spusti ruku." Na kraju svakog reda signal pomaknemo za taj jedan red unazad i prebacimo uputstvo da glasi "student desno od tebe". Pogledamo ko sedi u prvom redu sasvim na levom kraju i počnemo od tog studenta (studentkinje). On (ili ona) digne i spusti ruku. Talas tog dizanja ruke krene duž prvog reda, prođe celom širinom dvorane, prenese se u drugi red, treći red i tako sve do poslednjeg, najvišeg reda gde na kraju prestane. Tu se javlja jedno uznemirenje koje se raspostire kroz sredinu studenata, nekom brzinom. Isto kao kad talasaju hiljade navijača usklađeno na sportskim stadionima širom sveta. Vodeni talas ima iste odlike. Poremećaj putuje, dabome, ali svaka pojedina čestica vode ostaje gde je i bila; diže se i spušta, ali ne ide nikakvom vodoravnom brzinom nikuda. Jedino remećenje je uzdizanje talasa. Medijum je voda. Brzina zavisi od osobina vode. Zvuci se šire kroz vazduh na sličan način. Ali kako sila preskače sa atoma na atom kroz prazan prostor kojim su atomi razdvojeni? Njutn je tu loptu odbio od sebe. "Ne formulišem nikakvu hipotezu", rekao je. Formulisao on ili ne, hipoteza je postojala, bila je široko rasprostranjena i prihvaćena, i govorila je da postoji neko tajanstveno delovanje na daljinu. Te reči su služile samo da 'čuvaju mesto' za neko buduće razumevanje kako gravitacija, zapravo, deluje.
<BR>&nbsp;&nbsp;&nbsp;&nbsp;&nbsp;Faradej je uveo koncept polja, sposobnosti prostora da bude uznemiren delovanjem nekog izvora koji se negde nalazi. Najpoznatiji primer jeste magnet koji pokušava da dohvati i zgrabi gvozdene eksere. Faradej je sebi dočaravao sliku kako je prostor oko magneta ili namotaja 'napregnut' zbog izvora. Koncept polja izranjao je bolno, tokom mnogo godina, u mnogim spisima, tako da istoričari uživaju nadmudrujući se oko pitanja kad je, gde, šta i kako isplivalo na površinu. Evo šta je napisao Faradej kao belešku godine 1832: "Kad magnet deluje na udaljeni magnet ili na parče gvožđa, uzročnik toga uticaja... napreduje postupno iz magnetnih tela i treba mu neko vreme da stigne." (Ja sam podvukao tih poslednjih šest reči.) Faradejev koncept je, dakle, sledeći: jedno 'remećenje' - na primer, magnetno polje jačine 0,1 tesle - može da putuje kroz prostor, da doputuje do trunčice gvozdenog praha; a onda da obavesti trunčicu gvozdenog praha da je stiglo i da, štaviše, može primeniti silu. To je ono što jak vodeni talas uradi nepažljivom kupaču. Vodeni talas, nek je visok, recimo, jedan metar, mora da ima na raspolaganju vodu da bi imao kroz šta da putuje. A šta mora magnetno polje da ima na raspolaganju?... Sa tim pitanjem se i danas rvemo. Kasnije ćemo o tome.
<BR>&nbsp;&nbsp;&nbsp;&nbsp;&nbsp;Za razotkrivanje prisutnosti magnetnih linija sile poslužiće nam onaj stari opit koji ste izvodili u školi: preko potkovičastog magneta stavi se list hartije, a po njemu pospu trunčice gvožđa. Malo kuckaš nečim po hartiji da bi se trunčice oslobodile trenja sa hartijom; one odskaču malčice i raspoređuju se postepeno u prepoznatljivi obrazac linija koje spajaju polove magneta. Faradej je smatrao da su te linije stvarna ispoljavanja njegovog koncepta polja. Važno pitanje ovde nisu Faradejevi dvosmisleni opisi te njegove alternative za delovanje na daljinu; nego, kako će taj koncept izmeniti i upotrebiti naš sledeći električar, Škot po imenu Džejms Klerk Maksvel (1831-1879).
<BR>&nbsp;&nbsp;&nbsp;&nbsp;&nbsp;Pre nego što napustimo Faradeja, treba da razjasnimo njegov stav prema atomima. Ostavio nam je godine 1839. dva navoda kao dva draga kamena. Prvi glasi:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Iako nikakvog znanja nemamo o tome šta atom jeste, ne možemo odoleti iskušenju da ne uobličimo neku zamisao o malenoj čestici koja u našem umu treba da predstavi atom - postoji sva sila činjenica koje opravdavaju naše verovanje da atomi materije jesu na neki način sa električnim silama povezani, kojima duguju svoje najuočljivije odlike, među kojima je i hemijski afinitet (kad jedan atom drugi atom privlači).
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Drugi glasi:
<BR>&nbsp;&nbsp;&nbsp;&nbsp;&nbsp;Moram priznati da zazirem od reči atom, jer iako je vrlo lako o atomima pričati, vrlo je teško uobličiti neku jasnu zamisao o njihovoj prirodi kad razmatramo složena tela.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ejbraham Pejz (Abraham Pais), citirajući ove iskaze u svojoj knjizi Unutrašnja povezanost, zaključuje: "To je pravi Faradej, izvrsni eksperimentator, koji prihvata samo ono što je silom opitnih dokaza prinuđen da prihvati."
</TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
