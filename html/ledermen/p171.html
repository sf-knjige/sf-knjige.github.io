<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>INFLACIJA I SKALARNA ČESTICA
<P>&nbsp;&nbsp;&nbsp;&nbsp;&nbsp;U ovoj sažetoj istoriji poslednjih 15 milijardi godina zaboravio sam da pomenem da je razvoj Vaseljene gotovo u celosti sadržan u Ajnštajnovim jednačinama opšte relativnosti. Jer, čim se Vaseljena ohladi ispod temperature od 10<SUP>32</SUP> Kelvina, klasična (nekvantna) relativnost preovlađuje, pa su događaji koji onda nastupe, zapravo, posledice Ajnštajnove teorije. Nažalost, ovu veliku moć teorije relativnosti nije otkrio sam majstor, otkrili su je tek njegovi sledbenici. Pre 1916, pre Habla i Hedvine Knabl, Vaseljena je sagledavana kao predmet daleko smireniji, statičniji, a Ajnštajn je učinio jednu grešku (kasnije je priznao da mu je to bila 'najveća pogreška') i dodao svojoj jednačini jedan član da bi sprečio širenje koje je jednačinom bilo predviđeno. Pošto ovo nije knjiga o kosmologiji (a ima odličnih knjiga o kosmologiji i nije ih teško nabaviti), nećemo moći da posvetimo tim zamislima onoliko prostora koliko one zaslužuju, utoliko pre što su mnoge od njih iznad onog nivoa za koji sam plaćen.
<BR>&nbsp;&nbsp;&nbsp;&nbsp;&nbsp;Pomenuti naučnik Gut otkrio je jedan proces, dopušten Ajnštajnovim jednačinama, koji stvara eksplozivnu silu, tako ogromnu da nastaje nezadrživo širenje: Vaseljena se naduva od nečeg što je mnogo manje od jednog protona (10<SUP>-15</SUP> metara) do veličine loptice za golf u jednom vremenskom razmaku koji iznosi oko 10<SUP>-33</SUP> sekunde. Ovo se zove 'inflaciona faza', to jest faza naduvavanja. A događa se posredstvom jednog novog polja, jednog neusmerenog (skalarnog, dakle) polja, koje izgleda, ponaša se i miriše kao... Higsovo!
<BR>&nbsp;&nbsp;&nbsp;&nbsp;&nbsp;Jeste Higsovo! Astrofizičari su otkrili tu Higsovu stvar u sasvim novom kontekstu. Kakva je uloga Higsovog polja u promociji tog bizarnog novog događaja koji se zbio pre širenja Vaseljene, a koji je nazvan inflacija?
<BR>&nbsp;&nbsp;&nbsp;&nbsp;&nbsp;Napomenuli smo da je Higsovo polje blisko povezano sa konceptom mase. Ono što navodi na ludo naglu inflaciju jeste pretpostavka da je predinflaciona Vaseljena bila prožeta Higsovim poljem čiji je energetski sadržaj bio toliko veliki da je nužno doveo do tako brzog širenja. Znači, rečenica 'U početku Higsovo polje beše' možda nije mnogo daleko od istine. Higsovo polje, koje je svuda jednako u celoj Vaseljeni, menja se sa proticanjem vremena - u skladu sa zakonima fizike. Ti zakoni (kad se dodaju Ajnštajnovim jednačinama) proizvode inflacionu fazu, koja je zapremala celokupno, veoma dugo razdoblje između 10<SUP>-35</SUP> i 10<SUP>-33</SUP> sekunde posle Postanja. Teorijski kosmolozi opisuju to početno stanje kao 'lažni vakuum' zbog energetske sadržine Higsovog polja. Konačni prelaz ka pravom vakuumu oslobađa ovu energiju i stvara čestice i zračenja, sve pri ogromnim temperaturama Početka. Tek posle toga počinje Veliki prasak, koji je, zapravo, jedna faza srazmerno smirenog širenja i hlađenja, nama bolje poznata. Vaseljena je potvrđena već u starosti od 10<SUP>-33</SUP> sekunde. "Danas sam Vaseljena", možete svečano izgovoriti tada.
<BR>&nbsp;&nbsp;&nbsp;&nbsp;&nbsp;Pošto je svu svoju energiju uložilo u stvaranje čestica, Higsovo polje se privremeno penzioniše, ali se ipak pojavljuje još nekoliko puta u kasnijim vremenima, različito prerušeno, da bi matematika ostala usaglašena, da bi one beskonačnosti bile potrte i da bi se nadgledala sve veća zamršenost Vaseljene u kojoj su se izdvajale jedna od druge sve nove i nove čestice i sile. Eto kako veličanstveno, u svom punom sjaju, radi Božija čestica.
<BR>&nbsp;&nbsp;&nbsp;&nbsp;&nbsp;Samo da znate, nisam ja ništa od ovoga izmislio. Začetnik ove teorije, Alen Gut, bio je mladi fizičar koji je pokušavao da reši nešto što je izgledalo kao sasvim drugi problem: naime, standardni model Velikog praska predviđa i postojanje magnetnih monopola - slučajeva gde postoji samo jedan magnetni pol. To bi značilo da između severa i juga postoji odnos kao između materije i antimaterije. Traganje za česticom koja bi bila monopol bilo je omiljena igra lovaca na čestice i na svakoj novoj mašini pokušavano je i to. Do danas nije ulovljena nijedna. Gut se amaterski bavio i kosmologijom i palo mu je na pamet da bi inflacija bila zgodan način da se kosmologija Velikog praska promeni tako da monopoli budu odstranjeni; uradio je to, i otkrio da daljim poboljšavanjem svoje inflacijske zamisli može otkloniti i sve druge nedostatke kosmologije Velikog praska. Gut je kasnije primetio da ga je u postizanju ovog otkrića izvanredno poslužila sreća zato što su svi sastojci bili poznati već odranije. To treba nešto da nam kaže o vrednosti naivnosti u stvaralačkom činu. Volfgang Pauli se jednom prilikom požalio da je izgubio stvaralačku sposobnost, i to je objasnio ovako: "Ach, suviše znam."
<BR>&nbsp;&nbsp;&nbsp;&nbsp;&nbsp;Da bismo upotpunili ovu završnu odu vrlinama Higsa, moramo ukratko da objasnimo kako ovo naglo širenje rešava krizu izotropije i krizu ravnosti. Inflacija se odigrala brzinom koja je nepojamno veća od brzine svetlosti (teorija relativnosti, vidite, ne postavlja nikakvu gornju granicu brzini širenja prostora), a upravo ta ogromna nadsvetlosna brzina nam je potrebna. U samom početku, razna područja Vaseljene bila su u veoma bliskom međusobnom dodiru. Inflacija ih je ogromno proširila, ali i razdvojila, tako da su onemogućene uzročno-posledične veze između njih. Tek posle inflacije nastalo je ono dalje širenje, sporo u odnosu na brzinu svetlosti, zbog koga mi sada neprestano otkrivamo sve nove i nove oblasti kosmosa iz kojih svetlost, najzad, uspeva da stigne do nas. "Ah", govori jedan kosmički glas, "srećemo se opet." Sada nije šokantno da uvidimo da su te druge oblasti iste kao naša. Izotropija!
<BR>&nbsp;&nbsp;&nbsp;&nbsp;&nbsp;A ravnost? Inflaciona Vaseljena daje jasnu izjavu o tome: "Nalazim se tačno na kritičnoj masi. Širenje će se nastaviti zauvek, ali zauvek sve sporije i sporije i nikada se neće preokrenuti u sažimanje." Ravnost: u Ajnštajnovoj teoriji relativnosti sve je geometrija. Prisustvo mase dovodi do zakrivljenja prostora; što više ima mase, veće je zakrivljenje. Ravna Vaseljena jeste ono neizvesno stanje tačno između dva suprotna tipa zakrivljenja. Ako je mase malo, zakrivljenje će biti otvoreno prema spolja, kao površina sedla. Ovo pokazuje težnju ka otvorenoj Vaseljeni. Ravnost znači Vaseljenu sa kritičnom masom, 'između' zakrivljenja prema spolja i zakrivljenja prema unutra. Inflacija deluje tako da se jedno majušno područje zakrivljenog prostora rastegne tako ogromno mnogo da postane, zapravo, ravno, vrlo ravno. Predviđanje tačnog iznosa te ravnosti - dakle, predviđanje jedne Vaseljene koja balansira tačno između širenja i skupljanja - može se proveriti tako što ćemo prepoznati tamnu masu, a onda nastaviti posao na procenjivanju gustine mase u Vaseljeni. Ovo će biti urađeno, uveravaju nas astronomi.
<BR>&nbsp;&nbsp;&nbsp;&nbsp;&nbsp;Inflacioni model postigao je i druge uspehe, pa zbog toga i jeste široko prihvaćen. Na primer, jedna od 'malih' smetnji u Velikom prasku jeste to što njegova kosmologija ne objašnjava 'zgrudvanost' Vaseljene - postojanje galaksija, zvezda i drugog. Kvalitativno, čini se da je takvo zbijanje mase u grudve sasvim u redu. Nasumične fluktuacije se dešavaju, pa se u glatkoj plazmi dogodi da se neka mala količina materije zbije u grudvicu, koja onda, svojom majušnom gravitacionom silom, privuče još malo materije i kad tako poraste privuče još malo više i jače... Tako se proces nastavlja, i jednog dana eto i galaksije. Ali pojedinosti pokazuju da je ovaj proces suviše spor ako bi zaista nastajao samo zbog nasumičnih fluktuacija. Prema tome, mora biti da je seme formiranja galaksija posađeno još u vreme inflacione faze.
<BR>&nbsp;&nbsp;&nbsp;&nbsp;&nbsp;Teoretičari koji su razmišljali o tom semenu zamišljaju ga kao malenu (manje od 0,1%) varijaciju u gustini početne raspodele materije. Odakle dođoše te semenke? Gutova inflacija daje veoma privlačno objašnjenje za ovo. Moramo se vratiti u kvantnu fazu istorije Vaseljene, onu fazu u kojoj avetinjske kvantnomehaničke fluktuacije tokom inflacije mogu dovesti do raznih nepravilnosti. Inflacija uvećava ove mikroskopske fluktuacije do razmera koje su saobrazne galaksijama. Nedavna osmatranja (objavljena u aprilu 1992. godine) satelita COBE pokazuju da u temperaturi mikrotalasnog pozadinskog zračenja, kad se gleda u raznim pravcima, postoje razlike veoma malene, ali tačno u skladu, rekao bih divno usaglašene, sa inflacijskim scenarijem.
<BR>&nbsp;&nbsp;&nbsp;&nbsp;&nbsp;Ono što je COBE video odražava uslove koji su vladali kad je Vaseljena bila mlada - tek 300.000 godina stara - i kad se na njoj video otisnut pečat inflacijom izazvanih raspodela zbog kojih je na nekim mestima pozadinsko zračenje bilo vrelije (tamo gde je Vaseljena bila manje gusta), a na nekim mestima hladnije (tamo gde je Vaseljena bila gušća). Primećene razlike u temperaturi jesu, dakle, opitni dokazi da je postojalo seme potrebno za nastanak galaksija. Nije nikakvo čudo, dakle, što su vesti o COBE-ovim otkrićima iskočile na naslovne stranice novina širom sveta. To su temperaturne razlike od samo nekoliko milionitih delova stepena; bila je potrebna izuzetna obazrivost u vršenju opita. Ali kako ogromno se isplatilo! U jednoj homogenizovanoj kaši uspeli smo da otkrijemo dokaze o zgrudvavanju koje je bilo preteča nastanka galaksija, sunaca, planeta i nas samih. "Bilo je to kao da smo gledali u lice Boga", rekao je oduševljeni astronom Džordž Smut (George Smoot).
<BR>&nbsp;&nbsp;&nbsp;&nbsp;&nbsp;Hajnc Pejdžels je naglasio filozofsku poentu - da je inflaciona faza bila konačna 'mašina Kule vavilonske' jer nas je u suštini odsekla od svega onoga što se dešavalo ranije. Inflacija je, naime, razvukla, ali i 'razvodnila' sve strukture koje su ranije postojale. I tako, iako imamo glavninu priče o nastanku, od 10<SUP>-33</SUP> sekundi do 10<SUP>17</SUP> sekundi (to je sad), postoje još i neki dosadni klinci koji govore: "Dobro, ali Vaseljena postoji; kako je nastala?"
<BR>&nbsp;&nbsp;&nbsp;&nbsp;&nbsp;Godine 1987. imali smo konferenciju u tom fazonu - "Lice Boga" i takve stvari - u Fermilabu; naime, jedna grupa astro/kosmo teoretičara okupila se da povede raspravu o tome kako je kosmos nastao. Zvanični naziv konferencije glasio je 'Kvantna kosmologija', a razlog sazivanja: da najstručniji ljudi zajedno pate zbog ogromnosti neznanja. Ne postoji nikakva zadovoljavajuća kvantna teorija gravitacije, a dok se ona ne pronađe, neće biti mogućno ni da se ovlada fizičkom situacijom Vaseljene pri njenom nastanku.
<BR>&nbsp;&nbsp;&nbsp;&nbsp;&nbsp;Spisak učesnika bio je pravi imenik Ko je ko za ovu egzotičnu oblast: Stiven Hoking (Stephen Hawking), Marej Gel-Man, Jakov Zeldovič (Yakov Zeldovich), Andrej Linde, Džim Hartl (Jim Hartle), Majk Tarner (Mike Turner), Roki Kolb (Rocky Kolb), Dejvid Šram (David Schramm) i drugi. Rasprave su bile apstraktne, matematičke i vrlo žustre. Glavninu toga nisam uspevao da pratim. Najviše mi je prijao Hokingov zaključni govor o poreklu Vaseljene, koji je održan u nedelju ujutro, u isto vreme kad i 16.427 propovedi o približno istoj temi u 16.427 crkvenih zgrada širom SAD. Osim. Osim što je Hoking govorio kroz mašinu za sintetizovanje glasa, a to mu je davalo posebnu, dodatnu autentičnost. Kao i obično, imao je šta da kaže, mnogo stvari zanimljivih i složenih, ali najdublju misao izrazio je sasvim jednostavno. "Vaseljena jeste ono što jeste zbog toga što je bila ono što je bila", naglasio je on svečano.
<BR>&nbsp;&nbsp;&nbsp;&nbsp;&nbsp;Hoking je tvrdio da pred kosmologijom, ako se želi da se primeni kvantna teorija na nju, stoji zadatak da tačno odredi početne uslove koji su postojali baš u samom prvom trenu Postanja. Hokingova premisa je da odmah posle tog trena upravljanje događajima moraju preuzeti pravi zakoni prirode - mi se nadamo da će ih formulisati neki genije koji je sada u trećem osnovne - i da će oni odrediti celokupan dalji razvoj Vaseljene. Nova velika teorija mora povezati opis početnih uslova Vaseljene sa savršenim razumevanjem zakona prirode, te tako objasniti sva kosmološka opažanja. Ona takođe mora da ima, kao svoju posledicu, standardni model koji postoji sada, u devedesetim godinama. Ako pre tog proboja sačinimo, pomoću podataka iz superkolajdera, novi standardni model, koji bi mnogo sažetije objasnio sve podatke prikupljene od Pize do danas, utoliko bolje. Naš sarkastični Pauli jednom je nacrtao prazan pravougaonik i saopštio da je to njegovom rukom još jednom naslikano najbolje delo velikog slikara Ticijana - samo su izostavljene pojedinosti. Moramo priznati, našoj umetničkoj slici Rođenje i razvoj Vaseljene nedostaje još pokoji zamah četkicama i bojama. Ali ram imamo. Divan je.
</TD></TR></TABLE>
<P class="next">
<A HREF=p172.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
