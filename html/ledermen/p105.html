<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KOLAJDERI PROTIV META
<P>&nbsp;&nbsp;&nbsp;&nbsp;&nbsp;Dobro, znači ovo su naše mogućnosti izbora do sad. Možeš ubrzavati protone, ili elektrone; i možeš ih ubrzavati u krugovima ili u pravoj liniji. Ipak, mora još jedna odluka da se donese.
<BR>&nbsp;&nbsp;&nbsp;&nbsp;&nbsp;Konvencionalni način sudaranja sastoji se u tome što 'spasemo' jedan zrak iz njegovog magnetnog zatvora i pustimo ga da poleti - naravno, uvek kroz cevi u kojima je vakuum - do mete. Kada se zrak zabije u metu, nastanu sudari. Objasnili smo kako analiza tih sudara daje informacije o subnuklearnom svetu. Ubrzana čestica donosi sa sobom izvesnu količinu energije, ali samo deo te energije stvarno posluži svrsi, istraživanju prirode na vrlo malim razdaljinama ili proizvodnji novih čestica pomoću E = mc<SUP>2</SUP>. Zakon o očuvanju impulsa kaže da će jedan deo unete energije biti očuvan i naprosto predat konačnim proizvodima sudara - to će sad biti njihov impuls. Neka nam ovo posluži kao poređenje: autobus u punom zaletu tresne u kamion. Veliki deo tog impulsa biće prenet na razne komade metala, gume i stakla koji će poleteti napred, u smeru kojim se do sudara kretao autobus. To odnosi deo energije, što znači da nije sva utrošena na rasturanje kamiona; mogao je biti još potpunije razlupan.
<BR>&nbsp;&nbsp;&nbsp;&nbsp;&nbsp;Ako 1.000 GeV tresne u jedan proton koji miruje, priroda insistira na tome da čestice koje odatle proisteknu, ma koje bile, moraju imati ukupno kretanje napred jednako kretanju koje je proton-upadač doneo. Kad se ovo lepo izračuna, pokaže se da samo 42 GeV (od tih hiljadu) preostaju za pravljenje novih čestica.
<BR>&nbsp;&nbsp;&nbsp;&nbsp;&nbsp;Mi smo negde sredinom šezdesetih godina shvatili, konačno, da bismo postizali daleko silovitije sudare kad bismo udesili da dva zraka, svaki ubrzan najviše što je u tom akceleratoru moguće, pojure jedan drugome pravo u susret, pri čemu se čestice sudare čeomice (čeoni sudar). Ista energija akceleratora bila bi u isti sudar uložena dvaput i bila bi sva na raspolaganju, jer je uneti momenat sile jednak nuli zato što se jednaki, ali suprotni impulsi dvaju sudarenih čestica u tom slučaju međusobno oduzimaju, to jest potiru. Ergo, u akceleratoru od 1.000 GeV čeoni sudar dve čestice ostavlja nam na raspolaganju 2.000 GeV energije samo za pravljenje novih čestica, a ne 42, kao kad smo gađali nepomičnu metu. Ima, doduše, i jedna 'kazna' da se plati. Nije problem iz mitraljeza pogoditi ambar; ali jeste malo nezgodno udesiti da se dva mitraljeza uzajamno gađaju tako da se kuršumi sudaraju u vazduhu. To vam je ta nezgodacija kod rukovanja akceleratorom u kome se zraci sudaraju - kolajderom.
</TD></TR></TABLE>
<P class="next">
<A HREF=p106.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
