<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>OPIT U OGLEDALU
<P>&nbsp;&nbsp;&nbsp;&nbsp;&nbsp;Za jednu od ovih simetrija govorilo se da je ogledalska simetrija (očuvanje parnosti). Taj zakon je nalagao da priroda - znači, zakoni fizike - ne može primetiti razliku između stvarnog sveta i sveta u ogledalu.
<BR>&nbsp;&nbsp;&nbsp;&nbsp;&nbsp;Ovo može da se kaže i na matematički način, stručno. Evo reći ću to, tek da ostane na papiru: jednačine koje opisuju zakone prirode ne menjaju se kad z koordinate svih predmeta zamenimo -z koordinatama.
<BR>&nbsp;&nbsp;&nbsp;&nbsp;&nbsp;To je to. Ova z koordinata jeste ona koja 'ubada' pravo u ogledalo, i to pod pravim uglom. Kad kažemo ogledalo, time odredimo jednu ravan, površinu ogledala. Zamena prilikom koje umesto svakog z napišemo -z jeste tačno ono što se dešava u svakom sistemu koji je odražen u ogledalu. Na primer, ti si ispred ogledala. Udaljen (udaljena) si od ogledala 16 nekih jedinica. Slika u ogledalu pokazuje osobu koja je tačno 16 tih istih jedinica udaljena od površine ogledala, ali s one strane. Ovo isto važi i za, recimo, jedan atom, ili bilo šta drugo ispred ogledala. To 's one strane', to vam je taj minus u -z. Može biti da su neke jednačine nepromenljive u odnosu na ovu zamenu; na primer, u tim jednačinama uvek piše samo z<SUP>2</SUP>, nikad samo z. Ako je tako, onda je savršeno svejedno da li je z bilo plus ili minus. Ogledalska simetrija je očuvana, parnost je očuvana.
<BR>&nbsp;&nbsp;&nbsp;&nbsp;&nbsp;Ako je ceo jedan zid naše laboratorije ogledalo i ako naučnici u laboratoriji izvode razne opite, onda će i njihove ogledalske slike izvoditi ogledalske slike tih istih opita. Ima li ikakvog načina da zaključimo šta je prava laboratorija, a šta samo njena slika u ogledalu? Koji bi to objektivan test mogla Alisa da izvede, pa da bude sigurna da li je u ovom našem svetu ili u onom iza ogledala? Da li bi odbor istaknutih naučnika mogao da pregleda video-traku sa snimkom nekog opita i zaključiti da li je kamera bila uperena ka stvarnom opitu ili ka ogledalu u kome se stvarni opit video? Decembra 1956. odgovori na sva ovakva pitanja bili su, bez ikakve nedoumice: Ne bi! Nije bilo nikakvog načina da komisija sačinjena od stručnjaka dokaže da je gledala snimak opita napravljen kamerom koja je bila okrenuta ne ka stvarnoj laboratoriji nego ka njenom odrazu u ogledalu. U ovom trenutku neki oštroumni naivčina mogao bi reči: "Ali svi naučnici zakopčavaju svoje bele laboratorijske mantile na desno; dugmad su im na levoj strani mantila, a oni prebace preko toga desnu stranu mantila, na kojoj su rupe, i tako zakopčaju mantil. Na ovom filmu vidimo obratno; prema tome, to je snimak ogledala." Naučnici u komisiji, međutim, odgovaraju: "Ne, to je samo jedan običaj. Ništa u zakonima prirode ne kaže da dugmad moraju da budu na levoj, niti na desnoj strani mantila. Sve te kerefeke koje izmišljaju i određuju ljudi sami mi moramo da odbacimo. Da vidimo - ima li na ovom filmu išta što je protiv zakona fizike."
<BR>&nbsp;&nbsp;&nbsp;&nbsp;&nbsp;Pre januara 1957. ni jedno jedino takvo narušavanje simetrije nije primećeno u ogledalskom svetu. I svet normalno viđen i njegova slika u ogledalu behu podjednako vredni i važeći opisi prirode. Šta god da se dogodilo u ogledalskom svetu moglo je, i u načelu i u praksi, da bude tačno isto tako ponovljeno i u stvarnom prostoru laboratorije. Parnost je bila korisna. Pomagala je da se klasifikuju molekularna, atomska i nuklearna stanja. Osim toga, parnost nam ušteđuje trud. Ako jedno savršeno ljudsko biće stane, bez ikakve odeće, pred ogledalo i ako je nekim uspravnim zastorom sakrivena cela jedna polovina tog ljudskog bića, mi možemo, proučavajući onu polovinu koja se vidi, da steknemo prilično pouzdano znanje i o drugoj polovini. Takva je poezija simetrije.
<BR>&nbsp;&nbsp;&nbsp;&nbsp;&nbsp;Događaji iz januaru 1957. opisani su kasnije kao 'pad parnosti'. Oni su odličan primer koji će nam pokazati kako fizičari misle, kako se prilagođavaju novim, šokantnim stvarima, kako se i teorija i matematika počnu da povijaju kad dunu neki novi vetrovi opažanja i merenja. Ono što je u ovoj priči daleko od tipičnog jeste brzina i srazmerna jednostavnost otkrića.
</TD></TR></TABLE>
<P class="next">
<A HREF=p113.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
