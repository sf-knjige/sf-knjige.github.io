<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PELIKAN I BALON
<P>&nbsp;&nbsp;&nbsp;&nbsp;&nbsp;Voda je očaravala Lavoazijea. U ono vreme, mnogi naučnici još su verovali da je voda jedan od osnovnih elemenata i da se ne može razložiti na sastojke. Neki su verovali i u transmutaciju - na primer, da se voda može pretvoriti u zemlju. Bilo je i opita kojima su ovo dokazivali. Staviš kotao vode na vatru i posle dužeg ključanja na vodi počne da se stvara jedan sloj od čvrstih ostataka. To se voda počela pretvarati u čvršće elemente, rekli bi takvi naučnici. Čak i veliki Robert Bojl verovao je u transmutaciju. Vršio je opite sa biljkama i dokazao da one, dok rastu, upijaju vodu. Ergo, voda se pretvara u lišće, stabljike, cveće... Sad vidimo zašto mnogi ljudi nisu imali poverenja u opite. Jer zaključci kao ova dva dovoljni su da čovek, maltene, pređe na Spinozinu stranu.
<BR>&nbsp;&nbsp;&nbsp;&nbsp;&nbsp;Lavoazije je video da u takvim opitima postoji greška u merenju. Uradio je i on jedan opit u vezi sa ključanjem vode, ali tako što je uzeo isključivo destilisanu vodu i zatvorio je u posebnu posudu zvanu 'pelikan'. Ta posuda ne daje dobijenoj vodenoj pari da iziđe na bilo koju stranu, nego je zarobljava i kondenzuje; kondenzovana, ona se sliva u jedan loptasti deo odakle se kroz dve cevi nalik na ručke vraća u onaj deo u kome ključa. Dakle, ni najmanja količina vode nije se mogla izgubiti. Lavoazije je pažljivo izmerio pelikan, zatim i destilisanu vodu, a onda ostavio vodu da tako ključa 101 dan bez prestanka. Na kraju ovog dugotrajnog opita, na dnu se stvarno našla primetna količina čvrste materije. Lavoazije je tada pažljivo izmerio vodu posebno, pelikan posebno, i taj čvrsti ostatak posebno. Pokazalo se da je težina vode ostala tačno ista i posle sto jednog dana kuvanja, što nam kazuje nešto o pomnosti Lavoazijeove tehnike. Pelikan je, međutim, bio malo lakši. Težina čvrstog taloga bila je jednaka onome što je pelikan izgubio. Taj ostatak, na dnu, nije bila 'transmutovana voda' nego su to bili delići silikatnog stakla rastvoreni tokom kuvanja. Lavoazije je pokazao da su opiti bez preciznog merenja bezvredni, da čak mogu zavesti čoveka na sasvim pogrešne puteve. Lavoazije je imao jednu preciznu ravnotežnu vagu sa dva jednaka tasa i sa tegovima; za takvu vagu kažemo da su to 'apotekarske terazije'. Te apotekarske terazije bile su njegova violina, na kojoj je znao da svira tako dobro da je postigao revoluciju u hemiji.
<BR>&nbsp;&nbsp;&nbsp;&nbsp;&nbsp;Toliko o transmutaciji. Ali mnogi ljudi, pa i sam Lavoazije, još su verovali da je voda osnovni element. Tu zabludu odagnao je sam Lavoazije. Naime, napravio je aparat sa dva mlaznika, pa je kroz njih puštao mlazeve dva različita gasa i pokušavao da ih zapali ne bi li se spojili u nešto treće. Jednog dana odlučio je da to uradi sa kiseonikom i vodonikom, očekujući da se spoje u nekakvu kiselinu ili tako nešto. Međutim, dobio je vodu. Čak je i opisao tu vodu, rekao je da je "čista poput destilovane vode". A zašto i da ne bude čista? Pravio ju je polazeći od početka. Tad je postalo očigledno da voda nije element sveta, nego da je tvar koja se može napraviti tako što dva dela vodonika spališ u jednom delu kiseonika.
<BR>&nbsp;&nbsp;&nbsp;&nbsp;&nbsp;Godine 1783. desio se istorijski događaj koji je posredno unapredio hemiju. Braća Mongolfje (Mongolfier) izvela su tada prve letove balona sa ljudskom posadom; za pogon balona služio je vruć vazduh. Ubrzo posle toga izvesni J. A. K. Šarl (J. A. C. Charles), koji je bio ni manje ni više nego nastavnik fizike, napunio je svoj balon vodonikom i digao se na oko tri hiljade metara. Lavoazijea je ovo zadivilo; mislio je na mogućnost da se ljudi takvim balonima dižu iznad oblaka da bi proučavali meteore. Ubrzo je Lavoazije naimenovan za člana odbora koji je imao zadatak da istraži kako bi se gas za balone mogao proizvoditi u velikim količinama. Lavoazije je namestio topovsku cev, napunio je gvozdenim prstenovima, zagrejao do užarenosti i onda puštao vodu da prolazi kroz to. Dobijale su se, stvarno, velike količine vodonika, jer se voda razložila na svoje sastavne elemente.
<BR>&nbsp;&nbsp;&nbsp;&nbsp;&nbsp;Sad više niko pametan nije verovao da je voda element. Međutim, Lavoazijea je čekalo još veće iznenađenje. Razlagao je ogromne količine vode na vodonik i kiseonik, ali je razmera između ta dva ispadala svaki put tačno ista. Nije se mogao izbeći zaključak da tu postoji neki fini mehanizam koji bi se mogao objasniti nečim što je u nekoj vezi sa atomima.
<BR>&nbsp;&nbsp;&nbsp;&nbsp;&nbsp;Lavoazije nije mnogo nagađao o atomizmu, samo je rekao da u hemiji deluju neke jednostavne, nedeljive čestice o kojima ne znamo mnogo. Ali, vidite, on nije dobio priliku da sedne onako penzionerski, osmotri celu svoju karijeru i napiše memoare, u kojima bi mogao izneti neka dalja razmišljanja o atomima. Bio je učesnik u revoluciji još od početka, ali je tokom razdoblja zvanog 'teror' pao u nemilost i odveden na giljotinu godine 1794, kad mu je bilo tek pedeset godina.
<BR>&nbsp;&nbsp;&nbsp;&nbsp;&nbsp;Na dan kad je nad Lavoazijeom izvršena smrtna kazna, geometar Žozef Luj Lagranž (Joseph Louis Lagrange) sumirao je ovu tragediju rečima: "Njima je bio dovoljan samo jedan tren da odseku tu glavu, a nova takva neće nastati možda ni u sledećih sto godina."
</TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
