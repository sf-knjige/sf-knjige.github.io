<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SILNE MUKE NA DVOSTRUKOM PROREZU
<P>&nbsp;&nbsp;&nbsp;&nbsp;&nbsp;Najslavniji i najpoučniji primer kontraintuitivne prirode kvantne teorije jeste opit sa dvostrukim prorezom. Prvi čovek koji je izveo ovaj opit bio je Tomas Jang, lekar, leta gospodnjeg 1804. Tada, pre skoro dva veka, to je naširoko pozdravljeno kao eksperimentalni dokaz talasne prirode svetlosti. Eksperimentator uperi mlaz svetlosti, recimo žute, na zid. Prethodno je na tom zidu načinio dva proreza, uporedna, veoma tanka i veoma blizu jedan drugom. Daleko iza zida je ekran. Ono malo svetlosti što se protisne kroz ta dva tanka zaseka padne na ekran - to jest, projektuje se na njega. Kad je Jang pokrio jedan prorez, na ekranu se pojavila jednostavna, blistava, malo raširena slika drugog, otvorenog proreza. Međutim, kad je ostavio da oba proreza budu otvorena, ishod je bio iznenađujući. Pojavila se obasjana površina, ali kad ju je Jang pomno razgledao, ispostavilo se da na njenim rubovima postoje svetle i tamne trake. Dabome, tamne trake su ona mesta na koja svetlost ne dopire.
<BR>&nbsp;&nbsp;&nbsp;&nbsp;&nbsp;Ove trake su dokaz da je svetlost talasanje, rekao je Jang. Zašto? Zato što su deo takozvane 'interferencione slike'. Interferencija se pojavljuje kad god se međusobno sudaraju bilo kakvi talasi. Eto, na primer, dva talasa u vodi se sudare i podudare, vrh jednog se preklopi sa vrhom drugog... u tom trenutku imamo znatno veće nadizanje vode, oni su se pojačali. Ali ako je jedan zakasnio za pola dužine, pa naiđe svojom udolinom na vrh onog drugog... u tom trenutku imamo znatno manje nadizanje vode, oni se međusobno poništavaju. Voda se u znatnoj meri poravna.
<BR>&nbsp;&nbsp;&nbsp;&nbsp;&nbsp;Jangova objašnjenje opita sa dva proreza sastojalo se u tome da na izvesnim mestima uznemirenja slična talasima vode (a ta uznemirenja jesu svetlosni talasi) iz dva proreza pristižu sa tačno takvim pomeranjem faze da se međusobno ponište: vrh jednog svetlosnog talasa podudari se sa udolinom drugog i kao ishod imaš mrak. Takva poništavanja su najbitniji znak svake talasne interferencije. A kad se vrh jednog talasa svetlosti podudari sa vrhom drugog talasa svetlosti, tu dobijemo još jaču svetlost. Na tom mestu na ekranu bude svetla pruga. Ovo je prihvaćeno kao dokaz da je svetlost talasna pojava.
<BR>&nbsp;&nbsp;&nbsp;&nbsp;&nbsp;Pa, dobro, u načelu je moguće da se isti ovaj opit izvede i sa elektronima. U suštini, to je ono što je Dejvison uradio u laboratorijama firme 'Bel'. Kad proreze obaspeš mlazevima elektrona, na ekranu dobiješ interferencionu sliku. Ekran je pokriven minijaturnim Gajgerovim brojačima; svaki se oglasi jednim 'Klik!' kad u njega uleti elektron. Gajgerov brojač otkrije čestice. Da bismo proverili da li ovi Gajgerovi brojači rade, pritisnemo debeo komad olova na prorez broj 2. Sada će svi Gajgerovi brojači prijaviti da su uhvatili ponešto, ako čekamo tako dugo da mnogo hiljada elektrona prođe kroz preostali prorez (kroz broj 1). Ali kad ostavimo da oba proreza budu otvorena, čitavi redovi Gajgerovih brojača... zaneme!
<BR>&nbsp;&nbsp;&nbsp;&nbsp;&nbsp;Samo malo. Polako s time. Kad je jedan prorez zatvoren, elektroni se protiskuju kroz onaj koji smo ostavili otvoren; naprosto štrcaju kroz njega, ali kad prođu, rasipaju se, neki idu levo, neki desno, gore, dole, a neki baš produže pravo. Na ekranu se začuje mnoštvo 'Klik! Klik! Klik!' otprilike svuda, otprilike ujednačeno, nalik na ono kad je Jang ostavio jedan prorez otvoren i dobio ujednačenu, ali ipak i malo razlivenu traku svetlosti. Drugim rečima, elektroni se ponašaju kao čestice, a to i jeste savršeno logično.
<BR>&nbsp;&nbsp;&nbsp;&nbsp;&nbsp;Ali ako otvorimo i drugi prorez, mnogi elektroni će nahrupiti napred i kroz njega. Slika će se promeniti, pojaviće se 'crne trake' u koje neće dospevati nijedan elektron. Sad se elektroni ponašaju kao talasi. A znamo da su čestice po tome što Gajgerovi brojači klikću.
<BR>&nbsp;&nbsp;&nbsp;&nbsp;&nbsp;Mogli biste vi kazati ovako: možda dva ili više elektrona prođu istovremeno kroz proreze i načine simulaciju obrasca talasne interferencije. Da bismo pokazali da se to ne događa, znatno smanjimo broj elektrona koje puštamo: sad svakoga minuta puštamo samo po jedan. Pojavi se, opet, interferenciona slika. Zaključak: elektron, dok prolazi kroz jedan prorez, 'zna' da li je drugi prorez zatvoren ili otvoren! Ponaša se tačno u skladu s tim.
<BR>&nbsp;&nbsp;&nbsp;&nbsp;&nbsp;Odakle nam ta pomisao da su elektroni 'pametni'? Stavite sebe u položaj eksperimentatora. Imaš elektronski top i nema nedoumice - ispaljuješ elektrone na te proreze. To je jasno. Znaš sigurno da na cilj stižu čestice jer Gajgerovi brojači klikću. Svaki takav zvuk znači da je u brojač uletela jedna čestica. Znači, ostavio ti samo jedan prorez ili oba, svakako počinješ i završavaš sa česticama. Međutim, gde će čestice padati, zavisi od toga da li otvoriš oba proreza ili samo jedan. Prema tome, čestica koja proleće kroz jedan prorez ponaša se kao da zna da li je onaj drugi prorez otvoren; menja svoje ponašanje u skladu sa ovom informacijom. Ako je drugi prorez zatvoren, čestica kaže sebi: "Nema frke, sad mogu da udarim u bilo koji deo ekrana". Međutim, ako je drugi prorez otvoren, čestica kaže sebi: "Auh. Sad moram da izbegavam neka mesta na ekranu, ona mesta gde treba da ostanu tamne trake, da bi se dobila interferenciona slika." Pošto čestice ne mogu ništa da znaju, logika zapada u krizu.
<BR>&nbsp;&nbsp;&nbsp;&nbsp;&nbsp;Kvantna mehanika kaže da možemo predskazati verovatnoću prolaženja elektrona kroz proreze i kasnijeg njihovog stizanja do ekrana. Verovatnoća je talas, a talasi, kad im namestiš dva prolaza, obrazuju interferencionu sliku. Kad su oba proreza otvorena, <FONT FACE=Symbol>y</FONT> talasi verovatnoće mogu između sebe interferirati na takav način da će na nekim delovima ekrana ishod biti nulta verovatnoća (<FONT FACE=Symbol>y</FONT> = 0) da elektron tu udari. Čim postavljaš antropomorfna pitanja kao u prethodnom pasusu, znači da se nisi 'otreznio' od klasične fizike; ona te još drži. U kvantnom svetu ne može se postaviti pitanje "Kako elektron zna kroz koji prorez da prođe?" zato što je to nešto na šta ne možemo merenjem dobiti odgovor. Niko ne posmatra putanju tog jednog elektrona iz tačke u tačku, celim putem... pa, prema tome, čak ni pitanje "Kroz koji je od ova dva otvorena proreza elektron prošao?" ne dolazi u obzir za razmatranje. Hajzenbergove relacije neodređenosti leče nas od mamurluka i ovako: ukazuju nam da, ako pokušamo meriti putanju kojom se elektron kreće od elektronskog topa do proreza, time neminovno moramo sasvim da izmenimo putanju tog elektrona, a onda nam je opit sasvim bezvredan. Možemo da znamo početne uslove opita: elektron je ispaljen iz elektronskog topa. Možemo znati i ishod: elektron uleće u jedan Gajgerov brojač koji se nalazi negde na ekranu. Ali ne možemo da doznamo putanju kojom se elektron kreće od A do B, osim ako smo spremni da sasvim upropastimo opit. To vam je ta sablasna, avetinjska priroda ovog novog sveta atoma.
<BR>&nbsp;&nbsp;&nbsp;&nbsp;&nbsp;Ovo kvantnomehaničko rešenje, koje u suštini kaže: "Ma, baš nas briga! Mi to izmeriti ne možemo!" sasvim je logično, ali ipak nije zadovoljavajuće za um većine ljudi. Jer čovekov um se bori da shvati pojedinosti ovog sveta oko nas. Postoje izvesne namučene duše koje i danas odbijaju da plate ovu veoma visoku cenu pomirenja sa kvantnom teorijom. Naša odbrana glasi ovako: pa, to je jedina nama poznata teorija koja dejstvuje.
</TD></TR></TABLE>
<P class="next">
<A HREF=p79.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
