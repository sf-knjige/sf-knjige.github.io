<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ČOVEK KOJI SE NIJE RAZUMEO U BATERIJE
<P>&nbsp;&nbsp;&nbsp;&nbsp;&nbsp;Ako je Raderford bio sasvim osoben primer eksperimentatora, Verner Hajzenberg zaista jeste njegova teoretičarska suprotnost. Uklopio se u onu napomenu I. I. Rabija o teoretičarima koji ne umeju ni da vežu pertle sami. Jedan od najblistavijih studenata u celoj Evropi, Hajzenberg umalo da padne na usmenoj odbrani doktorske disertacije na Minhenskom univerzitetu. Zašto? Zato što se nije dopao jednom članu ispitne komisije, čoveku po imenu Vilhelm Vin (Wilhelm Wien), koji je inače bio jedan od pionira u proučavanju zračenja crnog tela. Počne Vin njemu da postavlja praktična pitanja. Kako radi baterija? Hajzenberg - ni da bekne. Nema pojma. Vin nastavi da postavlja praktična pitanja, a onda zatraži da kandidat bude oboren. Smirenije glave su preovladale, i Hajzenberga su pustili da se provuče, sa ocenom koja je bila ekvivalent 'džentlmenske šestice'.
<BR>&nbsp;&nbsp;&nbsp;&nbsp;&nbsp;Hajzenbergov otac bio je profesor grčkog jezika u Minhenu, pa je Hajzenberg kao mlad pročitao Platonov tekst Timej, gde je zabeležena cela Platonova atomska teorija. Hajzenberg je zaključio da je Platon bio samo malo, malčice blesav - atomi u obliku kocke, piramide... - ali se oduševio Platonovom osnovnom tvrdnjom, a to je da Vaseljenu nikada nećemo shvatiti ako prvo ne shvatimo najsitnije sastojke materije. Mladi Hajzenberg odluči da posveti svoj život proučavanju tih najsitnijih sastojaka.
<BR>&nbsp;&nbsp;&nbsp;&nbsp;&nbsp;Hajzenberg je iz sve snage pokušavao da u svojoj svesti napravi sliku Raderford-Borovog atoma, ali uzalud. Orbite Borovih elektrona nije mogao sebi nikako da dočara. Znate, onaj slatki, mali atom koji je godinama bio simbol američke Komisije za atomsku energiju: jezgro, a oko njega kruže elektrončići svaki svojim 'magičnim' poluprečnikom, a nijedan ništa ne zrači. U tome Hajzenberg nije našao nimalo pameti. Hajzenberg je uvideo da su Borove orbite naprosto izmišljene, iskonstruisane tek da bi se brojevi uklopili i da je Bor to učinio samo da bi se otarasio klasičnih zamerki koje su Raderfordovom atomu upućivane. (Ili da bi te zamerke, što je još bolje, premestio na jedan finiji nivo.) Ali da su to stvarne orbite? Ne. Borova kvantna teorija nije otišla dovoljno daleko u odbacivanju nepotrebnog prtljaga klasične fizike. Tačno je da prostor unutar atoma dopušta samo neke orbite, ali da bi se to stvarno objasnilo, moralo se pribeći nekim još korenitijim postupcima. Hajzenberg je najzad uvideo da taj novi atom naprosto nije moguće vizuelno predstaviti; štaviše, da je to jedna od temeljnih osobina tog atoma. Zato je Hajzenberg sebi nametnuo jedno čvrsto pravilo: nemoj se baviti ničim što ne može biti izmereno. Te orbite ne mogu biti izmerene. Spektralne linije, međutim, mogu. Hajzenberg je napisao teoriju kojoj je dao naziv 'matrična matematika'. Zasnovana je na jednoj matematičkoj pojavi, takozvanim matricama. Njegovi metodi bili su matematički teški, a za vizuelno prikazivanje još teži, ali bilo je jasno da je Hajzenberg uspeo bitno da popravi Borovu staru teoriju. Vremenom se došlo do toga da je matrična matematika postigla, iznova, sve stare uspehe Borove teorije, ali bez potrebe da se uvode proizvoljni magični poluprečnici. Štaviše, Hajzenbergove matrice krenule su ka novim uspesima, tamo gde je stara teorija trpela neuspehe. Ali fizičarima je upotrebljavanje tih matrica bilo naporno.
<BR>&nbsp;&nbsp;&nbsp;&nbsp;&nbsp;Onda se dogodio najslavniji godišnji odmor u istoriji fizike.
</TD></TR></TABLE>
<P class="next">
<A HREF=p73.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
