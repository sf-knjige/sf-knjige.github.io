<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PAPA GALILEJU: CRKNI
<P>&nbsp;&nbsp;&nbsp;&nbsp;&nbsp;Godine 1597, mnogo pre nego što je razrešio problematične pojedinosti, Kepler je pisao Galileju i tražio od njega da javno podrži kopernikanski sistem. Iskazao je to sa religijskom strastvenošću tipičnom za njega; zahtevao je da Galilej "veruje i stupi napred". Galilej je odbio da iskorači iz ptolemejskog ormana: dokaz, dokaz mu je bio potreban. A dokaz je i došao, posredstvom jednog instrumenta, teleskopa.
<BR>&nbsp;&nbsp;&nbsp;&nbsp;&nbsp;Noći od 4. do 15. januara 1610. godine moraju ostati zabeležene kao izuzetno značajne, među najznačajnijim noćima u istoriji astronomije. Tada je, pomoću novog i poboljšanog teleskopa koji je sam načinio, Galilej video, izmerio i pratio četiri sitne 'zvezde' koje su se kretale blizu planete Jupiter. Bio je prisiljen da zaključi da se ta četiri tela kreću na orbitama oko Jupitera. Ovaj zaključak preobratio je Galileja u kopernikanstvo. Jer, ako neka tela orbitiraju oko Jupitera, onda tvrdnja da sve planete i sve zvezde orbitiraju oko Zemlje nije tačna. Kao i većina poznih konvertita - onih koji se kasno preobrate u neku drugu veru, ili naučno uverenje, ili političku stranku - Galilej je ispoljio izuzetnu, doslednu žestinu u zastupanju Kopernikove astronomije. Istorija pripisuje svu zaslugu Galileju, ali mi moramo odati priznanje i teleskopu, koji je u Galilejevim sposobnim rukama otvorio nebo.
<BR>&nbsp;&nbsp;&nbsp;&nbsp;&nbsp;Duga i složena priča o Galilejevom sukobu sa tadašnjim vlastima mnogo puta je ispričana. Crkva ga je, zbog njegovih astronomskih uverenja, osudila na doživotnu robiju. (Kazna je kasnije pretvorena u doživotni kućni pritvor.) Tek 1822. godine proglasio je tadašnji papa da Sunce ipak može biti u središtu Sunčevog sistema. A tek 1985. Vatikan je priznao da je Galilej bio veliki astronom i da mu je katolička crkva učinila nepravdu.
</TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
