<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ČOVEK SA DVA UMLAUTA
<P>&nbsp;&nbsp;&nbsp;&nbsp;&nbsp;Njutnu nije bilo jasno zbog čega bi ova dva svojstva bila jednaka; naprosto je prihvatio da to jeste tako. Čak je izveo neke dovitljive opite da proveri da li to jeste tako. Njegovi opiti su dokazali da su M i m jednaki, ali je ostala mogućnost greške od oko 1 posto tamo-amo. Mi možemo ovo saznanje o njihovoj jednakosti da napišemo i ovako: M/m = 1,00. To se čita: em kroz em jednako je jedan zapeta nula nula. Ili ovako: M podeljeno sa m daje jedinicu koju ništa ne kvari u sledeća dva decimalna mesta. Više od dvesta godina kasnije, ovaj broj je dramatično poboljšan. Između godine 1888. i 1922. jedan mađarski plemić, baron Roland Etveš (Roland E&ouml;tv&ouml;s), izveo je neverovatno domišljat niz opita sa klatnima na koja je nameštao tegove od aluminijuma, bakra, drveta i drugih materijala i dokazao da je jednakost ove dve veoma važne osobine materije tačna do pet milijarditih delova. Matematički izraženo, to mu dođe ovako: M gravitacija/m inercija = 1,000 000 000 plus-minus 0,000 000 005. Dakle, tačan ishod mora biti negde između 1,000 000 005 i 0,999 999 995.
<BR>&nbsp;&nbsp;&nbsp;&nbsp;&nbsp;Danas smo potvrdili ovu razmeru još bolje. Dogurali smo je do dvanaest nula iza jedinice. Galilej je u Pizi dokazao da dve nejednake kugle padaju istom brzinom. Njutn je pokazao zbog čega je to tako. Pošto je veliko M jednako malom m, sila teže kojom Zemlja vuče kuglu k sebi srazmerna je masi te kugle. Razmislite: gravitaciona masa (M) topovskog đuleta može biti hiljadu puta veća od takođe gravitacione mase (M) nekog klikera gvozdenca. Dakle, Zemlja će hiljadu puta jače privlačiti k sebi topovsko đule nego kliker gvozdenac. Ali, gle čuda, inerciona masa tog đuleta opiraće se Zemljinoj sili teže hiljadu puta jače nego inerciona masa gvozdenca. Ako bacimo sa kule đule i gvozdenac, ta dva dejstva međusobno se potiru. Zato đule i gvozdenac udare o tle u istom trenu.
<BR>&nbsp;&nbsp;&nbsp;&nbsp;&nbsp;Ovo poklapanje M i m bilo je neverovatna podudarnost, koja je vekovima uznemiravala naučnike, kao što nas danas uznemirava ono 137. Tek godine 1915. Ajnštajn je ovu 'podudarnost' ugradio u jednu duboku teoriju koja je poznata kao opšta teorija relativnosti.
<BR>&nbsp;&nbsp;&nbsp;&nbsp;&nbsp;Istraživanja barona Etveša o M i m bila su njegov najzapaženiji, ali ne i najveći doprinos nauci. Između ostalog, bio je majstor u pisanju prezimena sa tim umlautskim tačkama iznad nekih samoglasnika. Jedno prezime, a dva umlauta! Još je važnije bilo to što se Etveš zainteresovao za obrazovanje u nauci i za osposobljavanje visokoškolskih nastavnika, a to je tema meni bliska i draga. Istoričari su zapazili da su obrazovni napori barona Etveša doveli do prave eksplozije genijalnosti - iz Budimpešte su, za vreme Etvešove ere, došli takvi velikani fizike kao Edvard Teler (Edward Teller), Eugen Vigner (Eugene Wigner), Lio Silard (Leo Szillard), pa matematičar Džon fon Nojman (John von Neumann)... Toliko je matematičara i fizičara stvoreno u Mađarskoj na samom početku dvadesetog veka, da su neki inače smireni posmatrači došli do zaključka da se invazija Marsovaca već dogodila i da je Budimpešta njihova baza u koju su se naselili da bi odatle krenuli u infiltraciju, a zatim okupaciju celog sveta.
<BR>&nbsp;&nbsp;&nbsp;&nbsp;&nbsp;Dostignuća Njutna i Etveša dramatično ilustruju astronauti u kabinama kosmičkih brodova. Svi smo gledali video-snimke iz tih njihovih kapsula tamo gore: astronaut ispusti olovku, ali olovka ne padne, nego ostane da lebdi nadomak njegovih prstiju. To je divna demonstracija tobožnjeg bestežinskog stanja. Naravno, taj čovek i njegova olovka nisu stvarno bez težine. Sila Zemljine gravitacije i te kako nastavlja da deluje na njih. Zemlja vuče k sebi gravitacionu masu kapsule, i astronauta, i olovke. Ali jurnjava kosmičkog broda ukrug, po orbiti, određena je našom formulom I. Pošto su dve mase (gravitaciona i inerciona) jednake, onda svi pomenuti predmeti postižu isto kretanje oko Zemlje. Astronaut leti, kapsula leti, i olovka leti, oni svi učestvuju u plesu 'bestežinskog' stanja.
<BR>&nbsp;&nbsp;&nbsp;&nbsp;&nbsp;Drugi pristup jeste da sagledamo to što se sa astronautima dešava kao slobodni pad. Kapsula koja orbitira oko Zemlje - stalno pada na Zemlju. Orbitiranje je to: stalno padanje. I Mesec, u izvesnom smislu, stalno pada ka Zemlji, ali nikako da do nje stigne zato što površina Zemljine kugle beži, 'pada u daljinu' tačno istom brzinom. Znači, ako naš astronaut slobodno pada, a i olovka koju je on ispustio takođe slobodno pada, onda su ta dva u istom međusobnom odnosu kao dva teška predmeta bačena sa Krivog tornja u Pizi. Svejedno da li u kapsuli ili izvan kapsule, astronaut će, ako uspe da stane na kućnu vagu, očitati svoju težinu kao nulu. Neće se pokazati nikakva težina. Zato se i kaže 'bestežinsko stanje'. Agencija NASA koristi stvarno slobodno padanje kao tehniku za uvežbavanje astronauta. To je simuliranje bestežinskog stanja. Radi se ovako: povedu astronaute mlaznim avionom na veliku visinu. Onda se avion naglo propne uvis samo da bi odmah potom 'zaronio' nosom prema zemlji; astronauti unutra doživljavaju slobodni pad. Avion se posle vrati na istu visinu, pa se operacija ponovi, sve u svemu jedno četrdesetak puta. Putanja aviona pri svakom tom manevru bude parabola (opet ona!), a slobodni pad nastupa na silaznom kraku parabole. Slobodni pad... bestežinsko stanje. (Samo nemojte zamišljati da je to sasvim prijatno. Nezvanični naziv za takav avion je 'kometa u kojoj se povraća'.)
<BR>&nbsp;&nbsp;&nbsp;&nbsp;&nbsp;To su razgovori iz ovih naših kosmičkih vremena. Ali već je Njutn znao sve o astronautu i olovci. Još u sedamnaestom veku mogao vam je tačno reći šta će se dešavati u svemirskom šatlu.
</TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
