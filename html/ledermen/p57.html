<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BRZINOM SVETLOSTI
<P>&nbsp;&nbsp;&nbsp;&nbsp;&nbsp;Ako su se u prvom delu utakmice loptu jedan drugom dodavali Ersted, Amper i Faradej, sad se nastavlja tako do Maksvela koji će dodati loptu Hercu. Iako je Faradej-pronalazač izmenio svet, njegova nauka nije mogla sama stajati na nogama i brzo bi skončala u nekom bezizlazju da nije bilo Maksvelove sinteze. Maksvelu se činilo da Faradej daje samo napola artikulisane (naime, nematematičke) uvide. Ako zamislite Faradeja kao Tihoa Brahea, Maksvel je postao njegov Kepler. Faradejeve magnetne linije sile poslužile su mu kao stepenice za uspon do koncepta polja, a onaj Faradejev sasvim izuzetan komentar iz 1832. godine - da se elektromagnetna dejstva ne prenose trenutno nego da im je potrebno da putuju tokom tačno određenog vremena - odigrao je ključnu ulogu u Maksvelovom velikom otkriću.
<BR>&nbsp;&nbsp;&nbsp;&nbsp;&nbsp;Maksvel je u celosti priznao šta sve duguje Faradeju, čak se divio njegovoj matematičkoj nepismenosti zato što je upravo ona prinudila Faradeja da se izražava "jezikom prirodnim, netehničkim". Maksvel je tvrdio da nadasve želi da prenese Faradejeve poglede na elektricitet i magnetizam u matematički oblik. Ali izučavanje koje je iz toga proizišlo otišlo je mnogo dalje nego što bi Faradej ikad mogao.
<BR>&nbsp;&nbsp;&nbsp;&nbsp;&nbsp;Tokom šest godina, od 1860. do 1865, izlazili su iz štampe Maksvelovi stručni radovi. Bili su primer zbijene, teške, složene matematike (gaaahhhh!...), ali su se pokazali kao kruna slave te nauke, električne, koja je počela još u mutnim davnim vremenima pronalaženjem prirodno namagnetisanih komada gvozdene rude i trljanjem ćilibara. U tom, konačnom obliku, Maksvel ne samo što je komponovao matematičku faradejsku muziku (mada atonalnu) nego je i dokazao da elektromagnetni talasi postoje i da se prostiru kroz prostor nekom konačnom brzinom, kao što je Faradej i predvideo. Bila je ovo važna poenta; mnogi Faradejevi i Maksvelovi savremenici mislili su da se sile prenose trenutno. Maksvel je precizirao kako će Faradejevo polje dejstvovati. Faradej je opitno ustanovio da magnetno polje, kad se menja, dovodi do stvaranja električnog polja. Maksvel je, rvući se da u svojim jednačinama postigne simetriju i doslednost, dao postulat po kome i promene u električnom polju moraju dati magnetno. Posledica ovoga, koja se dogodila u samoj matematici, bila je sledeća: električna i magnetna polja počela su da se talasaju i povlače napred-nazad, a ova talasanja pojurila su napolje, u okolna prostranstva (sve još samo u Maksvelovim sveskama), to jest da se udaljuju od svojih izvora, brzinom koja je morala zavisiti od svakojakih električnih i magnetnih vrednosti.
<BR>&nbsp;&nbsp;&nbsp;&nbsp;&nbsp;Ali Maksvela je čekalo jedno iznenađenje, koje Faradej nije predvideo, a koje možemo smatrati Maksvelovim, u suštini, najvećim otkrićem. Brzina tih elektromagnetnih talasa. Maksvel je zurio u svoje jednačine, a kad je u njih uključio tačne brojeve eksperimentalno utvrđene, na drugom kraju se pojavio ishod: 3 x 10<SUP>8</SUP> metara u sekundi. "Gusku ti počupo!" kriknuo je Maksvel - te, ili neke druge reči koje Škot kaže kad je iznenađen. Jer 3 x 10<SUP>8</SUP>, to je brzina svetlosti, izmerena prvi put nekoliko godina pre toga. Kao što nam je pokazao raniji slučaj sa Njutnom i tajnom dve mase, u nauci postoji vrlo malo ili nimalo pravih podudarnosti. Maksvel je zaključio da je svetlost samo jedan primer elektromagnetnog talasanja. Dakle, elektricitet ne mora ostati zarobljen u žicama, on može i da poleti kroz prostor kao što to svetlost čini. "Teško možemo izbeći zaključak", pisao je Maksvel, "da se svetlost sastoji od poprečnih (transverzalnih) talasanja istog onog medijuma koji uzrokuje i električne pojave, kao i magnetne." Maksvel je otvorio mogućnost, koju je Hajnrih Herc potom zgrabio, da se ova teorija opitno potvrdi tako što će se elektromagnetni talasi proizvoditi. Tek neki sasvim drugi ljudi, među kojima su Guljelmo Markoni (Guglielmo Marconi) i mnoštvo pronalazača u novijim vremenima, razvili su 'drugi talas' elektromagnetne tehnologije: radio, radar, televiziju, mikrotalasnu pećnicu i laserske komunikacije.
<BR>&nbsp;&nbsp;&nbsp;&nbsp;&nbsp;Evo kako to radi. Razmotrimo jedan elektron koji nikud ne ide - naprosto miruje. Pošto on ima naelektrisanje, oko njega postoji električno polje, koje se širi kroz sav prostor (ima neograničen domašaj), ali je jače u blizini elektrona, a postaje sve slabije i slabije ako se od elektrona udaljavamo. Ovo električno polje 'ukazuje na' taj elektron. Kako znamo da postoji to polje? Lepo: uzmeš jedan pozitivan naboj i staviš ga bilo gde, a on oseti silu koja počinje da ga vuče ka elektronu. E, sad nateramo taj elektron da krene na put kroz neku žicu, i to brzo. Dve stvari se dogode. Prvo, električno polje počne da se menja, i to ne trenutno nego tek onda kad informacija o tome dopre do one tačke u prostoru gde mi vršimo merenje. Drugo, kad se jedno naelektrisanje pomera, to već jeste električna struja u toj žici; zbog toga nastaje magnetno polje oko nje.
<BR>&nbsp;&nbsp;&nbsp;&nbsp;&nbsp;Sad upotrebi silu i nateraj taj jedan elektron (i mnoštvo njegove sabraće) da jurcaju kroz žicu tamo-amo, tamo-amo. Neka to bude jedan pravilan ciklus kretanja napred i nazad, napred i nazad. Nastale promene u električnom i magnetnom polju šire se od žice u okolni prostor, nekom konačnom brzinom - brzinom svetlosti. Jedna takva promena jeste jedan elektromagnetni talas. Žicu u kojoj se ovo trčkaranje tamo-amo događa često nazivamo 'antena', a ona sila koja goni elektrone da to rade često je signal na nekoj radiotalasnoj frekvenciji. Tako se dogodi da signal, noseći koju god hoćete poruku, poleti iz antene brzinom svetlosti, a onda se širi na sve strane. Kad stigne do druge antene, šta ga čeka u njoj? Čeka ga mnoštvo drugih elektrona; signal će sada njih naterati da se kreću sa trzajima tamo-amo, stvarajući promenljivu struju koja se može otkriti i pretvoriti u video i audio informaciju.
<BR>&nbsp;&nbsp;&nbsp;&nbsp;&nbsp;Iako je dao divovski doprinos nauci, Maksvel nije postao, kao što kažu, 'slavan preko noći'. Čujte samo šta su pojedini kritičari govorili o njegovom delu:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;- "Koncepcija dosta gruba", ser Ričard Glejzbruk (Richard Glayebrook).
<BR>&nbsp;&nbsp;&nbsp;&nbsp;&nbsp;- "Osećanje nelagodnosti, često čak i nepoverenja, meša se sa divljenjem..." Anri Poankare (Henri Poincar&eacute;).
<BR>&nbsp;&nbsp;&nbsp;&nbsp;&nbsp;- "Nije našao nikakvo uporište u Nemačkoj, gde, zapravo, jedva da ga je iko primetio", Maks Plank (Max Planck).
<BR>&nbsp;&nbsp;&nbsp;&nbsp;&nbsp;- "Mogu da kažem jednu stvar o toj teoriji (o elektromagnetnoj teoriji svetlosti). Mislim da je neprihvatljiva", Lord Kelvin.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kad u štampi dobijaš ovakve ocene, teško je postati 'superstar'. Maksvela je do legende uzdigao tek jedan eksperimentator, ali Maksvel nije dočekao ta vremena... Umro je desetak godina prerano.
</TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
