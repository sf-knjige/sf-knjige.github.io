<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KARLO I GORILA
<P>&nbsp;&nbsp;&nbsp;&nbsp;&nbsp;Mnogima koji prate fiziku čini se da je Karlo Rubija naučnik-div herojsko-atletskog stila. Jedanput mi je zapala dužnost da mu dam reč na banketu gde je trebalo da on održi govor. Bilo je to na jednom dobro posećenom međunarodnom okupljanju u Santa Feu. (Posle Nobelove nagrade koju je dobio za otkriće W i Z čestica.) Tom prilikom ispričao sam jednu priču.
<BR>&nbsp;&nbsp;&nbsp;&nbsp;&nbsp;Na Nobelovim svečanostima u Stokholmu, kralj Olaf pozove Karla Rubiju da popričaju nešto malo po strani od ostalih. Nastao je, zbog neke greške, tehnički problem, kaže kralj. Zbog toga će ove godine moći da se dodeli samo jedna medalja. Da bi se odredilo koji laureat će dobiti zlato, kralj je postavio tri zadatka za junake. Svaki podvig treba izvesti u po jednom šatoru, na polju koje je izloženo pogledima cele mase gledalaca. U prvom šatoru, kaže kralj Karlu, naći će četiri litra šljivovice, pića koje je dobrim delom doprinelo propasti države Bugarske. To sve treba popiti za 20 sekundi! U drugom šatoru je gorila koji nije dobio ništa za jelo već četiri dana i koga boli urastao umnjak. Zadatak: izvaditi mu zub. Vreme: 40 sekundi. U trećem šatoru je najiskusnija žena za zabavu iračke vojske. Zadatak: zadovoljiti tu kurtizanu potpuno. Raspoloživo vreme: 60 sekundi.
<BR>&nbsp;&nbsp;&nbsp;&nbsp;&nbsp;Začuje se pucanj startnog pištolja, i Karlo krupnim skokovima hrli u šator broj jedan. Svi čuju zvuk: klok, klo-klo-klok... Posle 18,6 sekundi svi vide četiri trijumfalno podignute litarske boce šljivovice. Prazne.
<BR>&nbsp;&nbsp;&nbsp;&nbsp;&nbsp;Ne gubeći vreme, Karlo, čovek-legenda, srlja koracima dosta klimavim u drugi šator; sad cela publika čuje da se iz šatora razležu grdni, divovski urlici. Zatim tišina. Posle 39,1 sekunde, Karlo se iztetura iz šatora, nesigurno priđe mikrofonu i pita: "Dobro, gd-gde je t-taj gorila koga b-boli zub?"
<BR>&nbsp;&nbsp;&nbsp;&nbsp;&nbsp;Publika je počela da se smeje na sav glas, možda i zato što je konferencijsko vino točeno koliko god je ko hteo. Najzad dam Karlu reč, a on, dok smo se mimoilazili (jer je sad on dolazio na govorničko mesto) prošapuće: "Nisam razumeo. Objasni kasnije."
<BR>&nbsp;&nbsp;&nbsp;&nbsp;&nbsp;Rubija nije imao strpljenja sa budalama, bio je vrlo strog direktor, a to je izazivalo i određene otpore. Neko vreme pošto je Rubija dobio Nobelovu nagradu, Gari Taubs je napisao njegovu biografiju, Nobelovi snovi, koja nije mnogo laskava. Jednom kad sam bio na nekom zimskom seminaru, a Karlo sedeo u publici, saopštim da su prodata prava za ekranizaciju te knjige i da će glavnu ulogu igrati glumac Sidni Grinstrit (taj je bio otprilike jednak u obimu struka kao Karlo). Neko iz publike se javi i kaže da je Grinstrit umro, ali da je u svakom drugom pogledu to dobar izbor. Na jednoj drugoj, ali letnjoj konferenciji, na Long Ajlendu, neko je na plaži zabio transparent: "Ne kupajte se, Karlo koristi plažu."
<BR>&nbsp;&nbsp;&nbsp;&nbsp;&nbsp;Rubija je u potrazi za W česticama gonio svoje trupe vrlo silovito na svim frontovima. Neprestano je saletao graditelje detektora da požure. Oni su postavljali ogromne magnete koji će otkriti i ispitati događaje u kojima po pedeset, pa i šezdeset čestica proistekne odjednom iz čeonog sudara jednog protona sa energijom od 270 GeV i jednog antiprotona sa istom tolikom energijom. Rubija je ispoljio slično znanje i aktivnost i u pravljenju akumulatora antiprotona, to jest AA prstena - dakle, sprave u kojoj je trebalo da bude primenjena zamisao Van der Mera: mlaz antiprotona bio bi najpre veoma stisnut, da bi tek onda bio ušprican u SPS prsten i tamo ubrzavan. Ovaj prsten morao je da ima i svoje radio-frekventne šupljine, vodeno hlađenje sa ubrzanim protokom, i posebno opremljenu dvoranu za međudejstva u kojoj će biti montiran taj pametno nazvani detektor UA-1. Naknadno su vlasti u CERN-u odlučile da izgrade i dodatni detektor kome je dat naziv, šta bi drugo, UA-2, da bi se pripazilo da li Rubija sve pošteno prijavljuje, kao i da bi bilo pri ruci i nešto 'za svaki slučaj'. Taj detektor UA-2 bio je stvarno Avis ove situacije, ali grupa koja ga je gradila bila je mlada i puna poleta. Pošto su bili sputani znatno manjim budžetom, sagradili su sasvim drugačiji detektor.
<BR>&nbsp;&nbsp;&nbsp;&nbsp;&nbsp;Rubijin treći front bio je da podgreva entuzijazam kod onih koji upravljaju CERN-om, da održava napetost i u svetskoj javnosti i da priprema pozornicu za veliki W opit. Cela Evropa je navijala da oni uspeju, jer bi to značilo da je Evropa konačno sazrela za najkrupniji naučni rad. Jedan novinar je napisao da će u slučaju neuspeha opita "popadati premijeri i pape".
<BR>&nbsp;&nbsp;&nbsp;&nbsp;&nbsp;Opit je otpočeo 1981. godine. Sve je bilo na svom mestu - UA-1, UA-2, AA prsten... sve provereno i spremno. Prvi pokušaji, smišljeni više kao test ispravnosti sistema, bili su razumno uspešni. Ovde curi, tamo greška, poneki udes... ali, posle izvesnog vremena, podaci! Svi na jednom novom nivou složenosti. Konferencija 'Ročester' za godinu 1982. trebalo je da se održi u Parizu, pa je CERN dao sve od sebe da na vreme pribavi neke podatke sa kojima bi se pred 'Ročester' moglo izići.
<BR>&nbsp;&nbsp;&nbsp;&nbsp;&nbsp;Ironijom slučaja, prvi uspeh postigao je onaj drugi, pomoćni detektor, UA-2. Snimio je mlazeve, one uzane svežnjeve hadrona koji su potpis kvarkova. Za to vreme UA-1, tek u fazi učenja kako posao valja raditi, nije postigao nikakvo otkriće. Kad god mali David potuče velikog Golijata, raduju se svi osim Golijata. Rubija strašno mrzi poraze; u ovom slučaju morao je priznati da opažanje mlazeva jeste pravi trijumf CERN-a. Nije zalud uloženo toliko novca i truda u mašine, detektore, softver... Pribavljen je jak pokazatelj. Krenulo je. Ako ima tih mlazeva, ni W čestice ne mogu biti daleko.
</TD></TR></TABLE>
<P class="next">
<A HREF=p148.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
