<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>IZLET U SOCIOLOGIJU: POREKLO VELIKE NAUKE
<P>&nbsp;&nbsp;&nbsp;&nbsp;&nbsp;Drugi svetski rat bio je prekretnica u naučnoistraživačkom radu. (Dobro zvuči kao početak nekog govora, a?) Takođe je označio početak nove faze u traganju za a-tomom. Da navedemo neke putanje kojima je to išlo. Rat je doveo do naglih uspona u tehnologiji, ponajviše u SAD, državi u kojoj nisu gruvale bombe bačene na susedne kuće, pojava koja je u evropskim zemljama malčice ometala naučni rad. Radar se razvio u toku tog rata, kao i elektronika i nuklearna bomba (tako treba da se zove, a ne 'atomska'); sve je to pokazalo koje ogromne uspehe mogu postići naučnici i inženjeri kad rade zajedno - i kad imaju na raspolaganju para koliko god požele.
<BR>&nbsp;&nbsp;&nbsp;&nbsp;&nbsp;Vanevar Buš (Vannevar Bush), naučnik koji je tokom rata upravljao američkim naučnim naporima, opisao je ove nove odnose između nauke i države u jednom rečitom pismu predsedniku Frenklinu D. Ruzveltu. Od tog dana, američka savezna vlada bila je čvrsto rešena da podržava temeljna istraživanja u svim prirodnim naukama. Budžetska podrška za to, a i za istraživanja u oblasti primenjene nauke, tako se naglo povećala, da nam je danas smešan onaj iznos od hiljadu dolara koji je E. O. Lorens obezbedio uz onoliki trud početkom tridesetih godina ovog veka. Čak i kad uzmemo u obzir inflaciju koja se u međuvremenu dogodila, njegova svota je trunčica u poređenju sa onim što je savezna država dala za temeljna naučna istraživanja u godini 1990 - približno 12 milijardi dolara. Osim toga, Drugi svetski rat isterao je iz Evrope mnoštvo naučnika; oni su, cela jedna poplava njih, došli u Ameriku i bitno doprineli procvatu nauke ovde.
<BR>&nbsp;&nbsp;&nbsp;&nbsp;&nbsp;Početkom pedesetih godina dvadesetog veka mi smo na dvadesetak univerziteta imali akceleratore sposobne da učestvuju u vrhunskim naučnim prodorima onog doba. Shvatali smo atomsko jezgro sve bolje i bolje, a granična linija između znanja i nepoznatog premestila se u subnuklearni vilajet, gde su, međutim, bile potrebne još veće - još skuplje - mašine. Brzo je nastupila era preustrojavanja naučnih zajednica, spajanja u veće 'firme'. Devet univerziteta udružilo se u jednu grupaciju kako bi uspelo da izgradi laboratoriju u Brukhejvenu na Long Ajlendu, a zatim i da njome upravlja. Naručili su i platili mašinu od 3 GeV godine 1952, a zatim drugu, novu, od 30 GeV godine 1960. Prinstonski i Pensilvanijski univerziteti udružili su se i sagradili protonsku mašinu nadomak Prinstona. MIT i Harvard su izgradili CEA - akcelerator elektrona u Kembridžu, Masačusets, sa snagom 6 GeV.
<BR>&nbsp;&nbsp;&nbsp;&nbsp;&nbsp;Tokom godina ovi konzorcijumi postajali su sve veći. Ali broj mašina u prvom jurišnom redu nauke smanjivao se. Bila nam je potrebna sve viša i viša energija da bismo stremili ka odgovoru na pitanje "Šta ima unutra?" i da bismo tragali za pravim a-tomom - a to su nula i jedinica u onoj našoj alegoriji o binarnoj biblioteci. Predlagane su nove mašine, ali su stare isključivane iz upotrebe da bi se oslobodila budžetska sredstva za novo. Velika nauka (izraz koji neznalice u medijima ponekad upotrebljavaju u pogrdnom značenju) postajala je sve veća. U pedesetim godinama grupa od dva, tri ili četiri naučnika mogla je preduzeti po dva ili tri opita svake godine. Decenije su proticale, objedinjene družine postajale su sve mnogoljudnije, a opiti dugotrajniji, između ostalog i zbog toga što su detektori morali postajati sve složeniji. Sada, posle 1990. godine, samo na detektoru u Fermilabu angažovano je 360 naučnika i studenata sa dvanaest univerziteta, dve nacionalne laboratorije i nekoliko institucija iz Japana i Italije. Isplanirana neprekidna prikupljanja podataka u jednom jedinom opitu potraju i po godinu dana, pa i duže; tu onda imamo pauzu samo za Božić, Četvrti juli i kad se nešto pokvari.
<BR>&nbsp;&nbsp;&nbsp;&nbsp;&nbsp;Američka vlada nadgledala je ovaj razvoj, od nauke na jednom radnom stolu do akceleratora čiji se obim meri kilometrima. Iz programa za pravljenje nuklearne bombe u Drugom svetskom ratu rodila se, posle rata, Komisija za atomsku energiju - AEC (Atomic Energy Commision), civilna agencija koja nadgleda istraživanja u oblasti nuklearnog oružja, kao i njegovu proizvodnju i čuvanje. Američka nacija poverila je ovoj ustanovi i da finansira i nadzire temeljno naučno istraživanje u atomskoj fizici, a naročito u onome što se danas naziva fizika čestica.
<BR>&nbsp;&nbsp;&nbsp;&nbsp;&nbsp;Želja da se stigne do Demokritovog a-toma postala je poznata i u dvoranama američkog Kongresa koji je obrazovao Zajednički odbor (oba doma) za atomsku energiju, kako bi imao uvid u tu oblast. Odbor poziva ljude na informativne razgovore, a posle štampa ceo tekst takvih saslušanja u zbijenim knjižicama državne zelene boje. To su izdanja koja posle posluže kao pravi Fort Noks informacija za istoričare nauke. Tu možete čitati kako je svedočio E. O. Lorens, šta su tačno rekli Robert Vilson, I. I. Rabi, Dž. Robert Openhajmer, Hans Bete, Enriko Fermi, Marej Gel-Man i mnogi drugi koji su strpljivo odgovarali na pitanja o tome kako potraga za konačnom česticom napreduje - i zašto je opet, opet, potrebna nova mašina? Dijalog na početku ovog poglavlja, između Fermilabovog osnivača i prvog direktora Roberta Vilsona, koji je bio jedna zaista živopisna osoba, i senatora Džona Pastorea, prepisan je iz jedne takve zelene knjižice.
<BR>&nbsp;&nbsp;&nbsp;&nbsp;&nbsp;Hajde da sipamo još slova u našu supu sa azbukom. Ustanova AEC pretopila se u nešto drugo, a to je ERDA (Agencija za energetska istraživanja i razvoj - Energy Research and Development Agency), koja je ubrzo pretvorena u Ministarstvo energije (US Department of Energy - DOE). U ovom trenutku, DOE nadzire sve nacionalne laboratorije u kojima neko razbija atome. Ali takvih laboratorija ima samo pet u ovoj zemlji. To su SLAC, Brukhejven, Kornel, Fermilab, a peta je tek u izgradnji, to je superprovodni superkolajder.
<BR>&nbsp;&nbsp;&nbsp;&nbsp;&nbsp;Akceleratorske laboratorije uglavnom su u državnom vlasništvu, ali njima upravlja neki 'kontraktor' - dakle, neko ko je sa državom potpisao ugovor da to radi. Kontraktor može biti neki univerzitet, kao što je Stenford za SLAC, ili konzorcijum univerziteta i drugih institucija, kao ovaj što vodi Fermilab. Kontraktor postavi direktora, a onda ide u crkvu i moli Boga. Jer direktor upravlja svim poslovima u celoj laboratoriji, donosi sve važne odluke i često ostane na svom radnom mestu duže nego što bi bilo dobro. Ja sam bio direktor u Fermilabu od 1979. do 1989, a moj glavni zadatak bio je da ostvarim viziju Roberta R. Vilsona: izgradnju Tevatrona, prvog na svetu superprovodnog akceleratora. Trebalo je da stvorimo i proton-antiproton kolajder, kao i svakojake detektorčine da bi se videlo šta biva pri čeonim sudarima jednako ubrzanih čestica na energijama od blizu 2 TeV.
<BR>&nbsp;&nbsp;&nbsp;&nbsp;&nbsp;Veoma mnogo sam se zabrinuo oko procesa istraživačkog rada kad sam postao direktor Fermilaba. Kako mogu postdiplomci i novi doktori osetiti onu radost, osvajati znanje i ispoljavati stvaralaštvo na nivou jednog Raderforda i njegovih studenata; na nivou osnivača kvantne teorije; na nivou koji dostigosmo ja i moja grupica kolega kad se trebalo preznojavati pored mašine Nevis i rešavati problem za problemom? Ali što sam više sticao uvid u rad tih novih ljudi u Fermilabu, sve bolje sam se osećao. U pojedinim noćima posećivao sam zgradu koju je ispunio onaj naš divovski detektor sudara i video sam (ali samo u onim slučajevima kad me tamo nije čekao Demokrit) da su studenti silno uzbuđeni zbog svojih opita. Na divovskom ekranu sevaju sve novi opaženi događaji, koje je kompjuter 'prevodi' da bi desetak fizičara koji su u toj smeni na dužnosti mogli da shvate šta se zbiva. Ponekad naiđe događaj koji u toj meri upućuje na 'novu fiziku', da svi posmatrači uglas uzviknu.
<BR>&nbsp;&nbsp;&nbsp;&nbsp;&nbsp;Svaka velika istraživačka brigada sastoji se od mnogo četa u kojima je po pet do deset ljudi. Jednu četu sačinjavaju profesor (ili dva profesora), nekoliko novih doktora i nekoliko postdiplomaca. Profa pazi na svoje jato, da ga ne izgubi u gomili. Na početku su svi u poslu da projektuju opremu koja će im trebati, da je naprave i da je provere. Tek posle se dobijaju i analiziraju podaci. U samo jednom od tih opita na kolajderu dobije se tako ogromna količina podataka da često moramo čekati da ova ili ona grupa dovrši analizu, a tek posle toga možemo da se usmerimo na sledeći problem. Mladi naučnik ili naučnica, dakle samo pojedinac u svemu ovome, odabere, možda po savetu svog profesora, jedan problem, za koji dobije saglasnost (konsenzusom) svih drugih vođa četa. (Jer, oni svi sačinjavaju jedan savet, koji o ovome odlučuje.) A problema ima u izobilju. Na primer, kad se u sudaru proton-antiproton stvori par W<SUP>+</SUP> i W<SUP>-</SUP>, koji je tačan oblik tog procesa? Koliko energije odnesu te dve čestice? Pod kojim uglovima bivaju emitovane? I tako dalje. Kad se na jedno ovakvo pitanje dobije odgovor, on može biti samo 'zanimljiva pojedinost', ali može se desiti da bude i ključ za neki važan mehanizam u radu slabe ili jake sile. U devedesetim godinama, najuzbudljiviji je zadatak pronaći kvark vrh i izmeriti njegove odlike. Sve do sredine 1992. godine na ovome su radile samo četiri čete među tih 360 ljudi u detektorskoj zgradi (CDF) u Fermilabu, i to svaka četa za sebe.
<BR>&nbsp;&nbsp;&nbsp;&nbsp;&nbsp;I tako dođe dan kad se mladi fizičari nađu prepušteni sami sebi, prisiljeni da se rvu sa zapetljanim računarskim programima i sa neizbežnim izobličenjima do kojih dolazi zato što uređaji nisu savršeni. Njihov je problem: kako izvući jedan istinit zaključak o načinu na koji priroda dejstvuje; kako umetnuti bar još jedan komadić slagalice koja nam daje sliku mikrosveta - veoma zbunjujuću sliku. Fizičarima pomaže mnogobrojno osoblje: uvek su pri ruci kompjuterski stručnjaci za softver, drugi koji se bave samo teorijskim analizama, treći koji su umetnici traganja za makar jednim dokazom koji bi išao iole u prilog nekom provizorno nabačenom mogućem zaključku. Pretpostavimo da je primećena neka zanimljiva nepravilnost u načinu na koji, kad se proton i antiproton 'spucaju', dve W čestice polete iz tog mesta sudara. Otkud nepravilnost? Da li je nešto malčice razdešeno u našim aparatima? (Metaforično govoreći: da nam nije 'napukao mikroskop'?) Da nije u softveru našeg računara neki 'bag' - neka 'bubica', virus, kvar? Ili ta nepravilnost stvarno postoji? Ako postoji, ako je stvarna, onda, zaboga, zar ne bi nešto slično tome morao primetiti i kolega Hari u svojim analizama Z čestica? - ili koleginica Mardžori, možda, u svojoj analizi mlazeva nastalih zbog uzmaka pri sudaru?
<BR>&nbsp;&nbsp;&nbsp;&nbsp;&nbsp;Velika nauka postoji i kod nekih drugih drugara, a ne samo kod fizičara čestica. Astronomi zajedno rade na džinovskim teleskopima, a opažanja jednih posle proveravaju i drugi, da bi se dobili valjani podaci o kosmosu. Okeanografi takođe zajednički rade na istraživačkim brodovima koji imaju složenu sonarnu opremu, posebna ronila, posebne kamere. Biolozi imaju program istraživanja genoma; to je njima Velika nauka. Čak i hemičaru su potrebni maseni spektrometri, skupoceni laseri tačno određene boje, ogromni kompjuteri. Sve je veći broj disciplina u kojima naučnici, neizbežno, moraju deliti između sebe raspoloživo vreme korišćenja opreme koja je skupa, a neophodna za dalji napredak.
<BR>&nbsp;&nbsp;&nbsp;&nbsp;&nbsp;Pošto sam sve ovo ispričao, moram naglasiti da je takođe izuzetno važno da mladi naučnici umeju da rade i na druge, kudikamo tradicionalnije načine - recimo, okupljeni oko opita koji je ceo na jednom radnom stolu, gde učestvuje samo desetak njihovih kolega i jedan profesor. Tu oni imaju divnu mogućnost da izvuku neki utikač, okrenu neki prekidač, i kad su sva svetla isključena i sve prekinuto, odu kući da razmišljaju. A možda čak i da spavaju. I Mala nauka je izvor otkrića, promena, a to su doprinosi značajni za ukupno napredovanje znanja. Moramo naći pravu ravnotežu, u našoj naučnoj politici, između velikog i malog, i moramo Bogu zahvaljivati što su nam obe te mogućnosti na raspolaganju. Ali kad je u pitanju praktičan rad na daljim visokoenergetskim istraživanjima, možemo samo da maštamo o davnim vremenima kad je usamljeni naučnik sedeo u svojoj laboratoriji napravljenoj u 'narodnoj radinosti' i mućkao raznobojne eliksire. To je nostalgičan prizor, ali on nas neće nikada dovesti do Božije čestice.
</TD></TR></TABLE>
<P class="next">
<A HREF=p99.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
