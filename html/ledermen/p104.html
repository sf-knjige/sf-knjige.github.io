<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ODLUKE, ODLUKE: PROTONE ILI ELEKTRONE?
<P>&nbsp;&nbsp;&nbsp;&nbsp;&nbsp;Napričasmo se toliko o protonskim mašinama, a protoni, ipak, nisu naša jedina mogućnost. Kod njih je fino to što ih možemo jeftino ubrzavati, sve do hiljade milijardi elektron-volti. Superkolajder će ih ubrzavati do 20 biliona eV. Zapravo, možda ne postoji teorijska gornja granica energije koja bi se tako mogla dostići. Ono što kod protona ne valja, to je što su puni drugih čestica - kvarkova i gluona. Kad se samo jedan proton raspuca o metu, iz njega izleti... svašta. Zato neki fizičari više vole da ubrzavaju elektrone, koji su kao tačka, kao a-tom. Baciš tačku u sudar, sudar ostane čist. Ili, bar, čistiji nego sa protonom. Ali kod elektrona, opet, ne valja to što im je masa daleko manja, pa je teško i skupo ubrzavati ih. Veliku količinu elektromagnetnog zračenja moramo utrošiti da bismo tako malenu masu vodili željenom kružnom putanjom. To zračenje se rasipa, odlazi na sve strane. Da bismo nadoknadili gubitak, moramo trošiti dodatne količine struje. Odoše pare. Međutim, upravo ovo zračenje, koje sa našeg gledišta 'ide u štetu', nekim drugim naučnicima ide baš u korist zato što je veoma snažno i veoma visoke frekvencije. Postoje mnogi kružni akceleratori elektrona koji, u stvari, ne rade ništa drugo korisno - posvećeni su u celosti proizvodnji ovih sinhrotronskih elektromagnetnih zračenja. Dolazi mnogo mušterija: biolozi koji pomoću snažnih fotonskih zraka proučavaju ogromne molekule; proizvođači elektronskih čipova, koji rade rendgensku litografiju; proučavaoci kondenzovane materije, koji proučavaju strukturu materijala, i mnogo drugog sveta koji se bavi tim, tako, praktičnim stvarima.
<BR>&nbsp;&nbsp;&nbsp;&nbsp;&nbsp;Jedan način da se izbegne ovaj gubitak energije bio bi da se upotrebi linearni akcelerator, kao što je onaj tri kilometra dugačak linak u Stenfordu, SLAC, sagrađen još početkom šezdesetih. Tu stenfordsku mašinu prvobitno su zvali 'M', što je bilo skraćeno od 'Monstrum'; bio je stvarno, za svoje vreme, čudovišno veliki. Počinje kod stenfordskog studentskog grada, nekih četiri stotine metara od raseline Sveti Andreja, i pruža se ka zalivu San Francisko. SLAC za svoje postojanje ima da zahvali zamahu i snalažljivosti svog prvog direktora, Volfganga Panofskog (Wolfgang Panofsky). Ali, vidite, Dž. Robert Openhajmer mi je ispričao da su taj sjajni Panofski i njegov jednako sjajni brat-blizanac Hans išli na Prinston zajedno, postigli obojica zvezdano visok akademski uspeh, ali jedan je ipak za dlaku bolji od drugog. Od tada ih zovu, rekao je Openhajmer, Pametni Panofski i Glupi Panofski. Ali koji je koji? "To je tajna!" izjavljuje Volfgang. A zvali smo ga, uistinu, Pif.
<BR>&nbsp;&nbsp;&nbsp;&nbsp;&nbsp;Razlike između Fermilaba i Prinstona su očigledne. Ovaj radi protone, onaj elektrone. Ovaj je okrugao, onaj ravan. A kad kažemo da je linearni akcelerator prav, to znači stvarno u pravoj liniji. Na primer, pretpostavimo da neko izgradi tri kilometra druma. Građevinari jemče da je drum prav kao strela, ali nije. On je zakrivljen u skladu sa vrlo blagim zakrivljenjem površine planete Zemlje. Geometru koji stoji na njemu izgleda sasvim prav, ali viđen iz kosmosa, to je jedan blagi luk. Za razliku od toga, cev kroz koju se kreću elektroni SLAC-a jeste prava. Kad bi Zemlja bila savršena kugla, ovaj linak bio bi trikilometarska tangenta na njenu površinu. Mašine sa elektronima su se namnožile po svetu, ali je SLAC ostao najspektakularnija od njih, ubrzavao je elektrone do 20 GeV u 1960. godini i do 50 GeV u 1989... a onda su Evropljani preuzeli stvari u svoje ruke.
</TD></TR></TABLE>
<P class="next">
<A HREF=p105.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
