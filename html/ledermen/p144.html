<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>HIMERA OBJEDINJENJA
<P>&nbsp;&nbsp;&nbsp;&nbsp;&nbsp;U traganje za česticom W Evropljani su se bacili svim silama, rešeni da pokažu svetu da su i oni ovladali jednim poslom. Da bi neko pronašao W, mora da ima mašinu dovoljno moćnu da proizvede tu česticu. Koliko je energije potrebno? Zavisi od toga koliko je W težak. Prihvatajući uporno i snažno insistiranje Karla Rubije, a i njegove argumente, godine 1978. CERN kreće da sagradi proton-antiproton kolajder, zasnovan na njihovoj protonskoj mašini od 400 GeV.
<BR>&nbsp;&nbsp;&nbsp;&nbsp;&nbsp;U to vreme, pred kraj sedamdesetih godina, teoretičari su procenjivali da su W i Z 'sto puta teži od protona'. (A masa mirovanja protona je, setićete se, baš zgodna za pamćenje, bliska je iznosu od 1 GeV.) Sa toliko samopouzdanja je procenjena masa W i Z, da je CERN bio voljan da investira 100 miliona dolara, ili više, u taj 'siguran posao', u akcelerator koji bi trebalo da bude u stanju da isporuči (u sudarima) toliko energije da se W i Z mogu napraviti, ali i u detektore koji će biti dovoljno usavršeni i skupi da takve sudare opaze. Odakle im tako ohola samouverenost?
<BR>&nbsp;&nbsp;&nbsp;&nbsp;&nbsp;Vladala je svojevrsna euforija, zasnovana na uverenju da je objedinjena teorija, naš konačni cilj, već na dohvatu. I to ne model sa šest kvarkova, šest leptona i četiri sile, nego model sa možda samo jednom klasom čestica i jednom velikom - ijaoj, koliko velikom - objedinjenom silom. To će valjda biti ostvarenje drevnog grčkog pogleda na stvari, onog istog cilja ka kome nadiremo još od onog njihovog: voda, pa zatim zemlja, vazduh i vatra.
<BR>&nbsp;&nbsp;&nbsp;&nbsp;&nbsp;Objedinjenje, pronalaženje teorije koja bi bila jednostavna, a sveobuhvatna, naš je Sveti gral. Još 1901. godine Ajnštajn je (tada momak od 22 godine) pisao o vezama između molekularnih (električnih) sila i gravitacije. Od 1925. pa sve do svoje smrti, 1955. godine, tragao je uzaludno za objedinjenom elektromagnetno-gravitacionom silom. Ovaj ogroman napor jednog od najvećih fizičara našeg vremena (i svih vremena) ostao je bez uspeha. Sada znamo da postoje još dve sile, slaba i jaka. Bez te dve, Ajnštajn nije imao nikakvih izgleda da uspe u objedinjavanju. To je bio prvi razlog njegovog neuspeha, a drugi je bio taj što se 'razveo' od središnjeg dostignuća sveukupne fizike dvadesetog veka - od kvantne teorije. (Iako joj je baš on dao ogromne doprinose u danima kada je bila u fazi stvaranja.) Nikada Ajnštajn nije prihvatio radikalne, revolucionarne stvari koje je kvantna teorija govorila, stvari koje su, zapravo, bile okvir za objedinjavanje svih sila. U šezdesetim godinama, čak tri od te četiri sile formulisane su u terminima kvantne teorije polja i istančane do te mere da je 'objedinjenje' naprosto molilo da ga postignemo.
<BR>&nbsp;&nbsp;&nbsp;&nbsp;&nbsp;Svi veliki teoretičari jurili su za njim. Pamtim jedan seminar na Kolumbiji početkom pedesetih godina kad su Hajzenberg i Pauli izložili svoju novu, objedinjenu teoriju elementarnih čestica. Bilo je to u prostoriji broj 301 - koja se zove Pupinova dvorana. Gužva u sali bila je poprilična. U prvom redu sede Nils Bor, I. I. Rabi, Čarls Tauns, T. D. Li, Polikarp Kuš, Vilis Lemb i Džejms Reinvoter (James Rainwater) - kontingent onih koji su već dobili i onih koji će dobiti Nobelovu nagradu. Mladi doktori, oni koji su bili dovoljno uticajni da budu pozvani, krše sva pravila protivpožarne zaštite. Postdiplomci vise sa posebnih kuka pozabadanih u krovne grede. Gužva, brate. Teorija je nadmašila moju moć da je pratim u tom trenutku; ali činjenica ja da nešto ne razumem nije dokaz da je to nešto tačno. Kad je rekao sve što je imao, Pauli je završio priznanjem: "Daaa, ovo je jedna luda teorija." Iz publike se oglasi Nils Bor (i to su reči koje zapamtiše svi): "Nevolja sa ovom teorijom jeste u tome što ona nije dovoljno luda." Kasnije je ta teorija iščezla, zaboravljena je, zajedno sa nebrojenim drugim hrabrim pokušajima. Znači, Bor je i tom prilikom bio, opet, u pravu.
<BR>&nbsp;&nbsp;&nbsp;&nbsp;&nbsp;Valjana teorija sila mora da zadovolji dva merila: to mora biti jedna kvantna teorija polja koja će u sebe da uključi posebnu teoriju relativnosti i baždarsku simetriju. Ova druga odlika, baždarska simetrija, jedino je što nam jemči (zasad nemamo nijednu drugu jemstvo za to) da će teorija biti matematički usaglašena, renormalizabilna. Ali ima još mnogo drugih razloga; ceo taj posao sa baždarskom simetrijom ima duboku estetsku privlačnost. Za divno čudo, zamisao baždarske simetrije izvukli smo upravo iz one sile koju jedinu još nismo uspeli kvantno da formulišemo, a to je gravitacija. Ajnštajnova gravitacija (za razliku od Njutnove) proističe iz želje da zakoni fizike budu isti za sve posmatrače, kako za one koji miruju tako i za one koji se nalaze u raznim ubrzanim sistemima, pa i u prisustvu gravitacionih polja - recimo, na površini Zemlje. (A površina Zemlje rotira na polutaru brzinom od oko 1.670 kilometara na sat.) Kad radimo u laboratoriji koja se tako ludo kovitla, trebalo bi da se pojavljuju sile zbog kojih će opiti da daje sasvim drugačije rezultate nego u nekim laboratorijama koje se kreću glatko i ujednačeno (dakle, u neubrzanim). Ajnštajn je tragao za zakonima koji će izgledati svim posmatračima isto. Ta osobina zove se invarijantnost. Ajnštajn je u svojoj opštoj teoriji relativnosti (iz 1915. godine) postavio prirodi zahtev da bude u svojim zakonima fizike invarijantna, a ovo je nužno zahtevalo da sila gravitacije mora da postoji. Ja ovo sad kažem tako brzo, a toliko sam grdno rada i truda uložio dok sam to i sam shvatio! Teorija relativnosti sadrži u sebi jednu ugrađenu simetriju koja pretpostavlja da mora postojati jedna određena sila u prirodi - sila gravitacije.
<BR>&nbsp;&nbsp;&nbsp;&nbsp;&nbsp;Analogno tome, baždarska simetrija, što podrazumeva jednu apstraktniju invarijantnost koja biva nametnuta relevantnim jednačinama, proizvodi kod jednih jednačina slabu silu, kod drugih jednačina jaku silu, a kod trećih jednačina elektromagnetnu silu.
</TD></TR></TABLE>
<P class="next">
<A HREF=p145.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
