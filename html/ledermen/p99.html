<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>POVRATAK MAŠINAMA: TRI ZNAČAJNA TEHNIČKA UNAPREĘENJA
<P>&nbsp;&nbsp;&nbsp;&nbsp;&nbsp;Mnoga su tehnička unapređenja postignuta, tako da je sad, u suštini, moguće ubrzavanje do neograničeno velikih energija... ali kad bi budžeti bili neograničeni. Što nisu. Pogledaćemo tri takva unapređenja, izbliza.
<BR>&nbsp;&nbsp;&nbsp;&nbsp;&nbsp;Prvi prodor bio je koncept fazne stabilnosti. To su otkrila dva naučnika u isto vreme, ali sasvim nezavisno jedan od drugog. Jedan je bio V. I. Veksler, ruski genije; drugi je bio Edvin Makmilan (Edwin McMillan), fizičar na Berkliju. Ali istu tu zamisao nezavisno je patentirao i naš sveprisutni norveški inženjer, Rolf Videroe. Fazna stabilnost toliko je važna da zaslužuje pristup kroz jedno poređenje. Zamislite dve istovetne poluloptaste činije za voće. Neki grnčar ih je napravio tako da svaka ima samo malo, malecko ravno dno, na kome stoji. Sad prevrnete jednu činiju; to njeno malo ravno dno postalo je mali ravni vrh jednog poluloptastog predmeta okrenutog nagore. Uzmite dve jednake lopte. Jednu stavite u onu činiju koja normalno stoji na stolu. Drugu loptu stavite na ravni vrh prevrnute činije. Obe lopte miruju. Jesu li obe u stabilnom položaju? Nisu. Test se sastoji u tome što gurnemo i jednu i drugu. Ona koja je na vrhu, skotrlja se i ode nekud; promeni svoje stanje iz osnove. Ona koja je u činiji zakotrlja se malo uz zakrivljenje činije, pa se zakotrlja unatrag do ravnotežne tačke, prođe kroz nju, i neko vreme tako oscilira pre nego što se ipak smiri u svom ravnotežnom položaju. E, to vam je stabilnost.
<BR>&nbsp;&nbsp;&nbsp;&nbsp;&nbsp;Matematika naših čestica u akceleratorima ima mnogo sličnosti sa ovim opitom. Imaš neku česticu. Ona leti kroz tvoj akcelerator. Ako je dovoljno samo neko malo uznemirenje - na primer, jedan blag sudar sa atomom gasa zaostalim u cevi ili sa nekom drugom ubrzanom česticom, pa da dođe do velikih promena u kretanju čestice, onda to njeno kretanje nema osnovnu stabilnost i ranije ili kasnije ona će biti izgubljena. Ako, međutim, razni takvi poremećaji dovode samo do malih, oscilatornih iskoračenja posle kojih se čestica ipak smiri na svojoj idealnoj orbiti, onda posao ide stabilno.
<BR>&nbsp;&nbsp;&nbsp;&nbsp;&nbsp;Napredak u smišljanju sve boljih konstrukcionih planova za nove akceleratore bio je divna mešavina analitičkih studija (sad se to uglavnom radi kompjuterski) i pronalaženja svakojakih domišljatih sprava i spravica, često sa osloncem na radarsku tehnologiju koja je izronila iz Drugog svetskog rata. Koncept fazne stabilnosti primenjen je u mnogim, raznovrsnim mašinama, kod kojih su radio-frekvencije prenošene na razne električne sile. Fazna stabilnost u jednom akceleratoru nastaje kad organizujemo radio-frekvenciju ubrzanja na takav način da čestica stiže pred Razmak u trenu koji je samo malčice pogrešan, što dovodi do samo male izmene putanje; već pri sledećem uletanju te čestice u taj Razmak, ovo odstupanje se samo od sebe ispravi. Dali smo ranije jedan primer ovoga, kod sinhrotrona. U stvarnosti se dešava da se odstupanje ne samo ispravi koliko treba nego i malo više nego što treba, zbog čega nastaje novo maleno odstupanje - na suprotnu stranu; i tako faza čestice osciluje, u odnosu na zadatu radio-frekvenciju, kao ona lopta u zdeli: prebacuje ili podbacuje u odnosu na idealnu fazu. Postiže se dobro ubrzanje.
<BR>&nbsp;&nbsp;&nbsp;&nbsp;&nbsp;Drugo veliko unapređenje zbilo se godine 1952, kad je laboratorija Brukhejven dovršavala svoj akcelerator od 3 GeV kome su nadenuli naziv 'Kosmotron'. Očekivali su da im u posetu dođu evropske kolege iz laboratorije CERN u Ženevi, gde je bilo u toku projektovanje mašine od 10 GeV. Pripremajući se za ovaj susret, trojica fizičara dođoše do jednog važnog otkrića. Ta trojica bili su Stenli Livingston (rekao sam, jedan od Lorensovih studenata), Ernarst Kurant (Ernest Courant) i Hartlend Snajder (Hartland Snyder). Sva trojica pripadali su jednoj novoj rasi mačaka: bili su teoretičari akceleratora. Dosetili su se jednog načela koje se naziva jako fokusiranje. Pre nego što to opišem, trebalo bi da istaknem da su akceleratori čestica postali sami za sebe usavršena i jaka naučna disciplina. E, sad, krećemo, i to prvo od osnovnih pojmova (to se isplati raditi). Imamo Razmak, koji se zove i radio-frekventna šupljina. Čestica mora da proleti kroz to, a prolećući, dobija dodatnu energiju. Da bismo svaki ovakav Razmak koristili mnogo puta, ponovo i ponovo, mi, u suštini, pomoću magneta naterujemo čestice da jure ukrug. Koliku će najveću energiju moći čestice da dobiju u jednom akceleratoru, zavisi od dva bitna činioca: (1) koliki se najveći poluprečnik putanje može ostvariti pomoću raspoloživih magneta, i (2) koliko iznosi najveća jačina magnetnog polja koju možemo oko te putanje da stvorimo. Znači, mašinu sa višom energijom možemo da napravimo na dva načina: prvo, da joj poluprečnik bude veći, i drugo, da njeno najjače magnetno polje bude jače nego kod dotadašnjih mašina. Naravno, treći način je da postignemo i jedno i drugo.
<BR>&nbsp;&nbsp;&nbsp;&nbsp;&nbsp;Kad su ta dva parametra konačno određena, onda, ako bismo česticama pridodali suviše energije, one bi izletele sa putanje, izgubili bismo ih. Ciklotroni u godini 1952. uspevali su da ubrzaju čestice do samo 1.000 MeV. A sinhrotroni uopšte i ne dopuštaju proširenje poluprečnika kruženja čestice nego samo pojačavaju svoje magnetno polje postupno, od vrlo slabog na početku do veoma jakog na kraju. Sinhrotron je mašina u obliku uštipka; u onim vremenima poluprečnik uštipka bio je tri-četiri metra, a kod nekih, najvećih, petnaestak metara. Postizane su energije do 10 GeV.
<BR>&nbsp;&nbsp;&nbsp;&nbsp;&nbsp;Problem kojim su se pozabavili ovi prilično bistri teoretičari u Brukhejvenu bio je: kako postići da čestice jezde napred u nekoj zbijenoj, stabilnoj formaciji, blizu one putanje kojom bi se kretala neka zamišljena, idealna čestica koju ništa ne uznemirava, kad bi bila u idealnim, matematički savršenim magnetnim poljima. Pošto su kretanja tako dugotrajna, čak i najmanji poremećaj ili neka najmanja nesavršenost magnetnog polja dovoljni su da čestice počnu da 'vrljaju' sve dalje od idealne orbite... i još dalje... i mi uskoro nemamo zrak. Znači, moramo da stvorimo uslove da ubrzanje ide postojano. Matematika ovoga bila je, rekao je jedan od ove trojice, "dovoljno zamršena da popu veže obrve u čvor".
<BR>&nbsp;&nbsp;&nbsp;&nbsp;&nbsp;Jako fokusiranje sastoji se u tome da izvajamo magnetna polja - damo im takav oblik da ona mogu voditi i 'pridržavati' čestice sa svih strana, tako da one ostanu što bliže idealnoj putanji. Ključna zamisao jeste da izvajamo, naravno, same magnete. Udubljenja u njima treba da budu tako oblikovana da magnetne sile navedu česticu da oscilira brzo, ali sa majušnom amplitudom (majušnim skretanjem na bilo koju stranu) u odnosu na idealnu orbitu. To vam je stabilnost kretanja. Pre jakog fokusiranja, vakuumska cev morala je da ima poprečni presek od pola metra ili metar, pa su i magnetni polovi morali biti neke slične veličine. Pronalazak u Brukhejvenu smanjio je to na desetak, možda dvanaest centimetara. Ishod? Pa, ogromna novčana ušteda. Cena jednog akceleratorskog MeV postignute energije bitno je smanjena.
<BR>&nbsp;&nbsp;&nbsp;&nbsp;&nbsp;Jako fokusiranje omogućilo je, kao način ekonomisanja u našem poslu, da počnemo ozbiljno razmišljati o mašini čiji bi poluprečnik bio nekih 65 metara. Kasnije ćemo popričati o onom drugom parametru, jačini magnetnog polja. Dokle god ti koristiš gvožđe da pomoću njega vodiš česticu, najjače magnetno polje ti je oko 2 tesle, jer je to snaga posle koje gvožđe 'pomodri od muke' i ne može više. Ova trojica majstora dala su tačan opis jakog fokusiranja, u tome se sastojao njihov uspeh. Prvi put je njihova domišljatost primenjena u mašini za ubrzavanje elektrona do 1 GeV koju je u Kornelu sagradio Robert 'Brzi' Vilson. Pomenuta trojka saopštila je svoj predlog za izgradnju veoma fokusirane protonske mašine Komisiji za atomsku energiju - najobičnijim pismom, poštom. Priča se da je sve što su imali da kažu stalo na samo dve stranice! (Eh, sad bismo mogli početi žalopojke kako je danas birokratija mnogo veća... ali bio bi nam to uzaludan trud.) Komisija je odobrila zamisao i ljudi su u Brukhejvenu napravili mašinu od 30 GeV, kojoj su dali naziv AGS. Proradila je 1960. A u ženevskom CERN-u odustali su od planova za mašinu koja bi im, sa slabim fokusiranjem, davala 10 GeV, pa su pomoću ove brukhejvenske zamisli napravili umesto toga drugu mašinu, sa jakim fokusiranjem, i dobili 25 GeV - za iste pare. To njihovo je proradilo već 1959.
<BR>&nbsp;&nbsp;&nbsp;&nbsp;&nbsp;Pred kraj šezdesetih godina napuštena je zamisao o daljem mučenju istih magneta da rade dva posla - da vode zrak i da ga fokusiraju. Preovladala je zamisao o 'razdvajanju funkcija': namestiš odlične dipole da vode zrak i namestiš kvadropole simetrično oko zraka (to jest, oko cevi kroz koju zrak proleće) da ga fokusiraju; oko putanje čestice načičkaš mnogo i jednih i drugih, a svaka vrsta radi svoj posao.
<BR>&nbsp;&nbsp;&nbsp;&nbsp;&nbsp;Koristeći matematiku, fizičari su saznali na koji će način složena magnetna polja usmeravati i fokusirati čestice; počeli su da se upotrebljavaju i magneti sa većim brojem severnih i južnih polova - sa šest, osam ili deset (sekstapoli, oktapoli i dekapoli.) Počev od 1960, kompjuteri su dobijali sve važniju komandnu i nadzornu ulogu u vezi sa protokom i naponom struje, pritiscima i temperaturama u akceleratorima. Magneti sa jakim fokusiranjem i kompjuterska automatizacija omogućili su stvaranje izvanrednih novih mašina u šezdesetim i sedamdesetim godinama.
<BR>&nbsp;&nbsp;&nbsp;&nbsp;&nbsp;Prva GeV mašina (sa hiljadu milijardi elektron-volti) dobila je skroman naziv Kosmotron. Počela je da radi u Brukhejvenu 1952. godine. Sledeći je bio Kornel sa mašinom od 1,2 GeV. Nabrojaćemo i druge zvezde te ere...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;AKCELERATOR ENERGIJA MESTO GODINA
<BR>&nbsp;&nbsp;&nbsp;&nbsp;&nbsp;Bevatron 6 GeV Berkli 1954.
<BR>&nbsp;&nbsp;&nbsp;&nbsp;&nbsp;AGS 30 GeV Brukhejven 1960.
<BR>&nbsp;&nbsp;&nbsp;&nbsp;&nbsp;ZGS 12,5 GeV Argon kod Čikaga 1964.
<BR>&nbsp;&nbsp;&nbsp;&nbsp;&nbsp;Dvestotka 200 GeV Fermilab 1972. (od 1974. 400 GeV)
<BR>&nbsp;&nbsp;&nbsp;&nbsp;&nbsp;Tevatron 900 GeV Fermilab 1983
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U inostranstvu su izgrađeni akceleratori 'Saturn' (Francuska, 3 GeV), 'Nimrod' (Engleska, 10 GeV), 'Dubna' (Rusija, 10 GeV), 'KEK PS' (Japan, 13 GeV); takođe CERN-ov 'PS' (Ženeva, 25 GeV), 'Serpuhov' (Rusija, 70 GeV), 'SPS' (CERN/Ženeva, 400 GeV).
<BR>&nbsp;&nbsp;&nbsp;&nbsp;&nbsp;Treće veliko otkriće bilo je kaskadno ubrzanje. Ovaj koncept se pripisuje fizičaru sa Kalteka po imenu Mat Sends (Matt Sands). On se dosetio da bismo mogli poređati nekoliko akceleratora u jedan niz, s tim da svaki akcelerator bude optimalno podešen za određeni energetski razmak, recimo od 0 do 1 MeV, od 1 do 100 MeV i tako dalje. To vam je kao menjač u sportskom automobilu, svaka brzina namenjena je da omogući najdelotvornije izvlačenje vozila do sledeće, još veće brzine. Kad povećavamo energiju, ubrzani zrak postaje sve zbijeniji. Znači, mogu se smanjivati i prečnici magneta, pa time i njihova cena. Ovo kaskadno rešenje korišćeno je pri izgradnji svih akceleratora počev od 1960. godine. Vrhunski primeri jesu Tevatron (u njega je ugrađeno pet ovakvih stepenova) i superkolajder (koji će imati šest, kad bude dovršen) u Teksasu.
</TD></TR></TABLE>
<P class="next">
<A HREF=p100.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
