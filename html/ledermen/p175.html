<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KRAJ FIZIKE
<P>&nbsp;&nbsp;&nbsp;&nbsp;&nbsp;Pre nego što odem, moram da dam jednu izjavu o onome na konačnoj majici. Možda sam stvorio utisak da Božija čestica, kad jednom bude shvaćena, može dovesti do konačnog otkrovenja: do saznanja kako Vaseljena dejstvuje. To je, znate, područje rada onih zaista dubokih mislilaca, onih teoretičara čestica koji su plaćeni da misle stvarno duboko. Neki od njih veruju da će naš Put, a to je Put redukcionizma, konačno prići svome svršetku, jer ćemo, u suštini, znati sve. Onda će se nauka okrenuti da se bavi raznim zapetljanim stvarima: gledaće viruse, super baki-loptice, jutarnja zakrčenja saobraćaja, tražiće lek protiv mržnje i nasilja... što je sve dobro.
<BR>&nbsp;&nbsp;&nbsp;&nbsp;&nbsp;Postoji, međutim, i jedno drugo gledište, koje nas uči da smo svi mi deca (alegoriju je dao Bentli Glas /Bentley Glass/) koja se igraju na obali ogromnog okeana. To je gledanje koje kaže da je granica pred nama odista beskrajna. Iza Božije čestice tek će se otkriti svet predivne, zasenjujuće lepote, ali kad se naš umni vid prilagodi tome, shvatićemo da nismo sve otkrili, da postoji nešto unutar elektrona, i kvarka, i crne rupe, i tako za večita vremena sve dalje i dalje.
<BR>&nbsp;&nbsp;&nbsp;&nbsp;&nbsp;Mislim da sam više na strani optimista (ili su to pesimisti koji su se pomirili s tim da će ostati nezaposleni čim nauka otkrije sve što se imalo otkriti?) - naime, na strani onih koji veruju da ćemo 'doznati sve'; dušom sam na njihovoj strani - samo, eksperimentator u meni ne dopušta da prikupim potrebnu oholost i kategorično to kažem. Opitni put do Oza, do Plankove mase, do one epohe koja je bila na manje od 10<SUP>-40</SUP> sekunde posle Velikog događaja, toliko je ogromno dug, da sav ovaj naš dosadašnji put pređen od grada Mileta do grada Vaksahačija izgleda kao laka šetnjica pored jezera Vinebago. Pomišljao sam, znate, pomišljao sam na akceleratore koji bi obujmili ceo Sunčev sistem, i na detektore odgovarajuće veličine. Takođe sam zamišljao koliko bi tek milijardi studenata izgubilo koliko milijardi sati sna radeći na takvim mašinama. Ali brinem se: hoće li postojati ono potrebno osećanje optimizma koje naše, američko društvo mora da smogne da bi ovo traganje bilo nastavljeno.
<BR>&nbsp;&nbsp;&nbsp;&nbsp;&nbsp;Ono što zaista želimo da znamo i što će postati poznato kroz desetak godina, može se izmeriti energijom superkolajdera - naime, energijom od 40 hiljada milijardi volti. Ali mora biti da se neke značajne stvari dešavaju i na energijama daleko iznad te, energijama naspram kojih će čak i naši sudari u superkolajderu izgledati kao sudarčići ili kao dremež. Postoje još neograničene mogućnosti za potpuna iznenađenja. Moglo bi se desiti da otkrijemo nove zakone prirode, jednako nezamislive za nas danas kao što bi Galileju bila nezamisliva kvantna teorija (ili cezijumski atomski časovnik), zakone koji bi nalagali da u pojedinim kvarkovima postoje drevne civilizacije. Ah! Pre nego što stignu one čike u belim mantilima da me odvedu, dozvolite da se prebacim na jedno drugo pitanje, takođe često postavljano.
<BR>&nbsp;&nbsp;&nbsp;&nbsp;&nbsp;Zapanjuje koliko često naučnici, i to kompetentni naučnici, zaboravljaju bukvicu koju nam je istorija očitala - naime, zaboravljaju da su pronalasci najkorisniji za ukupni napredak društva dolazili uvek iz onih istraživanja koja su okrenuta traganju za a-tomom. Niko nema ništa protiv genetskog inženjeringa, protiv nauke o materijalima, niti protiv kontrolisane fuzije, ali, ipak, traganje za a-tomom je svoje troškove vratilo i isplatilo ne dvostruko niti stostruko nego mnogomilionstruko; tako je bilo u ranijim vremenima, a nema dokaza da je sad drugačije. Ulaganja u apstraktna naučna istraživanja, u ona koja industrijskim društvima odnose manje od jedan posto ukupnih budžetskih sredstava, isplatila su se daleko više nego ijedna vrsta deonica na Dau Džonsovom berzanskom indeksu. Pa ipak, s vremena na vreme nas terorišu osujećeni politikanti koji bi hteli da sva nauka služi samo neposrednim potrebama društva, ljudi koji zaboravljaju (ili možda nikad nisu ni shvatili) da je glavnina onih velikih napredaka u tehnologiji, koji su uzdigli kvalitet i kvantitet naše civilizacije, došla iz čistog, temeljnog istraživanja, čija je glavna pogonska sila bila naprosto radoznalost.
<BR>&nbsp;&nbsp;&nbsp;&nbsp;&nbsp;Amin.
</TD></TR></TABLE>
<P class="next">
<A HREF=p176.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
