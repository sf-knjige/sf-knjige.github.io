<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SUZI
<P>&nbsp;&nbsp;&nbsp;&nbsp;&nbsp;Supersimetrija, koju mi od milošte zovemo Suzi, jeste favorit kod onih teoretičara koji vole da se klade. Već smo se upoznali sa našom Suzikom. Ta teorija objedinjuje čestice materije (kvarkove i leptone) i čestice-prenosioce sila (gluone, W-ove...). Ona daje ogroman broj predviđanja koja bi se mogla potvrditi opitima, ali ni jedno jedino od tih predviđanja nije, do danas, zapaženo. Ali, brate, da je zabavno - jeste!
<BR>&nbsp;&nbsp;&nbsp;&nbsp;&nbsp;U Suzi imamo gravitine i vine i gluine i fotine, a to su materiji slični partneri gravitona, W čestica i tako dalje. Imamo i supersimetrične ortake kvarkova i leptona: skvarkove i sleptone. Tim redom. Ova teorija nosi jedan tegobni teret na svojim plećima: mora nekako da objasni zašto nijedna od svih tih čestica još nije opažena. Oh, kažu teoretičari, imajte na umu antimateriju. Sve do tridesetih godina ovog veka niko nije ni sanjao da svaka čestica ima svoju antidvojnicu. Pa se još setite i toga da simetrije nastaju samo da bi ih neko jednog dana razbio (kao ogledala?). Čestice parnjaci nisu još viđene zato što su teške. Sagradite dovoljno veliku mašinu, pa će se one sve pojaviti.
<BR>&nbsp;&nbsp;&nbsp;&nbsp;&nbsp;Matematički teoretičari uveravaju nas, ostale, da Suzi zaista ima predivnu simetriju, bez obzira na nepristojno razmnožavanje čestica koje zbog nje nastaje. Suzi, osim toga, nabacuje neka obećanja da bi nas mogla povesti ka pravoj kvantnoj teoriji gravitacije. Pokušaji da se kvantuje opšta teorija relativnosti - a ona je naša teorija gravitacije - propali su zato što su one beskonačnosti povrvele do guše na način koji se ne može renormalizovati. Baš bi lepo bilo kad bi nas Suzi odvela do kvanta gravitacije.
<BR>&nbsp;&nbsp;&nbsp;&nbsp;&nbsp;Suzi takođe civilizuje Higsovu česticu, koja onda počinje da se ponaša uljudno; naime, bez supersimetrije Higsova čestica ne bi mogla da uradi taj posao zbog koga smo je izmislili. Pošto je skalarni bozon (nema spin), Higsova čestica je naročito osetljiva na burno previranje vakuuma koji ključa svuda oko nje. Na masu Higsove čestice utiču mase svih virtuelnih čestica koje se kratkotrajno pojavljuju i odmah nestaju svud unaokolo; svaka takva masa doda Higsovoj čestici pomalo energije; posledica je da bi Higsova čestica, jadna, morala toliko da se ugoji da nikako, ni približno, ne bi imala sposobnost da spase elektroslabu teoriju. U Suzi se dešava to da supersimetrični partneri utiču na Higsovu masu svojim suprotnim znacima. Naime, od svake W čestice Higsova čestica postane malo teža, ali vino čestica poništava to dejstvo i zato ova teorija dopušta Higsu da ima korisnu, upotrebljivu masu. Ipak, sve ovo ne dokazuje da je Suzi istinita. Samo je divno.
<BR>&nbsp;&nbsp;&nbsp;&nbsp;&nbsp;Stvar je daleko od rešenja. Pojavljuju se popularne reči: supergravitacija, geometrija superprostora. Pojavljuje se elegantna matematika, zastrašujuće složena. Jedna opitno izazovna posledica Suzi bila bi ta da bi ona (kad bi bila tačna) vrlo rado i izdašno dala kandidate za tamnu materiju - naime, stabilne, neutralne čestice koje bi bile toliko masivne da bi mogle činiti taj opšteprisutni materijal koji se možda šunja kroz opazivu Vaseljenu. Supersimetrijske čestice navodno su nastale još u eri Velikog praska, i najlakše od njih - možda fotino, higsino, ili gravitino - mogle su preživeti sve do danas kao stabilni ostaci koji bi dali tamnu materiju i zadovoljili astronome. Sledeće pokolenje mašina mora ili da potvrdi ili da obori našu Suzi... ali, u svakom slučaju, ona ne da je ženska, nego je san snova!
</TD></TR></TABLE>
<P class="next">
<A HREF=p168.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
