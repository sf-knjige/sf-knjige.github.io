<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>JEDAN DAN U ŽIVOTU PROTONA
<P>&nbsp;&nbsp;&nbsp;&nbsp;&nbsp;Sve što je u ovom poglavlju objašnjeno možemo ilustrovati tako što ćemo opisati Fermilabov kaskadni akcelerator, koji se sastoji od pet uzastopnih mašina (sedam, ako ubrojite i ona dva prstena u kojima pravimo antimateriju). Fermilab je jedna složena koreografija, sačinjena od pet različitih akceleratora, a svaki od njih znači po jedan korak naviše u energiji i usavršenosti, kao ontogenetska rekapitulacija filogeneze (ili šta već rekapitulira).
<BR>&nbsp;&nbsp;&nbsp;&nbsp;&nbsp;Prvo moramo da imamo nešto što bismo ubrzavali. Skoknemo prekoputa u prodavnicu, i to u gvožđaru, i kupimo jednu od onih visokih metalnih boca u kolima se nalazi gas vodonik pod velikim pritiskom. Vodonikov atom sastoji se od jednog elektrona i jezgra koje je sasvim jednostavno - njega čini samo jedan proton. U toj jednoj boci ima dovoljno protona da Fermilab radi godinu dana. Cena: dvadeset dolara, bez kaucije (znači, ako ćemo vratiti praznu bocu). Prva mašina u kaskadi je Kokroft-Voltonov elektrostatički akcelerator, sazdan isto kao onaj prvi iz tridesetih godina. To je daleko najstariji od svih akceleratora u Fermilabu, pa ipak, kod novinara najpopularniji za slikanje zato što izgleda futuristički, ukrašen je ogromnim blistavim kuglama i kružnim prstenovima nalik na uštipak. U Kokroft-Voltonu prasne varnica i oguli elektrone sa atoma, tako da ostaju samo protoni, pozitivno naelektrisani. U tom trenutku oni, otprilike, miruju, ne idu nikud. Ta mašina ih onda ubrzava, i napravi zrak od 750 KeV koji je nanišanjen pravo ka ulazu u sledeću mašinu, a to je linearni akcelerator, skraćeno linak. Ovaj linak baci protone kroz jedan 150 metara dugačak niz radio-frekventnih šupljina (Razmaka) i time ih izvuče do 200 MeV.
<BR>&nbsp;&nbsp;&nbsp;&nbsp;&nbsp;Sa ovom, sada već poštovanja dostojnom energijom, oni bivaju prebačeni, magnetnim usmeravanjem i fokusiranjem, u 'buster', to jest 'dodavač snage'. To je sinhrotron, koji ih dočepa i vrti, vrti, i podigne njihovu energiju na 8 GeV. Samo pomislite: već smo postigli veću energiju nego što je imao Bevatron u Berkliju, prvi giga-akcelerator, a tek nam ostaju dva najjača prstena. Ovu dobijenu količinu protona ubrizgavamo u glavni prsten, a to nam je taj od šest i po kilometara u obimu; to je naša Dvestotka, koja je od 1974. do 1982. postizala 400 GeV, dvostruko više nego što je projektovana da postiže. Ovaj glavni prsten bio je radni konj celog Fermilaba.
<BR>&nbsp;&nbsp;&nbsp;&nbsp;&nbsp;Kad smo uključili i Tevatron, godine 1983, Dvestotki je život postao nešto lakši. Sada ona povuče protone samo do 150 GeV, a onda ih dodaje superprovodničkom Tevatronu, čiji je prsten tačno istog poluprečnika kao glavni, ali je ukopan nešto dublje u zemlju - samo dva-tri metra dublje. Kad Tevatron primenjujemo na konvencionalan način, superprovodni magneti dohvate česticu i nose je ukrug, ukrug, 50.000 puta u sekundi, a pri svakom krugu ona dobije još po, približno, 700 KeV; posle nekih 25 sekundi izvučena je do energije od 900 GeV. Sada kroz magnete protiče struja snage 5.000 ampera, a jačina njihovog magnetnog polja povećala se na 4,1 tesla, što je više nego dvostruko jače od onog što se može dobiti od starih, gvozdenih magneta. Energija koju treba trošiti da bi se održala struja jačine tih 5.000 ampera jednaka je približno nuli! Tehnologija superprovodnih legura neprestano se poboljšava. Do godine 1990. toliko je poboljšana, da će u superkolajderu biti postizana magnetna polja jačine šest i po tesli, a oni drugari u CERN-u rade svim silama da tu tehnologiju poguraju do možda krajnjih granica mogućih za niobijumske legure - 10 tesli. Godine 1987. otkrivena je nova vrsta superprovodnika, sa keramičkim materijalima kojima je dovoljno i hlađenje samo tečnim azotom. Tu su se ljudi mnogo ponadali da će troškovi biti drastično smanjeni, ali potrebna jaka magnetna polja još nisu postigli; zasad niko ne može predvideti kad će, i da li će ikad, ti novi materijali zameniti leguru niobijuma i titanijuma.
<BR>&nbsp;&nbsp;&nbsp;&nbsp;&nbsp;Dobro. Mi smo u Tevatronu gde je ograničenje 4,1 tesle. Sad elektromagnetne sile 'ritnu' protone i izbace ih na jednu orbitu koja ih izvede sasvim iz te mašine. Oni uleću u jedan tunel. Tu ih raspodelimo na ukupno 14 zračnih linija - znači, od jednog mlaza napravimo 14 manjih, zasebnih mlazeva. Svakome od tih mlazeva po jedna ekipa naučnika podmetne metu, u koju mlaz udari, ali namesti i detektore da vidi šta će onda da bude. U ovom našem programu, gde se protonima nameštaju nepokretne mete, radi nekih hiljadu fizičara. Mašina radi u ciklusima. Treba joj oko 30 sekundi da postigne sva ta pomenuta ubrzanja. Onda prosipa svoj zrak, ne sve odjednom nego malo-pomalo, tokom dvadesetak sekundi, da eksperimentatori ne bi bili zasuti prevelikom količinom čestica što bi im pokvarilo opit. To je jedan ciklus. On se svakog minuta ponovi iz početka.
<BR>&nbsp;&nbsp;&nbsp;&nbsp;&nbsp;Spoljašnji zrak - to je onaj koji, već krajnje ubrzan, izleće iz Tevatrona - veoma je usko fokusiran. Moje kolege i ja izveli smo jedan opit sa vrlo oštrim brijačem. Zrak smo usmerili u 'proton-centar', vodili još dva i po kilometra, i njime gađali oštricu brijača. Protoni su pogađali samo oštricu i odbijali se o njenu debljinu, koja je manja od stotog dela milimetra. Opit je potrajao nedeljama i zrak je svakog minuta ponovo i ponovo pogađao i nijednom nije promašio; njegova kolebanja bila su mnogo manja od debljine te mete.
<BR>&nbsp;&nbsp;&nbsp;&nbsp;&nbsp;Drugi način korišćenja Tevatrona jeste kolajderski, sudarni. To je nešto sasvim drugo. Zaslužuje da se objasni natenane. Na početku, protoni ušpricani u Tevatron kruže i kruže, ali ne dobijaju nikakvu novu energiju - ostaju na 150 GeV, sa koliko su i ušli. Oni čekaju antiprotone. U pravom trenutku, naš izvor 'pi-bara', to jest antiprotona, uradi svoj posao: proizvede antiprotone i baci ih u Tevatronov prsten, ali tako da se kreću u suprotnom smeru, protonima u susret. Kad imamo u Tevatronu oba ta zraka, počnemo da pojačavamo magnetna polja. Time ubrzavamo oba. (O tome uskoro podrobnije.)
<BR>&nbsp;&nbsp;&nbsp;&nbsp;&nbsp;U svakoj fazi ovog našeg radnog niza, kompjuteri kontrolišu magnete i radio-frekventne sisteme, tako da protoni ostaju čvrsto zbijeni i vođeni. Senzori daju informacije o jačini i naponu raznih struja, o pritiscima, temperaturama, o mestu gde se protoni trenutno nalaze, kao i najnovije berzanske izveštaje. Samo jedna greška, i zrak bi mogao da izleti sa predviđene putanje i zarije se u okolne magnete. U njima bi izbušio rupicu, vrlo finu i... vrlo skupu. Ovo se nikad nije dogodilo. Do sada.
</TD></TR></TABLE>
<P class="next">
<A HREF=p104.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
