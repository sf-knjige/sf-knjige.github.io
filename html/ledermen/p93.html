<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>VELIKA NAUKA I KALIFORNIJSKO 'ONO NEŠTO'
<P>&nbsp;&nbsp;&nbsp;&nbsp;&nbsp;Lorens je, zahvaljujući svojoj energiji i sposobnosti, postao veliki 'drmator' u američkom društvu. Postao je otac Velike nauke. Taj izraz odnosi se na ogromne, centralizovane laboratorije, veoma složene i skupe, u kojima zajedno rade brojne grupe naučnika. Imala je Velika nauka i svoj razvoj; stvorila je nove načine istraživanja, zasnovane na saradnji celih timova naučnika. Stvorila je i divne nove sociološke probleme, o kojima ćemo pričati kasnije. Ljudi kao Lorens nisu viđeni još od vremena Tihoa Brahea, kneza od Uraniborga, i njegove laboratorije na ostrvu Hven. Lorens je postavio Sjedinjene Američke Države u arenu svetske eksperimentalne fizike, i to kao ozbiljnog učesnika. Doprineo je da se u Kaliforniji uspostavi 'ono nešto', jedna pomalo tajanstvena naklonost ka tehnološkoj ekstravagantnosti, ka skupim i složenim poduhvatima. Bili su to uistinu privlačni izazovi za mladu Kaliforniju, odnosno za mlade Sjedinjene Američke Države.
<BR>&nbsp;&nbsp;&nbsp;&nbsp;&nbsp;Već 1934. godine Lorens je proizvodio zrake sačinjene od deuterona, snage 5 MeV, u ciklotronu čiji je prečnik iznosio 94 centimetra. Deuteron je atomsko jezgro koje se sastoji od jednog protona i jednog neutrona (dakle, jezgro deuterijuma), a otkriveno je 1931, i pokazalo se da je kao projektil za izazivanje nuklearnih reakcija pogodnije nego sam proton. Godine 1936. Lorens je imao zrak od 8 MeV, takođe sa deuteronima. Godine 1939. njegova mašina prečnika metar i po davala je 20 MeV. Pravo 'čudovište' počelo je da se gradi 1940. godine; završeno je posle Drugog svetskog rata - instalacija čiji je samo magnet težak 10.000 tona! Širom sveta gradili su se ciklotroni zato što su dokazali svoju sposobnost da otkrivaju tajne jezgara. Zrak čestica uperen na tumor ostavlja u tkivu toliko energije da ga uništava. Sada, u devedesetim godinama, u bolnicama širom SAD imate preko hiljadu ciklotrona. Međutim, temeljna istraživanja o česticama otišla su još dalje, napustila su ciklotron i prešla na jedan novi tip mašine.
</TD></TR></TABLE>
<P class="next">
<A HREF=p94.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
