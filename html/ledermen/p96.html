<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BEPOVE DAME
<P>&nbsp;&nbsp;&nbsp;&nbsp;&nbsp;E, čekajte. Prvo nekoliko reči o tome kako je svet uopšte saznao da pioni stvarno postoje. Kasno u četrdesetim godinama, naučnici na Bristolskom univerzitetu u Engleskoj primetili su da alfa-čestica, kad se zaleti kroz fotografsku emulziju na staklenoj ploči, 'aktivira' molekule duž svoje putanje. Razviješ taj negativ (filmsku ploču) i vidiš trag alfe, opisan česticama srebrnog bromida. Za ovo posmatranje potreban je mikroskop, ali ne jak. Bristolska grupa spremala je veće količine staklenih ploča namazanih vrlo debelim slojevima fotoemulzije i slala ih balonima gotovo na vrh atmosfere zato što je tamo jačina kosmičkih zraka mnogo veća nego na nivou mora. Ovaj prirodni izvor zarčenja imao je čestice neuporedivo veće energije nego Raderfordove alfe sa svojih jadnih i bednih 5 MeV. U ovakvim emulzijama izlaganim kosmičkom zračenju pioni su 1947. godine primećeni prvi put. Postigli su to Ćezare Lates (Cezare Lattes), Brazilac; Đuzepe Očalini (Giuseppe Occialini), Italijan; i F. Č. Pauel (F. C. Powell), profesor trajno zaposlen u Bristolu.
<BR>&nbsp;&nbsp;&nbsp;&nbsp;&nbsp;Najživopisniji pojedinac među tom trojicom bio je Očalini, koga su prijatelji zvali samo Bepo. On je bio i amater-speleolog, kompulsivni šaljivdžija i, uz to, glavni 'motor' cele ove grupe naučnika. Doveo je gomilu mladih žena i obučio ih za mukotrpni posao pregledanja emulzija malo-pomalo pod mikroskopom. Moj mentor, koji je nadgledao kako radim doktorsku disertaciju, bio je Đilberto Bernardini (Gilberto Bernardini), Bepov blizak prijatelj. Jednog dana dođe Bernardini u Bristol da poseti Bepoa. Dobije uputstva na tačnom, ispravnom engleskom jeziku; ali takav engleski njemu je bio vrlo težak i zato Bernardini zaluta u hodnicima. Posle dužeg vremena nabasa na jednu laboratoriju u kojoj sedi nekoliko sasvim pristojnih engleskih dama i psuje na italijanskom - rečima koje bi bile zabranjene i na dokovima Đenove. "Ekko!" poviče Bernardini. "Ovvo billa Bepova labba!"
<BR>&nbsp;&nbsp;&nbsp;&nbsp;&nbsp;Ti tragovi u emulzijama pokazivali su da pion uleti veoma brzo, onda postupno usporava (a to se vidi po tome što se povećava gustina trunčica srebro-bromida duž putanje) i konačno se zaustavi. Na samom kraju te putanje pojavi se nova čestica prepuna energije i odjuri u daljine. Pion je nestabilan, raspadne se u stotinki mikrosekunde na muon (to je ta energična čestica koja pobegne u daljine) i na još nešto drugo. Pokazalo se da to nešto jeste neutrino, koji u emulziji ne ostavlja ni najmanji trag. Ovu reakciju zapisujemo na sledeći način: <FONT FACE=Symbol>p</FONT> <font FACE="Symbol">®</font> <FONT FACE=Symbol>m</FONT> + <FONT FACE=Symbol>n</FONT>. Čitamo: pion (na kraju) nestane, dajući jedan muon i jedan neutrino. Pošto na emulziji ne ostaje informacija o vremenskom redosledu događanja, bar pet-šest ovakvih slučajeva (koji se veoma retko događaju) moralo je pomno da se analizira da bi bilo jasno koja je to čestica uletela i kako se raspala. Bilo je neophodno da se pion proučava, ali sa ovim balonima i kosmičkim zracima naučnici su uspevali da uhvate samo desetak pionskih raspada godišnje. Kao i kod drugih nuklearnih raspada, bili su i u ovom slučaju potrebni akceleratori sa dovoljno visokom energijom.
<BR>&nbsp;&nbsp;&nbsp;&nbsp;&nbsp;U Berkliju, Lorensov ciklotron prečnika 467 centimetara počeo je da proizvodi pione (pi-mezone), baš kao i mašina Nevis. Uskoro su sinhrotroni u Ročesteru, Liverpulu, Pitsburgu, Čikagu, Tokiju, Parizu i u Dubni (gradu u blizini Moskve) izučavali pionska jaka međudejstva sa neutronima i protonima, kao i slabu silu u pionskom radioaktivnom raspadu. Druge mašine na Kornelu, Kalteku, Berkliju i na Ilinoiskom univerzitetu proizvodile su pione pomoću elektrona; ali najdelotvorniji su u ovom poslu ostali protonski sinhrotroni.
</TD></TR></TABLE>
<P class="next">
<A HREF=p97.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
