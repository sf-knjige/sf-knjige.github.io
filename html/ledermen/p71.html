<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ZAVIRITI POD VEO
<P>&nbsp;&nbsp;&nbsp;&nbsp;&nbsp;U sve veće i sve gore teškoće uplovljavala je ta skrpljena, naherena teorija koju je prvi izložio Nils Bor, kada je, godine 1924, jedan francuski postdiplomac otkrio presudni 'ključ' za rešenje problema. Ključ je, doduše, zapao u teško pristupačno mesto, u grozno loše pisane rečenice njegove doktorske disertacije, ali proradio je. Usledile su tri dramatične godine, iz kojih je izronila jedna sasvim nova postavka stvarnosti u mikrosvetu. Autor je bio mladi plemić, princ Luj-Viktor de Brolji (Louis-Victor de Broglie). Taj momak se u Parizu preznojavao pokušavajući da sastavi doktorsku tezu. De Broljija je nadahnuo jedan Ajnštajnov objavljeni rad iz 1909, u kome je Ajnštajn pokušavao da razmotri značaj svojih kvanta svetlosti. Kako je moguće da se svetlost ponaša kao roj letećih zamotuljaka energije - što će reći, kao roj čestica - a istovremeno da pokazuje sve odlike talasa, na primer interferenciju, difrakciju i druge osobine koje zahtevaju talasnu dužinu?
<BR>&nbsp;&nbsp;&nbsp;&nbsp;&nbsp;De Brolji je smatrao da ovaj čudnovati dvojni karakter svetlosti možda može biti osnovno svojstvo cele prirode, svojstvo koje bi važilo i za materijalne predmete - recimo, elektrone. Ajnštajn je, idući za Plankom, u svojoj fotoelektričnoj teoriji pripisao kvantu svetlosti određenu energiju, koja zavisi od njegove talasne dužine. De Brolji je onda prizvao jednu novu simetriju: ako talasi mogu biti čestice, onda i čestice (elektroni) mogu biti talasi. Iznašao je način da pripiše elektronima određenu talasnu dužinu, povezanu sa energijom svakog pojedinog. Sa ovom zamišlju odmah je ušetao u zlatni rudnik, čim je pokušao da je primeni na elektron u vodonikovom atomu. Pripisana talasna dužina istog trena objasnila je Borovo pravilo (koje je Bor izmislio ad hoc) da su elektronu dozvoljeni samo neki, a ne svi poluprečnici orbitiranja. Stvar je jasna i očigledna sama po sebi. Ma nemojte? Je l' jeste? Jeste. Ako u Borovom atomu elektron ima talasnu dužinu koja iznosi, recimo, taj i taj delić centimetra (to će biti neki mali, malecki delić centimetra), onda su mu dozvoljene one orbite čiji obim (dakle, dužina orbite) iznosi tačno jednu tu talasnu dužinu; ili tačno dve; ili tačno tri i tako dalje. Znači, pomnožimo talasnu dužinu tog jednog, konkretnog elektrona brojem 1, ili brojem 2, ili brojem 3 i tako dalje... uvek nekim celim prirodnim brojem... i dobijemo obim svih dozvoljenih orbita tog elektrona. Drugim rečima, bitno je koliko tih talasnih dužina možemo da uguramo da stanu tačno, cele, u jednu orbitu. Vidite, ovde nam može pomoći jedna ilustracija, koja će nas otprilike navesti na razumevanje ovog problema. Uzmite punu šaku metalnih novčića, sitnine. Stavite u sredinu jedan novčić od 25 centi. To je sad, kao, atomsko jezgro. Oko njega naređajte ukrug novčiće od po 10 centi. Oni su, kao, orbita elektrona. Otkrićete da vam za najzbijeniji, dakle krajnje 'tesan' krug, treba sedam ovih manjih novčića. Time je određen obim tog kruga (on je: 7) ali, dabome, i poluprečnik. Vi sad poželite da ugurate još jedan novčić od deset centi. Nema problema, ali obim kruga sad će biti veći (8) pa će samim tim i poluprečnik tog kruga biti veći. Za koliko veći? Svakako ne 'bez veze' veći. Samo jedan jedini poluprečnik jeste tačan poluprečnik kruga koji se sastoji od osam novčića. Ako uvedemo i deveti takav novčić, pa i deseti, jedanaesti i tako dalje, obim kruga postajaće sve veći, ali će taj krug svaki put dobiti i jedan tačno određeni novi, veći poluprečnik. Iz ovog prilično glupog primera vidimo da ako se ograničimo na rad samo sa celim novčićima (talasnim dužinama) biće nam dopušteni samo određeni poluprečnici. Jedna orbita može primiti jedan ceo talas, tačno; ili dva cela talasa, koji će se tačno nadovezati jedan na drugi; ili tri cela talasa i tako dalje. Ali nikako ne može da nastane neko gnječenje ili preklapanje - 'novčić delimično preko novčića' - niti bilo šta slično. De Broljijeva zamisao sastojala se u tome da talasna dužina elektrona (dakle, prečnik novčića) određuje koliki će poluprečnik orbite biti dozvoljen. A ključ cele zamisli jeste to da se elektronu uopšte pripiše neka talasna dužina.
<BR>&nbsp;&nbsp;&nbsp;&nbsp;&nbsp;De Brolji u svojoj disertaciji nagađa da li elektroni hoće ili neće ispoljiti druga talasna svojstva, kao što su interferencija i difrakcija. De Broljijevi savetnici na fakultetu, na Pariskom univerzitetu, bili su impresionirani virtuoznim radom mladog princa, ali i zbunjeni pričom o čestici koja je talas. Jedan od članova ispitne komisije poželeo je da čuje i neko mišljenje sa strane, pa je poslao jedan primerak disertacije Ajnštajnu, koji je uzvratio pismom punim komplimenata za mladog De Broljija. "On je odigao jedan ugao velikog vela", pisao je Ajnštajn. Teza je odbranjena 1924. godine, a za nju je De Brolji kasnije dobio i Nobelovu nagradu; bio je to prvi primer u istoriji da jedan fizičar dobije Nobelovu nagradu za svoju doktorsku disertaciju. Ali najveći dobitnik na kraju bio je Ervin Šredinger, koji je video stvarni potencijal skriven u De Broljijevom radu.
<BR>&nbsp;&nbsp;&nbsp;&nbsp;&nbsp;Sad dolazi zanimljivo dodavanje loptice između teoretičara i eksperimentatora. De Broljijeva zamisao nije imala nikakvu ekperimentalnu podršku. Elektron talas? Šta to znači? Neophodna podrška pojavila se 1927. godine, i to u Nju Džerziju - ne na onom engleskom ostrvu koje se slično zove (u kanalu Lamanš) nego u američkoj saveznoj državi Nju Džerzi, i to blizu grada Njuarka. U jednoj slavnoj istraživačkoj laboratoriji u sastavu jedne poslovne firme - a to je 'Bel telefon laboratorija' u sklopu preduzeća 'Bel telefon' - radilo se na proučavanju vakuumskih cevi. Znate, vakuumske cevi ('lampe') jesu jedna pradrevna elektronska tehnologija koja se koristila pre osvita civilizacije, pre pronalaska tranzistora, u kameno doba takoreći... E, dvojica naučnika, Klinton Dejvison (Clinton Davisson) i Lester Džermer (Lester Germer) tamo su bombardovali razne metalne površine, ali oksidisane, mlazevima elektrona. Džermer je, radeći po Dejvisonovim uputstvima, otkrio da se elektroni sa nekih neoksidisanih površina odbijaju u čudnovatim obrascima.
<BR>&nbsp;&nbsp;&nbsp;&nbsp;&nbsp;Godine 1926. otputuje Dejvison u Englesku i dozna za De Broljijevu zamisao. Odjuri u Ameriku, stušti se u firmu i navali da razmatra podatke iz perspektive talasnog ponašanja. Zapazi obrasce koji se tačno uklapaju u ponašanje koje bi elektroni morali da ispoljavaju ako jesu talasi i ako je njihova talasna dužina povezana sa njihovom količinom energije. Sad on i Džermer pohitaju da ovo objave, što pre! Bilo je i razloga za žurbu. U laboratoriji Kevendiš, Džordž P. Tomson, rođeni sin slavnoga Dž. Dž. Tomsona, dovršavao je slično istraživanje. Godine 1938. Nobelovu nagradu za prvo opažanje elektrona kao talasa dobili su zajedno Dejvison i taj mladi Tomson.
<BR>&nbsp;&nbsp;&nbsp;&nbsp;&nbsp;Samo uzgred da kažemo da postoji sačuvana prisna prepiska koja bogato ilustruje kakvi su bili odnosi između oca Tomsona i sina Tomsona. U jednom od svojih najemotivnijih pisama, sin pušta duši na volju:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dragi oče,
<BR>&nbsp;&nbsp;&nbsp;&nbsp;&nbsp;ako nam je dat trougao upisan u kuglu, sa stranicama abc...
<BR>&nbsp;&nbsp;&nbsp;&nbsp;&nbsp;(i tako dalje, tri stranice ovog pisma, zbijeno nakrkane sve u tom istom stilu)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Tvoj sin Džordž
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dobro. Sad je elektronu pridružena odlika da je i talas. To važi za elektrone koji su utamničeni u atomima, ali i za one koji putuju kroz vakuumsku cev. Ali šta se to u elektronu talasa?
</TD></TR></TABLE>
<P class="next">
<A HREF=p72.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
