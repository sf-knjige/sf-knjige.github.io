<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PRAVLJENJE ANTIMATERIJE
<P>&nbsp;&nbsp;&nbsp;&nbsp;&nbsp;Na Stenfordu je posle prvog kolajdera napravljen i drugi, veoma produktivan. Nazvaše ga SPEAR ('Stanford Positron-Electron Accelerator Ring' - 'Stenfordski pozitron-elektron akceleratorski prsten'). Dovršen je 1973. godine. Tu se, u linearnom akceleratoru dugačkom tri kilometra, zrak elektrona ubrzava do energije koja iznosi između 1 i 2 GeV, a onda se ostavlja da kruži i kruži u jednom malom magnetnom prstenu koji služi samo za to, za čuvanje već ubrzanih elektrona. Pozitrone, čestice Karla Andersona, proizvodimo pomoću jednog niza reakcija. Prvo jakim zrakom elektrona bombardujemo neku metu, što dovodi do proizvodnje, između ostalog, i jednog jakog zraka fotona. Magneti raskrče svakojaki krš naelektrisanih čestica - počiste ih sve u stranu; ali ne utiču na fotone, koji su neutralni. Tako dobijenom čistom zraku fotona dozvolimo da udara u metu koja je načinjena od vrlo tankog lista nekog materijala, recimo platine. Najčešći ishod je taj da se čista energija fotona pretvara u jedan elektron i jedan pozitron; u kretanju ta dva očuvana je upadna energija fotona minus ono što je masa mirovanja dvaju stvorenih čestica.
<BR>&nbsp;&nbsp;&nbsp;&nbsp;&nbsp;Jedan magnetni sistem uspeva da pokupi bar deo nastalih pozitrona. Njih ubrzavamo i bacamo u onaj prsten za čuvanje, u kome ubrzani elektroni za sve to vreme strpljivo jure ukrug, ukrug... Pošto elektroni i pozitroni imaju suprotno naelektrisanje, magnet ih zavrće na suprotnu stranu. Ako mlaz jednih juri u smeru kretanja kazaljki na satu, mlaz onih drugih juriće u suprotnom smeru. Jasno nam je šta će se onda desiti: sudariće se čeono. Ovaj SPEAR je postigao nekoliko značajnih otkrića, kolajderi su postali popularni, i da vidite koja su poetična imena podarena svetu. Naravno, na engleskom spear znači koplje. Pre ovog našeg koplja, bio je ADONE (Italija, 2 GeV); posle SPEAR-a (3 GeV), došetala je DORIS (Nemačka, 6 GeV), pa PEP (opet Stenford, 30 GeV); PETRA (Nemačka, 30 GeV); CESR (Kornel, 8 GeV), pa ruski VEPP, onda TRISTAN (Japan, 60 do 70 Gev), LEP (CERN, 100 Gev) i SLC (Stenford, 100 GeV). Imajte na umu da se kolajderi rangiraju tako što se saberu energije oba zraka. Na primer, LEP daje 50 GeV jednom svom zraku, a drugom još 50 GeV, dakle to je mašina od 100 GeV.
<BR>&nbsp;&nbsp;&nbsp;&nbsp;&nbsp;Godine 1972 postali su nam dostupni i sudari proton-proton, takođe čeoni, u prvoj instalaciji te vrste na svetu, u CERN-u. To je instalacija ISR (Intersecting Storage Rings) u kojoj postoje dva nezavisna prstena. Iako su zasebni, ti prstenovi se ipak prepliću. Kroz oba prstena jure protoni, ali u suprotnim smerovima. Namešteno je osam tačaka preseka, gde se protonski zrak iz jednog ukršta sa protonskim zrakom iz onog drugog smera i gde dolazi do čeonog sudara. Vi možete naterati materiju i antimateriju, na primer elektrone i pozitrone, na kruženje kroz samo jedan prsten, a zatim sudaranje, jer isti magneti teraju materiju u jednom, a antimateriju u suprotnom smeru; ali kad hoćete tako nešto da izvedete sa protonima, morate izgraditi dva odvojena prstena.
<BR>&nbsp;&nbsp;&nbsp;&nbsp;&nbsp;U tom ISR, svaki prsten ispunjava se protonima koji su već ubrzani do 30 GeV, a proizvedeni u jednom konvencionalnijem CERN-ovom akceleratoru, koji se zove PS. Instalacija ISR bila je, na kraju, veoma uspešna, ali kad su je Švajcarci prvi put stavili u dejstvo, godine 1972, postizano je samo po nekoliko hiljada sudara u svakoj od tih osam tačaka 'visoke luminoznosti'. Termin 'luminoznost' koristimo u smislu: broj sudara u sekundi. Ti rani jadi ISR-a pokazali su koliko je teško udesiti da se zrna ispaljena iz dva mitraljeza (to jest, protoni iz dva pravca) sudaraju međusobno. Preduzete su razne popravke, pa se nekako doguralo do 5 miliona sudara u sekundi. Naučni učinci instalacije ISR bili su... šta reći. Skromni. Neka važna merenja su ostvarena. Ali glavna korist od ISR-a bila je, ipak, trenažna; tu smo učili neke tehnike rada sa kolajderima, a naročito tehnike otkrivanja. ISR beše elegantna mašina, kako po tehničkim osobinama, tako i po izgledu. Tipičan švajcarski rad. Tamo sam radio tokom moje slobodne godine, 1972, a i u sledećih deset godina sam navraćao često. Prilikom jednog od prvih takvih mojih povrataka, poveo sam u obilazak I. I. Rabija, koji je tada boravio u Ženevi da bi učestvovao na konferenciji 'Atomi za mir'. Čim smo ušli u elegantno uređeni akceleratorski tunel, Rabi uzviknu: "Ah! Patek Filip!"
<BR>&nbsp;&nbsp;&nbsp;&nbsp;&nbsp;Građenje najtežeg od svih kolajdera, a to je onaj u kome se bacaju protoni na antiprotone, bilo je moguće zahvaljujući pronalasku jednog slavnog Rusa, Geršona Budkera. Taj Geršon radio je u ruskom 'gradu nauke' - Novosibirsku. Budker je do tada gradio po Rusiji mašine sa elektronima. U tome se takmičio sa svojim američkim prijateljem, Volfgangom Panofskim. Onda sovjetska vlast baci Budkera u Sibir, u taj novoizgrađeni naučnoistraživački kompleks. Kaže Budker: pošto oni tamo nisu na sličan način bacili Panofskog na Aljasku, takmičenje je postalo neravnopravno, pa sam morao ja da smislim nešto novo.
<BR>&nbsp;&nbsp;&nbsp;&nbsp;&nbsp;U Novosibirsku je u pedesetim i šezdesetim godinama Budker vrlo uspešno vodio jedan čisto kapitalistički sistem prodaje malih akceleratora sovjetskoj industriji u zamenu za materijal i pare potrebne da se istraživački rad nastavi. Budkera su očaravali izgledi da upotrebi antiprotone kao jednu stranu u sudaranju u akceleratorima, ali je shvatio da se antiprotoni teško daju nabaviti. Jedino ih možeš naći posle visokoenergetskih sudara, u kojima se proizvode - pomoću koje jednačine, šta mislite? Da, da. Pomoću E = mc<SUP>2</SUP>. Mašina sa mnogo desetina GeV davaće, u gomili raznog krša posle svojih sudara, i poneki antiproton. Da bi čovek prikupio dovoljno antiprotona za neko kasnije korisno sudaranje sa protonima, morao bi ih 'hvatati' satima. Što je najgore, antiprotoni, kada se u nekoj meti stvore prilikom sudara, izleću zaista na sve strane. Akceleratorski naučnici vole da iskazuju ta kretanja u terminima glavnog pravca, energije i suvišnih kretanja (odstupanja od glavnog pravca) koja odvode česticu u one delove vakuumske komore gde mi to ne bismo želeli. Budker je video jednu mogućnost da se ova suvišna kretanja antiprotona 'ohlade' i da se antiprotoni prikupe u jedan, mnogo gušći zrak i tako šalju na čuvanje. To je složen posao. Prvo su morali biti dostignuti novi nivoi savršenstva u kontroli zraka, stabilnosti magneta i čistoći ultračistog vakuuma. Antiprotone treba hladiti, čuvati i polako prikupljati možda deset ili više časova; tek tad ih bude dovoljno za ubacivanje u kolajder i ubrzavanje. To je bila jedna lirska zamisao, ali put do ostvarenja bio je mnogo složeniji nego što je Budkeru, sa ograničenim izvorima u Sibiru, bilo izvodljivo.
<BR>&nbsp;&nbsp;&nbsp;&nbsp;&nbsp;Ulazi nova ličnost, Simon Van der Mer (Simon Van der Meer), holandski inženjer zaposlen u CERN-u, koji je ovu tehniku hlađenja unapredio pred kraj sedamdesetih godina i pomogao da se izgradi prvi antiprotonski izvor koji je onda stvarno i upotrebljen u prvom kolajderu proton-antiproton. Der Mer je iskoristio CERN-ov prsten od 400 GeV i za čuvanje i za sudaranje; prvi sudari p/p- krenuli su 1981. godine. Van der Mer je 1985. dobio Nobelovu nagradu zajedno sa Karlom Rubijom (Carlo Rubbia) za svoj doprinos - nazvan 'stohastičko hlađenje' - Rubijinom programu; ishod je bio taj da su otkrivene čestice W<SUP>+</SUP>, W<SUP>-</SUP> i Z<SUP>0</SUP>, o kojima ćemo kasnije reći više.
<BR>&nbsp;&nbsp;&nbsp;&nbsp;&nbsp;Karlo Rubija je tako živopisna ličnost da zaslužuje da se o njemu napiše cela jedna knjiga, a toliko je i dobio. (Nobelovi sni, autor Gari Taubs /Gary Taubes/.) Jedan od blistavijih studenata na zastrašujućoj Skuola Normale u Pizi (gde je studirao i Enriko Fermi), Karlo je generator koji se nikad ne može zaustaviti. Radio je na mašini Nevis, pa u CERN-u, pa na Harvardu, pa u Fermilabu, pa opet u CERN-u, pa opet u Fermilabu. Pošto je toliko putovao, razvio je složen matematički sistem za minimalizovanje troškova, zasnovan na tome da uvek razmenjuje kod avio-kompanija svoje neutrošene 'do' i 'od' polovine povratnih karata. Jednom sam uspeo da ga ubedim (ali ne zadugo) da će zbog tog sistema imati, u trenutku kad bude odlazio u penziju, neutrošenih osam celih karata, i to sve za letove sa zapada na istok. Godine 1989. Rubija je postao direktor CERN-a. U to doba ova zajednička evropska institucija već je držala, šest uzastopnih godina, svetsko vođstvo u sudarima proton-antiproton. Ali otprilike tad kad se on tamo popeo na vlast, Fermilab im je preoteo prvo mesto zato što smo mi ovde sa našim Tevatronom poboljšali CERN-ov sistem rada i uveli u upotrebu naš, bolji izvor antiprotona.
<BR>&nbsp;&nbsp;&nbsp;&nbsp;&nbsp;Niti antiprotoni rastu na drveću, niti ih možete kupiti u gvožđari. Sad su devedesete godine, a najveći svetski magacin antiprotona jeste ovde u Fermilabu. Držimo ih u jednom magnetnom prstenu. Bila je jedna futuristička studija koju je izvelo američko ratno vazduhoplovstvo u saradnji sa korporacijom 'Rend'. Došli su do zaključka da bi idealno raketno gorivo bili antiprotoni zato što jedan miligram antiprotona sadrži istu količinu energije kao dve tone benzina. Pa, pošto je Fermilab svetski prvak u proizvodnji antiprotona (mi pravimo 10<SUP>10</SUP> toga na sat), koliko bi nam vremena trebalo da prikupimo jedan miligram? Trebalo bi nam, ako ovako nastavimo, nekoliko miliona godina, pod pretpostavkom da to radimo dvadeset četiri sata na dan. Neke neverovatno optimističke pretpostavke o budućim tehnološkim poboljšanjima smanjile bi ovaj rok na samo nekoliko hiljada godina. Zato vam savetujem da ne uložite svoju ušteđevinu u Zadrugu za antiprotonsko gorivo 'Solidnost'.
<BR>&nbsp;&nbsp;&nbsp;&nbsp;&nbsp;U Fermilabu sudari idu ovako. Uključimo stari dobri 400 GeV akcelerator (glavni prsten), ali da radi na samo 120 GeV, i on baca protone u jednu metu, i to svake dve sekunde ponovo. Pri svakom takvom sjurivanju 10<SUP>12</SUP> protona u metu proizvede se i nekih 10 miliona antiprotona - govorim samo o onima koji idu u poželjnom pravcu i imaju poželjan iznos energije. Na svaki takav antiproton dobijemo i hiljade neželjenih pi-mezona, kaona i drugog otpadnog materijala, ali sve je to nestabilno i zato, ranije ili kasnije, nestane. Antiprotone fokusiramo i uvodimo u jedan magnetni prsten za koji imamo naziv 'dibančer'. Tu ih obradimo, organizujemo i sabijemo, a zatim prebacimo u drugi prsten, 'akumulator', koji služi da se oni u njemu nakupljaju, nagomilavaju. Obim 'dibančera' je oko 150 metara, obim 'akumulatora' isto toliko. Antiprotoni koji kruže kroz njih imaju energiju od 8 GeV, istu kao što daje naš buster-akcelerator, onaj što nam je treći po redu. Pet do deset sati radimo da bismo napabirčili dovoljno antiprotona. Kad ih imamo dovoljno, možemo ih ubrizgati natrag u akceleratorski kompleks. Čuvati antiprotone, to je delikatan posao zato što je sva naša oprema napravljena od materije (molim lepo, od čega bi drugog?), a antiprotoni su antimaterija. Ako antiprotoni dođu u dodir sa materijom - bum! Anihilacija. Zato moramo veoma dobro da pripazimo da antiprotoni budu uvek negde blizu sredine vakuumske cevi. A kvalitet vakuuma mora biti izuzetan; mora to biti najbolje ništa koje se našom tehnologijom može kupiti.
<BR>&nbsp;&nbsp;&nbsp;&nbsp;&nbsp;Posle, recimo, deset sati pabirčenja antiprotona i njihovog održavanja u zbijenom mlazu, spremni smo da ih štrcnemo nazad u akcelerator odakle su i došli. Počinjemo proceduru koja podseća na ono kad NASA lansira kosmičku raketu. Imamo odbrojavanje, veoma napeto, čija je svrha da obezbedi da svaki protok struje, svaki napon, svaki magnet, svaki prekidač budu tačno kako treba. Ispalimo ih u glavni prsten, gde oni kruže suprotno od smera kazaljke na satu zato što su negativni. Tu ih ubrzamo na 150 GeV i onda premestimo, opet pomoću naših elegatnih magnetnih trikova, u Tevatronov superprovodni prsten. A tu čekaju, još odavno, protoni, koji strpljivo i neumorno kruže, kruže, ali, naravno, u smeru kazaljki na satu. Sad imamo dva zraka u istoj cevi. Oni 'trče' jedan nasuprot drugome. Svaki podelimo na šest 'gomilica' čestica, a u svakoj gomilici bude 10<SUP>12</SUP> protona i nešto manji broj antiprotona.
<BR>&nbsp;&nbsp;&nbsp;&nbsp;&nbsp;Nagazimo do daske: oba zraka podignemo sa 150 na 900 GeV, što je Tevatronov maksimum. Poslednji korak je 'sažimanje'. Pošto su oni jurili kroz istu cev u suprotnim pravcima, neminovno je dolazilo do sudara proton/antiproton, ali veoma retko. Debljina mlaza protona je nešto kao slamka kroz koju pijete razne sokove (tri-četiri milimetra), a debljina mlaza antiprotona takođe toliko. Postupak zvani stiskanje sastoji se u tome da uključimo dotok energije posebnim četvoropolnim magnetima koji 'slamku' sabiju na 'vlas ljudske kose' (izvestan broj mikrona). Ovim zbijanjem, gustina čestica se ogromno poveća. Sad se pri svakom proletanju jednog zraka kroz drugi desi bar jedan sudar proton/antiproton. Magnete malo 'vučemo za nos' tako da se ovi sudari dešavaju tačno u središtu detektora. Ono što preostaje, moraju mali trkači da urade sami.
<BR>&nbsp;&nbsp;&nbsp;&nbsp;&nbsp;Kad postignemo da operacija krene stabilno, uključujemo detektore i počinjemo da prikupljamo podatke. U tipičnom opitu, to prikupljanje podataka potraje sledećih deset ili dvadeset sati. Za to vreme stari, dobri glavni prsten nakuplja nove količine antiprotona. Vremenom i protonski i antiprotonski zrak postaju sve više difuzni, a i sve siromašniji. Zato dobijamo sve manji broj 'događaja', to jest sudara. Kad luminoznost (rekoh, to je broj sudara u sekundi) spadne na nekih 30 posto početne, oba zraka pustimo da odu, da izlete iz akceleratora. Dakle, njih više nema, cev je prazna. Naravno, to uradimo samo ako smo sigurni da je napabirčena dovoljna količina novih antiprotona da se sve počne iz početka. Sad opet ono odbrojavanje kao da NASA ispaljuje nešto u kosmos. Treba nekih pola sata rada da se Tevatronov kolajder napuni. Smatra se da je oko 200 milijardi antiprotona pristojan broj sa kojim se može ići u novi ciklus posla. Ukoliko je više od 200 milijardi, utoliko bolje. Ubrizgamo ih. Njima u susret leti nekih 500 milijardi protona, koje smo neuporedivo lakše pribavili. U detektoru bude stotinak hiljada sudara u sekundi. Spremili smo razna poboljšanja u ovom procesu i trebalo bi da ih ugradimo do kraja ovog veka. Tada će se ovi brojevi povećati otprilike desetostruko.
<BR>&nbsp;&nbsp;&nbsp;&nbsp;&nbsp;Godine 1990. CERN-ov p/p- kolajder se penzionisao, tako da je to polje rada sad prepušteno Fermilabu i njegovim moćnim detektorima.
</TD></TR></TABLE>
<P class="next">
<A HREF=p107.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
