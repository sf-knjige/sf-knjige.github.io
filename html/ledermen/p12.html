<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>TIPOVI KOJI SU OSTAJALI BUDNI DO DUBOKO U NOĆ
<P>&nbsp;&nbsp;&nbsp;&nbsp;&nbsp;U sledećih nekoliko poglavlja pristupiću priči o istoriji i budućnosti materije kroz oči onih koji su to otkrivali; naglasak stavljam - nadam se da u tome ne preterujem - na eksperimentatore. Pomislite kako je Galilej lupkao po kamenom podu onim svojim papučama sve do vrha Krivog tornja u Pizi samo da bi ispustio, sa visine, dva tega nejednako teška, a onda osluškivao da li će se čuti dva 'tup' ili samo jedno 'tup'. Zamislite kako Fermi i njegove kolege otpočinju prvu kontrolisanu lančanu reakciju ispod ragbi igrališta Čikaškog univerziteta.
<BR>&nbsp;&nbsp;&nbsp;&nbsp;&nbsp;Kad govorim o bolu i mukama u životu naučnika, nije to samo u psihološkom smislu, 'tuga postojanja i opstajanja na ovom svetu' i tome slično. Galilejev rad Crkva je osudila; gospođa Kiri je svoje delo glavom platila jer je od prevelikog izlaganja radioaktivnom zračenju dobila leukemiju. Mnogo je i premnogo nas koji dobijemo katarakte očiju. Niko ne uspeva da spava dovoljno dugo. Glavninu onoga što je čovečanstvu poznato o Vaseljeni ne bismo znali da nije bilo mnogo tipova (i dama) koji ostaju budni do kasno u noć.
<BR>&nbsp;&nbsp;&nbsp;&nbsp;&nbsp;U priči o a-tomu pojavljuju se, naravno, i teoretičari. Oni nam pomažu da prebrodimo ona razdoblja za koja Stiven Vajnberg kaže da su "mračna vremena između opitnih proboja koji gotovo neprimetno dovedu do izmena u ranijim verovanjima". Vajnbergova knjiga Prva tri minuta jedna je od najboljih ikada napisanih (iako sad pomalo zastarela) popularnih knjiga o rođenju Vaseljene. (Smatrao sam, čim sam video njen naslov, a smatram i danas, da se tako dobro prodaje zato što narod misli da je to još jedan priručnik o seksu.) Ja ću naglašavati ona presudna merenja u atomu, koja smo izvršili. Samo, nema ni govora o tome da možeš pričati o podacima, a da ne pomeneš ponekad i teoriju. Šta znače sva ta merenja?
</TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
