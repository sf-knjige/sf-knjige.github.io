<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>EKSPLOZIJA JEDNE JEDNAČINE
<P>&nbsp;&nbsp;&nbsp;&nbsp;&nbsp;Prva kriza proistekla je iz matematike slabe sile. U jednačinama se pojavljuje energija pri kojoj je ta sila merena. U zavisnosti od podataka, u jednačinu ćušneš energiju mase mirovanja čestice koja ti se raspada - hajde, neka je to 1,65 MeV ili 37,2 MeV ili tako nešto - i iz jednačine iziđe tačan odgovor. Onda malo petljaš članovima jednačine; povuci, potegni i posle nekog vremena izvučeš iz iste te jednačine predviđanje koliko mora trajati život te čestice, kakav mora biti raspad, koji će biti spektar dobijenih elektrona; sve su to stvari koje se mogu proveriti opitom. Proveriš i pokaže se da je sve tačno. Ali ako ćušneš u tu jednačinu neku veću energiju, recimo 100 GeV (sto milijardi elektron-volti) sve se naglo pokvari. Jednačina ti naprosto eksplodira u lice. U žargonu fizike kaže se da je ovo 'kriza jedinstvenosti'.
<BR>&nbsp;&nbsp;&nbsp;&nbsp;&nbsp;Evo gde je nedoumica. Bila nam je dobra jednačina, ali je sadržala u sebi neku patologiju na visokoj energiji. Sa malim brojevima može, sa velikim nikako. Nismo, dakle, našli konačnu istinu nego samo istinu koja važi dok se ostaje u vilajetu niskih energija. Znači, mora postojati neka druga fizika koja će preinačiti ovakve jednačine na visokoj energiji.
<BR>&nbsp;&nbsp;&nbsp;&nbsp;&nbsp;Druga kriza nastala je zbog jedne reakcije koju nismo opazili. Može se izračunati koliko često bi se muon morao raspasti u jedan elektron i jedan foton. Naša teorija slabih procesa kaže da muon treba i tako da se raspada. Tragali smo i tragali za tom reakcijom, bio je to omiljeni opit na mašini Nevis. Nekoliko novih doktora fizike provedoše bogzna koliko sati trošeći uzaludno zrak iz mašine, ali ne nalazeći pomenutu reakciju. Marej Gel-Man, koji je smatran za glavnog mudraca u vezi sa tako tajanstvenim stvarima, često je navođen kao autor takozvanog 'totalitarnog pravila u fizici' koje glasi: "Sve što nije zabranjeno, obavezno je!" Ako naši zakoni ne zabranjuju neki događaj, onda on ne samo što se može nego se i mora dogoditi! Pošto raspad muona na elektron i foton nije zabranjen, kako je moguće da ga ne uspevamo opaziti? Zar nešto ipak zabranjuje taj mu-e-gama raspad? (Ovo 'gama' možeš čitati i 'foton'.)
<BR>&nbsp;&nbsp;&nbsp;&nbsp;&nbsp;Obe te krize bile su uzbudljive. Obe su nudile mogućnost da stvorimo neku novu fiziku. Teorijskih spekulacija bilo je u izobilju, ali eksperimentatori su kipeli od besa. Šta da se radi? Mi eksperimentatori moramo nešto da merimo, zakucavamo, testerišemo, turpijamo, ili bar da slažemo olovne opeke - mora se raditi nešto. Pa, eto, radili smo nešto.
</TD></TR></TABLE>
<P class="next">
<A HREF=p123.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
