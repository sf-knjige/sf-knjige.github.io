<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>TRI STVARI KOJE TREBA ZAPAMTITI O KVANTNOJ MEHANICI
<P>&nbsp;&nbsp;&nbsp;&nbsp;&nbsp;Moglo bi se kazati da kvantna mehanika ima tri osobine koje su zaista izuzetne: (1) ona je kontraintuitivna; (2) ona dejstvuje, radi; i, (3) ona ima neke vidove koji su takvi da ih nije mogao prihvatiti čak ni sam Ajnštajn, čak ni sam Šredinger, vidove zbog kojih se podvrgava sve novim i novim preispitivanjima, evo, i sad, u poslednjoj deceniji dvadesetog veka. Idemo redom.
<BR>&nbsp;&nbsp;&nbsp;&nbsp;&nbsp;1. Kontraintuitivna. Prvi primer: umesto da su pojave kontinuirane, kvantna mehanika ih zamenjuje 'diskretnoću' - to jest, insistira na tome da su iseckane na zasebne komadiće. Metaforički kazano, umesto da se u čašu uliva tečnost, glatko, uliva se vrlo fini pesak. Ti čuješ neki glatki ton, ali to je samo bubnjanje milijardi atoma po tvojim bubnim opnama.
<BR>&nbsp;&nbsp;&nbsp;&nbsp;&nbsp;Drugi primer: onaj užasavajući opit sa dva proreza, o kome smo već govorili.
<BR>&nbsp;&nbsp;&nbsp;&nbsp;&nbsp;Treći primer za kontraintuitivnost jeste 'tunel efekat'. Pričali smo o ispaljivanju elektrona na elektronsku prepreku. Analogija u klasičnoj fizici za ovo jeste kotrljanje lopte po uzbrdici. Ako si na početku dovoljno jako gurnuo loptu uz neko brdašce (dao si joj dovoljno energije), ona će se prekotrljati preko vrha i otići na drugu stranu. Ako nisi, skotrljaće se nazad u udolinu. Ili, zamislite tobogan čiji je vagon ostao u udolini između dva zastrašujuća uspona. Pretpostavimo da vagon ima još dovoljno zamaha da se popne do pola uzbrdice koja je pred njim. Onda će se zakotrljati unazad, do dna udoline, pa opet uzbrdo, ali unazad, po usponu iza sebe; pa sve opet tako, napred i nazad. Kad bismo mogli da odstranimo trenje, vagon bi tako oscilovao večito napred-nazad, zarobljen između dva nesavladiva uspona. U kvantnoj atomskoj teoriji takva situacija je poznata kao 'vezano stanje'. Međutim, kad opisujemo šta se događa sa elektronima koje smo poslali da srljaju ka nekoj energetskoj prepreci, ili ostavili zarobljene između dve, moramo uzeti u obzir talase verovatnoće. I pokaže se da jedan deo talasa ipak može da se provuče, da 'procuri' kroz prepreku. (U atomskim sistemima ili sistemima jezgara, prepreka je ili od električne sile ili od jake sile.) Prema tome, postoji konačni iznos verovatnoće da će se zarobljena čestica ipak pojaviti - izvan klopke! Ovo nije bilo samo kontraintuitivno, ovo je već bio ogroman paradoks zato što bi elektron u trenucima dok prolazi kroz barijeru imao negativnu kinetičku energiju - a to je klasični apsurd. Ali kad se u čoveku razvije kvantna intuicija, on se osposobi da odgovori ovako: "Pa, stanje tog elektrona dok prolazi kroz 'tunel' energije koja mu je protivna ne možemo da posmatramo. Prema tome, to nije pitanje za fiziku." I stvarno, mi samo opazimo da je on izišao. Ova pojava, poznata kao 'tunel efekat', iskorišćena je da objasnimo alfa radioaktivnost. Ona je takođe osnova za jednu važnu spravicu u tranzistorskoj elektronici, poznatu kao tunelska dioda. Tunel efekat nesumnjivo jeste 'hladna strava' za sve nas, sa stanovišta logike, pa ipak, neprestano ga koristimo u modernim računarima i drugim elektronskim spravama.
<BR>&nbsp;&nbsp;&nbsp;&nbsp;&nbsp;Čestice koje su tačke; tunel efekat; radioaktivnost; naše muke neviđene zbog dvostrukog proreza; sve to nas je prisiljavalo da razvijamo novu intuiciju koja je kvantnoj fizici bila potrebna u poznim dvadesetim i u tridesetim godinama ovog veka kad su se naučnici 'razvijali u strelce' i polazili, naoružani novim intelektualnim oružjem, u traganje za neobjašnjenim pojavama.
<BR>&nbsp;&nbsp;&nbsp;&nbsp;&nbsp;2. Dejstvuje. Ishod svih tih događaja između 1923. i 1927. jeste da je atom shvaćen. Doduše, u onim vremenima pre kompjutera, samo najjednostavniji atomi - vodonik, helijum, litijum i neki kojima je jedan ili više elektrona otrgnuto (pa su jonizovani) - mogli su biti proučavani kako valja i treba. Glavni prodor u ovom poslu postigao je Volfgang Pauli, jedan od tih 'vunderkinda' koji su sa devetnaest godina razumeli teoriju relativnosti i pretvorili se u 'anfan teribl' za starije državnike fizike.
<BR>&nbsp;&nbsp;&nbsp;&nbsp;&nbsp;Ovde je neizbežna digresija o Pauliju. Poznat je bio po svojim visokim merilima, ali i po sklonosti da se razbesni. Bio je prava savest fizike onog vremena. Ili, naprosto, iskren čovek? Ejbraham Pejz je prijavio da mu se Pauli jednom prilikom žalio kako mu nije lako da pronađe dovoljno izazovan problem kome bi se posvetio: "Možda zato što suviše znam." Nije to bilo hvalisanje, nego, naprosto, saopštavanje činjenice. Možete zamisliti kako je tvrd bio prema svojim asistentima. Kad mu se jedan novi mladi asistent, Viktor Vajskopf (Victor Weisskopf), javio na dužnost, u Cirihu, Pauli ga je odmerio pogledom od glave do pete, odmahnuo glavom i rekao: "Ahhh, tako mlad, a već nepoznat." Prođe nekoliko meseci, a Vajskopf preda Pauliju jedan svoj pokušaj teorijskog rada. Pauli samo baci pogled i odmah kaže: "Ah, ovo nije čak ni pogrešno!" Jednom studentu na postdoktorskim studijama je rekao: "Ne smeta meni što mislite sporo. Smeta mi što objavljujete brže nego što mislite." Niko nije bio bezbedan od Paulija. Kad je preporučivao jednog momka da postane asistent Ajnštajnu, koji se, u starosti, zadubio u matematičku egzotiku u svom neuspešnom traganju za objedinjenom teorijom polja, Pauli je napisao ovakvo propratno pismo: "Dragi Ajnštajne, ovaj student je dobar, ali još nije sasvim shvatio razliku između matematike i fizike, a ti si, dragi Majstore, odavno zaboravio gde je jasna granica." Tako je umeo da 'skreše' naš momak Volfgang.
<BR>&nbsp;&nbsp;&nbsp;&nbsp;&nbsp;Godine 1924. Pauli je predložio jedno temeljno načelo kojim je objašnjena Mendeljejevljeva periodna tablica elemenata. Problem je u sledećem: atome težih hemijskih elemenata izgrađujemo tako što dodajemo jezgru nove pozitivne čestice (protone), a elektronskom omotaču nove elektrone koji moraju zauzeti neka mesta među dozvoljenim energetskim stanjima, to jest nivoima tog atoma (po starom, klasičnom načinu govora: neke orbite). Kuda odlaze elektroni? Pauli je objavio pravilo koje je postalo poznato kao Paulijevo načelo isključenja: nikada ne mogu dva elektrona zauzimati isto kvantno stanje. Ovo je u prvi mah bilo samo Paulijevo nadahnuto nagađanje, a kasnije se pokazalo da je posledica jedne duboke, predivne simetrije.
<BR>&nbsp;&nbsp;&nbsp;&nbsp;&nbsp;Da pogledamo kako Božić Bata, u svojoj radionici, pravi hemijske elemente. Mora ih napraviti valjano, jer radi za Nju, Boginju, a Ona je mnogo nezgodna. Za vodonik je lako. Božić Bata uzme jedan proton - eto jezgra. Doda i jedan elektron, koji zauzme najniže moguće energetsko stanje - po staroj Borovoj teoriji (koja i danas ostaje korisna, u smislu slikovitosti) to bi bila orbita sa najmanjim dozvoljenim poluprečnikom. Deda Mraz ne mora ovde naročito da se trudi: dovoljno je da samo otprilike baci elektron negde blizu protona, a elektron će onda, sam od sebe, 'skočiti' na to najniže, 'prizemno' stanje; usput će emitovati fotone. E, sad, helijum. Deda Mraz sastavlja jezgro atoma helijuma, u kome postoje dva pozitivna naelektrisanja. Znači, on mora da ubaci i dva elektrona. Već kod litijuma moraće da ubaci ne dva, nego tri elektrona, da bi dobio električno neutralni atom. Pitanje je kuda odlaze ovi elektroni. U kvantnom svetu dopuštena su samo izvesna tačno određena stanja. Da li se na najnižu orbitu ('osnovno stanje') naguraju svi: dva elektrona, tri, četiri pet...? Tu sad na pozornicu stupa Paulijevo načelo. Ne mogu svi, kaže Pauli. Ne mogu čak ni dva elektrona biti u istom kvantnom stanju. Kod helijuma, drugom elektronu jeste dopušteno da se pridruži prvome na najnižem energetskom nivou, ali samo ako ima spin suprotan spinu prvoga. Ako pravimo atom litijuma, dodamo treći proton i treći elektron; e, taj treći nema dozvolu da se ukrca u najniže stanje, on se mora odmah popeti na ono sledeće, više. Pokazuje se da taj viši energetski nivo ima mnogo veći poluprečnik (opet u skladu sa Borovom teorijom), čime je objašnjena litijumova hemijska aktivnost - naime, lakoća kojom može taj svoj treći elektron da izgubi da bi stupio u hemijska jedinjenja sa drugim hemijskim elementima. Posle litijuma imamo atom sa četiri elektrona, berilijumov. Kod njega se četvrti elektron pridružuje trećem elektronu i njih dvojica zajedno čine drugu 'ljusku', to jest drugi sloj - drugi energetski nivo.
<BR>&nbsp;&nbsp;&nbsp;&nbsp;&nbsp;Sad veselo idemo dalje, i to se brzo nakarika: berilijum, bor, ugljenik, azot, kiseonik, fluor, neon... dodajemo protone u jezgro, ali i elektrone u omotač, sve dok svaki sloj ne bude popunjen. A kad je jedan sloj popunjen, u njega ne može stati više nijedan elektron, kaže Pauli. Mora biti započeto popunjavanje novog, sledećeg. Najkraće rečeno, pravilno pojavljivanje hemijskih osobina i ponašanja potiče u celosti od ovog kvantnog nadodavanja jednog po jednog elektrona, po Paulijevom načelu. Pre samo nekoliko decenija naučnici su se rugali insistiranju Mendeljejeva da elementi moraju biti poređani ne samo u redove, nego i u stupce, u skladu sa njihovim osobinama. Pauli je pokazao da su te periodičnosti njihovih osobina tačno povezane sa raznim elektronskim slojevima i kvantnim stanjima elektrona: u prvi sloj mogu stati dva elektrona, u drugi osam, u treći opet osam i tako dalje. Periodna tablica je zaista sadržala dublji smisao.
<BR>&nbsp;&nbsp;&nbsp;&nbsp;&nbsp;Da rezimiramo ovu važnu misao. Pauli je smislio novo pravilo o načinu na koji hemijski elementi menjaju svoju elektronsku strukturu. Ovo pravilo objašnjava hemijske odlike (da li će neki element biti inertni gas, ili aktivan metal i tako dalje) tako što te odlike čvrsto povezuje sa brojem i stanjem njegovih elektrona, a naročito onih u spoljašnjem sloju gde oni najspremnije stupaju u dodir sa drugim atomima. Jedna dramatična posledica Paulijevog pravila sastoji se u tome što kad je jedan elektronski sloj pun, u njega ne možeš dodati još jedan elektron - nikako. Oni koji su se već nastanili unutra i popunili ga, pružaju ogroman otpor. To je pravi uzrok neprobojnosti materije. Atomi jesu više od 99,99% prazan prostor, pa ipak, ja imam stvarni problem kad god pokušam da se prošetam kroz neki zid. I vama je to verovatno izvor strašnog osećanja uskraćenosti. A zbog čega ne uspevam da prođem kroz zid? Kod čvrstih predmeta, atomi su 'prikačeni' jedan za drugi, veoma složenim električnim privlačenjima, pa kad se sistem elektrona tvog tela približi elektronima koji čine atome u sistemu zida, oni mu ne daju da prođe, opiru se nametanju novih elektrona. Puščani metak se zarije u taj isti zid zato što raskida veze kojima su atomi za atome prikačeni; kao najkrupniji ragbista, raskrči sebi put, porazbaca one koji mu smetaju i prođe, noseći svoje sopstvene elektrone sa sobom. Paulijevo načelo je od presudnog značaja i u nekim bizarnim i romantičnim sistemima kao što su neutronske zvezde i crne rupe. Nego, skrenuo sam s teme.
<BR>&nbsp;&nbsp;&nbsp;&nbsp;&nbsp;Kad shvatimo atome, onda nam je jasno i njihovo kombinovanje u molekule, recimo u H<SUB>2</SUB>O ili u NaCl. Molekuli nastaju delovanjem kompleksa sila između atoma koji će ući u njihov sastav, i to između njihovih elektrona, kao i njihovih jezgara. Da bi molekul bio stabilan, od ključnog značaja jeste tačan aranžman elektrona u omotačima atoma. Kvantna teorija dala je hemiji čvrstu naučnu osnovu. Danas je kvantna hemija bujno polje koje se naglo razvija; iz nje izrastaju nove naučne discipline kao što su molekularna biologija, genetski inženjering i molekularna medicina. U nauci o materijalima, kvantna teorija nam pomaže da objasnimo i kontrolišemo odlike metala, izolatora, superprovodnika i poluprovodnika. Poluprovodnici su doveli do otkrića tranzistora, čiji su pronalazači bez oklevanja priznali da su nadahnuće dobili iz kvantne teorije metala. Iz tog otkrića rodili su se kompjuteri, mikroelektronika i sva ova revolucija u komunikacijama i informacijama. A pomislite samo na lasere i masere, koji su potpuno kvantni sistemi.
<BR>&nbsp;&nbsp;&nbsp;&nbsp;&nbsp;Kad su naša merenja dosegla u atomsko jezgro - dakle, u razmere razdaljina 100.000 puta manje nego što je prečnik atoma - kvantana teorija nam je bila glavni alat za snalaženje u tom novom režimu. U astrofizici, zvezdani procesi daju mnoge egzotične objekte kao što su sunca, a među njima i crveni džinovi i beli patuljci; zatim, neutronske zvezde; pa crne rupe. Biografije tih predmeta zasnivaju se na kvantnoj teoriji. A kad je reč o društvenoj korisnosti, procenjujemo da oko 25 posto ukupnog nacionalnog dohotka najrazvijenijih zemalja proističe iz eksploatisanja kvantne teorije. Zamislite samo, evropskih fizičara ima toliko koliko ih ima, i oni misle, misle, opsednuti pitanjem kako atom dejstvuje; iz njihovog truda proističe privredni uspeh, hiljade milijardi dolara novog dohotka... Da su samo države bile mudre i dalekovide, pa da su nametnule porez od samo 0,1% na sve proizvode kojih ne bi bilo bez kvantne fizike i da su prikupljene pare usmerile u obrazovanje i naučno istraživanje... Ništa, idemo mi dalje. Kvantna fizika zaista uspešno radi.
<BR>&nbsp;&nbsp;&nbsp;&nbsp;&nbsp;3. Ona ima problemčiće. Koji su u vezi sa talasnom funkcijom (psi, ili <FONT FACE=Symbol>y</FONT>) i onim što ta funkcija stvarno znači. I posle toliko ogromnih intelektualnih i praktičnih trijumfa talasne teorije, mi ne znamo, baš, šta ta teorija znači. Osećamo se nelagodno zbog nje. Naša nelagodnost možda je posledica neke urođene slabosti ljudskog uma; opet, nije nemoguće da će se jednog dana došetati neki genije sa novom slikom i objasniti sve na takav način da će svi biti srećni. Ako ste sumnjičavi i zabrinuti zbog onoga što kvantna teorija kaže, ne brinite. U dobrom ste društvu. Kvantna teorija je uznemiravala i fizičare, među njima i Planka, Ajnštajna, De Broljija, Šredingera...
<BR>&nbsp;&nbsp;&nbsp;&nbsp;&nbsp;Postoji bogata literatura u kojoj se kritikuje priroda kvantne teorije zasnovana na verovatnoći. U ovu bitku jurio je Ajnštajn ispred svih, kao barjaktar; preduzeo je on dugi niz pokušaja (ne lakih za razumevanje) da sruši relacije o neodređenosti, i svaki put ga je sapleo Nils Bor, koji je razvio ono što danas nazivamo 'kopenhagensko tumačenje' talasne funkcije. Bor i Ajnštajn stvarno su oko ovoga vodili rat, bespoštedno. Ajnštajn smisli neki misaoni opit koji treba da poleti kao strela i zarije se u srce nove kvantne teorije; a Nils Bor, najčešće posle samo jednog vikenda napornog rada, pronađe grešku u Ajnštajnovoj logici. Ajnštajn je tu bio onaj problematični iz publike koji stalno nešto osporava. (Takvi na časovima hrišćanske veronauke pitaju: "Ako Bog može sve, može li i da napravi stenu tako tešku da čak ni on sam ne može da je podigne?") E, tako je Ajnštajn smišljao sve nove i nove kvantne paradokse, a Bor je bio onaj pop koji odbija svaku takvu primedbu.
<BR>&nbsp;&nbsp;&nbsp;&nbsp;&nbsp;Priča se da su mnogo puta raspravljali šetajući se, njih dvojica sami, po šumi. Znam šta je bilo jednom kad se ispred njih pojavio ogroman medved. Bor je odmah izvukao par 'ribok' patika za trčanje (to su one što koštaju 300 dolara), obuo ih i počeo da vezuje pertle. "Šta to radiš, Nilse? Znaš da ne možeš trčati brže od medveda", ukazuje Ajnštajn logično. "Ah, nije neophodno da ja trčati brše od metveta, dragi Albehrt", uzvraća Nils Bor. "Dovoljno da ja trčati brše od tebe."
<BR>&nbsp;&nbsp;&nbsp;&nbsp;&nbsp;Godine 1936. Ajnštajn je priznao, nerado, da kvantna mehanika korektno opisuje sve moguće opite, ili bar sve koje mi možemo zamisliti. Odmah je, međutim, prešao u 'drugu brzinu' i izjavio da kvantna mehanika nikako ne može biti potpuni opis sveta, bez obzira na to što tačno daje verovatnoću za ishod svih budućih opita. Borova odbrana bila je da ta nepotpunost koja Ajnštajna zabrinjava nije posledica nikakve slabosti niti nedostatka kvantne teorije, nego je odlika ovog sveta u kome živimo. I tako su njih dvojica nastavila raspravu o kvantnoj mehanici, bukvalno do groba; siguran sam da oni i sad o tome raspravljaju, tamo gore, osim ako im je 'Matori' (tako je Ajnštajn nazivao Boga) otkrio, u nekom nastupu dobrote, tačno rešenje.
<BR>&nbsp;&nbsp;&nbsp;&nbsp;&nbsp;Bilo bi potrebno nekoliko ovakvih knjiga da bi se prepričale sve rasprave Ajnštajna i Nilsa Bora, ali ja ću pokušati da ilustrujem stvar samo jednim primerom. Samo ne gubite iz vida osnovno Hajzenbergovo uverenje: nikada ne može uspeti nijedan pokušaj da jednovremeno izmerimo gde neka čestica jeste i kojom se brzinom kreće. Smisli način da izmeriš gde je elektron, izmeri to; nema problema, on je tu. Možeš izmeriti koliko god hoćeš tačno. Ili se opredeli za ono drugo - da utvrdiš koliko brzo se kreće. Ali da utvrdiš oba, to ne može. Šta je stvarno - dakle, stvarnost koju razna merenja otkrivaju - to zavisi od strategije za koju se eksperimentator opredeli. Tu, vidite, vlada subjektivnost koja prkosi našem dragom verovanju u uzroke i posledice. Ako elektron krene iz A i stigne u B, nama se čini da je 'prirodna' pretpostavka da je on stvarno leteo nekom određenom putanjom između A i B. Ma, nije, kaže nam kvantna fizika. Putanja je nesaznatljiva. Sve putanje su moguće. Svaka ima neku svoju verovatnoću, veću ili manju.
<BR>&nbsp;&nbsp;&nbsp;&nbsp;&nbsp;U naporu da razotkrije lažnost ove kvantne zamisli o putanji koja kao da je avetinjska (a ne stvarna), Ajnštajn je predložio jedan presudni opit. Nemam ovde mesta da ga objasnim onako podrobno kako to on zaslužuje, ali prepričaću najsažetije. Danas se kaže da je to 'misaoni opit EPR', što su prva slova od prezimena trojice fizičara koji su ga zajedno smislili (Einstein, Podolsky, Rosen). Njih trojica predložiše opit sa dve čestice, ali takve čija je sudbina međusobno neraskidivo vezana. Postoje metodi za stvaranje dve čestice koje se razlete na dve strane, a ipak, ako jedna ima spin nagore, druga mora imati spin nadole, ili, ako jedna ima spin nalevo, druga mora nadesno. Pošaljemo mi jednu od te dve putanjom ka Tajlandu, i ona odjuri u glavni grad - Bangkok. Drugu pošaljemo u Čikago. Ajnštajn kaže: u redu, hajde, neka i prihvatimo zamisao da ni o jednoj čestici ništa ne možemo znati dok je ne izmerimo. Važi, evo, merimo česticu A koja je doletela u Čikago. Otkrivamo: ona ima spin nadesno. Samim tim znamo da čestica B, koja upravo pristiže u Bangkok, ima spin nalevo. Pre nego što smo izmerili u Čikagu, verovatnoća za B bila je 50% da ima spin nalevo i 50% da ima spin nadesno. Sad, posle merenja u Čikagu mi znamo da B ima spin nalevo. Ali kako je čestica B saznala ishod merenja u Čikagu? Čak i kad bi čestica B nosila sa sobom mali radio-aparat, da sluša vesti, ipak bi vestima trebalo neko vreme da stignu u Bangkok zato što se radio-talasi prenose samo brzinom svetlosti, a ne trenutno. Pa kakav je onda to mehanizam komunikacije koji nije čak ni toliko pristojan da se kreće brzinom svetlosti? Ajnštajn je rekao da je to 'sablasno delovanje na daljinu'. Zaključak opita EPR bio bi da se samo na jedan jedini način može objasniti veza između onog što se desilo čestici A (naše merenje se njoj desilo) i reakcije čestice B na to; a taj način je da se otkriju još neke istine o dejstvovanju materije, neke pojedinosti koje nam kvantna teorija ne može dati. "Eto ti!" povikao je Albert, "kvantna mehanika je nepotpuna!"
<BR>&nbsp;&nbsp;&nbsp;&nbsp;&nbsp;Kad je Ajnštajn tresnuo protivnika ovim EPR problemom, čak i saobraćaj u Kopenhagenu bio je obustavljen dok je Nils Bor mozgao o mogućem odgovoru. Hm, Ajnštajn pokušava da zatraži da se ispod Hajzenbergove neodređenosti otkrije nešto još istančanije; on insistira na tome da se izmeri i ona druga čestica, da? Posle nekog vremena Bor je uzvratio ovako: ne možemo da gledamo zasebno događaje kod A, događaje kod B i posmatrača; nego je sve to jedan sistem, u kome se nalaze i A i B i posmatrač. Ovo je holistički odgovor sa prizvukom istočnjačkog misticizma; do danas je napisano mnogo (i premnogo) knjiga o tim vezama. Pitanje je da li čestica A i posmatrač (ili detektor) A imaju stvarno ajnštajnovsko postojanje ili su beznačajni duhovi-posrednici pre merenja. Ali postignut je i u ovoj oblasti presudan teorijski napredak i (aha!) izveden je blistav opit.
<BR>&nbsp;&nbsp;&nbsp;&nbsp;&nbsp;Zahvaljući teoremi koju je 1964. godine razvio teoretičar elementarnih čestica po imenu Džon Bel (John Bell), postalo je jasno da se jedan preinačeni oblik misaonog EPR opita može stvarno izvesti u laboratoriji. Bel je smislio opit u kome možemo da predskažemo različite obime korelacije između ponašanja čestice A i čestice B, u zavisnosti od toga da li je tačno Ajnštajnovo ili Borovo uverenje. Belova teorema je danas prerasla maltene u kult, možda i zato što dobro stane na majicu. Postoji bar jedan ženski klub, mislim da je u Springfildu, čije se članice sastaju svakog četvrtka posle podne da raspravljaju o Belovoj teoremi. Mnogi su, čak, na Belovo nezadovoljstvo i ljutnju, pozdravili tu teoremu kao 'dokaz' postojanja nekakvih paranormalnih pojava.
<BR>&nbsp;&nbsp;&nbsp;&nbsp;&nbsp;Belova zamisao nadahnula je niz opita, stvarno izvedenih, među kojima je najuspešniji bio onaj koji su preduzeli Alan Aspekt (Alan Aspect) i njegove kolege godine 1982. u Parizu. Taj opit je, u suštini, merio koliko puta se rezultati zabeleženi na detektoru A podudaraju sa onima na detektoru B, a detektorom se ustanovljavao levi i desni spin; dakle, koliko puta se dogodilo da budu izmereni levi i levi, ili desni i desni. Belova analiza omogućila nam je da predvidimo koliko će ova korelacija biti velika ako je ispravno Borovo tumačenje po kome je kvantna teorija već sad sasvim upotpunjena, najpotpunija što može ikad biti, a koliko će biti velika ako je u pravu Ajnštajn sa svojom tvrdnjom da moraju postojati i neki skriveni promenljivi činioci koji, ipak, odlučuju o korelaciji. Opit je jasno pokazao da je Bor bio u pravu, a Ajnštajn ne. Znači, svi su izgledi da čestice koje se nalaze na velikim udaljenostima jedna od druge jednostavno imaju neke svoje istovremenosti, korelacije, naprosto zato što... naprosto zato što priroda tako dejstvuje.
<BR>&nbsp;&nbsp;&nbsp;&nbsp;&nbsp;Šta, pitate da li je time ova rasprava okončana? Nije. Ni utišana, čak. Ona besni punom žestinom i danas.
<BR>&nbsp;&nbsp;&nbsp;&nbsp;&nbsp;Još jedno od opasnih mesta gde se 'aveti' kvantne jeze visoko uzdižu oko nas jeste ono (i mesto i vreme) gde je Vaseljena stvorena. U najranijim fazama svog nastanka, Vaseljena je bila subatomski malena, pa je kvantna fizika važila za celokupni kosmos odjednom. Znate šta, da vam ja kažem, u ime moje i velikog broja drugih fizičara: ja ću se držati mog akceleratora i mojih istraživanja. Baš mi je drago što će se neko drugi baviti brigama oko tih konceptualnih temelja kvantne teorije.
<BR>&nbsp;&nbsp;&nbsp;&nbsp;&nbsp;Mi koji se ne upuštamo u takve podvige idemo samo svojim putem dalje, moćno naoružani Šredingerom, Dirakom i novijim jednačinama, a to su jednačine kvantne teorije polja. Put ka Božijoj čestici - ili bar početak tog puta - vidimo jasno.
</TD></TR></TABLE>
<P class="next">
<A HREF=p81.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
