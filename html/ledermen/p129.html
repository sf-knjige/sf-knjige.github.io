<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>POVRATAK 'RADERFORDA'
<P>&nbsp;&nbsp;&nbsp;&nbsp;&nbsp;Godine 1967, pomoću novog zraka elektrona u SLAC-u preduzet je niz opita sa rasipanjem. Cilj: proučiti strukturu protona malo prodornije, 'zaseći' u protone. Visokoenergetski elektron uleti u metu koja se sastoji od vodonika; u njoj pogodi neki proton. Iziđe elektron mnogo niže energije, pod nekim velikim uglom u odnosu na putanju kojom se prvobitno kretao. One tačkaste strukture koje postoje u protonu poslužile su, dakle, u nekom smislu reči, isto kao što je služilo ono jezgro koje je Raderford gađao alfa-česticama. Isto, ali i ne baš isto, jer je ovde posredi bilo i nešto istančanije.
<BR>&nbsp;&nbsp;&nbsp;&nbsp;&nbsp;Ovaj stenfordski tim predvodila su trojica naučnika: SLAC-ov fizičar Ričard Tejlor (Richard Taylor), po nacionalnosti Kanađanin, zatim Džerom Fridmen (Jerome Friedman) i Henri Kendal (Henry Kendall), obojica fizičari sa MIT-a. Njima su svojim teoretičarskim kibicovanjem ogromno pomogli Ričard Fajnmen i Džejms Bjorken. Fajnmen je unosio svoju energiju i maštu u jaka međudejstva, a naročito u pitanje: "Šta ima u protonu?" Fajnmen je ostao u Kalteku, u Pasadeni, ali je često dolazio u Stenford. Bjorken, koga svi zovu samo Bj, stenfordski je teoretičar. On se veoma zanimao za sam postupak vršenja opita, kao i za pravila koja se kriju ispod prividno 'nesazrelih' podataka. Ta pravila, smatrao je Bjork, trebalo bi da budu pokazatelj o osnovnim zakonima koji vladaju unutar 'crne kutijice' i koja kontrolišu strukturu hadrona.
<BR>&nbsp;&nbsp;&nbsp;&nbsp;&nbsp;Ovde moramo da se vratimo našim dobrim starim prijateljima Demokritu i Ruđeru Boškoviću zato što su obojica u izvesnoj meri osvetlila ovu temu. Demokritov test da li nešto jeste a-tom ili nije sastoji se u tome da pitamo da li je to nešto nedeljivo. U kvarkovskom modelu, proton je lepljiva smesa tri kvarka koji se kreću brzo. Pošto su ti kvarkovi uvek nerazdvojno vezani između sebe, tokom opita čini se da je proton nedeljiv. Bošković je, međutim, dodao još jedan test. Elementarna čestica, dakle a-tom, mora biti nalik na tačku. Na ovom testu proton svakako pada. Pomenuta ekipa iz MIT-SLAC-a, uz pomoć Fajnmena i Bja, shvatila je da operativno merilo ovde mora biti ono o tačkastosti, a ne o nedeljivosti. Ti ljudi su sada morali da prenesu svoje podatke u neki model koji bi sadržao tačkaste sastavne delove; ovo je zahtevalo istančanost daleko veću nego što je Raderford u svom opitu postigao. Zato je bilo tako zgodno imati u timu dvojicu teoretičara koji su među najboljima na svetu. Ishod: podaci su nagovestili da unutar protona odista postoje tačkasti pokretni predmeti. Godine 1990. Tejlor, Fridmen i Kendal otišli su i uzeli svoju Nobelovu nagradu, dobijenu zato što su ustanovili da kvarkovi stvarno postoje. (To su ona trojica naučnika koje pominje Džej Lino na početku ovog poglavlja.)
<BR>&nbsp;&nbsp;&nbsp;&nbsp;&nbsp;Jedno dobro pitanje: kako mogu ti drugari da vide kvarkove, kad kvarkovi nikad nisu slobodni? Pomislite na hermetički zatvorenu kutijicu u kojoj su tri čelične loptice. Protresate kutiju, naginjete je tamo i ovamo, osluškujete, i zaključite: tri loptice. Kudikamo finija poenta sastoji se u tome što kvarkove uvek možeš otkriti samo u blizini drugih kvarkova, što bi moglo izmeniti njihove odlike. Nešto se moralo učiniti u vezi sa ovim činiocem, ali... piano, piano.
<BR>&nbsp;&nbsp;&nbsp;&nbsp;&nbsp;Teorija kvarkova pridobijala je nove pristalice, naročito među teoretičarima koji su gledali kako podaci počinju da pridodaju kvarkovima sve pouzdaniju stvarnost, kako se pojavljuju nove odlike, kako se upravo ta nemogućnost da gledamo pojedinačne kvarkove pretvara u prednost. Najpopularnija reč postade 'konfajnment' (confinement) - zatočenost, zatvorenost u ograničeni prostor, sprečenost da se iz nekog mesta iziđe. Kvarkovi ostaju tu zatočeni za sva vremena zato što, kad počnu da se udaljuju jedan od drugog, energija potrebna za dalje povećanje tih rastojanja postaje sve veća i veća. Ako baš navalimo iz sve snage, dodata energija postane dovoljno velika za stvaranje para kvark-antikvark i, gle, sad odjednom imamo četiri kvarka, a to znači dva mezona. To ti je kao da pokušavaš odneti kući samo jedan kraj nekog kanapa. Uhvatiš taj kraj, povučeš, presečeš njegovu vezu sa drugim krajem i, uh... šta se to desilo. Dobio si dva kanapa.
<BR>&nbsp;&nbsp;&nbsp;&nbsp;&nbsp;Iščitavanje kvarkovske strukture na osnovu opita sa rasipanjem elektrona bilo je, u vrlo velikoj meri, monopol Zapadne obale SAD. Moram napomenuti, međutim, da je i moja grupa u Brukhejvenu u to vreme prikupljala veoma slične podatke. Često sam u šali govorio: da je taj Bjorken radio na Istočnoj obali, ja bih otkrio kvarkove.
<BR>&nbsp;&nbsp;&nbsp;&nbsp;&nbsp;Kontrasti između opita u SLAC-u i Brukhejvenu pokazuju da postoji više od jednog načina da se 'odere' kvark. U oba slučaja gađan je proton. Ali Tejlor, Fridmen i Kendal koristili su kao sonde elektrone, a mi - protone. Oni su u SLAC-u bacali elektrone u 'crnu kutijicu područja sudara' i merili one elektrone koji su iz toga izlazili. Izlazilo je i mnogo štošta drugo - na primer, protoni i pioni - ali ovi drugari su to prenebregli. Mi smo u Brukhejvenu protonima gađali komad urana (da bismo pogodili protone u njemu), a pažnju smo usredsredili na parove muona koji su izlazili; njih smo merili pomno. (Ponoviću, za one među vama koji nisu pazili: elektroni i muoni su leptoni. Muon ima sve iste osobine kao elektron, sem što je dvesta puta teži.)
<BR>&nbsp;&nbsp;&nbsp;&nbsp;&nbsp;Rekao sam ranije da je opit u SLAC-u bio sličan onom Raderfordovom opitu sa rasipanjem čestica, koji se završio tako što je otkriveno postojanje atomskog jezgra. Ali Raderford je naprosto gađao jezgro alfa-česticama i merio pod kojim uglom one odskaču. U SLAC-u je proces bio složeniji. Ako ćemo govoriti jezikom teorije i koristiti mentalnu sliku koju nam nudi matematika, elektron koji se sjuruje ka maloj crnoj kutiji šalje ispred sebe, u nju, jedan foton. Taj foton je glasnik. Ako glasnik ima baš one prave, potrebne osobine, može se desiti da ga jedan od kvarkova apsorbuje. Ako elektron izbaci iz sebe jedan uspešan foton-glasnik (takav koji bude u crnoj kutijici pojeden), posledica je to da se izmene i energija i kretanje tog elektrona. Sad elektron izlazi iz crne kutijice oslabljen, a naučnici ga izmere. Drugim rečima, energija izlazećeg elektrona kaže nam nešto o bačenom i pojedenom fotonu-glasniku i, što je još važnije, o onome što je glasnika pojelo. Uočeni obrazac fotona-glasnika mogao se tumačiti samo na jedan način: naime, da ih je u protonu uvek apsorbovalo po jedno 'nešto' koje je tačkasto.
<BR>&nbsp;&nbsp;&nbsp;&nbsp;&nbsp;U dimuonskom opitu (tako je nazvan jer smo proizvodili po dva muona) u Brukhejvenu, šaljemo visokoenergetske protone u oblast crne kutijice. Energija tog protona dovodi do toga da iz mesta sudara bude izračen jedan foton-glasnik koji krene napolje, da iziđe iz crne kutijice; ali pre nego što to postigne, raspadne se na muon i odgovarajući antimuon. Te dve čestice izlete iz crne kutijice i budu izmerene. Ovo nam kaže nešto o odlikama fotona-glasnika, a to smo doznavali i u SLAC-ovom opitu. Međutim, opit sa parom muona teorijski je shvaćen tek 1972. godine, a i posle toga bilo je potrebno još mnogo drugih, istančanih dokaza da bi se najzad stiglo do tačnog tumačenja.
<BR>&nbsp;&nbsp;&nbsp;&nbsp;&nbsp;Ovo tumačenje prvi su izložili Sidni Drel (Sidney Drell) i njegov student Tung Mo Jan (Tung Mo Yan) na Stenfordu; nimalo iznenađujuće, jer stenfordovcima su muoni u krvi. Njihov zaključak: naš foton-glasnik (onaj iz koga se rađa muonski par) nastaje tako što jedan od kvarkova u pristižućem brzom protonu ostvari sudar sa jednim antikvarkom u pogođenoj meti, pri čemu, dabome, taj kvark i taj antikvark moraju međusobno da se anihiliraju. Ovo je širom sveta poznato kao 'Drel-Janov opit' iako smo mi smislili i izveli ceo opit, a Drel i Jan 'samo' pronašli pravo tumačenje.
<BR>&nbsp;&nbsp;&nbsp;&nbsp;&nbsp;Kad je Ričard Fajnmen za moj dimuonski opit napisao, u jednoj svojoj knjizi, da je 'Drel-Janov opit' - šalio se čovek - ja sam telefonirao Drelu i rekao mu da pozove sve one građane koji su kupili tu Fajnmenovu knjigu i da svakom ponaosob saopšti da treba precrtati imena Drel i Jan na strani 47 i iznad toga upisati ime Ledermen. (Nisam se usudio da dosađujem Fajnmenu.) Drel je rado pristao i pravda je trijumfovala.
<BR>&nbsp;&nbsp;&nbsp;&nbsp;&nbsp;Od tih vremena do danas, opit Drela, Jana i Ledermena izveden je u svim laboratorijama i svuda je pružio dokaze - koji se međusobno uklapaju i potvrđuju - o tačnim načinima na koje kvarkovi grade protone i mezone. Pa ipak, ovo nije navelo baš sve fizičare da poveruju u postojanje kvarkova. Preostalo je nešto skepticizma. A mi smo sve to vreme imali u Brukhejvenu dokaz, dokaz koji je mogao sve skeptike da ubedi, a koji nam je naprosto b&ocirc; oči... ali nismo znali šta on znači.
<BR>&nbsp;&nbsp;&nbsp;&nbsp;&nbsp;Izveli smo naš opit 1968. godine, i to je bio prvi opit te vrste na svetu. Osmatrali smo glatko povećanje proizvodnje muonskih parova, koje je nastupalo uporedo sa povećanjem mase upotrebljenih fotona-glasnika. Foton-glasnik može da ima prolaznu masu ma koje vrednosti, ali što je ta vrednost veća, to je kraći vek tog fotona, a i teže ga je napraviti. Sad, Hajzenberg. Opet on. Pamtite, što je veća masa, to je manji delić prostora koji može biti istražen; pošto je to tako, trebalo bi da vidimo, pri povećavanju energije protona, sve manji broj događaja sa porastom energije (sve manji broj muonskih parova, dakle). Uzmemo dobijene podatke i bacimo ih u koordinatni sistem. Dobijemo jedan grafikon, to jest jednu krivu. Položena osa, x-osa, služi za to da na njoj označavamo sve veće i veće mase. Uspravna osa, y-osa, služi da naznačimo koliko je muonskih parova proizvedeno. Trebalo bi da dobijemo krivu ovog oblika:
<BR>
<BR><img SRC="11a.jpg" border="0" vspace="5"><BR>
<BR>&nbsp;&nbsp;&nbsp;&nbsp;&nbsp;Očekujemo, dakle, glatku silaznu liniju koja bi značila proizvodnju sve manjeg i manjeg broja muonskih parova kad se povećava energija fotona koji bi hteo da izleti iz crne kutijice. Ali umesto toga, dobijemo nešto otprilike ovako:
<BR>
<BR><img SRC="11.jpg" border="0" vspace="5"><BR>
<BR>&nbsp;&nbsp;&nbsp;&nbsp;&nbsp;Negde oko 3 GeV, dakle na tom nivou mase, glatko spuštanje niz krivu bilo je narušeno tako što se pojavila jedna 'grbina' za koju se sad kaže da je Ledermenova grba. Takvo ispupčenje na grafikonu pokazuje da se desilo nešto neočekivano, u ovom slučaju neki događaj koji ne može biti objašnjen samo postojanjem fotona-glasnika. Očigledno, još nešto je 'sedelo' na Drel-Janovim događajima. Tad smo prvi put jasno i čisto promašili nešto što ćemo tek kasnije otkriti i što će biti konačni dokaz stvarnosti kvarkova.
<BR>&nbsp;&nbsp;&nbsp;&nbsp;&nbsp;To što se grickamo što nismo prvi otkrili tačkastu strukturu protona i što su švedskim dekretom dodeljene Nobelove nagrade Fridmenu, Kendalu i Tejloru ne znači da smo stvarno ljuti. Čak ni Bjorken, da je bio kod nas, možda ne bi mogao da prozre, godine 1968, sve fine veze između brukhejvenskih dimuona i kvarkova. Svejedno, dimuonski opit je, u retrospektivi sagledano, moj najomiljeniji. Tako originalna zamisao, tako maštovita, tehnički zaista detinjasto jednostavna za izvođenje - toliko jednostavna da sam propustio da vidim otkriće decenije, koje je bilo tu. Podaci su se nalazili na tri mesta: najpre je tu bio Drel-Janov dokaz o tačkastoj strukturi; drugo, dokaz da postoji koncept zvani 'boja' u apsolutnim iznosima (o tome ćemo kasnije); a treće je otkriće J/Psi - džej-psi (odmah nailazi). Svaki pojedini od ta tri sastojka bio je nobelovskog kvaliteta. Da smo shvatili onako kako je trebalo da shvatimo, švedska Kraljevska akademija mogla je da uštedi sebi bar dve nagrade!
</TD></TR></TABLE>
<P class="next">
<A HREF=p130.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
