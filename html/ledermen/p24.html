<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PERCE I NOVČIĆ
<P>&nbsp;&nbsp;&nbsp;&nbsp;&nbsp;Uzeti neki skup rezultata eksperimenata, pa iz njih izvući jedan jednostavan zakon fizike - nije baš jednostavno. Priroda svoju jednostavnost prikriva gusto izdžikljalim korovom svakojakih pratećih okolnosti, a posao je eksperimentatora da seče i uklanja taj korov. Zakon slobodnog padanja odličan je primer za ovo. Dajemo đacima prve godine srednje škole, na času fizike, da ispuste jedan novčić i jedno perce u staklenu cev, prilično visoku. Novčić padne brzo i zvekne o podlogu za, recimo, jednu sekundu, a pero se leluja i doplovi do dna tek posle pet-šest sekundi. Takva posmatranja navela su Aristotela da formuliše zakon po kome teža tela brže padaju. Onda zatvorimo cev, ispumpamo vazduh iz nje, i ponovimo opit. Pero padne istovremeno sa novčićem. Znači, otpor vazduha sprečavao nas je da jasno vidimo zakon o slobodnom padu. Da bi se postigao napredak, mora se otkloniti ta poteškoća, to sa vazduhom, i onda možemo sagledati jednostavni zakon. Kasnije, ako postoje značajni razlozi, možemo da se vratimo i proučimo kako valja uračunati i otpor vazduha da bismo dobili jednu novu formulaciju istog zakona, zamršeniju, ali možda i korisniju kad treba rešavati neke probleme u praksi.
<BR>&nbsp;&nbsp;&nbsp;&nbsp;&nbsp;Aristotelovci su verovali da je 'prirodno' stanje svakog tela da miruje. Gurni loptu po nekoj ravni, i ona će se posle nekog vremena zaustaviti, zar ne? Galileju je bilo veoma jasno da su uslovi za izvođenje opita daleko od savršenih; to znanje dovelo ga je do jednog od njegovih velikih otkrića. On je iz strmih ravni čitao fiziku onako kako je Mikelanđelo video veličanstvena tela u blokovima mermera. Međutim, shvatio je da zbog trenja, pritiska vazduha i drugih nesavršenih okolnosti, njegova daska nije idealna za proučavanje sila koje deluju na razne predmete. A šta bi bilo, zapitao se on, kad bismo imali idealnu ravan? Kao Demokrit koji je u mislima oštrio nož, Galilej je na isti taj način uglačavao jednu ravan sve dok nije dostigla vrhunsku poliranost, potpuno odsustvo trenja. Staviš takvu ravan u vakuumsku komoru, da ti ne dosađuje ni vazduh. I produžiš ravan do beskonačnosti. Pripaziš da nije pod nagibom, nego savršeno vodoravna. E, sad, ako na toj savršeno vodoravnoj ravni sedi i miruje jedna idealno uglačana lopta, koju ti samo malo gurneš, koliko dugo i koliko daleko će se lopta otkotrljati? (Dokle god ovaj opit ostaje samo u mislima, izvodljiv je i, štaviše, jeftin.)
<BR>&nbsp;&nbsp;&nbsp;&nbsp;&nbsp;Odgovor glasi: do večnosti i do beskraja. Galilej je ovako razmišljao: ako gurneš kuglu na ovoj nesavršenoj, zemaljskoj dasci nagnutoj malo nagore, kugla će poći 'uzbrdo', ali će se kretati sve sporije i sporije. Ako nagneš dasku nadole, kugla će hvatati sve veću brzinu. A između ta dva, ako je daska sasvim vodoravna? Koristeći svoje intuitivno znanje o neprekidnosti akcije, Galilej je intuitivno skočio ka onome što će Njutn kasnije nazvati prvi zakon kretanja: telo u pokretu nastoji da ostane u pokretu. Sile nisu neophodne da bi bilo kretanja; neophodne su, međutim, da bi nastupila promena kretanja. Nasuprot aristotelovskom gledištu, prirodno stanje tela jeste kretanje postojanom brzinom. Mirovanje je samo poseban slučaj toga, stanje nulte brzine, ali po ovom novom učenju ono nije ni prirodnije, niti manje prirodno od kretanja ma kojom postojanom brzinom. Za sve nas koji smo ikada vozili kola, ili ratničke dvokolice, ovo je suprotno onome što bismo po intuiciji očekivali: ako ne držiš nogu na pedali za gas, ili ako ne šibaš konje, vozilo će se posle nekog vremena zaustaviti. Galilej je uvideo da mi moramo, ako želimo naći istinu, da pripišemo našem instrumentu idealne osobine. (Druga mogućnost je da poteramo automobil na put potpuno prekriven ledom.) Galilejeva genijalnost sastojala se u tome što je uvideo kako se mogu ukloniti prirodne zapetljancije kao što su trenje i otpor vazduha da bi se uspostavio jedan skup osnovnih veza, dakle matematičkih odnosa koji govore o ovom svetu.
<BR>&nbsp;&nbsp;&nbsp;&nbsp;&nbsp;Kao što ćemo videti, i sama Božija čestica je jedna zapetljancija koju je neko nametnuo ovoj divnoj, jednostavnoj Vaseljeni. Taj neko je možda hteo da prikrije zasenjujuću simetriju od ljudskoga roda koji još nije zaslužio da tako nešto vidi.
</TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
