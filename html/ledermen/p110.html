<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>TRI FINALA: VREMEPLOV, KATEDRALE I AKCELERATOR NA ORBITI
<P>&nbsp;&nbsp;&nbsp;&nbsp;&nbsp;Završićemo ovo poglavlje novim načinom gledanja na ono što se u sudarima u akceleratoru zaista dešava. Taj novi način dobili smo na poklon od naših ljubaznih kolega astrofizičara. (Ima u Fermilabu jedna mala, ali vrlo zabavna skupina astrofizičara koji su se tu zavukli i učaurili.) Ti ljudi nas ubeđuju - a ja nemam razloga da im ne verujem - da je svet stvoren pre jedno 15 milijardi godina u kataklizmičkoj eksploziji koju su nazvali Veliki prasak. U prvom trenu posle ovog Postanja, Vaseljena, tek rođena, bila je vrela i zgusnuta supa praiskonskih čestica koje su se međusobno sudarale, raspolažući pri tome energijama (koje su ekvivalent temperature) tako ludo ogromnim da mi ni u poslednjem bunilu akutne megalomanije ne možemo ni da sanjamo da nešto tako reprodukujemo. Ali Vaseljena se širi i hladi. U nekom trenu, otprilike 10<SUP>-12</SUP> sekunde posle Postanja, prosečna temperatura čestica u ovoj vrućoj vaseljenskoj supi opala je na samo 1 bilion elektron-volti, dakle 1 TeV, a to je otprilike ona energija koju Fermilabov Tevatron proizvede u svakom svom zraku. Iz tog razloga, možemo da smatramo akceleratore za svojevrsne vremeplove. Tevatron oživljava, u onom trenu kad se protoni čeono sudare, ponašanje cele Vaseljene u vreme kad je bila stara 'milioniti deo milionitog dela sekunde'. Možemo da izračunamo razvoj Vaseljene ako znamo fiziku svake epohe i uslove koje joj je predala u nasledstvo prethodna epoha.
<BR>&nbsp;&nbsp;&nbsp;&nbsp;&nbsp;Ova vremeplovska primena je, zapravo, posao za astrofizičare. Pod normalnim okolnostima, za nas 'čestičare' bilo bi zabavno i laskavo, ali savršeno nevažno, to što akceleratori navodno oponašaju ranu Vaseljenu. Međutim, u poslednjih nekoliko godina počeli smo da uviđamo jednu povezanost. Kad se još dalje vratimo kroz vreme, do onih delića sekunde kad su energije bile mnogo veće od 1 TeV (a to je gornja granica našeg sadašnjeg akceleratorskog inventara), dospe se do tajne koja nam je potrebna. Ta ranija, vrelija Vaseljena sadrži bitan ključ koji nas može povesti ka skrovištu Božije čestice.
<BR>&nbsp;&nbsp;&nbsp;&nbsp;&nbsp;Ta naša astrofizička veza (akcelerator viđen kao vremenska mašina) jeste jedan način gledanja. Drugi dolazi od Roberta Vilsona, kauboja, graditelja akceleratora, koji je pisao:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ničeg neobičnog nema u tome što su estetske i tehničke vrednosti neodvojivo povezane /u konstrukciji Fermilaba/. Čak sam našao, i pouzdano vidim, čudnu sličnost između katedrale i akceleratora. Jedna građevina podizana je sa namerom da se vine kroz prostor, što je moguće više u visinu; druga, sa namerom da postigne sličan podvig u energiji. Svakako estetika obe građevine potiče prvenstveno iz tehničkih ostvarenja. U katedrali, to vidimo u funkcionalnosti takozvanog šiljatog, nagore prelomljenog luka; to je konstrukcija u kojoj postoje potisak i protivpotisak, a izraženi su tako divno, upotrebljeni tako dramatično. Postoji tehnološka estetika i kod akceleratora. Na orbitama, spiralnost. Postoji električni potisak i magnetni protivpotisak. I jedan i drugi doprinose stalno uzlazećem talasu fokusiranja i dejstvovanja, na putu ka jednom vrhunskom izrazu koji će biti energetski, ostvaren pomoću blistavog zraka čestica.
<BR>&nbsp;&nbsp;&nbsp;&nbsp;&nbsp;Ponet ovakvim mislima, zagledao sam malo pomnije u način na koji su katedrale zidane. Našao sam velike sličnosti između zajednice graditelja katedrala i zajednice graditelja akceleratora: i jedni i drugi su bili odvažni donosioci novog, podeljeni po nacionalnoj pripadnosti i ispunjeni silnim takmičarskim duhom zbog toga, pa ipak u osnovi internacionalisti. Volim da poredim velikog majstora stvaralaštva Sugera (Suger) od Sen Denija sa Kokrofrom od Kembridža; ili Sulija (Sully) od Notr-Dama sa Lorensom od Berklija; a Vilar Donkora (Villard de Honnecourt) sa Budkerom od Novosibirska.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovome mogu samo da dodam da postoji i jedna dublja veza: i katedrale i akceleratori grade se uz ogromne troškove, a razlog gradnje je vera. I katedrale i akceleratori nude duhovno uzdignuće, transcendenciju, i, ako se molitve ostvare, Otkrovenje. Naravno, nisu sve katedrale uspešno dejstvovale.
<BR>&nbsp;&nbsp;&nbsp;&nbsp;&nbsp;Jedan od slavnih trenutaka u našem poslu jeste ona scena kad u kontrolnoj dvorani prepunoj fizičara za konzolom sede lično glavne gazde cele institucije i zure u ekrane zato što je danas onaj posebni dan. Sve je na svom mestu. Trud koji su mnogo godina ulagali mnogi naučnici i inženjeri sada treba, konačno, da se isplati. Pratimo napredovanje zraka iz boce sa vodonikom, kroz složenu utrobu našeg akc... Uspelo! Uspelo! Imamo zrak. I dok si stigao/stigla da kažeš samo 'U' od 'Ura!', šampanjac već klokoće u čaše od bele plastike, a na svim licima su ispisani slavlje i ekstaza. U našoj svetoj metafori, vidim kako zidari postavljaju i poslednje delove oluka na mesto, a popovi, episkopi, kardinali i neizbežni grbavi zvonar napeto stoje oko oltara da vide da li će stvar proraditi.
<BR>&nbsp;&nbsp;&nbsp;&nbsp;&nbsp;Da, čovek mora imati u vidu i estetske vrednosti jednog akceleratora, a ne samo njegove GeV i druga tehnička svojstva. Kroz mnogo hiljada godina možda će arheolozi i antropolozi ocenjivati našu kulturu po njenim akceleratorima. Zašto ne bi, pa to su najveće mašine koje je naša civilizacija ikada podigla. Danas posećujemo Stounhendž ili velike piramide u Egiptu i divimo se prvo njihovoj lepoti, a zatim i tehničkoj veštini koja je omogućila ljudima da podignu tako nešto. Ali te zgrade su imale i naučnu svrhu; bile su primitivne 'opservatorije' za praćenje kretanja nebeskih tela. Zato moramo biti zadivljeni i činjenicom da su drevne kulture podizale tako veličanstvena zdanja u želji da izmere kretanje nebesa i da žive u saglasnosti sa Vaseljenom. U piramidama i u Stounhendžu, oblik i svrha su se spojili da bi naučne istine mogle biti nađene. Akceleratori su naše piramide, naš Stounhendž.
<BR>&nbsp;&nbsp;&nbsp;&nbsp;&nbsp;Treće finale odnosi se na čoveka po kome je Fermilab dobio ime, a to je, dabome, Enriko Fermi, jedan od najslavnijih fizičara tridesetih, četrdesetih i pedesetih godina. Bio je Italijan po rođenju. Njegov rad u Rimu bio je obeležen blistavim unapređenjima opita, ali i teorije, kao i prisustvom velike grupe izuzetnih studenata oko njega. Godine 1938. dodeljena mu je Nobelova nagrada, a on je to putovanje u Stokholm iskoristio da pobegne iz fašističke Italije i da se nastani u Americi.
<BR>&nbsp;&nbsp;&nbsp;&nbsp;&nbsp;Njegova slava u najširoj javnosti potiče od toga što je bio na čelu ekipe koja je ostvarila prvu kontrolisanu nuklearnu lančanu reakciju u Čikagu, u vreme Drugog svetskog rata. Posle rata, on je na Čikaškom univerzitetu opet okupio sjajnu grupu studenata - teoretičara i eksperimentatora. Fermijevi studenti, kako oni iz njegovog rimskog, tako i iz čikaškog razdoblja, razišli su se po svetu i svuda su zaposedali vrhunska mesta i osvajali vrhunske nagrade. "Dobrog nastavnika prepoznaješ po tome koliko je njegovih studenata dobilo Nobelovu nagradu", uči nas jedna stara actečka poslovica.
<BR>&nbsp;&nbsp;&nbsp;&nbsp;&nbsp;Godine 1954. Fermi je održao svoj oproštajni govor kao predsednik Američkog društva za fiziku (APS). Sa mešavinom poštovanja i satire, predvideo je da ćemo u bliskoj budućnosti sagraditi akcelerator na orbiti da bismo iskoristili vakuum koga u kosmosu ima koliko god hoćeš, i to besplatno. Takođe je vedro napomenuo da bi se to sasvim lepo moglo finansirati pomoću celog vojnog budžeta SAD i SSSR. Upotrebom supermagneta i mog džepnog kalkulatora za uštede, moglo bi se, kažem ja, dobiti tamo gore nekih 50.000 TeV za samo 10 hiljada milijardi dolara, čak i ako ne uračunamo popuste pri kupovini na veliko. Ima li boljeg načina da svet vratimo zdravom razumu nego da prekujemo mačeve u akceleratore?
</TD></TR></TABLE>
<P class="next">
<A HREF=p111.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
