<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>POČETAK NAUKE
<P>&nbsp;&nbsp;&nbsp;&nbsp;&nbsp;Čak i pre mog junaka Demokrita, bilo je grčkih filozofa koji su se usuđivali da pokušaju objasniti svet pomoću racionalnih dokaza, strogo izbegavajući praznoverja, mitove i uskakanja raznih bogova u igru. Pomenute tri stvari (praznoverice, mitovi i bogovi) bile su, u to doba, veoma korisne ljudima, kao ispomoć za opstajanje u jednom svetu koji je bio pun zastrašujućih i prividno nasumičnih pojava. Ali Grci su bili zadivljeni i postojanjem mnogih pravilnih stvari na svetu: redovnim smenjivanjem dana i noći, kao i godišnjih doba, delovanjem vatre, vode i vetra. Već oko 650. godine pre Hrista, u Sredozemlju je postojala moćna tehnologija. Ljudi su umeli da premeravaju zemljište. Na moru su znali da se orijentišu po zvezdama. Imali su vrlo usavršenu metalurgiju. Podrobno su poznavali položaje zvezda i planeta, zahvaljujući čemu su pravili kalendare i predviđali kad će se šta dešavati. Proizvodili su elegantne alatke, fine tkanine, keramiku kitnjasto oblikovanu i obojenu. U jednoj od kolonija grčkog carstva gde je trgovina bila veoma razvijena, u gradiću Miletu na zapadnoj obali poluostrva koje danas pripada Turskoj, rodilo se uverenje da je svet, iako izgleda zamršen i složen, u biti ipak jednostavan i da se logičkim razmišljanjem može proniknuti do te suštinske jednostavnosti sveta. Još dve stotine godina je prošlo - i pojavio se u drugom gradiću, Abderi, taj Demokrit, koji je izneo pretpostavku da ključ za jednostavnu Vaseljenu jesu a-tomi. Potraga je tog trenutka krenula.
<BR>&nbsp;&nbsp;&nbsp;&nbsp;&nbsp;Fizika je nastala iz astronomije zato što su najraniji filozofi dizali pogled sa strahopoštovanjem ka noćnom nebu i tragali za logičkim modelima pomoću kojih bi mogli objasniti raspored zvezda na nebu, pomeranje planeta, izlazak i zalazak Sunca. Kako je vreme prolazilo, tako su neki od naučnika počinjali gledati i Zemlju i pojave na njoj - pad jabuke sa drveta, let strele, ravnomerno kretanje klatna, vetar, plimu; iz svega toga izveli su 'zakone fizike'. U doba renesanse fizika je procvala i postala, negde oko 1500. godine, zasebna naučna disciplina. Valjali su se vekovi dalje, a naše moći opažanja su se izoštravale zato što smo pronašli mikroskop, teleskop, vakuumsku pumpu, razne vrste časovnika i tako dalje; nailazili smo na sve veći broj pojava koje možeš potanko opisati tako što ćeš zapisivati brojeve u svoju svesku, praviti tablice, iscrtavati grafikone, a onda trijumfalno izjaviti da se priroda tačno držala matematičkih zakona.
<BR>&nbsp;&nbsp;&nbsp;&nbsp;&nbsp;Dok smo dogurali do početka dvadesetog veka, atomi su postali prednja, udarna granica napretka fizike; a oko 1940. godine glavna istraživanja usmerila su se na atomsko jezgro. Sve više raznih oblasti ulazilo je u domet naše moći opažanja. Pravili smo sve moćnije instrumente i zavirivali u stvari sve sitnije. Iza posmatranja i merenja neizbežno su nastupale naše sinteze, sažeta zbrajanja svega dotad saznatog. Sa svakim krupnim nadiranjem napred, polje fizike se delilo na potpolja. Neki naučnici su odmicali redukcionističkim putanjama ka nuklearnom i subnuklearnom području, dakle ka sve sitnijim česticama, dok su drugi išli putanjom ka objedinjenom sagledavanju celog atoma (to je atomska fizika), celog molekula (to radi molekularna fizika, a i hemija) i tako dalje.
</TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
