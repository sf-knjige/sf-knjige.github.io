<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SLABA SILA
<P>&nbsp;&nbsp;&nbsp;&nbsp;&nbsp;Jedna od tajni koje su grickale živce Raderfordu i još nekima odnosila se na radioaktivnost. Kako to da se pojedina jezgra i čestice raspadnu tek tako, hoćeš-nećeš, u neke druge čestice? Fizičar koji je ovo prvi razjasnio jednom jasnom teorijom bio je Enriko Fermi, tridesetih godina.
<BR>&nbsp;&nbsp;&nbsp;&nbsp;&nbsp;Postoje čitave legije priča o Fermijevoj blistavosti. Kad je prvi put u istoriji testirana atomska bomba, kod Alamogorda, u Novom Meksiku, Fermi je ležao na tlu, nekih petnaest kilometara daleko od kule sa bombom. Čim je bomba opalila, Fermi je ustao i ispustio nekoliko parčića hartije na tle. Vazduh je bio miran i hartijice su polako pale na zemlju. Nekoliko sekundi kasnije kroz zemlju je stigao udarni talas, i papirići su uzleteli i pali nekoliko centimetara dalje. Fermi je na osnovu njihovog pomeranja izračunao, tog trenutka, kolika je bila snaga nuklearne eksplozije; njegova vrednost približno se podudarila sa službenom vrednošću koja je izračunata tek posle nekoliko dana. (Ali jedan Fermijev prijatelj, Italijan Emilio Segre /Emilio Segr&eacute;/, ukazao je na to da je Fermi ipak bio ljudsko biće: računi za njegove troškove na Čikaškom univerzitetu su stizali i stizali, a Fermi tu matematiku nikako nije uspevao da shvati.)
<BR>&nbsp;&nbsp;&nbsp;&nbsp;&nbsp;Kao i mnogi fizičari, Fermi je voleo da smišlja matematičke igre. Alen Votenberg (Alan Wattenberg) priča da je Fermi jedanput ručao sa grupom fizičara, primetio da su prozori prljavi i uputio svima izazov: ko može izračunati koliko debeo mora postati sloj prljavštine pre nego što otpadne od svoje sopstvene težine? Zatim je pomagao učesnicima da kroz tu vežbu prođu; a moralo se krenuti od temeljnih konstanti prirode, primeniti elektromagnetna međudejstva, najzad izračunati dielektrična privlačenja zbog kojih se izolacioni slojevi lepe jedni za druge. A u Los Alamosu, tokom projekta 'Menhetn', neki fizičar je jednog dana kolima pregazio kojota. Fermi je odmah izjavio da je moguće izračunati ukupan broj kojota u pustinji tako što će se evidentirati svako međudejstvo automobil-kojot. To je kao kod sudaranja čestica, rekao je on. Nekoliko retkih događaja omogućava nam uvid u brojnost cele populacije.
<BR>&nbsp;&nbsp;&nbsp;&nbsp;&nbsp;Bio je stvarno veoma bistar, a svet mu je to veoma i priznao. Više stvari je nazvano po Fermiju nego po ma kom drugom čoveku za koga ja znam. Da vidimo... Fermilab. Postoji i jedan institut koji se zove 'Enriko Fermi'. Za sve kvarkove i leptone zajedno kaže se da su fermioni. Postoji i fermijevska statistika (zaobiđite je...). Jedinica dužine fermi jednaka je 10<SUP>-13</SUP> centimetara. Moja vrhunska fantazija je da bar nešto bude po meni nazvano. Preklinjao sam kolegu T. D. Lija da predskaže neku novu česticu koja bi se zvala, kad jednog dana bude otkrivena, lion. Ali uzalud. On neće, pa neće.
<BR>&nbsp;&nbsp;&nbsp;&nbsp;&nbsp;Ali Fermi je dao jedan doprinos koji je, ipak, kudikamo važniji od njegovog rada na onom prvom nuklearnom reaktoru ispod stadiona za ragbi u Čikagu, važniji čak i od pomenute studije o pregaženim kojotima. Fermi je opisao jednu novu prirodnu silu, slabu, što je ipak znatno suštinskije za naše poimanje Vaseljene.
<BR>&nbsp;&nbsp;&nbsp;&nbsp;&nbsp;Hajde da napravimo brzi povratak do Bekerela i Raderforda. Prisećamo se da je Bekerel srećnom slučajnošću otkrio radioaktivnost godine 1896. kad je stavio izvesnu količinu urana u ladicu gde je držao fotopapir. Posle je video da mu je fotopapir pocrneo, pa je posle izvesnog vremena dokonao da mu je to uran, zračeći neke nevidljive zrake iz sebe, pokvario listove fotopapira. Posle otkrića radioaktivnosti, Raderford je razjasnio podelu na alfa, beta i gama-zračenje. Mnogi naučnici širom sveta usredsredili su se na beta-čestice, koje su ubrzo identifikovane: bili su to elektroni.
<BR>&nbsp;&nbsp;&nbsp;&nbsp;&nbsp;Otkud oni? Fizičari su vrlo brzo shvatili da se ti elektroni emituju iz jezgra kad ono spontano promeni svoje stanje. U tridesetim godinama istraživači su zaključili da se jezgro sastoji od protona i neutrona, a da radioaktivnost nastaje zbog nestabilnosti protona i neutrona u nekim jezgrima. Sasvim je očigledno da nisu sva jezgra radioaktivna. Očuvanje energije i slaba sila igraju važnu ulogu u 'odlučivanju' da li će se i kad će se neki proton ili neutron raspasti u nekom jezgru.
<BR>&nbsp;&nbsp;&nbsp;&nbsp;&nbsp;Krajem dvadesetih godina pažljivo su merena radioaktivna jezgra pre i posle. Izmeriš masu jezgra na početku, onda je izmeriš posle izlaska beta-zraka, ali meriš i energiju i masu elektrona koji izlaze (pamteći ono E = mc<SUP>2</SUP>). Tu je došlo do važnog otkrića: vrednost posle nije se podudarala sa onom pre. Nedostajala je izvesna količina energije. U reakciju uđe više, a iziđe manje. Volfgang Pauli je dao predlog koji je (tada bio) smeo: neki mali neutralni objekat odnosi tu energiju.
<BR>&nbsp;&nbsp;&nbsp;&nbsp;&nbsp;Godine 1933. Enriko Fermi je sve to lepo sklopio. Da, elektroni dolaze iz jezgra, ali ne pravo. Prvo se dogodi to da se jedan neutron u jezgru raspadne na jedan proton, jedan elektron i jedan mali neutralni predmet, onaj koji je Pauli izmislio. Tom malom Fermi je nadenuo naziv neutrino, što znači: onaj neutralni mali. Za ovu reakciju u jezgru odgovorna je jedna sila, rekao je Fermi, i nazvao ju je: slaba sila. Ona je daleko slabija od jake nuklearne sile i od elektromagnetizma. Na primer, pri niskim energijama, slaba sila je hiljadu puta slabija od elektromagnetne.
<BR>&nbsp;&nbsp;&nbsp;&nbsp;&nbsp;Pošto neutrino nema nikakvo naelektrisanje i maltene nikakvu masu, njega u tridesetim godinama nije bilo moguće neposredno otkriti; danas je moguće, ali samo uz veoma veliki napor. Iako je postojanje neutrina opitno dokazano tek u pedesetim godinama, većina fizičara smatrala je da neutrino mora postojati da bi knjigovodstvo bilo ispravno. U današnjim egzotičnijim reakcijama u akceleratorima, gde se pojavljuju kvarkovi i druge stvari koje su 'ne baš normalne', ako primetimo da nam negde nedostaje energija, odmah pretpostavimo da je ona izletela iz sudara u obliku neutrina koje, dabome, nismo mogli da otkrijemo. Taj spretni mali begunac kao da je ostavio svoje nevidljive potpise svuda, po celom kosmosu.
<BR>&nbsp;&nbsp;&nbsp;&nbsp;&nbsp;Nego, da se vratimo slaboj sili. Taj raspad koji je Fermi opisao - neutron se pretvori u proton, elektron i neutrino (ali, to je, zapravo, antineutrino) rutinska je stvar kod slobodnih neutrona, često im se dešava. Međutim, kad je neutron zarobljen u jezgru, taj raspad se može dogoditi samo pod posebnim okolnostima. Nasuprot tome, proton kao slobodna čestica uopšte ne može da se raspadne (bar koliko je nama poznato), ali zato proton sputan u jezgru može da se raspadne na jedan neutron, jedan pozitron i jedan neutrino. Razlog što slobodni neutron može da se raspadne, i to slabim raspadom, jeste, jednostavno, očuvanje energije. Neutron je teži od protona, pa kad se slobodni neutron pretvori u proton, ostane dovoljno energije u obliku viška mase mirovanja da budu stvoreni jedan elektron i još jedan neutrino i da ta dva budu poslata na put, sa nešto malo energije. Slobodni proton nema dovoljno mase za tako nešto. Međutim, u jezgru prisustvo svih onih drugih momaka delotvorno menja masu sputane čestice. Ako protoni i neutroni koji su se zatekli unutra mogu, raspadajući se, da povećaju stabilnost, a smanje masu jezgra u kome se nalaze, oni to i učine. Međutim, ako je jezgro već u svome stanju najniže energije, ono je stabilno, pa se ne dešava ništa. Pokazalo se da ono što navodi sve hadrone - a to znači: protone, neutrone i stotine njihovih rođaka - na raspadanje, jeste baš slaba sila; izgleda da postoji samo jedan jedini izuzetak od ovog pravila, a to je slobodni proton.
<BR>&nbsp;&nbsp;&nbsp;&nbsp;&nbsp;Teorija slabe sile postupno je uopštavana, pa se, u stalnom suočenju sa novim podacima, razvila u kvantnu teoriju polja slabe sile. Jedna nova vrsta teoretičara, koji su se uglavnom pojavljivali na američkim univerzitetima, pomogla je da se ta teorija uobliči: to su Fajnmen, Gel-Man, Li, Jang, Švinger, Robert Maršak (Robert Marshak) i drugi. (U mnogim noćima spopada me uvek ista mora: svi teoretičari koje nisam pomenuo dolaze u jedno predgrađe Teherana i tamo drže sastanak na kome donesu odluku da ponude kao nagradu hitan pristup u Raj Teorije onome ko odmah i potpuno renormalizuje Ledermena.)
</TD></TR></TABLE>
<P class="next">
<A HREF=p120.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
