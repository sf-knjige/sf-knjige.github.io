<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PREDSEDNIK REGAN I SUPERKOLAJDER: ISTINITA PRIČA
<P>&nbsp;&nbsp;&nbsp;&nbsp;&nbsp;Godine 1986. predlog za superkolajder bio je spreman da bude podnet predsedniku Sjedinjenih Američkih Država Ronaldu Reganu (Ronald Reagan) na odobrenje. Pošto sam bio direktor Fermilaba, jedan pomoćnik ministra za energetiku pitao me je možemo li da napravimo jednu kratku video-prezentaciju za predsednika. Taj pomoćnik je smatrao da bi desetominutno izlaganje o fizici visokih energija bilo korisno kad se o ovom predlogu bude raspravljalo na sastanku vladinog kabineta. Kako za deset minuta preneti jednom predsedniku dovoljno znanja o fizici visokih energija? Još važnije, kako to preneti ovom predsedniku? Posle popriličnih muka i dvoumica, odlučili smo se za scenario u kome neki srednjoškolci dolaze u posetu našoj laboratoriji, mi ih vodimo u obilazak da vide mašineriju, oni postavljaju mnogo pitanja i dobijaju odgovore koji su prilagođeni njima. Predsednik će sve to slušati i gledati, pa će možda shvatiti o čemu je to u fizici visokih energija reč. Zato smo stvarno pozvali neke klince iz obližnje škole. Neke smo unapred podučili, samo malo, šta da govore, a ostale smo pustili da budu spontani. Snimili smo nekih trideset minuta filma, onda smo to skraćivali i skraćivali dok nismo izdvojili najboljih četrnaest minuta. Naš čovek za vezu u Vašingtonu upozorio nas je: ne više od deset minuta! Raspon pažnje, tako nešto. Zato smo skraćivali još i otpremili pošiljku sa deset lucidnih minuta visokoenergetske fizike za đake drugog razreda srednje škole. Dva-tri dana kasnije stigne nam reakcija: "Suviše složeno! Nije ni blizu."
<BR>&nbsp;&nbsp;&nbsp;&nbsp;&nbsp;Šta sad? Preuredili smo tonski zapis, na taj način što smo izbrisali sva pitanja koja su klinci postavili. Bilo je tu, znate, jakih pitanja. Onda smo pustili da se čuje glas stručnjaka snimljen naknadno, kako prepričava šta su klinci mogli da pitaju i šta bi im bilo odgovoreno da jesu pitali; a na filmskoj slici radnja je ostala ista, klinci gledaju, a naučnici ih vode kroz Fermilab i pokazuju ovo i ono. Ovog puta smo se pobrinuli da tekst bude kristalno jasan i vrlo jednostavan. Proverili smo naš film, pustili smo neke ljude koji se ne bave nikakvom naukom i tehnikom da ga odgledaju. Onda smo ga poslali. Naš tip u ministarstvu postajao je nestrpljiv.
<BR>&nbsp;&nbsp;&nbsp;&nbsp;&nbsp;Opet je bio ne baš oduševljen. "Ovo vam je bolje, ali je i sad suviše složeno."
<BR>&nbsp;&nbsp;&nbsp;&nbsp;&nbsp;Postajao sam već pomalo nervozan. Bio je u opasnosti ne samo superkolajder nego i moj direktorski položaj. Te noći sam se trgao iz sna oko 3 sata ujutro, sa blistavom idejom. Sledeći filmčić izgledaće ovako: mercedes se zaustavlja pred ulazom u laboratoriju, izlazi jedan otmeni gospodin od oko pedeset pet godina. Spiker se čuje: "Upoznajte sudiju Silvestera Metjusa iz Četrnaestog federalnog oblasnog suda; on dolazi u posetu jednoj velikoj državnoj istraživačkoj laboratoriji." Onda 'sudija' objašnjava svojim domaćinima, a to je troje naučnika, da se doselio u susedstvo i da svaki dan prolazi kolima tuda kad ide na posao, u sud. A pošto čita o našem radu u 'Čikago Tribjunu' i zna da radimo nešto sa 'voltima' i 'atomima', a fiziku nikada nije učio, radoznao je da sazna šta se to ovde radi. To rekavši, 'sudija' ulazi u zgradu i zahvaljuje domaćinima što mu posvećuju svoje vreme ovoga jutra.
<BR>&nbsp;&nbsp;&nbsp;&nbsp;&nbsp;Moja zamisao bila je da će se predsednik poistovetiti sa jednim inteligentnim laikom koji ima dovoljno pouzdanja u svoju ličnost da lepo kaže, jasno i glasno, da nešto ne razume. Preostaje još osam i po minuta prezentacije. Fizičari pričaju, sudija ih često prekida i traži da oni to objašnjavaju malo sporije i da razjasne ovu ili onu poentu. Kad je već istekao ceo deveti minut, 'sudija' ispruži levu ruku, pogleda na ručni časovnik i zahvali se mladim naučnicima ljubazno. Onda, sa stidljivim osmehom, kaže: "Znate, ja u stvari nisam razumeo većinu toga što ste mi pričali, ali sam osetio vaše oduševljenje i veličanstvenost vašeg traganja za znanjem. Nekako me to podseća na ono kako je istraživanje američkog Zapada moralo izgledati... jedan jahač, sam, a pred njim ogromna neispitana zemlja..." (Da, ja sam napisao to.)
<BR>&nbsp;&nbsp;&nbsp;&nbsp;&nbsp;Kad je ovaj filmčić dospeo u Vašington, ministrov pomoćnik bio je očaran. "Uspeli ste! Superdobro. Prava stvar, ljudi moji! Biće prikazano u Kemp Dejvidu ovog vikenda."
<BR>&nbsp;&nbsp;&nbsp;&nbsp;&nbsp;Sa velikim olakšanjem otišao sam, nasmešen, na spavanje, ali sam se probudio u 4 ujutro, sav u hladnom znoju. Nešto nije u redu. Nešto... Najednom sam znao šta. Nisam stigao da kažem ministrovom pomoćniku da je taj 'sudija', zapravo, samo glumac, unajmljen iz Čikaške glumačke berze rada. A baš tih dana predsednik je imao problema zato što nije uspevao da pronađe sudiju koga bi mogao da naimenuje u Vrhovni sud SAD, a da to i Kongres odobri. Šta ako on, kad vidi film... Prevrtao sam se po krevetu i preznojavao sve dok nije bilo 8 sati u Vašingtonu. Posle trećeg biranja broja, dobijem čoveka.
<BR>&nbsp;&nbsp;&nbsp;&nbsp;&nbsp;"Čujte, onaj naš film..."
<BR>&nbsp;&nbsp;&nbsp;&nbsp;&nbsp;"Ja sam vam rekao da je odličan."
<BR>&nbsp;&nbsp;&nbsp;&nbsp;&nbsp;"Ali moram kazati da..."
<BR>&nbsp;&nbsp;&nbsp;&nbsp;&nbsp;"Dobar je, ne brinite. Već je na putu prema Kemp Dejvidu."
<BR>&nbsp;&nbsp;&nbsp;&nbsp;&nbsp;"Čekajte!" kriknem ja. "Čujte me! Onaj sudija. Nije to pravi sudija. To je samo glumac. Šta ako predsednik poželi da razgovara s njim, da ga pozove na razgovor u Belu Kuću. Taj glumac izgleda tako pametno. Šta ako predsednik..." (Duga pauza.)
<BR>&nbsp;&nbsp;&nbsp;&nbsp;&nbsp;"Vrhovni sud?"
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;(Pauza, onda podsmešljivo frktanje.) "Čujte, ako ja kažem predsedniku da je to glumac, on će ga tek tada sigurno naimenovati u Vrhovni sud."
<BR>&nbsp;&nbsp;&nbsp;&nbsp;&nbsp;Uskoro potom, predsednik je odobrio superkolajder. Prema tvrđenju novinara-kolumniste Džordža Vila (George Will), rasprava o tom predlogu bila je kratka. Na tom sastanku kabineta predsednik je čuo šta imaju da kažu njegovi ministri, a oni su otprilike u jednakom broju bili za superkolajder i protiv njega. Onda je Regan naveo reči jednog čuvenog ragbiste: "Bacaj duboko." Svi su pretpostavili da to znači "Učinimo to". Tako je superkolajder postao nacionalna politika Amerike.
<BR>&nbsp;&nbsp;&nbsp;&nbsp;&nbsp;Tokom sledećih godinu dana vrlo živahno je traženo mesto za superkolajder. Oko toga su se angažovale mnoge opštine u Americi i Kanadi. Nešto u ovom projektu kao da je uzbuđivalo ljude. Zamislite kakva to mašina mora da bude kad zbog nje gradonačelnik Vaksahačija u Teksasu ustaje pred narodom, drži plameni govor i zaključuje ga rečima: "Ova nacija mora biti prva koja će naći Higsov skalarni bozon!" Čak i u televizijskoj seriji 'Dalas' pomenut je superkolajder - naime, u jednom zapletu Džej Ar Juing i drugi podlaci pokušavaju da unapred otkupe sve zemljište svuda uokolo naše lokacije.
<BR>&nbsp;&nbsp;&nbsp;&nbsp;&nbsp;Kad sam pomenuo ovu gradonačelnikovu rečenicu na jednom sastanku Nacionalne konferencije guvernera (bio je to jedan od mojih nekoliko miliona govora održanih u nastojanju da se 'progura' superkolajder), prekinuo me je guverner Teksasa. Ispravio je moj izgovor reči 'Vaksahači'. Izgleda da sam bio prekoračio uobičajeno odstupanje njujorškog izgovora od teksaškog. Tog trena ukazala mi se prilika i nisam mogao da odolim. "Gospodine, stvarno sam se trudio", rekao sam. "Otišao sam ja u to mesto, ušao sam u jedan restoran u kome služe pljeskavice i zamolio kelnericu da mi kaže gde sam, ali jasno i razgovetno. A ona je izgovorila slovo po slovo: B-U-R-G-E-R K-I-N-G." Većina guvernera nasmejala se na ovo. Teksaški nije.
<BR>&nbsp;&nbsp;&nbsp;&nbsp;&nbsp;Godina 1987. bila je tri puta super. Prvo je opalila jedna supernova u Velikom Magelanovom oblaku; naime, ona je eksplodirala još pre 160.000 godina, ali je tek godine 1987. signal o tome stigao do naše planete. Prvi put su otkriveni neutrini čije je poreklo bilo izvan Sunčevog sistema. Drugo super bilo je otkriće superprovodljivosti pri visokim temperaturama. Svet se uzbudio, pomišljajući na moguće tehnološke koristi. U prvi mah pobuđene su nade da ćemo uskoro imati superprovodne materijale čak i na sobnoj temperaturi. Ljudi su se upustili u vizije o jeftinijoj struji, vozovima koji lebde na magnetnom polju duž pruge i o milijardi drugih modernih čuda, ali, dabome, i o mnogo jeftinijoj izgradnji SSC-a - superprovodnog superkolajdera. Sada je jasno da su ta očekivanja bila preterano optimistična. Evo leta 1993, žustro se radi na istraživanjima u oblasti superprovodljivosti pri visokim temperaturama, ali tu se uglavnom postiže dublje razumevanje superprovodnih materijala, a do ma kakvih komercijalnih i praktičnih primena ima tek da se pređe dug put.
<BR>&nbsp;&nbsp;&nbsp;&nbsp;&nbsp;Treće super bilo je traganje za terenom gde bismo izgradili superkolajder. U takmičenju je učestvovao i Fermilab, uglavnom zato što bi Tevatron mogao da bude upotrebljen kao injektor za ubrizgavanje čestica u glavni prsten superkolajdera; taj glavni prsten biće tunel, dugačak ukupno 85 kilometara, povijen u ovalni, a ne kružni oblik. Posle razmatranja svih elemenata, odabrani odbor DOE opredelio se za Vaksahači. Odluka je saopštena u oktobru 1988, nedelju-dve posle onog ogromnog sastanka Fermilabovog osoblja na kome sam zabavljao društvo vicevima u vezi sa Nobelovom nagradom koju sam tad dobio. Sad smo održali sastanak potpuno drugačiji, na kome su fermilabovci natmureno slušali vesti i razmišljali o budućnosti naše laboratorije.
<BR>&nbsp;&nbsp;&nbsp;&nbsp;&nbsp;Da, ovo je godina 1993. i superkolajder se gradi, završiće se valjda do 2000, plus-minus godina-dve. Fermilab agresivno podiže na viši nivo svoje instalacije da bi povećao broj sudara proton/antiproton, da bi imao bolje izglede da nađe kvark vrh i da bi istraživao niže obronke one velike planine na koju superkolajder treba da se popne.
<BR>&nbsp;&nbsp;&nbsp;&nbsp;&nbsp;Naravno da ni Evropljani ne sede skrštenih ruku. Karlo Rubija je proveo duže vreme u žestokim raspravama, naručivao je studije, zahtevao od konstruktora izveštaje, sazivao sastanke raznih odbora, a onda je, kao generalni direktor CERN-a, doneo odluku da 'poploča LEP-ov tunel superprovodnim magnetima'. Energiju jednog akceleratora, setićete se, određuju obim prstena i jačina magneta. Pošto je dužina LEP tunela samo 27 kilometara, konstruktori koji rade u CERN-u bili su prinuđeni da nameste najjače magnetno polje koje su ikako mogli tehnološki da zamisle. To bi bilo 10 tesli, dakle nekih 60 posto jače od magneta predviđenih za superkolajder i dva i po puta jače od postojećih u Tevatronu. Ali strašan je tehnološki izazov pred njima: napraviti takve magnete nije lako. Biće neophodan novi nivo poboljšanja u superprovodnoj tehnologiji. Ako ti ljudi budu uspeli, Evropa će imati mašinu od 17 TeV u poređenju sa 40 TeV koliko bi superkolajder trebalo da ima kad bude dovršen.
<BR>&nbsp;&nbsp;&nbsp;&nbsp;&nbsp;Ukupno ulaganje novca i ljudskih resursa, ako obe ove nove mašine budu stvarno sagrađene, biće ogromno. A ogromne stvari i jesu u pitanju. Šta ako se pokaže da je Higsova zamisao pogrešna? I tad bi se izvanredno isplatilo posmatranje u 'masenom području od 1 TeV': naš standardni model mora biti ili potvrđen ili odbačen. To vam je kao kad je Kolumbo kretao da stigne u Indiju ploveći stalno na zapad. Ako i ne stigne baš u Indiju, razmišljali su tada oni koji su stvarno verovali u njega, stići će do nečeg drugog, možda još zanimljivijeg.
</TD></TR></TABLE>
<P class="next">
<A HREF=p162.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
