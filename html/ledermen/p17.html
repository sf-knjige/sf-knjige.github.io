<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KULA I AKCELERATOR
<P>&nbsp;&nbsp;&nbsp;&nbsp;&nbsp;A beše na cijeloj Zemlji jedan jezik i jednake riječi.
<BR>&nbsp;&nbsp;&nbsp;&nbsp;&nbsp;A kad otidoše od istoka, nađoše ravnicu u zemlji Senarskoj, i naseliše se onde. Pa rekoše među sobom: hajde da pravimo ploče i da ih u vatri pečemo. I bjehu im opeke mjesto kamena i smola zemljana mjesto kreča. Poslije rekoše: hajde da sazidamo grad i kulu, kojoj će vrh biti do neba, da stečemo sebi ime, da se ne bismo rasijali po zemlji.
<BR>&nbsp;&nbsp;&nbsp;&nbsp;&nbsp;A Gospod siđe da vidi grad i kulu, što zidahu sinovi čovječiji. I reče Gospod: gle, narod jedan, i jedan jezik u svijeh, i to počeše raditi, i neće im smetati ništa da ne urade što su naumili. Hajde da siđemo, i da im pometemo jezik da ne razumeju jedan drugoga što govore.
<BR>&nbsp;&nbsp;&nbsp;&nbsp;&nbsp;Tako ih Gospod rasu odande po svoj zemlji, te ne sazidaše grada. Zato se prozva Vavilon.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;'Prva knjiga Mojsijeva', 11, 1-9
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bilo je jednom jedno doba, mnogo pre nego što je ta gore navedena knjiga napisana, kada je cela priroda govorila samo jednim jezikom. Svugde materija beše ista - predivna u svojoj elegantnoj ognjenoj simetriji. Ali minuše eoni, a materija se izmeni. Preobražena, razasuta u mnogo raznih oblika po kosmosu, ona sad dovodi u zabunu nas koji stanujemo na ovoj običnoj planeti na orbiti oko jedne nimalo posebne zvezde.
<BR>&nbsp;&nbsp;&nbsp;&nbsp;&nbsp;U traganju čovečanstva za racionalnim razumevanjem sveta bilo je prilika kad se napredovalo brzo, kad su se često dešavali proboji, i kad su naučnici bili puni optimizma. U nekim drugim razdobljima vladala je pometnja. Često su najsmetenija razdoblja, razdoblja intelektualne krize i potpunog nerazumevanja, bila nagoveštaji da će se uskoro nešto preokrenuti nabolje.
<BR>&nbsp;&nbsp;&nbsp;&nbsp;&nbsp;U poslednjih nekoliko decenija fizike čestica bili smo u razdoblju tako čudnovate intelektualne napregnutosti da alegorija o Kuli Vavilonskoj izgleda tačno odgovarajuća. Fizičari čestica koristili su svoje divovske akceleratore da proučavaju kosmos i procese u njemu delić po delić. Traganju su, poslednjih godina, doprinosili i astronomi i astrofizičari, koji, metaforički govoreći, zaviruju kroz divovske teleskope ne bi li ugledali preostale iskrice u pepelu jedne kataklizmične eksplozije koja se, po njihovom mišljenju, dogodila pre petnaest milijardi godina, a za koju oni imaju naziv 'Veliki prasak'.
<BR>&nbsp;&nbsp;&nbsp;&nbsp;&nbsp;Obe ove grupe naučnika napredovale su ka jednom jednostavnom, u celinu povezanom, sveobuhvatnom modelu koji će objasniti sve: strukturu materije i energije, ponašanje prirodnih sila u rasponu od najranijih trenutaka bebe-Vaseljene sa onako nepojamno visokom temperaturom i gustinom, pa sve do srazmerno hladnog i praznog sveta koji vidimo danas. Lepo nam je išlo, prividno lepo, sve dok se nismo spotakli o jednu čudnovatu pojavu, jednu, reklo bi se, 'neprijateljsku' silu koja stupa kosmosom. To je pojava koja iskače iz ovog nama poznatog, sveprisutnog prostora u koji su usađene naše planete, zvezde i galaksije. Ne možemo, još, da otkrijemo to; izgleda kao da je stvoreno da nas zbunjuje, da stavi na iskušenje našu moć. Da li smo se primakli bliže nego što smo smeli? Postoji li neki nervozni 'Veliki čarobnjak iz Oza' koji menja, ali aljkavo menja, arheološke nalaze?
<BR>&nbsp;&nbsp;&nbsp;&nbsp;&nbsp;Pitanje je da li će fizičari dozvoliti da ih ovaj problem razbije, ili će, za razliku od zlosrećnih Vavilonjana, nastaviti da zidaju svoju kulu i, naposletku, kako reče Ajnštajn, "dokučiti um Božiji".
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;A beše u celoj Vaseljeni jedan jezik i jedan govor.
<BR>&nbsp;&nbsp;&nbsp;&nbsp;&nbsp;Dogodi se, dok su putovali sa istoka, da nađu jednu ravnicu u zemlji Vaksahači, i da se tu nastane. Pa rekoše među sobom: hajde da napravimo džinovski kolajder, čiji bi sudari mogli dosegnuti unazad do početka vremena. Počeše da prave superprovodne magnete da im posluže za savijanje zraka, a protone da uzimaju i razbijaju.
<BR>&nbsp;&nbsp;&nbsp;&nbsp;&nbsp;A Gospod siđe da vidi superprovodni superkolajder što deca čovekova grade. I reče Gospod: gle, ono kako sam ih ja spetljao, ovi, izgleda, otpetljavaju. Pa uzdahnu Gospod i zaključi: dobro, sići ćemo i daćemo im Božiju česticu. Neka vide, po njoj, kako je divotna Vaseljena ova koju ja stvorih.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;'Vrlo novi zavet', 11, 1
</TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
