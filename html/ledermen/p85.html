<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ZAŠTO TAKO MNOGO ENERGIJE?
<P>&nbsp;&nbsp;&nbsp;&nbsp;&nbsp;Najmoćniji na svetu akcelerator danas je Tevatron u Fermilabu. On postiže sudare od oko 2 TeV, a to je 400.000 puta više energije nego što su imale Raderfordove alfe. Onaj naš budući superprovodni superkolajder predviđen je da postigne, kad ga dovršimo, nekih 40 TeV.
<BR>&nbsp;&nbsp;&nbsp;&nbsp;&nbsp;E, sad, 40 TeV zvuči kao veoma velika količina energije, a i jeste kad se sva skrka samo u sudar dve čestice. Ipak, dajte da sagledamo stvari u nekoj perspektivi. Kresnemo šibicu: tu nastane jedna hemijska reakcija u kojoj učestvuje oko 10<SUP>21</SUP> atoma, a svaki od njih sa oko 10 eV energije, dakle pri paljenju jednog jedinog palidrvca oslobodi se ukupna energija od približno 10<SUP>22</SUP> elektron-volti, a to je oko 10 milijardi TeV. Superkolajder će ostvarivati 100 miliona sudara u sekundi, po 40 TeV u svakom, to vam je ukupno samo 4 milijarde TeV. Vidite - superkolajder će biti slabiji nego jedna ukresana šibica! Štos je u tome što usredsređujemo tu energiju u samo nekoliko čestica, a ne u milijarde i milijarde i milijarde čestica, koliko ih ima u svakoj trunčici vidljive materije.
<BR>&nbsp;&nbsp;&nbsp;&nbsp;&nbsp;Ako obuhvatimo pogledom ceo jedan akceleratorski kompleks - od elektrane, koja radi na naftu, pa preko kablova za dovod struje, do laboratorije u kojoj transformatori prebace tu električnu energiju u magnete i u radio-frekventne šupljine - sve to možemo da sagledamo kao jednu divovsku spravu za usredsređenje hemijske energije (uz vrlo nizak stepen iskorišćenja, to jest delotvornosti) u samo nekih tričavih milijardu protona u sekundi. Kad bi se makroskopska količina nafte (ova velika količina koju imamo u rezervoaru) zagrejala tako da svaki njen sastavni atom ima energiju od po 40 TeV, nastala bi temperatura od 4 x 10<SUP>17</SUP> stepeni Kelvinovih: četiri stotine miliona milijardi stepeni. Atomi bi se rastopili u svoje sastavne kvarkove. A takvo i jeste bilo stanje Vaseljene u trenu koji je nastupio nešto malo pre isteka prvog milionitog dela milijarditog dela sekunda posle Postanja.
<BR>&nbsp;&nbsp;&nbsp;&nbsp;&nbsp;Pa, šta radimo sa tolikom energijom? Kvantna teorija zahteva sve moćnije i moćnije akceleratore da bismo proučavali sva manje i manje stvari. Evo jedne tablice koja pokazuje približno koliko nam je energije potrebno da bismo 'rascopali' razne zanimljive strukture i zavirili u njih:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;ENERGIJA (približno) VELIČINA STRUKTURE
<BR>&nbsp;&nbsp;&nbsp;&nbsp;&nbsp;0,1 eV molekul, veliki atom, 10<SUP>-8</SUP> metara
<BR>&nbsp;&nbsp;&nbsp;&nbsp;&nbsp;1,0 eV atom, 10<SUP>-9</SUP> m
<BR>&nbsp;&nbsp;&nbsp;&nbsp;&nbsp;1.000 eV atomsko jezgro 10<SUP>-11</SUP> m
<BR>&nbsp;&nbsp;&nbsp;&nbsp;&nbsp;1 MeV debelo jezgro 10<SUP>-14</SUP> m
<BR>&nbsp;&nbsp;&nbsp;&nbsp;&nbsp;100 MeV nuklearno jezgro 10<SUP>-15</SUP> m
<BR>&nbsp;&nbsp;&nbsp;&nbsp;&nbsp;1 GeV neutron ili proton, 10<SUP>-16</SUP> m
<BR>&nbsp;&nbsp;&nbsp;&nbsp;&nbsp;10 GeV kvarkni efekti 10<SUP>-17</SUP> m
<BR>&nbsp;&nbsp;&nbsp;&nbsp;&nbsp;100 GeV kvarkni efekti (sa više pojedinosti) 10<SUP>-18</SUP> m
<BR>&nbsp;&nbsp;&nbsp;&nbsp;&nbsp;10 TeV Božija čestica? 10<SUP>-20</SUP> m
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Primećujete kako je predvidljivo da svaki put energija postaje sve veća, a razmere posmatranog predmeta sve manje. Takođe zapažate da vam je dovoljan i samo 1 elektron-volt da proučavate atome, a bez 10 milijardi elektron-volti ne možete ni početi da proučavate kvarkove.
<BR>&nbsp;&nbsp;&nbsp;&nbsp;&nbsp;Akceleratori su kao mikroskopi kojima se biolozi služe da izučavaju sve sitnije i sitnije stvari. U običnom mikroskopu koristi se svetlost koja obasjava, recimo, jedno crveno krvno zrnce. Videćemo njegovu strukturu. Ali postoje i elektronski mikroskopi (lovci na mikrobe ih vole) koji su moćniji upravo zato što je energija elektrona veća nego energija svetlosti u optičkom mikroskopu. Osim toga, talasna dužina tih elektrona tako je mala, da biolozi mogu 'videti' čak i molekule od kojih je crveno krvno zrnce sačinjeno. Talasna dužina onih predmeta kojima bombardujemo posmatranu stvar određuje koliko ćemo sitne pojedinosti moći da 'vidimo' i proučimo. U kvantnoj teoriji znamo da što je kraća talasna dužina, veća je energija; tabela koju smo upravo dali prikazuje, naprosto, tu vezu.
<BR>&nbsp;&nbsp;&nbsp;&nbsp;&nbsp;Godine 1927. Raderford je, držeći govor u britanskom Kraljevskom društvu, izrazio nadu da će naučnici jednog dana naći načina da ubrzavaju čestice do energija većih od onih koje nastaju pri radioaktivnom raspadanju. Predvideo je da će biti pronađene mašine sposobne da generišu milione volti. Ovo je bilo potrebno iz još jednog razloga, a ne samo zbog energije projektila; fizičarima je bilo neophodno da zasipaju metu većim brojem projektila. Tačno je da priroda pruža izvore alfa-čestica, ali ti izvori nisu naročito izdašni: nije bilo moguće usmeriti više od milion čestica u sekundi na metu površine jedan kvadratni centimetar. Milion, to zvuči kao nešto mnogo, ali jezgra zauzimaju samo stomilioniti deo površine mete. Treba ti bar hiljadu puta veći broj čestica (dakle, na metu treba da ispališ bar milijardu čestica u sekundi), a, osim toga, neophodno je, kao što smo već rekli, da svaka od tih čestica ima veću energiju, neke milione eV (fizičari nisu bili sigurni koliko miliona eV) da bi se jezgra mogla uspešno pogađati, ali i proučavati. Potkraj dvadesetih godina ovog veka činilo se da je to zastrašujući zadatak - pa ipak, fizičari u mnogim laboratorijama bacili su se na posao ne bi li nekako počeli da rešavaju taj problem. Usledila je trka: ko će pre napraviti mašinu u kojoj bi se čestice proizvodile u neophodnom broju (a to znači u ogromnom mnoštvu) i onda ubrzavale do barem jednog miliona volti. Pre nego što vidimo kako se u toj tehnologiji napredovalo, da razjasnimo prvo neke osnovne stvari.
</TD></TR></TABLE>
<P class="next">
<A HREF=p86.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
