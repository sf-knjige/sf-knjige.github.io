<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>LOV NA DŽOMBU
<P>&nbsp;&nbsp;&nbsp;&nbsp;&nbsp;Ipak, bile su to samo teoretičarske pričancije. U nekim objavljenim istorijatima Novembarske revolucije tvrdi se da su eksperimentatori radili do besvesti naporno da bi potvrdili zamisli teoretičara. Svakom takvom istoričaru kažem: sanjaj, sanjaj. Eksperimentatori su pecali naslepo, ne znajući šta bi iz toga moglo ispasti. U Brukhejvenu je bio 'lov na džombu' - traganje za nekom neravninom u podacima, za nečim što bi moglo prevrnuti zaprežna kola puna jabuka, a ne stabilizovati ih.
<BR>&nbsp;&nbsp;&nbsp;&nbsp;&nbsp;Dok su Glešou, Gajarova i još neki ljudi pričali o šarmu, eksperimentatori su bili zaglibljeni u neke druge, svoje probleme. Svakome je već bilo jasno da je u toku svojevrsno takmičenje između kolajdera elektron-pozitron (e<SUP>-</SUP> e<SUP>+</SUP>) i akceleratora protona. Podelili smo se na dve vrste naučnika, leptonce i hadronce. Između nas se vodila žustra rasprava. Elektroni su postizali slabe učinke, ali podržavala ih je propagandna kampanja tako jaka - to je trebalo da čujete! Pošto se smatra da je elektron tačka bez ikakve strukture, onda elektron, naravno, nudi jedno čisto početno stanje u vršenju opita: ispališ jedan e<SUP>-</SUP> (elektron), a u suprotnom smeru, elektronu u susret, jedan e<SUP>+</SUP> (pozitron), i oni ulete u crnu kutijicu, prostor u kome se sudare. Čisto, jasno. Početni je korak (insistiralo se u tom modelu) taj da sudar čestice i antičestice dovede do stvaranja jednog fotona-glasnika čija će energija biti jednaka zbiru energija dvaju čestica koje su se zakucale jedna u drugu.
<BR>&nbsp;&nbsp;&nbsp;&nbsp;&nbsp;Taj foton-glasnik živi veoma kratko, a onda se materijalizuje u parove čestica odgovarajuće mase, energije, spina i drugih kvantnih brojeva koji su nametnuti zakonima o očuvanju. Taj par čestica izlazi iz crne kutijice i mi vidimo, najčešće, (1) još jedan par e<SUP>+</SUP> e<SUP>-</SUP>, (2) par muon-antimuon, ili (3) hadrone u širokoj raznovrsnosti kombinacija, ali uvek ograničene početnim uslovima - energijom i kvantnim odlikama onog fotona-glasnika. Raznovrsnost mogućih konačnih stanja, koja sva proističu iz jednostavnog početnog stanja, pokazuje da je ova tehnika vrlo moćna.
<BR>&nbsp;&nbsp;&nbsp;&nbsp;&nbsp;Uporedite ovo sa sudarom dva protona. Svaki se sastoji od po tri kvarka, koji jakom silom deluju jedni na druge. Šta to znači 'deluju'? To znači da između sebe vrlo brzo razmenjuju - to jest, jedan drugome dodaju - gluone, čestice koje su prenosioci jake sile. (Kasnije u ovom poglavlju govorićemo i o gluonima.) Da bi naš nelepi proton bio još zamršeniji, uvek se može desiti da neki gluon, dok putuje od, recimo, jednog gore do jednog dole kvarka, za tren zaboravi svoju dužnost i da se materijalizuje (kao što čine fotoni-glasnici) u jedan, bilo koji, kvark i u njegov antikvark, na primer u s i s. Ta pojava para s s veoma je kratkotrajna, pošto gluon mora opet da se vrati 'k sebi', mora da postane ono što je i bio, na vreme da stigne na cilj i da na cilju bude apsorbovan. Ali ipak, tokom tog jednog trena, proton je složeniji nego inače.
<BR>&nbsp;&nbsp;&nbsp;&nbsp;&nbsp;Fizičari koji su, hteli-ne hteli, morali da rade samo sa akceleratorima elektrona (jer nisu imali one za protone) podrugljivo su govorili, ne baš sasvim netačno, da je proton 'kanta za smeće', a sudar dva protona ili jednog protona i jednog antiprotona - sudar dve kante prepune đubreta, i da iz sudara izleću ljuske od jaja, kore od banana, ogrizine i splačine, kao i pocepani kladionički tiketi.
<BR>&nbsp;&nbsp;&nbsp;&nbsp;&nbsp;Tokom školske 1973-74. godine, stenfordski elektron-pozitron (e<SUP>-</SUP> e<SUP>+</SUP>) kolajder nazvan SPEAR, počeo je da prikuplja podatke. Odmah je naleteo na jedan neobjašnjiv rezultat. Sudari su češće nego što je to teorijski bilo predviđeno davali hadrone. Priča je zamršena, a bila je i prilično dosadna sve do oktobra 1974. Fizičari sa SLAC-a, predvođeni Bartonom Rihterom (Burton Richter), koji ih u stvari ipak nije predvodio, jer je po staroj dobroj tradiciji vođa grupa bio baš tih dana odsutan, počeli su da ulaze u trag i korak po korak da se primiču nekim čudnovatim dejstvima koja su iskrsavala kad je zbir energije dvaju sudarenih čestica bio oko 3,0 GeV, a to je, kao što se možda sećate, jedna sugestivna masa.
<BR>&nbsp;&nbsp;&nbsp;&nbsp;&nbsp;Stvar je konačno zabiberena time što je pet hiljada kilometara istočno odatle, u Brukhejvenu, jedna grupa sa MIT-a ponavljala onaj naš opit iz 1967. godine, onaj dimuonski. Šef je bio Semjuel Č. Č. Ting (Samuel C. C. Ting). Za tog tipa se pričalo da je bio zapovednik svih mladih izviđača u Republici Kini (onoj ostrvskoj, na Tajvanu). U svakom slučaju, doktorirao je u Mičigenu, odradio jedno polugodište kao mladi doktor u CERN-u, a onda se početkom šezdesetih godina pridružio mojoj grupi kao docent na Kolumbiji, dakle profesor. Tu su neke njegove oštre ivice još malo izoštrene.
<BR>&nbsp;&nbsp;&nbsp;&nbsp;&nbsp;Precizan, do sitnica savestan, silno odan poslu, eksperimentator koji zaista ume da organizuje stvari, ovaj Ting radio je sa mnom na Kolumbiji nekoliko godina, zatim je proveo nekoliko dobrih godina i u laboratoriji DESI (DESY) blizu Hamburga, u Nemačkoj, onda je prešao da bude profesor na MIT-u. Tu je brzo postao jedna od naših glavnih snaga (recimo da je zauzeo peto mesto - šesto? - po značaju) u istraživanju čestica. Pisao sam o njemu pismo sa preporukama i uputio to MIT-u, kad je trebalo da se on tamo zaposli; a u pismu sam malo i preuveličao neke njegove slabe strane - što je stara dobra fora kad stvarno hoćeš da neko bude primljen - preuveličao, rekoh, samo da bih na kraju pisma mogao da zaključim: "Ting - vruć i kiseo kineski fizičar." Uistinu je meni Ting malo i smetao zato što je, kad sam bio dete, moj tata bio vlasnik perionice veša, a s druge strane ulice bila je druga, konkurentska perionica, čiji je vlasnik bio jedan Kinez; tada sam se naslušao priča o Kinezima kao našim takmacima. Zato se i danas unervozim kad se u blizini pojavi bilo koji fizičar Kinez.
<BR>&nbsp;&nbsp;&nbsp;&nbsp;&nbsp;Dok je radio na elektronskoj mašini u laboratoriji DESI, postao je stručnjak za analize e<SUP>+</SUP> e<SUP>-</SUP> parova nastalih u elektronskim sudarima; zato je sada zaključio da bi otkrivanje parova elektrona bilo bolji način da se izvede Drel-Janov, uuups, pardon, Tingov dileptonski opit. Tako se, dakle, desilo da godine 1974. Ting bude u Brukhejvenu i da, za razliku od kolega u SLAC-u koji su sudarali elektrone i pozitrone, upotrebljava samo visokoenergetske protone, baca ih u stacionarnu metu i onda naprosto posmatra parove e<SUP>+</SUP> e<SUP>-</SUP> kako izleću iz crne kutijice. Ali on ih je posmatrao pomoću najnovijeg na svetu instrumenta za to, pomoću detektora daleko tačnijeg nego što je bila ona skalamerija koju smo mi skucali sedam godina pre toga. Koristeći Čarpakove (Charpak) žičane komore, Ting je uspevao da izmeri, i to tačno, masu fotona-glasnika, ili bilo koje druge čestice koja iz sebe rodi pomenuti par elektron-pozitron. Pošto i muoni i elektroni jesu leptoni, stvar je tvoje naklonosti koji ćeš par radije da posmatraš. Ting je krenuo u lov na džombu, nastojao je da upeca možda neku novu pojavu, a ne da potvrdi ma koju postojeću hipotezu. "Volim da jedem kinesku hranu sa teoretičarima", rekao je Ting (priča se) jednom prilikom, "ali provesti čitav život radeći ono što teoretičari predlažu - to bi bilo gubljenje vremena." Baš je prikladno da takav čovek nađe kvark zvani šarm.
<BR>&nbsp;&nbsp;&nbsp;&nbsp;&nbsp;Sudbina je htela da obe grupe, i ona u Brukhejvenu i ona u SLAC-u, dođu do istog otkrića; ali, sve do 10. novembra 1974, te dve grupe eksperimentatora nisu znale gotovo ništa jedna o radu one druge. Zbog čega, onda, kažemo da su ta dva opita u međusobnoj vezi? SLAC-ov opit baca elektron na pozitron i kao prvi korak dobija se jedan virtuelni foton. Brukhejvenski opit ima, na samom svom početku, situaciju koja je grozno zapetljana, ali onda ipak posmatra virtuelne fotone, ako - i samo ako - oni iziđu iz gužve i rasture se u parove e<SUP>+</SUP> e<SUP>-</SUP>. Dakle, oba opita imaju posla sa fotonom-glasnikom, koji može imati bilo koju privremenu masu/energiju (ona zavisi od snage sudara). Dobro provereni model onoga što se dešava u SLAC-ovom sudaru glasi ovako: stvori se foton-glasnik, koji se može 'rastvoriti' na hadrone - recimo, na tri hadrona, ili na pion i dva kaona, ili na proton, antiproton i dva piona, ili na par elektrona, ili muona i tako dalje. Mogućnosti su mnogobrojne i uvek su u skladu sa ulaznom energijom, kao i sa impulsom, spinom i drugim ulaznim činiocima.
<BR>&nbsp;&nbsp;&nbsp;&nbsp;&nbsp;Prema tome, ako postoji nešto novo čija je masa manja od zbira energija dva zraka što se sudaraju, onda i to nešto može u ovom sudaranju da nastane. Štaviše, ako ta nova 'stvar' ima one iste, popularne kvantne brojeve koje i foton ima, onda ta stvar može i da dominira u reakciji, ako je zbir dvaju energija tačno jednak masi pomenute nove stvari. Meni su neki ljudi pričali da operski pevač, ako istrajno peva određenu notu odgovarajućom snagom, može prisiliti finu vinsku čašu da se rasprsne. Nove čestice se rađaju otprilike tako.
<BR>&nbsp;&nbsp;&nbsp;&nbsp;&nbsp;U brukhejvenskoj verziji, akcelerator baca protone u nepomičnu metu, a to je, u ovom slučaju, komad berilijuma. Kad protoni, koji su prilično krupne čestice, stanu da udaraju u berilijumova jezgra, koja su takođe prilično krupna, počne da se dešava sve i svašta. Kvark naleti na kvark. Neki drugi kvark naleti na antikvark. Treći, opet, na gluon. Ili gluon naleti na gluon. Koliko god da je visoka energija akceleratora, dešavaju se uvek i sudari na mnogo nižim energijama, jer kvarkovi koji su sastavni delovi jednog protona uzimaju svaki za sebe po jedan deo protonove energije, ali samo deo, nijedan je ne uzima za sebe celu. Zbog svih tih razloga, leptonski parovi koje je Ting merio da bi tumačio svoj opit izlazili su iz mašine manje-više nasumično. Prednost takvog složenog početnog stanja sastoji se u tome što imaš bar neke, male izglede da proizvedeš sve što se sa tom energijom proizvesti može. Jer toliko toga se dešava u sudaru dve kante pune otpadaka. Nezgoda je što onu novu stvar moraš nekako da nađeš u gomili koječega drugog. Da bi čovek dokazao da nova čestica postoji, mora da ponovi ceo proces mnogo puta, i to uspešno, i rezultati moraju biti međusobno u skladu. Za ovo ti je potreban dobar detektor. Na sreću, ovaj Tingov je bio stvarno majstorski.
<BR>&nbsp;&nbsp;&nbsp;&nbsp;&nbsp;SLAC-ovo 'koplje' (SPEAR) bilo je u svemu suprotnost. Oni su tamo treskali elektron o pozitron, samo to, uvek. To je jednostavno. Dve čestice, obe tačkaste, materija i antimaterija, sudare se i uzajamno anihiliraju. Materija nestane, pretvarajući se u čistu svetlost, u foton-glasnik. To je jedan paketić energije, koji se posle opet zgusne u materiju. Ako zrak sa jedne strane donosi energiju od, recimo, 1,5525 GeV, a drugi, suprotan zrak isto toliko, ti dobiješ u svakom sudaru energiju koja je jednaka njihovom zbiru, dakle 3,105 GeV. Ako postoji neka čestica čija je masa baš tolika, sasvim je moguće da nećeš proizvesti foton nego tu česticu. Maltene si prisiljen da je otkriješ: mašina i ne može drugo. Energija sudara koji se u njoj dešavaju predodređena je. Ako se želi postići neka druga energija, naučnici moraju da isključuju i ponovo uključuju magnete i da obave druga podešavanja. Stenfordski fizičari umeli su da podešavaju energiju svoje mašine mnogo tačnije nego što je pri njenoj izgradnji bilo predviđeno; to je veliki tehnološki uspeh. Ja, iskreno, nisam mislio da je to izvodivo. Teškoća kod mašine kao što je SPEAR sastoji se u tome što moraš kroz vilajet energije ići polako, korak po korak, izuzetno malim koracima; to je jedno strpljivo pretraživanje. Ali ako pogodiš odmah onu pravu energiju, ili ako ti neko došapne, dojavi - a o tome se uskoro povela rasprava - onda možeš da otkriješ novu česticu i za dan ili dva.
<BR>&nbsp;&nbsp;&nbsp;&nbsp;&nbsp;Vratimo se opet, za trenutak, u Brukhejven. Školske 1967-68. godine, kad smo primetili neobičnu dimuonsku grbinu, naši podaci kretali su se u rasponu od 1 GeV do 6 GeV, a broj muonskih parova opaženih pri 6 GeV bio je samo milioniti deo onog broja koji smo opažali na 1 GeV. Na 3 GeV nastajalo je to naglo izravnavanje krive koja pokazuje opadanje, dakle opadanje se prekidalo, a već kod, približno, 3,5 GeV naglo se nastavljalo jednim strmim padom. Otud grba. Možete i drugačije reći: to je jedan plato između 3 i 3,5 GeV. Godine 1969, kad smo se spremali da objavimo rezultate (nas sedmorica autora, zajedno), raspravljali smo kako da opišemo taj plato. Da li tu postoji neka nova čestica, čije je dejstvo razmrljano zato što naš detektor u znatnoj meri izobličuje rezultate? Ili je to neki novi proces što proizvodi fotone-glasnike koji daju drugačiji 'prinos' energije? Niko nije znao, godine 1969, kako nastaju muonski parovi. Ja sam presudio: ti podaci nisu dovoljno dobri da bismo na osnovu njih izjavili da smo postigli otkriće.
<BR>&nbsp;&nbsp;&nbsp;&nbsp;&nbsp;Dobro. U jednom dramatičnom suočavanju naučnika, koje se dogodilo 11. novembra 1974. godine, pokazalo se da i slakovci i brukhejvenovci imaju jasne podatke o tom proširenju na 3,105 GeV. U SLAC-u su uspevali da podese svoju mašinu na tačno tu energiju (što nije nimalo lako!) i tada su njihovi brojači naprosto ludeli, pokazivali su sto puta veći broj događaja, ali se sve vraćalo na normalnu vrednost čim bi se akcelerator podesio na 3,100 ili na 3,120. Ova rezonancija nije ranije pronađena upravo zato što je tako oštra; ta ista grupa istraživača prešla je već ranije preko te teritorije, ali nije primetila šta se dešava tačno na 3,105. U Tingovim brukhejvenskim podacima izlazeći parovi leptona, tačno izmereni, pokazivali su oštru izbočinu sa središtem na 3,10 GeV. Ting je, kao i kolege u SLAC-u, zaključio da to može značiti samo jedno: da je otkrio neko novo stanje materije.
<BR>&nbsp;&nbsp;&nbsp;&nbsp;&nbsp;Problem ko je pre postigao ovo otkriće pokazao se kao prilično trnovit. Ko je bio prvi? Poletele su glasine, zatim i optužbe. Jedna optužba bila je da su slakovci nekako 'nanjušili' Tingove preliminarne rezultate i da su zato znali gde treba da gledaju. Protivoptužba je glasila da je Tingova izbočina bila nedovoljno jasnog oblika i da su je brukhejvenovci masirali još satima posle slakovskog otkrića - još nekoliko sati - a onda objavili. Slakovci su novom predmetu dali naziv <FONT FACE=Symbol>y</FONT> (psi), a Ting ga je nazvao J (džej). Danas se za tu česticu najčešće kaže "džej-psi", dakle, J/<FONT FACE=Symbol>y</FONT>. Obnovili smo ljubav i slogu u našoj zajednici. Onako. Otprilike.
</TD></TR></TABLE>
<P class="next">
<A HREF=p132.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
