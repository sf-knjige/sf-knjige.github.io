<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>IMA TEORIJA I TEORIJA
<P>&nbsp;&nbsp;&nbsp;&nbsp;&nbsp;Sada je jedan sat i petnaest minuta posle ponoći, ovde u mojoj radnoj sobi. Nekoliko stotina metara daleko, Fermilabova mašina baca protone u sudare sa antiprotonima. Dva masivna detektora primaju podatke; u detektorskoj zgradi CDF-a ekipa prekaljena u bitkama, sačinjena od 342 naučnika i studenta, proverava nove delove detektora koji je težak pet hiljada tona. Naravno, ne rade svi u isto vreme. U proseku, u ovo doba noći, radi samo desetak osoba u kontrolnoj sali. Mnogo dalje od mene, na jednom mestu na prstenu, nalazi se novi D-nula detektor koji opslužuje 321 saradnik. On se tek uhodava. Ovaj niz opita traje već mesec dana. Početak je bio klimav kao što je i uobičajeno, ali uzimanje podataka potrajaće još šesnaest meseci, sa jednom pauzom tokom koje će se ugraditi novi deo akceleratora, dodatak koji bi trebalo da poveća broj sudara. Iako je glavna svrha ovih opita da pronađemo kvark vrh, usput će se proveriti i proširivati standardni model, što je bitan deo našeg posla.
<BR>&nbsp;&nbsp;&nbsp;&nbsp;&nbsp;Nekih 8.000 kilometara daleko od mene, u CERN-u, naše evropske kolege takođe naporno rade da bi proverile razne teorijske pretpostavke o načinima da se standardni model proširi. Ali dok se taj dobar, čist rad nastavlja, rade i teoretičari nešto, pa bih ovde da iznesem vrlo sažete, vodoinstalaterske verzije tri najzanimljivije teorije, a to su gutovi, supersimetrije i superstrune. To će biti površno. Neke od tih spekulacija su zaista duboke, tako da ih mogu razumeti samo oni koji su ih stvorili, njihove mame i njihovi najbliži prijatelji.
<BR>&nbsp;&nbsp;&nbsp;&nbsp;&nbsp;Ali prvo jedan komentar o reči 'teorija'. To je reč o kojoj postoje popularne zablude. "Mani se ti tvojih teorija", glasi jedna popularna podsmešljiva rečenica. A druga: "To su samo teorije." Sami smo krivi jer aljkavo upotrebljavamo tu reč. I kvantna teorija i Njutnova teorija jesu temeljito izgrađeni i temeljito dokazani delovi našeg pogleda na svet; delovi koji nisu sporni, nisu pod sumnjom. Ali, vidite, jedno značenje reči izvedeno je iz drugog, tako je to išlo. Njutn je nešto govorio, to još nije bilo potvrđeno - dakle, to je bila zaista njegova teorija. Onda se pokazalo da je istinita, ali se i dalje govorilo: 'Njutnova teorija'. I zauvek će se govoriti tako. Ali, pazite, ove superstrune, gutovi i tako dalje, to su nagađanja - naime, spekulativni pokušaji da se, polazeći od poznatih činjenica, nešto postigne, možda neki dalji napredak. Neke teorije, one bolje, mogu se potvrditi. U stara vremena bio je to sine qua non svake teorije. Danas, kad razmišljamo o Velikom prasku, nalazimo se možda prvi put u situaciji da imamo jednu teoriju koja nikada neće moći da bude proverena.
</TD></TR></TABLE>
<P class="next">
<A HREF=p166.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
