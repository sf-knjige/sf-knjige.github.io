<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H2>7. A-TOM!
<P>&nbsp;&nbsp;&nbsp;&nbsp;&nbsp;Juče su trojica naučnika dobila Nobelovu nagradu za pronalaženje najmanjeg predmeta na svetu. Pokazalo se da je taj najmanji predmet šnicla u kafani 'Kod Denija'.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Džej Lino (Jay Leno)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pedesete i šezdesete bile su velike godine za nauku u Americi. U poređenu sa devedesetim, koje su mnogo tvrđe, čini se da je u pedesetim svako mogao dobiti pare za svoj opit, pod uslovom da ima dobru zamisao i dosta odlučnosti. Možda je to jedno od najboljih merila za ocenjivanje kad je jedna nauka zdrava. Ova nacija i danas izvlači koristi od naučnih otkrića postignutih u te dve decenije.
<BR>&nbsp;&nbsp;&nbsp;&nbsp;&nbsp;Poplava novih subnuklearnih struktura, do kojih je pristup otvoren upotrebom akceleratora čestica, iznenadila je nauku jednako kao Galilejevo otkriće novih nebeskih tela ostvareno pomoću teleskopa. Kao u galilejskoj revoluciji, tako je i sad ljudski rod stekao nova, neslućena znanja o svetu. To što su se znanja odnosila na unutrašnji, a ne na onaj spoljašnji, kosmički prostor, nije ih činilo manje dubokim. Događaj analogan ovom jeste Pasterovo otkriće mikroba i nevidljive biološke vaseljene mikroorganizama. Bizarno nagađanje našeg junaka Demokrita ("Nagađanje, je l'?" čujem ga kako besno škripi. "Nagađanje, a?") nije bilo više ni komentarisano. Svako je prihvatio da postoje čestice tako malene da ih ljudsko oko ne može videti. Jasno je bilo da će u traganju za najmanjom česticom biti potrebni produžeci ljudskog čula vida: lupe, mikroskopi i akceleratori - sve da bi se pojurilo što dublje, dole, u potragu za pravim a-tomom. A šta smo tamo dole videli? Hadrone, mnoštvo hadrona, tih čestica označenih grčkim slovima koje nastaju u jakim sudarima pod dejstvom akceleratorskih zraka.
<BR>&nbsp;&nbsp;&nbsp;&nbsp;&nbsp;Ne znači to da je otkrivanje tolikog mnoštva hadrona bilo nepomućena radost. Jeste da smo svi dobili zaposlenje; bogatstvo je rašireno na veći broj korisnika, otkrivači novih čestica više nisu bili ekskluzivan klub. Želite da pronađete neku sasvim novu vrstu hadrona? Izvol'te, samo sačekajte sledeći krug. Na jednoj konferenciji o istoriji fizike, održanoj u Fermilabu, 1968. godine, Pol Dirak je pričao kako mu je teško bilo da prihvati posledicu svoje sopstvene jednačine - zato što je ta posledica bila da mora postojati nova čestica, pozitron, koju je Karl Anderson stvarno i otkrio nekoliko godina kasnije. Godine 1927. tako radikalna razmišljanja bila su protivna dobrim običajima i prihvaćenom ponašanju u fizici. Javi se iz publike Viktor Vajskopf i podseti Diraka na okolnost da je Ajnštajn još 1922. spekulisao o postojanju pozitivnog elektrona, a Dirak samo odmahne rukom: "Ajnštajn je imao sreće." Godine 1930. Volfgang Pauli se grdno dvoumio pre nego što je predskazao postojanje neutrina. Konačno se 'prelomio' da tu česticu prihvati, ali samo kao manje zlo, pošto je jedina druga mogućnost bila da se odustane od zakona o očuvanju energije. Ili neutrino postoji, ili očuvanje energije ne važi. Ovaj konzervativan stav prema otkrivanju novih čestica posle nekog vremena je napušten. Kao što peva Bob Dilan, "Vremena se menjaju". Pionir u menjanju te filozofije bio je teoretičar Hideki Jukava, koji je počeo bez zazora da izmišlja sve nove i nove čestice za objašnjavanje novih pojava; drugi su prihvatili ovaj Jukavin pristup.
<BR>&nbsp;&nbsp;&nbsp;&nbsp;&nbsp;U pedesetim godinama i početkom šezdesetih, teoretičari su silan rad ulagali u klasifikovanje stotina vrsta hadrona, tragajući za obrascima - za nekim pravilnim ili osmišljenim rasporedima, u tom novom sloju materije; istovremeno su navaljivali na kolege eksperimentatore tražeći još podataka. A te stotine hadrona behu uzbudljiva stvar, ali i glavobolja. Gde je ona jednostavnost za kojom tragamo još od vremena Talesa, Empedokla i Demokrita? Ne možeš izići nakraj sa tako velikim zoološkim vrtom čestica! Počinjali smo već da se pribojavamo da bi broj novih čestica, koje se mogu otkrivati, mogao biti beskonačan: legije bez kraja.
<BR>&nbsp;&nbsp;&nbsp;&nbsp;&nbsp;U ovom poglavlju videćemo kako su snovi Demokrita, Boškovića i drugih konačno ostvareni. Ispričaćemo hroniku o uobličavanju standardnog modela, koji sadrži sve elementarne čestice potrebne za izgradnju sve materije u Vaseljeni, prošloj i sadašnjoj, kao i sve sile koje na te čestice deluju. U ponečemu, ovaj model je složeniji od Demokritovog, u kome svaka vrsta materije ima svoj nedeljivi a-tom, pa se a-tomi uklapaju jedan s drugim zbog svojih komplementarnih oblika. U standardnom modelu, čestice materije spajaju se jedna s drugom pomoću tri različite sile, a prenosioci tih sila su opet neke čestice. I sve te čestice deluju jedna na drugu, u jednoj zamršenoj vrsti plesa koji može biti matematički iskazan, ali ne može biti vizuelno zamišljen. Pa ipak, u ponečemu drugom, standardni model daleko je jednostavniji nego što je Demokrit ikada i zamišljao. Ne treba nam zasebna vrsta a-toma za feta sir, a zasebna za sir-mešanac, treća za čašice u našim kolenima, četvrta za zelenu salatu. Postoji samo jedan mali broj a-toma. Praveći od njih razne kombinacije, možeš dobiti sve. Već smo se upoznali sa tri takve elementarne čestice, a to su elektron, muon i neutrino. Uskoro ćemo upoznati i ostale i videti kako se uklapaju.
<BR>&nbsp;&nbsp;&nbsp;&nbsp;&nbsp;Ovo je poglavlje trijumfa, jer u njemu stižemo do kraja druma pređenog u traganju za najosnovnijom opekom od koje je izgrađeno sve. U pedesetim i šezdesetim godinama nismo se osećali tako ležerno po pitanju konačnog odgovaranja na Demokritovu zagonetku. Zbog glavobolje sa 'sto hadrona', činilo se da su slabi izgledi da prepoznamo samo neki mali broj čestica koje bi bile elementarne. Fizičari su mnogo bolje napredovali u opisivanju sila prirode. Četiri sile smo jasno prepoznavali: gravitaciju, elektromagnetnu, jaku i slabu. Gravitacija je bila područje za astrofizičare zato što je tako nejaka da u akceleratorskoj laboratoriji ne možeš nikako da je upotrebiš. Ovo izostavljanje nam se kasnije vratilo 'na naplatu' vrlo nezgodno. Ali preostale tri sile smo uspevali da stavimo pod kontrolu.
</TD></TR></TABLE>
<P class="next">
<A HREF=p116.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
