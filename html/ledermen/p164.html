<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>AKCELERATOR SA NEOGRANIČENIM BUDŽETOM
<P>&nbsp;&nbsp;&nbsp;&nbsp;&nbsp;Drugi krupan uspeh modela Velikog praska povezan je sa sastavom naše Vaseljene. Možete zamišljati da je svet sagrađen od vazduha, zemlje, vode (da izostavimo jednom vatru) i reklamnih tabli duž drumova. Ali ako podignemo pogled i izmerimo pomoću naših spektroskopskih teleskopa, nađemo uglavnom vodonik, a zatim i helijum. Ta dva hemijska elementa sačinjavaju 98 posto materije u Vaseljeni. Ostatak je sačinjen od ostalih devedesetak hemijskih elemenata. Pomoću spektroskopskih teleskopa ustanovili smo srazmerno izobilje lakših elemenata i, gle, teoretičari Velikog praska kažu da se ta srazmerna zastupljenost tačno podudara sa onim što bismo i očekivali. Evo kako to znamo.
<BR>&nbsp;&nbsp;&nbsp;&nbsp;&nbsp;Prenatalna Vaseljena već je sadržala u sebi svu materiju koju opažamo u danas vidljivom kosmosu - dakle, svu ovu koja je danas raspoređena u nekih stotinak milijardi galaksija koje imaju svaka po stotinak milijardi sunaca (šta, pričinjava vam se da čujete Karla Segana?). Sve to što vidimo danas bilo je nabijeno u zapreminu neuporedivo manju od glave čiode. Hej, kakva je to bila gužva! Temperatura je takođe bila žešća, oko 10<SUP>32</SUP> Kelvina, što je mnogo vrelije od sadašnjih, približno, 3 Kelvina. Zbog toga je materija bila rastavljena u svoje najpraiskonskije sastojke. Jedna verovatna slika takve Vaseljene jeste 'vrela supa' ili plazma zakuvana od kvarkova i leptona (ili onoga što u njima postoji, ako išta u njima postoji); te čestice su gruvale jedna u drugu energijama koje su dostizale 10<SUP>19</SUP> GeV, a to je hiljadu milijardi puta više nego što bi mogao dati najveći sledeći, posle superprovodnog superkolajdera, akcelerator čiju izgradnju današnji fizičar može uopšte da zamisli. Gravitacija je urlala ogromnom silinom, kao tada moćan (a danas vrlo slabo shvaćen) uticaj u tom mikroskopski malenom kosmosu.
<BR>&nbsp;&nbsp;&nbsp;&nbsp;&nbsp;Posle ovog prilično fantastičnog početka, dogodila se eksplozija, a zatim hlađenje. Vaseljena je postajala hladnija, pa su zato i sudari bili sve manje siloviti. Kvarkovi su bili u veoma bliskom dodiru jedan s drugim dok je beba Vaseljena bila samo jedna zbijena grudva; ali odmah posle toga počela su njihova zgrušavanja ili slepljivanja u protone, neutrone i druge hadrone. Pre tog vremena, svako takvo udruživanje bilo bi odmah razbijeno u silovitim sudarima; ali sad se hlađenje neumoljivo nastavljalo, pa su sudari bili sve blaži i blaži. Kad je Vaseljena dostigla starost od tri minuta, temperatura je pala toliko da je sad već postalo mogućno kombinovanje protona i neutrona, koji nisu odmah odletali kud koji nego su počeli da se zbližavaju u grupice i drže na okupu. Nastala su, zato, postojana jezgra. Ovo je bilo razdoblje nukleosinteze. Pošto o nuklearnoj fizici znamo već poprilično, umemo da izračunamo kolika bi trebalo da bude srazmerna zastupljenost hemijskih elemenata koji su se tada obrazovali. To su bila, dabome, jezgra veoma lakih elemenata; za teže elemente potrebno je sporo 'kuvanje' u zvezdama. Naravno da su prvo nastajala samo jezgra, a ne atomi; atomi su mogli da nastanu tek kad je temperatura opala toliko da su se elektroni uspeli organizovati oko jezgara. Prava temperatura za to nastupila je posle približno 300.000 godina. Pre toga nismo imali nijedan atom, pa nam nije bio potreban nijedan hemičar. A čim su se obrazovali atomi, koji su električno neutralni, fotonima je postalo moguće da se kreću slobodno, i zato je tek tad krenulo informisanje pomoću mikrotalasnih fotona.
<BR>&nbsp;&nbsp;&nbsp;&nbsp;&nbsp;Nukleosinteza je donela uspeh: izračunate i izmerene zastupljenosti elemenata podudarile su se. Auh! Pošto su ta izračunavanja gusta mešavina nuklearne fizike, reakcija slabe sile i uslova koji su vladali u ranoj Vaseljeni, ovo podudaranje vrlo je snažna podrška teoriji Velikog praska.
<BR>&nbsp;&nbsp;&nbsp;&nbsp;&nbsp;Pričajući ovu priču, ja sam, dabome, objasnio u kakvoj su vezi mikrokosmos i makrokosmos. Rana Vaseljena bila je, zapravo, samo jedna akceleratorska laboratorija sa potpuno neograničenim budžetom. Našim astrofizičarima bilo je potrebno da znaju sve o kvarkovima, leptonima i silama da bi mogli modelirati razvoj Vaseljene. A kao što smo ukazali u šestom poglavlju, fizičari čestica imaju podatke koji potiču još iz Boginjinog prvog i jedinog velikog opita. Naravno, kad je reč o vremenima pre 10<SUP>-13</SUP> sekundi, mnogo manje smo sigurni kakvi su tu zakoni fizike važili.
<BR>&nbsp;&nbsp;&nbsp;&nbsp;&nbsp;Pa ipak, nastavljamo da napredujemo u razumevanju područja Velikog praska i u razumevanju razvoja Vaseljene. Osmatramo događaje koji su se desili pre petnaest milijardi godina. Informacije koje su landarale i zveketale tamo-amo po kosmosu još od tog davnog vremena pa sve do naših dana zalutaju ponekad u neki od naših instrumenata. Pomaže nam i standardni model, a pomažu i akceleratorski podaci koji podržavaju taj model i naše pokušaje da ga proširimo. Ali teoretičari su nestrpljivi; pouzdani akceleratorski podaci presušuju, nemamo ih više, kad se stigne do energija koje odgovaraju Vaseljeni koja je živela tek 10<SUP>-13</SUP> sekundi. Astrofizičarima je potrebno da znaju operativne zakone koji su vladali mnogo pre toga i zato dodijavaju fizičarima stalnim zahtevima da zasuču rukave i pojačaju bujicu naučnih radova o Higsu, o objedinjenju, o unutrašnjem sastavu i o gomili spekulativnih teorija koje se usuđuju da iskorače iz standardnog modela u pokušaju da izgrade most do savršenijeg opisa prirode i drum do Velikog praska.
</TD></TR></TABLE>
<P class="next">
<A HREF=p165.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
