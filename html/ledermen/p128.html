<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>NIOBIJUMSKE LOPTE
<P>&nbsp;&nbsp;&nbsp;&nbsp;&nbsp;I posle otkrivanja omege minus, i posle raznih drugih naših uspeha, ostala je činjenica da nikada nismo videli nijedan kvark. Ja ovo kažem u onom smislu kako to fizičari misle, a ne kako to misli ona skeptična stara dama u publici. Cvajg je od samog početka tvrdio da su 'asovi'/kvarkovi stvarni predmeti: entiteti koji zaista postoje. Ali kad je Džon Pipls, sadašnji direktor Fermilaba, bio mlad eksperimentator u potrazi za kvarkovima, Gel-Man mu je rekao da ne treba oko toga da se zamajava, jer kvarkovi su samo 'knjigovodstveno sredstvo'.
<BR>&nbsp;&nbsp;&nbsp;&nbsp;&nbsp;Tako nešto kazati jednom eksperimentatoru, to znači baciti mu rukavicu u lice. Na sve strane su ljudi kidisali da nađu kvark. Dabome, kad god se izlepe plakati 'Traži se...' počnu da stižu i lažne prijave - nekome se 'učini' da je video. Neki su zavirivali u kosmičke zrake: ima li tu kvarkova? Neki, opet, u duboke slojeve taloga na dnu mora. Neki u fino staro vino ("Nnnnema kvarkova ovde, hik!"). Gde je taj smešni, mali električni naboj, zapretan u materiji? Svi akceleratori su upotrebljeni u pokušaju da se razbiju rešetke robijašnice i barem jedan kvark pusti na slobodu. Trebalo bi da se naelektrisanje od 1/3 ili 2/3 srazmerno lako nađe, ali većina opita ostala je bez ikakvog ishoda. Jedan eksperimentator na Stenfordskom univerzitetu upotrebio je majušne, vrlo tačno izrađene lopte od niobijuma, i saopštio da je uspeo da uhvati jedan kvark u zamku. Od tog opita nije ništa bilo zato što niko nigde nije uspeo da ga ponovi. Neki drski studenti su posle nosili majice sa natpisom: "Moraš imati niobijumske lopte ako želiš da uloviš kvark."
<BR>&nbsp;&nbsp;&nbsp;&nbsp;&nbsp;Kvarkovi su bili avetinjska stvar; pošto smo mislili da ih ima tri, a trpeli neuspehe u pokušaju da otkrijemo makar samo jedan, a kao i zbog dvosmislenosti koja je od samog početka pratila zamisao kvarka, čitav koncept kvarkova ostao je napola neprihvaćen do kasnih šezdesetih godina. Tada je jedna druga klasa opita zatražila od nas da priznamo postojanje kvarkova ili bar nekih 'kvarkastih' stvarčica. Izmislili smo kvarkove da bismo objasnili postojanje i klasifikaciju ogromnog broja hadrona. Međutim, ako se proton sastoji od tri kvarka, zašto se ta tri ne pokažu? Eh, pa već odavno smo vam odali tu tajnu. Moguće je 'videti' kvarkove. To vam je opet onaj Raderfordov opit.
</TD></TR></TABLE>
<P class="next">
<A HREF=p129.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
