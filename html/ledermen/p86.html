<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>RAZMAK
<P>&nbsp;&nbsp;&nbsp;&nbsp;&nbsp;Fizika ubrzavanja čestica jednostavna je za objašnjavanje. (Da, da. Veoma jednostavna.) Idi kupi bateriju u nekoj prodavnici i poveži njena dva pola (a to znači njena dva naelektrisana izlaza, plus i minus) sa dve metalne ploče. Samo da znaš, sad i za te dve ploče kažemo takođe da su polovi. Neka je rastojanje između te dve ploče, recimo, trideset centimetara. E, to rastojanje naziva se Razmak - dakle, zjapeća praznina između dva pola. Uhvati neku veliku teglu i zatopi ove dve ploče unutra, a onda iz tegle isisaj sav vazduh. Organizuj opremu tako da neka naelektrisana čestica - glavni projektili su elektroni i protoni - može slobodno da leti kroz Razmak. Elektron, koji je negativno naelektrisan, vrlo rado će pojuriti prema pozitivnom polu (pozitivnoj ploči). Čineći to, dobiće energiju koja iznosi... čekaj da pogledamo šta piše na bateriji... 4,5 eV. Znači, Razmak proizvodi ubrzanje. Ako pozitivni pol nije čvrsta ploča nego žičana mreža, većina elektrona će projuriti kroz mrežu, stvarajući tako usmereni mlaz elektrona koji svi imaju energiju od po četiri i po elektron-volta. Nema sumnje da je 1 eV zaista vrlo mala količina energije. Pa i naša četiri i po eV je malo. Nama treba milijardu volti, ali u samoposluzi ne prodaju baterije od milijardu volti. Niti takve postoje. Baterija je sprava koja radi pomoću hemije, a za neke ogromne napone moramo se poslužiti sasvim drugim sredstvima, ne hemijskim. Ali bez obzira na to da li govorimo o ovom našem maleckom akceleratoru od 4,5 elektron-volti, ili o onom koji napraviše Kokroft (Cockroft) i Volton (Walton) u dvadesetim godinama ovog veka, ili o superkolajderu sa kružnim tunelom dugačkim 84 kilometra, osnovni mehanizam je uvek isti: postoji Razmak, čestice ga preleću, i čineći to, dobijaju veću energiju.
<BR>&nbsp;&nbsp;&nbsp;&nbsp;&nbsp;Akcelarator uzima normalne čestice, one koje se ponašaju kako im i dolikuje, a onda im dodaje još energije. Kako dobijamo čestice? Za elektrone je lako. Užarimo neku žicu - elektroni samo pohrle iz nje, na sve strane. I protone je lako nabaviti. Proton je jezgro vodonikovog atoma (vodonikovi atomi u svom jezgru nemaju nijedan neutron), pa prema tome treba samo da kupimo od neke fabrike bocu vodonika u gasovitom stanju: to se prodaje kao i svaka druga roba. Možemo mi da ubrzavamo i mnoge druge čestice; ali one moraju biti stabilne, što znači - moraju imati dug život, jer ubrzavanje je proces koji prilično dugo traje. Osim toga, one moraju biti naelektrisane, jer Razmak, naravno, ne bi nimalo ubrzavao česticu koja je neutralna. Glavni kandidati za ubrzavanje su, osim elektrona i protona, još i pozitron (a to je antielektron, pozitivni elektron) i antiproton. Možemo ubrzavati i jezgra teža od vodonikovog, recimo deuteron ili alfa-česticu; to se i radi, za posebne svrhe. Na Long Ajlendu, u Njujorku, u toku je izgradnja neuobičajene mašine koja će ubrzavati jezgra urana do brzine od nekoliko milijardi elektron-volti.
</TD></TR></TABLE>
<P class="next">
<A HREF=p87.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
