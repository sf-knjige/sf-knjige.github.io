<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>GUTOVI
<P>&nbsp;&nbsp;&nbsp;&nbsp;&nbsp;Već sam opisao objedinjenje slabe sile sa elektromagnetnom u samo jednu, elektroslabu silu, koju prenosi kvartet čestica - W<SUP>+</SUP>, W<SUP>-</SUP>, Z<SUP>0</SUP> i foton. Takođe sam opisao QCD - kvantnu hromodinamiku - koja opisuje ponašanje kvarkova, s tim da postoje tri kvarkovske boje, kao i ponašanje gluona. Pomenute dve sile sada su opisane kvantnim teorijama polja, teorijama koje poštuju baždarsku simetriju.
<BR>&nbsp;&nbsp;&nbsp;&nbsp;&nbsp;Pokušaji da se QCD spoji sa elektroslabom silom poznati su pod zajedničkim nazivom 'velike teorije objedinjenja', skraćeno gutovi (Grand Unification Theories, GUT). Elektroslabo objedinjenje postaje jasno vidljivo u svetu čije temperature nadmašuju 100 GeV (a to je otprilike masa W čestica; drugim rečima, to je temperatura od 10<SUP>15</SUP> stepeni K). Kao što smo ispričali u osmom poglavlju, tu temperaturu umemo da postignemo u laboratoriji. Međutim, gutovsko objedinjenje zahtevalo bi temperaturu od 10<SUP>15</SUP> Gev, što je stavlja iznad domašaja čak i najmegalomanskije raspoloženog graditelja akceleratora. Ovu procenu dobili smo tako što smo gledali tri parametra koja mere jačinu slabe, elektromagnetne i jake sile. Postoje dokazi da se ti parametri menjaju sa energijom - naime, da jake sile postaju sve slabije, a elektroslabe sile sve jače pri povišenju energije. Stapanje svih triju parametara u jedan događa se pri 10<SUP>15</SUP> GeV. To je, dakle, režim velikog objedinjenja, to je mesto gde simetrija zakona prirode dostiže viši nivo. Ali, opet, to je tek teorija koja čeka da možda jednog dana bude potvrđena, a možda i ne. Ipak, način na koji se izmerene snage menjaju nagoveštava da bi konvergencija mogla da se dogodi pri nekoj takvoj temperaturi.
<BR>&nbsp;&nbsp;&nbsp;&nbsp;&nbsp;Postoji izvestan broj, tačnije: postoji veliki broj gutova, i svi oni imaju svoje jake i slabe strane. Evo primera. Jedan od prvih kandidata za gut predskazao je da je proton nestabilan i da se može raspasti u jedan neutralni pion (pi-mezon) i jedan pozitron. Ali po toj teoriji životni vek protona iznosio bi 10<SUP>30</SUP> godina. Pošto je starost kosmosa znatno manja - tek nešto preko 10<SUP>10</SUP> godina - nije se baš mnogo protona raspalo dosad. Raspad jednog protona bio bi spektakularan događaj. Imajte u vidu: smatrali smo da je proton stabilan hadron - što je baš dobro za nas zato što je postojanje razložno postojanih protona veoma važno za budućnost Vaseljene, kao i za naše ekonomije. Pa ipak, iako je stopa očekivanih raspadanja tako mala, ovaj opit može se izvesti. Na primer, ako je životni vek protona zaista 10<SUP>30</SUP> godina i ako provedemo godinu dana zureći u jedan jedini proton, naša verovatnoća da vidimo njegov raspad iznosiće samo 1 kroz 10<SUP>30</SUP> - a to je veoma mali broj, to je 10<SUP>-30</SUP>. Ali zato možemo zuriti u mnogo protona odjednom. U deset hiljada tona vode ima oko 10<SUP>33</SUP> protona (imajte poverenja u mene da je to tako). Ovo bi značilo da se u tolikoj količini vode svake godine 'raskoka' po hiljadu protona.
<BR>&nbsp;&nbsp;&nbsp;&nbsp;&nbsp;Zato su preduzimljivi fizičari sišli pod zemlju, u rudnik soli ispod jezera Iri u Ohaju, u rudnik olova ispod planine Tojama u Japanu i u onaj tunel koji je prosvrdlan kroz Mon Blan, pa sad spaja Francusku sa Italijom. Uvukli su se tako duboko da bi se zaklonili od pozadinskog kosmičkog zračenja. U te tunele i rudnike ugradili su ogromne, providne plastične posude. U svaku od njih uliveno je otprilike po 10.000 tona čiste vode. To bi, znate, bila kocka čije bi ivice bile dugačke otprilike po 21,5 metara. U vodu su zurile stotine velikih, osetljivih cevi za fotomultiplikaciju, koje bi registrovale iskricu energije oslobođenu pri raspadu protona. I do dana današnjeg ni jedan jedini raspad protona nije opažen. To ne znači da su ovi ambiciozni opiti beskorisni; oni su dragoceni zato što su nam dali novu meru protonove dugovečnosti. Sada, i ako uzmemo u obzir da osmatranje možda nije bilo sasvim delotvorno, znamo da životni vek protona mora biti duži od 10<SUP>32</SUP> godine.
<BR>&nbsp;&nbsp;&nbsp;&nbsp;&nbsp;Zanimljivo je da je ovo dugotrajno, neuspešno čekanje da bar jedan proton 'pukne' bilo oživljeno jednim neočekivanim uzbudljivim događajem. Pomenuo sam onu eksploziju supernove u februaru 1987. E, u trenutku kad se ona ukazala na nebu, pravi rafal neutrinskih događaja snimljen je detektorima ispod jezera Iri i ispod planine Tojame. Tačna kombinacija svetlosti koju smo na nebu videli i neutrina koji su na ta dva mesta opaženi podudarila se naprosto odvratno dobro sa prihvaćenim modelima eksplozija zvezda. Trebalo je da vidite kako su se astronomi zadovoljno šepurili! Ali od raspada protona nije bilo ništa.
<BR>&nbsp;&nbsp;&nbsp;&nbsp;&nbsp;Gutovi se većinom loše provedu, ali teoretičari gutovci zadržavaju svoj polet. Ne morate vi da izgradite gutovski akcelerator da biste proverili neki gut. Na primer, SU(5), jedna od ovakvih teorija, daje predviđanje da je električni naboj čestica kvantovan i da uvek mora iznositi neki umnožak od jedne trećine naelektrisanja elektrona. (Zapamtili ste koliki su električni naboji kvarkova?) Veoma zadovoljavajuće. Druga posledica te teorije jeste konsolidacija kvarkova i leptona u jednu porodicu. Po toj teoriji, kvarkovi se mogu (unutar protona) preobratiti u leptone, i obratno.
<BR>&nbsp;&nbsp;&nbsp;&nbsp;&nbsp;Gutovi predskazuju postojanje supermasivnih čestica (iks bozona) koje bi bile milion milijardi puta teže od protona. Čak i sama mogućnost da takve čestice postoje i da, dakle, mogu iskrsavati i kao virtuelne čestice, dovodi do izvesnih malih, maleckih posledica, među kojima je i redak raspad protona. Uzgred rečeno, predskazanje takvog raspada ima veoma krupne posledice za praktični život, mada je do ostvarenja tih poslednica dalek put. Naime, kad bi se jezgro vodonika (koje se sastoji samo od jednog protona i ni od čega više) moglo navesti da se pretvori u čisto zračenje, bio bi to izvor energije sto puta delotvorniji od fuzije. Nekoliko tona vode bilo bi dovoljno da obezbedi svu energiju koja je Sjedinjenim Američkim Državama potrebna za jedan dan dejstvovanja. Naravno, da bismo tako rasturili vodu, nama bi danas bilo potrebno da je prvo zagrejemo do gutovskih temperatura, ali možda negde u nekim dečjim jaslicama postoji klinac sa kojim bezosećajna vaspitačica postupa tako loše da će se on, silno razočaran, baciti na nauku i jednog dana se dosetiti praktičnijeg načina da uradimo ovu konverziju protona u energiju. Zato idite i pomognite toj vaspitačici!
<BR>&nbsp;&nbsp;&nbsp;&nbsp;&nbsp;Pri gutovskim temperaturama (oko 10<SUP>28</SUP> Kelvina) simetrija i jednostavnost stižu do nivoa na kome postojii samo jedna jedina vrsta materije (lepto-kvark?) i samo jedna jedina sila koju prenosi nekoliko raznih čestica i, ah da, zaboravih, i gravitacija koja nekako visi tamo negde.
</TD></TR></TABLE>
<P class="next">
<A HREF=p167.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
