<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>MUONOV LIČNI MAGNETIZAM
<P>&nbsp;&nbsp;&nbsp;&nbsp;&nbsp;Ako ćemo o potvrđivanju teorije pomoću opita... Kad sam dogurao do svoje prve slobodne godine, a to je bila školska 1958-9, otputovao sam u CERN, u Ženevu; pare za taj put dadoše mi dve zadužbine, Fordova i Gugenhajmova. To mi je bilo kao dopuna uz moje pola plate. CERN je bio tvorevina konzorcijuma dvanaest evropskih nacija, koje su se udružile da izgrade i zajednički koriste skupocena postrojenja potrebna za fiziku visokih energija. Osnovan pred kraj četrdesetih godina, dok su ruševine Drugog svetskog rata bile još tople, CERN je značio saradnju onih koji su donedavno ratovali. Postao je uzor međunarodne saradnje u nauci. Tu je moj stari sponzor i prijatelj, Ęilberto Bernardini, bio direktor istraživanja. Glavni moj razlog za odlazak bio je da malo uživam u Evropi, da naučim skijanje i da malo prčkam po toj laboratoriji koja se ugnezdila na švajcarsko-francuskoj granici nadomak Ženeve. Tokom dvadeset godina posle toga, proveo sam ukupno četiri godine baveći se istraživanjima u ovoj veličanstvenoj višejezičnoj instituciji. Iako si često mogao da čuješ francuski, engleski, nemački i italijanski, službeni jezik CERN-a bio je iskvareni fortran. Mumlanje i pokazivanje pokretima ruku takođe je uspevalo. Imao sam običaj da ovako objašnjavam razliku između CERN-a i Fermilaba: "CERN je kulinarski veličanstven, a arhitektonski katastrofalan, a Fermilab obratno." Onda sam ubedio Boba Vilsona da unajmi Gabrijela Tortelu (Gabriel Tortella), legendarnog CERN-ovog šefa kuhinje i menadžera restorana, da u Fermilabu nastupi kao konsultant. CERN i Fermilab su, mi to tako volimo da kažemo, takmaci koji sarađuju i vole da mrze jedan drugoga.
<BR>&nbsp;&nbsp;&nbsp;&nbsp;&nbsp;U CERN-u sam, uz Ęilbertovu pomoć, organizovao jedan opit 'g minus 2'. Svrha mu je bila da izmeri muonov g činilac sa zapanjujućom tačnošću; za to je bilo potrebno primeniti nekoliko trikova. Jedan od tih trikova moguć je zato što muoni izlaze iz pionovog raspadanja polarizovani; naime, ogromna većina ima spinove koji pokazuju u smeru njihovog kretanja. Drugi oštrouman trik najavljen je u samom nazivu opita, 'g minus 2', ili 'Jzay moins deux' kako to Francuzi kažu. Ta vrednost g stoji u vezi sa onim malim magnetom koji kao da je ugrađen u odlike svake naelektrisane čestice sa spinom - dakle, i muona i elektrona.
<BR>&nbsp;&nbsp;&nbsp;&nbsp;&nbsp;Dirakova 'gruba' teorija predskazala je, sećate se, da će vrednost g biti tačno 2,0. Međutim, QED se razvila, pa je ustanovljeno da su ovoj Dirakovoj vrednosti 2 potrebna majušna, ali važna podešavanja. Ta mala, malecka podešavanja nastaju zato što muon (ili elektron) 'oseća' kvantne oscilacije polja oko sebe. Prisećamo se da čestica koja ima električni naboj može da emituje jedan foton koji će joj biti glasnik. Ovaj foton, kao što smo videli, može se virtuelno raspasti na par čestica koje su međusobno suprotno naelektrisane - samo na tren - a onda će se te dve spojiti u isti foton, pre nego što bi iko mogao išta da primeti. Elektron je izolovan u svome vakuumu, ali ga ipak malčice povuče nastali prolazni nestvarni pozitron, malo ga gurne virtuelni elektron, malo ga zavrnu magnetne sile koje su 'samo u protrčavanju' pored njega. Ti i drugi, još finiji procesi u uskomešanoj čorbi virtuelnih događanja spajaju taj elektron, makar i najslabije, sa svim naelektrisanim česticama koje postoje. Učinak toga jeste da nastupa izvesno preinačenje elektronovih osobina. U neozbiljnoj lingvistici teorijskih fizičara postoji 'goli' elektron, a to je onaj koji možemo samo da zamišljamo i koji bi bio izolovan od svih uticaja polja kojim jeste okružen, i postoji 'obučeni' elektron koji oseća uticaj Vaseljene oko sebe; a razlika je ukopana duboko u ona mala, malešna preinačenja vrednosti g.
<BR>&nbsp;&nbsp;&nbsp;&nbsp;&nbsp;U petom poglavlju opisao sam elektronov g činilac. Teoretičare je muon zanimao još više; pošto ima 200 puta veću masu, muon može iz sebe da emituje virtuelne fotone koji se protežu više u daljinu, do egzotičnijih procesa. Jedan teoretičar uložio je mnogo godina rada da bi najzad došao do sledećeg g činioca za muon:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;g = 2(1,001165918)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovaj rezultat (saopšten 1987) bio je vrhunac dugog niza njegovih izračunavanja, uz oslonac na nove QED formulacije dobijene od Fajnmena i drugih. Postoji jedan veliki skup termina koji, sabrani, daju ovo 0,001165918, a koji se, zbirno, nazivaju: radijativne korekcije. Jednom na Kolumbiji slušamo mi predavanje Ejbrahama Pejza o radijativnim korekcijama, kad ulazi domar sa francuskim ključem u ruci. Pejz se malo nagne u stranu i pita domara šta je sad, a neko iz publike dovikne: "Pa došao čovek da obavi te korekcije radijatora."
<BR>&nbsp;&nbsp;&nbsp;&nbsp;&nbsp;Kako upoređujemo teoriju sa opitom? Dosetka je bila u tome da izmerimo samo onaj iznos preko 2 - dakle, samo razliku između čistog 2 i stvarne vrednosti. Ako umemo to da namestimo, merimo neposredno radijativnu korekciju - dakle, ono (0,001165918), a ne ceo broj g koji je mnogo veći. Pomislite kako bi bilo da morate meriti težinu nekog čoveka kad ima i kad nema novčić u džepu, da biste, onda, oduzeli manji rezultat od većeg i tako ustanovili težinu novčića. Bolje je da samo izmerite težinu novčića. Pretpostavimo da jedan muon zarobimo tako da mora da orbitira u jednom magnetnom polju. Taj muon ima svoje naelektrisanje i zbog svog spina jeste jedan mali magnet; ima i svoju g vrednost, koja po Maksvelovoj teoriji mora biti tačno 2, a u stvarnosti je nešto malo iznad 2. Samo da se razumemo: taj muon je magnet na dva zasebna načina - jedan je unutrašnji zbog spina, a drugi spoljašnji zbog toga što taj isti muon putuje kroz prostor opisujući krugove pod uticajem spoljašnjeg magneta. A ta dva magnetizma mu se potiru. Izmerimo samo ono što preostaje, a preostaje u muonovoj spinskoj namagnetisanosti ono malo iznad 2. Tako mi uspevamo neposredno da merimo to 'malo iznad', pa makar i da je zaista vrlo malo.
<BR>&nbsp;&nbsp;&nbsp;&nbsp;&nbsp;Dočarajte sebi sliku jedne male strele. To je muonova osa spina. Neka ona putuje jednom širokom kružnom putanjom kroz prostor, ali tako da je uvek tačno u položaju tangente u odnosu na tu svoju kružnu orbitu. Međutim, ako se istinita vrednost g razlikuje od 2 makar i samo malo, strelica će prilikom svakog orbitiranja odstupiti od tangencijalnog pravca za, možda, neki delić ugaonog stepena. Posle, recimo, 250 orbita možda će se strelica uperiti pravo u središte kruga, kao poluprečnik. Ako se kruženje nastavi, strelica će napustiti taj svoj radijalni položaj i okretaće se još, a posle 1000 krugova vratiće se u tačno isti položaj kao na početku, što znači da će do tada napraviti jedan pun okret - 360 stepeni. Opet će biti tangenta na krug sopstvenoga orbitiranja. Zahvaljujući narušavanju parnosti, mi možemo (trijumfalno) da otkrijemo u kom pravcu strelica (muonov spin) pokazuje, a to ćemo i videti, jer na tu stranu će izletati elektroni kad se muon raspadne. Ugao između muonove ose spina i savršene tangente značiće razliku između broja 2 i stvarne vrednosti g. Tačno merenje te razlike predstavlja tačno merenje onog iznad 2. Vidite? Ne vidite? Pa, onda verujte!
<BR>&nbsp;&nbsp;&nbsp;&nbsp;&nbsp;Predloženi opit bio je složen i ambiciozan, ali godine 1958. bilo je lako dovesti blistave mlade fizičare voljne da pomognu. Sredinom 1959. godine vratio sam se u SAD, ali sam povremeno ipak odlazio u Evropu da vidim kako taj opit napreduje. A on je prošao kroz nekoliko faza, pri čemu je svaka faza nagoveštavala sledeću, i sve se to stvarno okončalo 1978. kad je objavljena konačna CERN-ova g vrednost za muon. Bio je to trijumf opitne oštroumnosti, ali i upornosti (onoga što Nemci zovu Sitzfleisch). Elektronova g vrednost nađena je još tačnije, ali nemojmo zaboraviti da su elektroni zauvek sa nama, dok muoni ostaju u Vaseljeni samo dva milionita dela sekunde. Rezultat?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;g = 2(1,001165923 +- 0,00000008)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ostala je, dakle, mogućnost greške, plus ili minus osam stomilionitih delova, što sasvim očigledno može da se uklopi u teorijsko predviđanje.
<BR>&nbsp;&nbsp;&nbsp;&nbsp;&nbsp;Sve ovo treba da vam stavi do znanja da je QED velika teorija, što i jeste jedan od razloga da verujemo da su Fajnmen, Švinger i Tomonaga veliki fizičari. Ali u njoj ostaju neki 'džepovi' tajni, a jedna takva tajna vredna je pažnje i u vezi je sa našom temom. A to su te beskonačnosti. Jedna od beskonačnosti bila je elektronova masa. Prvi pokušaji da se po kvantnoj teoriji polja izračuna kolika je masa elektrona završili su se tako da se dobila... beskonačno velika masa. Kao da je Božić Bata, kad je proizvodio elektrone za ovaj svet, morao za svaki od njih da izdvoji određenu količinu naelektrisanja i da stegne, jako stegne, da bi taj elektricitet sabio u vrlo malu zapreminu... a to znači da uloži ogroman rad. Uloženi rad morao bi se pokazati kao ogromna masa, ali elektron ima masu od 0,511 MeV, a to znači oko 10<SUP>-30</SUP> kilograma - dakle, on je stvarno u lakoj kategoriji; ima manju masu nego ijedna druga čestica za koju sigurno znamo da joj masa nije nula.
<BR>&nbsp;&nbsp;&nbsp;&nbsp;&nbsp;Fajnmen i njegove kolege predložili su sledeće: kad god vidimo da nam se primiče neka takva užasna beskonačnost, treba da je, u suštini, zaobiđemo tako što ćemo umesto nje ubaciti poznatu masu elektrona. U stvarnom svetu za ovakav postupak se kaže da je zabušavanje ili izvlačenje od ozbiljnog rada. U svetu teorije, kaže se 'renormalizacija'. To jeste jedan matematički usaglašen metod da se posao uradi; uspešna 'finta' da se zaobiđu te neugodne beskonačnosti koje u jednoj valjanoj teoriji nikad ne bi ni smele da se pojave. Bez brige. Uspelo je i dalo je supertačna izračunavanja, koja pomenusmo. Tako se preko problema mase 'prešlo' na fintu - ali sam problem nije rešen; ostao je negde u pozadini, kao tempirana bomba koja tiho kucka i koja čeka nailazak Božije čestice.
</TD></TR></TABLE>
<P class="next">
<A HREF=p119.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
