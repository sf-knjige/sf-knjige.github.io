<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SUPERSTRUNE
<P>&nbsp;&nbsp;&nbsp;&nbsp;&nbsp;Mislim da je časopis 'Tajm' zauvek ukrasio leksikon fizike čestica time što je rastrubio da su superstrune 'teorija svega' - TOE. Jedna nedavno objavljena knjiga postavila je stvar, u svome naslovu, za nijansu bolje: Superstrune, teorija svega? (To treba da pročitate sa uzlaznom intonacijom na kraju.) Teorija struna obećava nam objedinjeni opis svih sila, pa čak i gravitacije, i svih čestica, kao i prostora i vremena, i još da sve to bude slobodno od proizvoljnih parametara i od onih beskonačnosti. Ukratko: obećava sve. Prema osnovnoj pretpostavci, umesto tačkastih čestica sada imamo kratke komade 'struna' (string). Ovu teoriju struna odlikuje to da ona pomera granice matematike (što je fizika ponekad, u prošlosti, uspevala da učini, ali vrlo retko), ali i prisiljava ljudsku maštu da se proširi na neke krajnje čudne zamisli. Nastanak teorije struna ima svoju sopstvenu istoriju i svoje junake; tu su Gabriela Veneciano (Gabrielle Veneziano), Džon Švarc (John Schwarz), Andre Nevo (Andr&eacute; Neveu), Pjer Ramon (Pierre Ramond), Džef Harvi (Jeff Harvey), Žoel Šerk (Joel Sherk), Majkl Grin (Michael Green), Dejvid Gros (David Gross) i jedan nadareni tip, lak na obećanjima, po imenu Edvard Viten (Edward Witten). Četvorica ovih istaknutih teoretičara radila su zajedno u jednoj opskurnoj instituciji u Nju Džerziju i postala poznata kao 'Prinstonski gudački kvartet' (Princeton string quartet).
<BR>&nbsp;&nbsp;&nbsp;&nbsp;&nbsp;Teorija struna jeste teorija o jednom vrlo udaljenom mestu, udaljenom maltene kao Atlantida ili čarobna zemlja Oz. Reč je o Plankovom području, za koje (kao ni za Oz) ne znamo da li je ikada postojalo; ali, ako jeste, moglo je postojati samo u najranijem treptaju Velikog praska. Ni na koji način ne možemo da zamislimo pribavljanje ma kakvih opitnih podataka iz te epohe. Što ne znači da ne treba istrajati u pokušajima. Pretpostavimo da neko nađe matematički doslednu (bez onih beskonačnosti) teoriju koja nekako uspeva da opiše Oz, a koja ujedno ima, kao svoju posledicu pri niskim, vrlo niskim energijama naš standardni model. Ako ta teorija bude ujedno i jedinstvena, u smislu da nema nijednog takmaca koji bi mogao postići isto - onda ćemo svi da se radujemo i da bacimo iz ruku naše olovke i zidarske mistrije. Jedinstvenost je, međutim, ono što teorije superstruna nemaju. U glavne pretpostavke ove teorije ugrađen je ogroman broj mogućih putanja koje sve vode ka svetu podataka.
<BR>&nbsp;&nbsp;&nbsp;&nbsp;&nbsp;Da vidimo čime se još odlikuje teorija superstruna. (Nećemo pokušavati da je objasnimo.) Aha, da, pa pomenuo sam u osmom poglavlju, ova teorija zahteva postojanje deset dimenzija, od kojih su devet prostorne, a jedna vremenska.
<BR>&nbsp;&nbsp;&nbsp;&nbsp;&nbsp;Dobro, svi znamo da prostor ima samo tri dimenzije. Ipak, malo smo se zagrevali za superstrunska razmišljanja tako što smo dočarali sebi onaj pljosnati svet u kome nema gore i dole. Pa, kad postoje tri, zašto ne bi bilo i devet dimenzija? "A gde su one?" pitaš ti, sasvim opravdano. Svijene su, ukovrdžane, smotane. Smotane? Da, vidite, ta teorija je krenula od gravitacije, a gravitacija se zasniva na geometriji, i zato možemo da zamislimo tih šest dodatnih dimenzija kao nešto što se namotalo u jednu veoma malu loptu. Veličina te loptice tipična je za Plankov režim, 10<SUP>-33</SUP> centimetara, a to je ujedno približna veličina strune koju u ovoj teoriji imamo namesto tačkaste čestice. Čestice koje poznajemo izranjaju kao treperenja tih malenih struna. Zategnuta struna ima beskonačan broj mogućih načina vibriranja. Na tome se zasniva violina - a i leut, ako pamtite instrument koji smo sreli kad i Galilejevog ćaleta. Treperenja pravih struna, violinskih, opisuju se u terminima jedne osnovne note i izvesnog broja harmonija, to jest frekventnih načina. E, pa, matematika mikrostruna je slična tome. Čestice našeg sveta dobijaju se iz modaliteta za najniže frekvencije.
<BR>&nbsp;&nbsp;&nbsp;&nbsp;&nbsp;Ja jednostavno ne mogu i ne umem da opišem šta je to što uzbuđuje predvodnike ove teorije. Ed Viten je održao jedno fantastično, neodoljivo predavanje o tome u Fermilabu pre izvesnog broja godina. Prvi put u mome iskustvu, pauza posle predavanja potrajala je punih deset sekundi (to je dugo ćutanje!), pa je tek onda usledio pljesak. Pojurio sam ka mojoj laboratoriji da objasnim kolegama u toj smeni šta sam iz tog predavanja doznao, ali pre nego što sam stigao do laboratorije, rasplinulo mi se u glavi gotovo sve. Vešt predavač te navede na utisak da si shvatio.
<BR>&nbsp;&nbsp;&nbsp;&nbsp;&nbsp;Pošto se ta teorija zaglibila u matematiku koja je postajala sve teža i teža, i pošto se suočila sa sve mnogobrojnijim mogućim pravcima daljeg nastupanja, usporen je napredak u njoj, a stišano je i uzbuđenje. Sad smirenije prilazimo teoriji struna. Zapravo, sad možemo samo da čekamo. Neki veoma sposobni teoretičari i dalje se zanimaju za nju, ali meni se čini da će još dugo vreme proteći pre nego što TOE dođe do standardnog modela.
</TD></TR></TABLE>
<P class="next">
<A HREF=p169.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
