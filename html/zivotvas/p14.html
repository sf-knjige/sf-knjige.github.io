<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;"Narod Krikita" reklo je Njegovo Visokosudsko Presvetlo Zakonodavno Blagorodstvo, U. N. V. O. (Učeni, Nepristrasni i Vrlo Opušteni), predsedavajući vrhovnog suda za proces krikitskim ratnim zločinima, "to vam je jedno mnogo fino društvo, znate, koje slučajno čezne za tim da ukoka sve oko sebe. Đavolju mu mater, i sam ponekad izjutra osetim istu želju."
<BR>&nbsp;&nbsp;&nbsp;&nbsp;&nbsp;Podigao je noge na sto ispred sebe i zastao samo na trenutak da skine parče konca sa svojih svečanih klompi za plažu, "U redu", nastavio je, "vi verovatno ne žudite za tim da delite Galaksiju sa takvim tipovima."
<BR>&nbsp;&nbsp;&nbsp;&nbsp;&nbsp;Bila je to istina.
<BR>&nbsp;&nbsp;&nbsp;&nbsp;&nbsp;Napad Krikita na Galaksiju bio je zaprepašćujući. Hiljade i hiljade divovskih krikitskih ratnih brodova iznenada su bljunule iz hipersvemira i istovremeno napale hiljade i hiljade najvažnijih svetova, najpre osvojivši ključne materijalne zalihe za gradnju sledećeg talasa, a potom hladno zbrisavši sve te svetove.
<BR>&nbsp;&nbsp;&nbsp;&nbsp;&nbsp;Galaksija, koja je u to vreme uživala razdoblje neuobičajenog mira i blagostanja, zateturala se kao čovek koga su usred livade iz zasede tresnuli močugom po glavi.
<BR>&nbsp;&nbsp;&nbsp;&nbsp;&nbsp;"Hoću da kažem", reklo je njegovo Zakonodavno blagorodstvo i pogledalo po ultramodernoj (bilo je to pre deset milijardi godina, kada je ultramoderno značilo mnogo nerđajućeg čelika i glatkog betona), divovskoj sudnici, "da su ti momci jednostavno opsednuti."
<BR>&nbsp;&nbsp;&nbsp;&nbsp;&nbsp;Bila je to istina i predstavljala je jedino objašnjenje koje je ikada iko uspeo da pruži za nezamislivu brzinu kojom su žitelji Krikita sledili svoju novu i krajnju svrhu - uništenje svega što nije bilo Krikit.
<BR>&nbsp;&nbsp;&nbsp;&nbsp;&nbsp;To je takođe jedino objašnjenje za njihovo zbunjujuće ovladavanje hipertehnologijom koja je bila potrebna za gradnju hiljada svemirskih brodova i miliona ubilačkih belih robota.
<BR>&nbsp;&nbsp;&nbsp;&nbsp;&nbsp;Ovi su stvarno uneli užas u srca svih onih sa kojima su se sreli - ali, u većini slučajeva, taj užas bio je izuzetno kratkotrajan, jer je takav bio i život osobe koja ga je iskusila. Bile su to divlje, leteće, borbene mašine sa samo jednom mišlju u glavi. Posedovale su zastrašujuće borbene batine koje su, upotrebljene na jedan način, rušile čitave zgrade, a na drugi, ispaljivale omni-destrukto-zgruzgo zrake, dok su na treći izbacivale jezivi arsenal granata, u rasponu od omanjih zapaljivih bombi do maksi-slorta - hipernuklearnog oružja koje je moglo da raznese neko oveće sunce. Jednostavnim udaranjem granata borbenim batinama istovremeno su ih pripaljivali i lansirali neverovatnom tačnošću preko rastojanja u opsegu od nekoliko jardi, pa sve do više stotina hiljada milja.
<BR>&nbsp;&nbsp;&nbsp;&nbsp;&nbsp;"U redu", kazalo je ponovo Njegovo Zakonodavno Blagorodstvo, "mi smo na kraju pobedili." Zastao je i nekoliko trenutaka žvakao malenu gumu. "Pobedili smo, ali to baš i nije Bog zna šta. Hoću da kažem, bilo je to čitava jedna osrednja Galaksija protiv maleckog sveta, a koliko nam je trebalo? Ćato?"
<BR>&nbsp;&nbsp;&nbsp;&nbsp;&nbsp;"Gospon?" upitao je ozbiljni čovečuljak odeven u crno i podigao se.
<BR>&nbsp;&nbsp;&nbsp;&nbsp;&nbsp;"Koliko, dečko?"
<BR>&nbsp;&nbsp;&nbsp;&nbsp;&nbsp;"Pa, gospon, malko je teško biti precizan u tim stvarima. Vreme i razdaljina..."
<BR>&nbsp;&nbsp;&nbsp;&nbsp;&nbsp;"Polako, momak, opusti se."
<BR>&nbsp;&nbsp;&nbsp;&nbsp;&nbsp;"Ne dopada mi se baš mnogo, gospon, da se opustim u takvom..."
<BR>&nbsp;&nbsp;&nbsp;&nbsp;&nbsp;"Sredi se i navali."
<BR>&nbsp;&nbsp;&nbsp;&nbsp;&nbsp;Sudski ćata trepnuo je prema njemu. Bilo je očigledno da, kao i mnogi drugi pravnici Galaksije, smatra Njegovo Zakonodavno Blagorodstvo (ili Zipo Bibroka 5 x 10 na 8 kako je, neobjašnjivo, glasilo njegovo pravo ime) prilično teškim čovekom. Ovaj je, zapravo, zaista bio nasrtljivac i nevaspitan čovek. Izgleda da je mislio da mu to što poseduje najbolji pravni um koji je ikada postojao daje pravo da se ponaša kako hoće; na žalost, čini se da je bio u pravu.
<BR>&nbsp;&nbsp;&nbsp;&nbsp;&nbsp;"Pa, ovaj, gospon, vrlo približno, dve hiljade godina", promrmljao je ćata nesrećno.
<BR>&nbsp;&nbsp;&nbsp;&nbsp;&nbsp;"A koliko tipova je odmrčalo?"
<BR>&nbsp;&nbsp;&nbsp;&nbsp;&nbsp;"Dva griliona, gospon." Ćata sede. Hidrospektički snimak njegovog tela u tom trenutku otkrio bi da se lagano puši.
<BR>&nbsp;&nbsp;&nbsp;&nbsp;&nbsp;Njegovo Zakonodavno Blagorodstvo još jednom je pogledalo po sudnici, gde su bile okupljene stotine najviših službenika čitave galaktičke uprave, svi u svojim svečanim uniformama ili telima, zavisno od običaja i metabolizma. Iza zida od kristala neprobojnog za zgrom-i-puc nalazila se skupina predstavnika Krikita koja je sa hladnim, uglađenim gađenjem posmatrala sve te tuđince što su se tu okupili da im donesu presudu. Bio je ovo najvažniji trenutak u istoriji pravnih nauka i Njegovo Zakonodavno Blagorodstvo znalo je to.
<BR>&nbsp;&nbsp;&nbsp;&nbsp;&nbsp;Izvadio je žvakaću gumu i prilepio je ispod stolice.
<BR>&nbsp;&nbsp;&nbsp;&nbsp;&nbsp;"To ti je gadna gomila", rekao je tiho.
<BR>&nbsp;&nbsp;&nbsp;&nbsp;&nbsp;Mrka tišina u sudnici izgleda da se slagala sa takvim pogledom.
<BR>&nbsp;&nbsp;&nbsp;&nbsp;&nbsp;"I tako, kao što sam već rekao, oni su mnogo fino društvo, ali niko ne žudi da deli Galaksiju sa njima, bar ne ukoliko i dalje nameravaju da se drže toga kao pijan plota, ako ne nauče da malo 'olade. Hoću da kažem, pa to bi bilo neprekidno nerviranje sa njima, zar ne? Bum, bum, bum, kada li će sledeći put da navale na nas. Dakle, miroljubiva koegzistencija ne dolazi u obzir, je l' tako? Ej, 'ajde da mi neko donese čašu vode, moliću lepo."
<BR>&nbsp;&nbsp;&nbsp;&nbsp;&nbsp;Ponovo se zavalio i zamišljeno nalio vodu.
<BR>&nbsp;&nbsp;&nbsp;&nbsp;&nbsp;"U redu", rekao je, "počujte ovo, slušajte. Izgleda da su ti momci, znate, skroz okrenuti svojoj slici Vaseljene. A prema toj slici, koju im je Vaseljena nametnula, oni su ispravno postupili. Znam da zvuči blesavo, ali verujem da se slažete. Oni veruju u..."
<BR>&nbsp;&nbsp;&nbsp;&nbsp;&nbsp;Pogledao je papir koji je našao u zadnjem džepu svojih sudskih farmerki.
<BR>&nbsp;&nbsp;&nbsp;&nbsp;&nbsp;"Oni veruju u 'mir, pravdu, moralnost, kulturu, sport, porodični život i istrebljenje svih ostalih oblika života'."
<BR>&nbsp;&nbsp;&nbsp;&nbsp;&nbsp;Slegao je ramenima.
<BR>&nbsp;&nbsp;&nbsp;&nbsp;&nbsp;"Čuo sam i za gore", dodao je.
<BR>&nbsp;&nbsp;&nbsp;&nbsp;&nbsp;Zamišljeno se počešao između nogu.
<BR>&nbsp;&nbsp;&nbsp;&nbsp;&nbsp;"Uuuuf", rekao je. Nalio je još vode, a onda je podigao čašu i namrštio se na nju. Prodrmao ju je.
<BR>&nbsp;&nbsp;&nbsp;&nbsp;&nbsp;"Ej, ima li to nečega u ovoj vodi?" upitao je.
<BR>&nbsp;&nbsp;&nbsp;&nbsp;&nbsp;"Ovaj, nema ničega", odvratio je sudski razvodnik koji mu ju je doneo, prilično nervoznim glasom.
<BR>&nbsp;&nbsp;&nbsp;&nbsp;&nbsp;"Nosi je onda odavde", zarežalo je Njegovo Zakonodavno Blagorodstvo, "i sipaj nešto u nju. Imam ideju."
<BR>&nbsp;&nbsp;&nbsp;&nbsp;&nbsp;Odložio je čašu i nagao se napred.
<BR>&nbsp;&nbsp;&nbsp;&nbsp;&nbsp;"Počujte ovo, slušajte", rekao je on.
<BR>&nbsp;&nbsp;&nbsp;&nbsp;&nbsp;Rešenje je bilo blistavo, a ogledalo se u sledećem:
<BR>&nbsp;&nbsp;&nbsp;&nbsp;&nbsp;Planeta Krikit biće večito zatvorena u omotač od Spo-vremena, unutar koga će život nastaviti da se odigrava gotovo beskonačno sporo. Sva svetlost skretaće oko omotača, tako da će on ostati nevidljiv i neprobojan. Bekstvo iz omotača biće nemoguće osim ukoliko bi se ovaj otključao spolja.
<BR>&nbsp;&nbsp;&nbsp;&nbsp;&nbsp;Kada ostatak Vaseljene bude došao do svog konačnog kraja i kada čitavo postanje bude suočeno sa svojim samrtnim okončanjem (sve se to, razume se, dešavalo pre nego što je postalo poznato da će kraj Vaseljene prerasti u spektakularni ugostiteljski događaj), kada život i materija budu prestali da postoje, tada će planeta Krikit i njeno sunce izroniti iz svog omotača od Spo-vremena i nastaviti svoje usamljeno postojanje, kao što su i želeli, u sumraku sveopšte praznine.
<BR>&nbsp;&nbsp;&nbsp;&nbsp;&nbsp;Brava će se nalaziti na asteroidu koji će lagano kružiti na orbiti oko omotača.
<BR>&nbsp;&nbsp;&nbsp;&nbsp;&nbsp;Ključ će biti simbol Galaksije - Dveri Vikita.
<BR>&nbsp;&nbsp;&nbsp;&nbsp;&nbsp;Do trenutka kada je pljesak u sudnici zamro, Njegovo Zakonodavno Blagorodstvo već se nalazilo pod senz-o-tušem sa vrlo zgodnom članicom porote kojoj je doturio poruku pola sata ranije.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
