<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"Vidiš, u svemirskom putovanju", rekao je Slartibartfast dok se igrao nekim instrumentima u sobi informacionih opsena, "u svemirskom putovanju..."
<BR>&nbsp;&nbsp;&nbsp;&nbsp;&nbsp;Zastao je i obazro se.
<BR>&nbsp;&nbsp;&nbsp;&nbsp;&nbsp;Soba informacionih opsena donosi dobrodošlo opuštanje posle vizuelnih užasa središnje kompjuterske oblasti. U njoj nije bilo ničega. Nikakvih informacija, nikakvih opsena, jedino oni sami, beli zidovi i nekoliko malih uređaja koji su delovali kao da treba da budu uključeni u nešto što Slartibartfast nije mogao da nađe.
<BR>&nbsp;&nbsp;&nbsp;&nbsp;&nbsp;"Da?" upitao je Artur. Uspeo je da primeti Slartibartfastovu hitnju, ali nije znao šta bi sa time.
<BR>&nbsp;&nbsp;&nbsp;&nbsp;&nbsp;"Da, šta?" upitao je starac.
<BR>&nbsp;&nbsp;&nbsp;&nbsp;&nbsp;"Rekao si...?"
<BR>&nbsp;&nbsp;&nbsp;&nbsp;&nbsp;Slartibartfast ga oštro pogleda.
<BR>&nbsp;&nbsp;&nbsp;&nbsp;&nbsp;"Brojevi su", kazao je, "užasni." Nastavio je potragu.
<BR>&nbsp;&nbsp;&nbsp;&nbsp;&nbsp;Artur je mudro klimnuo za svoj račun. Posle izvesnog vremena shvatio je da ga to nikuda neće odvesti i odlučio da ipak upita: "Šta?"
<BR>&nbsp;&nbsp;&nbsp;&nbsp;&nbsp;"U svemirskom putovanju", ponovio je Slartibartfast, "svi brojevi su užasni."
<BR>&nbsp;&nbsp;&nbsp;&nbsp;&nbsp;Artur je ponovo klimnuo i okrenuo se Fordu za pomoć, ali Ford je uvežbavao namrgođenost i u tome je bio prilično dobar.
<BR>&nbsp;&nbsp;&nbsp;&nbsp;&nbsp;"Samo sam želeo", rekao je Slartibartfast sa uzdahom, "da ti uštedim trud, da ne moraš da me pitaš zbog čega se svi brodski proračuni obavljaju u kelnerskom bloku za račune."
<BR>&nbsp;&nbsp;&nbsp;&nbsp;&nbsp;Artur se namrštio.
<BR>&nbsp;&nbsp;&nbsp;&nbsp;&nbsp;"Zašto se", rekao je, "svi brodski proračuni obavljaju na kel..."
<BR>&nbsp;&nbsp;&nbsp;&nbsp;&nbsp;Zastao je.
<BR>&nbsp;&nbsp;&nbsp;&nbsp;&nbsp;Slartibartfast je uzvratio: "Zato što su u svemirskom putovanju svi brojevi užasni."
<BR>&nbsp;&nbsp;&nbsp;&nbsp;&nbsp;I sam je shvatio da nije bio baš najjasniji.
<BR>&nbsp;&nbsp;&nbsp;&nbsp;&nbsp;"Čuj", rekao je, "na kelnerskom bloku brojevi igraju. Mora da si se već susreo sa tom pojavom."
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;"Na kelnerskom bloku", rekao je Slartibartfast, "stvarno i nestvarno sudaraju se na tako temeljnoj ravni da jedno postaje drugo i sve je moguće, unutar određenih parametara."
<BR>&nbsp;&nbsp;&nbsp;&nbsp;&nbsp;"Kakvih parametara?"
<BR>&nbsp;&nbsp;&nbsp;&nbsp;&nbsp;"To je nemoguće reći", kazao je Slartibartfast. "Posredi je jedan od njih. Čudno ali istinito. Ili bar ja mislim da je čudno", dodao je, "ali uverio sam se da je istinito."
<BR>&nbsp;&nbsp;&nbsp;&nbsp;&nbsp;U tom trenutku opazio je rupu u zidu za kojom je tragao i gurnuo u nju uređaj koji je držao.
<BR>&nbsp;&nbsp;&nbsp;&nbsp;&nbsp;"Nemojte se uplašiti", rekao je, a njegovim sopstvenim licem iznenada je prešao izraz straha, "to je..."
<BR>&nbsp;&nbsp;&nbsp;&nbsp;&nbsp;Nisu čuli šta je rekao, jer u istom trenutku brod je iščezao oko njih, a iz dubine noći koja ih je okruživala prema njima se pokrenula međuzvezdana ratna krstarica veličine omanjeg midlendskog industrijskog grada, dok su joj zvezdani laseri blistali.
<BR>&nbsp;&nbsp;&nbsp;&nbsp;&nbsp;Utvarna oluja zaslepljujuće svetlosti prosekla je tminu i otkinula popriličan komad planete koja se nalazila pravo iza njihovih leđa.
<BR>&nbsp;&nbsp;&nbsp;&nbsp;&nbsp;Razjapili su usta, iskolačili oči i nisu mogli čak ni da vrište.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
