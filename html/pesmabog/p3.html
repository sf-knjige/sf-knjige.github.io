<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;'Želiš da upoznaš Kalkutu?
<BR>&nbsp;&nbsp;&nbsp;&nbsp;&nbsp;Onda budi spreman da je zaboraviš.'
<BR>
<BR>&nbsp;&nbsp;&nbsp;&nbsp;&nbsp;Sušil Roj
<BR>
<BR>&nbsp;&nbsp;&nbsp;&nbsp;&nbsp;U noći pred naš polazak, sedeo sam na verandi sa Amritom, dok je ona dojila Viktoriju. Svici su odmigivali svoje tajanstvene poruke nasmram tamne linije stabala. Cvrčci, žabe i nekoliko noćnih ptica istkali su tapiseriju noćne zvučne podloge. Naša kuća nalazila se samo nekoliko milja od Egzetera, u Nju Hemšajru, ali povremeno je bilo toliko tiho da smo mogli da se nalazimo i na nekom drugom svetu. Cenio sam tu usamljenost za vreme zime provedene u pisanju, ali sada sam shvatio da sam nemiran, da su me delom upravo ti meseci izdvojenosti naterali na putnu groznicu, na želju da vidim nepoznata mesta, lica. "Sigurno želiš da ideš?" upitao sam. Glas mi je zvučao preglasno u noći.
<BR>&nbsp;&nbsp;&nbsp;&nbsp;&nbsp;Amrita podiže pogled dok je beba završavala sa sisanjem. Mutna svetlost prozora obasjavala je Amritine snažne jagodice i meku, smeđu kožu. Tamne oči bile su joj blistave. Ponekad je bila tako divna da sam osećao fizički bol na pomisao da možda i nismo morali da se upoznamo, venčamo se i dobijemo dete. Ona malo podiže Viktoriju i ja načas ugledah blagu oblinu dojke i uzdignute bradavice pre nego što je vratila bluzu na mesto. "Nemam ništa protiv da krenem", reče Amrita. "Biće lepo ponovo videti majku i oca."
<BR>&nbsp;&nbsp;&nbsp;&nbsp;&nbsp;"Ali Indija", rekoh ja. "Kalkuta. Želiš li da ideš tamo?"
<BR>&nbsp;&nbsp;&nbsp;&nbsp;&nbsp;"Nemam ništa protiv, ako mogu da budem od pomoći", reče ona. Stavi mi presavijenu, čistu pelenu na rame i pruži mi Viktoriju. Protrljah bebi leđa i osetih njenu toplotu, bebinji i mlečni miris.
<BR>&nbsp;&nbsp;&nbsp;&nbsp;&nbsp;"Sigurna si da ti to neće praviti problema na poslu?" upitah ja. Viktorija mi se uskoprca u rukama i pruži bucmastu ruku ka mom nosu. Dunuh joj u dlan i ona se zakikota, pa podrignu.
<BR>&nbsp;&nbsp;&nbsp;&nbsp;&nbsp;"Neće biti nikakvih problema", reče Amrita, iako sam znao da hoće. Trebalo je da počne da predaje novi kurs iz matematike na diplomskom nivou, na Bostonskom univerzitetu, posle Praznika rada, i znao sam koliko joj priprema predstoji.
<BR>&nbsp;&nbsp;&nbsp;&nbsp;&nbsp;"Raduješ li se što ćeš ponovo videti Indiju?" upitah ja. Viktorija je pomerila glavu bliže mom obrazu i radosno mi je balila po kragni.
<BR>&nbsp;&nbsp;&nbsp;&nbsp;&nbsp;"Zanima me kako će izgledati u poređenju sa onim čega se sećam", reče Amrita. Glas joj je bio tih, moduliran posle tri godine koje je provela u Kembridžu, ali nikada isklesan na onaj ravan britanski način. Kada sam slušao Amritu, kao da me je masirao čvrst, ali dobro nauljen dlan.
<BR>&nbsp;&nbsp;&nbsp;&nbsp;&nbsp;Amrita je imala sedam godina kada je njen otac preselio svoju građevinsku firmu iz Nju Delhija u London. Sećanja na Indiju koja je podelila sa mnom podržavala su stereotip o kulturi goropadnoj od buke, zbrke i diskriminacije među kastama. Ništa nije moglo biti stranije Amritinoj ličnosti; ona je bila tipična suštastvenost tihog dostojanstva, prezirala je buku i gužvu svake vrste, užasavala ju je nepravda, a um joj je bio obučen za dobro uređene ritmove lingvistike i matematike.
<BR>&nbsp;&nbsp;&nbsp;&nbsp;&nbsp;Amrita je jednom opisala svoj dom u Delhiju i stan u Bombaju gde su ona i sestre provodile leta sa stricem: goli zidovi sa skorenom prljavštinom i drevnim otiscima dlanova, otvoreni prozori, grubi čaršavi, gušteri koji noću gamižu po zidovima, nagomilana beda u svemu. Naš dom u Egzeteru bio je čist i otvoren poput sna nekog skandinavskog dizajnera, sav u blistavom golom drvetu, sa udobno modularnim sedištima, besprekorno belim zidovima i umetničkim delima obasjanim prikrivenim svetiljkama.
<BR>&nbsp;&nbsp;&nbsp;&nbsp;&nbsp;Amritin novac omogućio je postojanje kako kuće, tako i naše male umetničke zbirke: njen 'miraz', kako je to u šali nazivala. Isprva sam se protivio. Godine 1969, prve godine našeg braka, prijavio sam godišnji prihod od 5.732 dolara. Napustio sam posao predavača na koledžu Vesli i potpuno se posvetio pisanju i uredničkom poslu. Živeli smo u Bostonu, u stanu u kome su čak i pacovi morali da trčkaraju pognutih ramena. Nije mi bilo važno. Bio sam spreman beskrajno da trpim zbog svoje umetnosti. Amrita nije. Nikada se nije prepirala; saglasila se sa načelom koje je ležalo iza mojih protivljenja u pogledu korišćenja njenog fonda; ali 1972. uplatila je predujam za kuću i četiri lanca zemlje i kupila je prvu od naših devet slika, malu skicu u ulju Džejmi Vajet.
<BR>&nbsp;&nbsp;&nbsp;&nbsp;&nbsp;"Zaspala je", reče Amrita. "Možeš da prestaneš da je ljuljaš."
<BR>&nbsp;&nbsp;&nbsp;&nbsp;&nbsp;Spustih pogled i videh da je u pravu. Viktorija je čvrsto spavala, otvorenih usta. Dah joj je izlazio blag i brz uz moj vrat. Nastavih da je ljuljam.
<BR>&nbsp;&nbsp;&nbsp;&nbsp;&nbsp;"Da je unesemo?" upita Amrita. "Postaje sveže."
<BR>&nbsp;&nbsp;&nbsp;&nbsp;&nbsp;"Za minut", rekoh ja. Raspon šake bio mi je širi od bebinih leđa.
<BR>&nbsp;&nbsp;&nbsp;&nbsp;&nbsp;Imao sam trideset pet godina kada je Viktorija rođena; Amrita je imala trideset jednu. Godinama sam pričao svakome ko je bio voljan da sluša - i nekolicini onih koji to nisu bili - sve o sopstvenim osećanjima vezanim za ludost donošenja dece na svet. Govorio sam o prenaseljenosti, o tome da nije pošteno podvrgavati mališane užasima dvadesetog veka i o blesavosti ljudi koji imaju neželjenu decu. Ponovo, Amrita se uopšte nije prepirala sa mnom - mada pretpostavljam da je mogla, zahvaljujući svom poznavanju formalne logike, sve moje argumente da pobije za dva minuta - ali negde početkom 1976, otprilike u vreme lokalnih izbora u našoj državi, Amrita je jednostrano prestala da uzima pilule. Na dan 22. januara 1977, dva dana pošto se Džimi Karter vratio u Belu Kuću sa svoje inauguracije, rođena je naša kćer Viktorija.
<BR>&nbsp;&nbsp;&nbsp;&nbsp;&nbsp;Ja nikada ne bih odabrao ime 'Viktorija', ali potajno sam njime bio oduševljen. Amrita ga je prvi put predložila jednog vrelog julskog dana i to nam je izgledalo kao dobar vic. Izgleda da se jedno od njenih najranijih sećanja odnosilo na dolazak vozom na stanicu Viktorija u Bombaju. Ogromna građevina - jedan od ostataka britanskog Radža, koji očito i dalje definiše Indiju - uvek je Amritu ispunjavao strahopoštovanjem. Od tada, ime Viktorija prizivalo je u njoj odjek lepote, elegancije i tajanstvenosti. I tako smo se najpre šalili kako ćemo bebu nazvati Viktorija, ali do Božića 1976. već smo znali da našem detetu, ako bude devojčica, neće pristajati nijedno drugo ime.
<BR>&nbsp;&nbsp;&nbsp;&nbsp;&nbsp;Pre nego što je Viktorija rođena, gunđao sam o parovima koje smo poznavali i koji su bili lobotomizovani rođenjem svoje dece. Savršeno inteligentni ljudi sa kojima smo uživali u beskrajnim raspravama o politici, prozi, smrti pozorišta ili sunovratu poezije sada su nam brbljali o prvom zubu svog dečačića ili provodili sate u priči o strašnim pojedinostima prvog dana male Heder u zabavištu. Kleo sam se da nikada neću pokleknuti pred tim.
<BR>&nbsp;&nbsp;&nbsp;&nbsp;&nbsp;Ali sa našim detetom bilo je drugačije. Viktorijin razvoj bio je vredan svačijeg ozbiljnog izučavanja. Ustanovio sam da sam potpuno opčinjen najranijim zvucima i najnezgrapnijim pokretima. Čak je i gnusni čin menjanja pelena mogao da bude radostan kada moje dete - moje dete - mahne bucmastim rukama i pogleda me odozdo sa onim što sam smatrao obožavanjem na pomisao da njen otac, objavljivani pesnik, obavlja za nju tako obične zadatke. Kada me je, sa sedam nedelja, jednog jutra blagoslovila svojim prvim pravim osmehom, osmah sam pozvao Ejba Bronštajna da mu javim dobre vesti. Ejb, podjednako opšte poznat po tome da nikada ne ustaje pre pola jedanaest pre podne, kao i po svom osećaju za dobru prozu, čestitao mi je i blago istakao da sam ga pozvao u 5.45 ujutro.
<BR>&nbsp;&nbsp;&nbsp;&nbsp;&nbsp;Sada, kada je Viktorija imala sedam meseci, bilo je još očiglednije da je nadareno dete. Naučila je da igra 'Tako veliko!' gotovo mesec dana ranije, a 'Ku-ku!' nedeljama pre toga. Puzala je sa šest i po meseci - što je bio siguran znak visoke inteligencije, uprkos Amritinim komentarima da to znači upravo suprotno - i ni najmanje me nije zabrinjavalo to što su se svi Viktorijini pokušaji vezani za lokomociju završavali kretanjem unazad. Sada su sa svakim novim danom njene jezičke mogućnosti bile sve veće, i mada nisam bio u stanju da razaberem tata ili mama iz brbljanja slogova (čak ni kada sam puštao trake na pola brzine), Amrita me je uveravala, samo sa blagim osmehom, da je čula nekoliko kompletnih ruskih ili nemačkih reči, a jednom i čitavu rečenicu na hindiju. U međuvremenu, ja sam Viktoriji čitao svake večeri, naizmenično Majku Gusku i Vordsvorta, Kitsa i pažljivo odabrane odlomke iz Paundovog 'Speva'. Izgleda da joj se Paund najviše sviđao.
<BR>&nbsp;&nbsp;&nbsp;&nbsp;&nbsp;"Hoćemo li u krevet?" upita Amrita. "Sutra moramo da krenemo rano."
<BR>&nbsp;&nbsp;&nbsp;&nbsp;&nbsp;Nešto u Amritinom glasu privuče mi pažnju. Ponekad bi rekla: 'Hoćemo li u krevet?' a ponekad bi rekla 'Hoćemo li u krevet?' Sada je bilo u pitanju ovo potonje.
<BR>&nbsp;&nbsp;&nbsp;&nbsp;&nbsp;Odneo sam Viktoriju u kolevku i ušuškao je. Stajao sam jedan minut i posmatrao je dok je ležala tamo na stomaku pod lakim jorganom, okružena plišanim životinjama, glave prislonjene uz meku oblogu. Mesečina je padala preko nje poput blagoslova.
<BR>&nbsp;&nbsp;&nbsp;&nbsp;&nbsp;Nešto kasnije, sišao sam, zaključao ulazna vrata, isključio svetla i vratio se gore, gde me je Amrita čekala u krevetu.
<BR>&nbsp;&nbsp;&nbsp;&nbsp;&nbsp;Još kasnije, u poslednjim sekundama našeg vođenja ljubavi, okrenuo sam se da joj pogledam lice, kao da želim da odgovorim na njena nepostavljena pitanja, ali oblak je zaklonio Mesec i sve se izgubilo u iznenadnoj tami.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
