<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;'U ponoć, ovaj grad je Diznilend.'
<BR>
<BR>&nbsp;&nbsp;&nbsp;&nbsp;&nbsp;Subrata Čakravarti
<BR>
<BR>&nbsp;&nbsp;&nbsp;&nbsp;&nbsp;Doleteli smo u Kalkutu u ponoć, prišavši sa juga, preko Bengalskog zaliva.
<BR>&nbsp;&nbsp;&nbsp;&nbsp;&nbsp;"Zaboga", prošaputao sam. Amrita se nagnula preko mene da baci pogled kroz prozor.
<BR>&nbsp;&nbsp;&nbsp;&nbsp;&nbsp;Poslušavši savet njenih roditelja, odleteli smo BOAK-om do Bombaja, kako bismo tamo prošli kroz carinu. To je obavljeno bez poteškoća, ali sledeći let 'Er Indije' za Kalkutu odložen je za tri sata zbog mehaničkih problema. Konačno nam je bilo dopušteno da se ukrcamo, samo da bismo sedeli na terminalu još jedan sat bez svetla ili erkondišna zato što je spoljni generator bio otkačen. Neki poslovni čovek u redu ispred nas rekao je da let iz Bombaja za Kalkutu već tri nedelje svakodnevno kasni zbog zavade između pilota i inženjera leta.
<BR>&nbsp;&nbsp;&nbsp;&nbsp;&nbsp;Kada smo uzleteli, morali smo da skrenemo daleko na jug sa kursa zbog žestokih oluja sa grmljavinom. Viktorija je najveći deo večeri provela u dreci, ali sada je spavala u majčinom naručju.
<BR>&nbsp;&nbsp;&nbsp;&nbsp;&nbsp;"Zaboga", rekoh ponovo. Kalkuta se rasprostirala pod nama, grad na preko dvesta pedeset kvadratnih milja, galaksija svetala posle potpunog crnila vrhova oblaka i Bengalskog zaliva. Doletao sam noću u mnoge gradove, ali nijedan nije bio ovakav. Umesto uobičajenih geometrija električnog svetla, Kalkuta je u ponoć gorela bezbrojnim fenjerima, otvorenim vatrama i čudnim, blagim sjajem - gotovo gljivastom fosforescencijom - koji je cureo iz hiljada nevidljivih izvora. Umesto predvidljive urbane progresije pravih linija - ulica, auto-puteva, parkirališta - Kalkutino mnoštvo vatri izgledalo je raštrkano i haotično, zbrkano sazvežđe isprekidano samo mračnim krivudanjem reke. Zamišljao sam da ovako mora da su izgledali London ili Berlin - u plamenu - za vreme rata, posadama bombardera ispunjenim strahopoštovanjem.
<BR>&nbsp;&nbsp;&nbsp;&nbsp;&nbsp;Tada točkovi dodirnuše pistu, strašna vlaga prodre u rashlađenu kabinu i mi napolju postasmo deo gomile koja se vukla i probijala ka mestu za preuzimanje prtljaga. Terminal je bio mali i prljav. Uprkos poznom satu, oznojena gomila laktala se i drala svuda oko nas.
<BR>&nbsp;&nbsp;&nbsp;&nbsp;&nbsp;"Zar nije trebalo neko da nas čeka?" upita Amrita.
<BR>&nbsp;&nbsp;&nbsp;&nbsp;&nbsp;"Jah." Izbavio sam četiri torbe sa iskidane prenosne trake i mi smo ostali da stojimo kraj njih dok je gomila jenjavala i tekla kraj nas. Pulsiranje ljudi u belim košuljama i sarijima u toj maloj zgradi delovalo je histerično. "Moro je stupio u vezu sa Sindikatom bengalskih pisaca. Neki tip po imenu Majkl Lionard Čaterdži trebalo je da nas preveze do hotela, ali kasnimo više sati. Verovatno se vratio kući. Pokušaću da pronađem taksi."
<BR>&nbsp;&nbsp;&nbsp;&nbsp;&nbsp;Jedan pogled na vrata zakrčena ljudima koji su se gurali i vikali natera me da ostanem kraj torbi.
<BR>&nbsp;&nbsp;&nbsp;&nbsp;&nbsp;"Gospodin i gospođa Lučak. Robert Lučak?"
<BR>&nbsp;&nbsp;&nbsp;&nbsp;&nbsp;"Lu-zak", rekoh ja, automatski ispravivši izgovor. "Da, ja sam Robert Luzak." Pogledah čoveka koji se progurao do nas. Bio je visok i mršav, nosio je prljave smeđe pantalone i belu košulju koja je izgledala siva i masna na zelenom fluorescentnom svetlu. Lice mu je bilo srazmerno mlado - u poznim dvadesetim, možda - i čisto izbrijano, ali crna kosa štrčala mu je u velikim električnim pramenovima, a tamne, prodorne oči odavale su utisak takve silovitosti da se ova graničila sa osećajem suspregnutog nasilja. Obrve su mu bile tamni potezi četkicom koji su se gotovo spajali iznad predatorskog kljuna kopca. Načinih polukorak unazad i spustih aktovku kako bih oslobodio desnu ruku. "Gospodin Čaterdži?"
<BR>&nbsp;&nbsp;&nbsp;&nbsp;&nbsp;"Ne, nisam video gospodina Čaterdžija", odgovori on kreštavo. "Ja sam M. T. Krišna." Isprva, zbog buke i teškog zapevajućeg dijalekta, čuo sam to kao 'prazni Krišna.' <EM>Neprevodina igra reči: M. T. se na engleskom izgovara slično kao i 'empty' (prazan); prim. prev.</EM>
<BR>&nbsp;&nbsp;&nbsp;&nbsp;&nbsp;Pružih ruku, ali Krišna se već okrenuo da nas povede napolje. Desnom rukom je gurao ljude u stranu. "Ovuda, molim vas. Brzo, brzo."
<BR>&nbsp;&nbsp;&nbsp;&nbsp;&nbsp;Klimnuh glavom Amriti i uzeh tri torbe. Neverovatno, ali Viktorija je nastavila da spava uprkos svoj vrućini i buci. "Jeste li vi iz Sindikata pisaca?" upitah.
<BR>&nbsp;&nbsp;&nbsp;&nbsp;&nbsp;"Ne, ne, ne." Krišna nije okrenuo glavu kada je progovorio. "Ja sam, vidite, predavač bez stalnog zaposlenja. Imam kontakte sa Fondacijom Sjedinjenih Država za obrazovanje u Indiji. Sa mojim pretpostavljenim, gospodinom Šahom, stupio je u vezu njegov veoma dobar i stari prijatelj, gospodin Abraham Bronštajn iz Njujork Sitija, a on je zamolio mene da budem ovako ljubazan. Brzo."
<BR>&nbsp;&nbsp;&nbsp;&nbsp;&nbsp;Napolju, vazduh je izgledao još teži i vlažniji nego na sparnom terminalu. Reflektori su obasjavali srebrni znak iznad vrata terminala. "Aerodrom Dum-Dum", pročitah naglas.
<BR>&nbsp;&nbsp;&nbsp;&nbsp;&nbsp;"Da, da. Ovde su pravili metke sve dok nisu zabranjeni posle prvog svetskog rata", reče Krišna. "Ovuda, molim."
<BR>&nbsp;&nbsp;&nbsp;&nbsp;&nbsp;Najednom nas okruži desetak nosača koji su pravili buku i pokušavali da ponesu naših nekoliko torbi. Muškarci su bili mršavi kao trska, bosih nogu, zaodenuti u smeđe prnje. Jednom je nedostajala ruka. Drugi je izgledao kao da je preživeo strašan požar: brada mu je bila stopljena sa grudima velikim komadom tkiva od zalečenih ožiljaka. Očito nije mogao da govori, ali žurni zvuci grgoljili su mu iz upropašćenog grla.
<BR>&nbsp;&nbsp;&nbsp;&nbsp;&nbsp;"Dajte im prtljag", odbrusi Krišna. On zagestikulira zapovednički dok su se nosači verali jedan preko drugog kako bi došli do torbi.
<BR>&nbsp;&nbsp;&nbsp;&nbsp;&nbsp;Morali smo da pešačimo samo šezdesetak stopa duž krivine prilaznog druma. Vazduh je bio bremenit od vlage, taman i težak kao natopljeno vojničko ćebe. Na jedan vrtoglavi sekund pomislih da pada sneg, jer mi se učini da se u vazduhu kovitlaju bele mrljice; tada shvatih da to milioni insekata poigravaju u zracima reflektora terminala. Krišna mahnu nosačima, pokaza na vozilo i ja stadoh iznenađen. "Autobus?" rekoh, iako je plavo-beli kombi pre bio minibus nego propisni autobus. Znak USEFI bio mu je ispisan sa strane.
<BR>&nbsp;&nbsp;&nbsp;&nbsp;&nbsp;"Da, da, da. To je bilo jedino prevozno sredstvo na raspolaganju. Brzo sad."
<BR>&nbsp;&nbsp;&nbsp;&nbsp;&nbsp;Jedan od nosača, spretan kao majmun, uzvera se uz zadnji deo autobusa na krov. Pružiše mu naše četiri torbe i on ih priveza za držače za prtljag. Dok su vezivali parče crne plastike preko prtljaga, dokono sam se zapitao zbog čega nismo mogli da ih unesemo u autobus. Slegnuvši ramenima, iskobeljah iz džepa dve novčanice od pet rupija kako bih častio nosače. Krišna mi ih uze iz ruke i vrati mi jednu.
<BR>&nbsp;&nbsp;&nbsp;&nbsp;&nbsp;"Ne, to je previše", reče. Ja ponovo slegnuh ramenima i pomogoh Amriti da se popne. Viktorija se konačno probudila zbog vike uzbuđenih nosača i svojim kreštavim plačem doprinosila je opštoj pometnji. Klimnuli smo glavom sanjivom vozaču i zauzeli drugo sedište s desne strane. Na vratima, Krišna se svađao sa trojicom nosača koji su nam nosili stvari. Amrita nije razumela čitavu tu kaskadu na bengalskom, ali uhvatila je dovoljno da mi kaže da su nosači ljuti zato što ne mogu pet rupija da podele na tri dela. Tražili su još jednu rupiju. Krišna viknu nešto i krenu da zatvara vrata autobusa. Najstariji nosač, lica poput lavirinta dubokih kanala obraslog belom čekinjom, kroči napred i zapreči vrata na sklapanje sopstvenim telom. Drugi vozači priđoše sa svog mesta kraj vrata terminala. Povici se pretvoriše u krike.
<BR>&nbsp;&nbsp;&nbsp;&nbsp;&nbsp;"Za ime Hristovo", rekoh ja Krišni, "evo, dajte im još koju rupiju. Hajdemo odavde."
<BR>&nbsp;&nbsp;&nbsp;&nbsp;&nbsp;"Ne!" Krišna pogleda ka meni, a nasilje u njegovom pogledu više nije bilo suspregnuto. Lice mu je izgledalo radosno, kao ponekad kod ljudi koji posmatraju neki krvavi sport. "To je previše", reče on čvrsto.
<BR>&nbsp;&nbsp;&nbsp;&nbsp;&nbsp;Sada se kraj vrata nalazila čitava rulja nosača. Odjednom ruke počeše da pljeskaju po boku autobusa. Vozač se uspravi u sedištu i nervozno podesi kapu. Starac na vratima stupio je na najnižu stepenicu kako bi ušao, ali Krišna mu upre tri prsta u gola prsa i čvrsto ga gurnu. Starac pade unazad u more obličja u smeđoj odeći.
<BR>&nbsp;&nbsp;&nbsp;&nbsp;&nbsp;Kvrgavi prsti najednom ščepaše delimično otvoren prozor kraj Amrite i nosač sa spečenim licem podiže se kao na šipki za zgibove. Nekoliko inča od nas, mahnito je pokretao usta i mogli smo da vidimo da nema jezik. Pljuvačka isprska prašnjavi prozor.
<BR>&nbsp;&nbsp;&nbsp;&nbsp;&nbsp;"Prokletstvo, Krišna!" Ustadoh da dam nosačima novac. U tom trenutku iz senki izroniše tri policajca. Nosili su bele šlemove, uprtače i kaki šortseve. Dvojica su nosila lathi palice - indijsku verziju pendreka - tri stope dugačko, teško drvo sa gvozdenom srži na vrhu.
<BR>&nbsp;&nbsp;&nbsp;&nbsp;&nbsp;Rulja nosača nastavi sa drekom, ali se istopi i povuče kako bi omogućila policajcima da priđu. Lice sa ožiljcima spade sa Amritinog prozora. Prvi pajkan lupi štapom po prednjem delu autobusa, a stari nosač se okrenu kako bi im doviknuo pritužbe. Policajac podiže smrtonosnu tojagu i uzvrati mu vriskom. Krišna iskoristi priliku da okrene ručicu kojom su se zatvarala vrata. On odbrusi vozaču neku dvosložnu reč i mi počesmo da se krećemo, ubrzavajući hitro mračnim prilaznim drumom. Začu se glasan zveket kada bačeni kamen udari o stražnji deo autobusa.
<BR>&nbsp;&nbsp;&nbsp;&nbsp;&nbsp;Onda se nađosmo izvan aerodroma i skrenusmo na prazan put sa četiri trake. "Auto-put za VIP-ovce", <EM>VIP - akronim od 'Very Important Person', 'Veoma Važna Osoba'; prim. prev.</EM> doviknu nam Krišna sa mesta gde je stajao kraj vrata. "Ovuda putuju stvarno samo veoma važne osobe." Bleda tabla blesnu kraj nas s desne strane. Jednostavna poruka - na hindiju, bengalskom i engleskom - glasila je DOBRO DOŠLI U KALKUTU.
<BR>&nbsp;&nbsp;&nbsp;&nbsp;&nbsp;Vozili smo se bez farova, ali unutrašnja svetla ostala su upaljena. Oko Amritinih ljupkih očiju nalazili su se krugovi premora. Viktorija - previše iscrpljena da spava, umorna od plakanja - gukala je iz majčinog naručja. Krišna je sedeo postrance na sedištu ispred nas, sa kukastim nosom u profilu, a ljutiti izraz lica bio mu je obasjan sijalicama odozgo i povremenim uličnim svetiljkama.
<BR>&nbsp;&nbsp;&nbsp;&nbsp;&nbsp;"Pohađao sam univerzitet u Sjedinjenim Državama gotovo tri godine", reče on.
<BR>&nbsp;&nbsp;&nbsp;&nbsp;&nbsp;"Zaista?" odvratih ja. "Veoma zanimljivo." Želeo sam da razbijem njušku tom glupavom džukcu zbog gužve koju je napravio.
<BR>&nbsp;&nbsp;&nbsp;&nbsp;&nbsp;"Da, da. Radio sam sa crncima, čikanosima, crvenim Indijancima. Sa potlačenim ljudima vaše zemlje."
<BR>&nbsp;&nbsp;&nbsp;&nbsp;&nbsp;Močvarna polja tame kraj auto-puta najednom ustupiše mesto gomili straćara koje su stajale uz sam rub druma. Fenjeri su svetleli kroz jutane zidove. U daljini, lomača je ocrtavala oštre obrise koji su se kretali u trzajima ispred žutih plamenova. Naizgled bez postepenog prelaza, našli smo se u gradu i krivudali smo uskim, kišom ispunjenim ulicama koje su vijugale kraj blokova visokih, oronulih zgrada, miljama dugačkih ćumeza sa limenim krovovima i beskrajnih nizova pocrnelih pročelja prodavnica u raspadanju.
<BR>&nbsp;&nbsp;&nbsp;&nbsp;&nbsp;"Moji profesori bili su budale. Konzervativne budale. Mislili su da se književnost sastoji od mrtvih reči u knjigama."
<BR>&nbsp;&nbsp;&nbsp;&nbsp;&nbsp;"Da", rekoh ja. Nisam imao pojma o čemu to Krišna priča.
<BR>&nbsp;&nbsp;&nbsp;&nbsp;&nbsp;Ulice su bile preplavljene. Voda je tu i tamo bila duboka i dve ili tri stope. Pod iskrzanim platnom, prilike u odorama sedele su, spavale, čučale i zurile u nas očima od kojih su se u mraku videle samo beonjače. U svakom sokaku mogle su se razabrati otvorene sobe, dvorišta sa golim osvetljenjem, senke koje se kreću u senkama. Neki krhki muškarac koji je vukao teška kola morao je da odskoči kada je naš autobus progrmeo kraj njega i zapljusnuo zavesom vode i njega i njegov teret. Zamahnuo je pesnicom, dok su mu usta oblikovala nečujne skarednosti.
<BR>&nbsp;&nbsp;&nbsp;&nbsp;&nbsp;Zgrade su delovale bezvremeno drevne, raspadnuti ostaci nekog zaboravljenog milenijuma - nekog preljudskog doba - jer senke, uglovi, otvori i praznine nisu odgovarale ljudskoj arhitekturi. A opet, na svakom drugom ili trećem spratu mogli su se kroz prozore videti pripadnici čovečanstva koji su nastanjivali te druidske ruševine: gole sijalice koje se njišu, glave koje se dižu i spuštaju, oljušteni zidovi sa malterom koji trune na belim rebrima zgrade, drečave ilustracije mnogorukih božanstava isečene iz časopisa i nakrivo prilepljene na zidovima ili prozorskim oknima, povici dece u igri, trku, bekstvu kroz krivudave i crne uličice, jedva čujna dreka beba - i posvuda nasumično kretanje uhvaćeno na rubu vidnog polja, škripavi nalet guma autobusa po vlažnoj ilovači i asfaltu, i prizor prilika umotanih u čaršave, koje leže poput leševa u senkama na trotoaru. Preplavio me je strašan osećaj dQja vu.
<BR>&nbsp;&nbsp;&nbsp;&nbsp;&nbsp;"Napustio sam studije zgađen, kada jedna budala od profesora nije htela da mi prihvati esej o tome koliko Volt Vitmen duguje Zen Budizmu. Arogantna, parohijska budala."
<BR>&nbsp;&nbsp;&nbsp;&nbsp;&nbsp;"Da", rekoh ja. "Šta mislite, da li bismo mogli da isključima ova unutrašnja svetla?"
<BR>&nbsp;&nbsp;&nbsp;&nbsp;&nbsp;Približavali smo se centru grada. Trule stambene četvrti straćara ustupile su mesto većim zgradama još oronulijeg izgleda. Bilo je vrlo malo uličnih svetiljki. Mutni treptaji munja ogledali su se u dubokim barama crne vode koje su ispunjavale raskrsnice. Ispred svake mračne prodavnice kao da su se nalazila nema, u čaršave umotana obličja i ležala kao zaboravljeni zavežljaji veša ili sedela uz zid kako bi nas posmatrala u prolazu. Zbog žutih svetala u autobusu, nas troje izgledali smo kao voštani leševi. Sada sam znao kako mora da se osećaju ratni zarobljenici dok ih sprovode u paradi kroz ulice neprijateljske prestonice.
<BR>&nbsp;&nbsp;&nbsp;&nbsp;&nbsp;Napred, neki dečak stajao je na sanduku u crnom krugu vode i vitlao nečim što mi je ličilo na mrtvu mačku držeći je za rep. On je baci dok se autobus približavao i tek kada je krznati leš odskočio od vetrobrana shvatio sam da je to bio pacov. Vozač opsova i skrenu ka detetu. Dečak skoči u stranu uz blesak smeđih nogu, a sanduk na kom je stajao rasprsnu se pod našim desnim točkom.
<BR>&nbsp;&nbsp;&nbsp;&nbsp;&nbsp;"Vi shvatate, naravno, jer ste pesnik", reče Krišna i ogoli male, oštre zube.
<BR>&nbsp;&nbsp;&nbsp;&nbsp;&nbsp;"Šta je bilo sa svetlima?" upitah ja. Osećao sam kako u meni narasta bes. Amrita mi dodirnu mišicu levom rukom.
<BR>&nbsp;&nbsp;&nbsp;&nbsp;&nbsp;Krišna odbrusi nešto na bengalskom. Vozače slegnu ramenima i odgrokta odgovor.
<BR>&nbsp;&nbsp;&nbsp;&nbsp;&nbsp;"Prekidač je pokvaren", reče Krišna.
<BR>&nbsp;&nbsp;&nbsp;&nbsp;&nbsp;Izbismo na otvoreni trg. Nešto što je možda bilo park prosecalo je čvrstu liniju crnila kroz lavirint oronulih zgrada. Dva tramvaja stajala su napuštena usred pretrpanog trga dok je desetak porodica sedelo zgureno u blizini, pod otromboljenim platnom. Ponovo poče da pada kiša. Iznenadni pljusak zadumbara po metalu autobusa kao pesnice sa mračnog neba. Samo je vozačeva strana vetrobrana imala brisač i on se pomerao sporo kao puž u zavesi vode koja je ubrzo između grada i nas spustila zastor.
<BR>&nbsp;&nbsp;&nbsp;&nbsp;&nbsp;"Moramo da razgovaramo o gospodinu M. Dasu", reče Krišna.
<BR>&nbsp;&nbsp;&nbsp;&nbsp;&nbsp;Trepnuh. "Hteo bih da se svetla pogase", rekoh sporo i razgovetno. Iracionalni bes rastao je u meni još od aerodroma. Znao sam da ću za koji sekund daviti ovog samozadovoljnog, bezosećajnog kretena; daviti ga dok mu žablje oči ne prsnu iz glupave glave. Osećao sam kako gnev teče u mene kao vrelina posle jakog pića. Amrita mora da je osetila moj sekund bezumlja, jer me je njena šaka zadržala, sklopivši mi se oko mišice kao mengele.
<BR>&nbsp;&nbsp;&nbsp;&nbsp;&nbsp;"Veoma je važno da razgovaram sa vama o gospodinu M. Dasu", reče Krišna. Toplota u autobusu bila je gotovo neizdrživa. Znoj nam je stajao na licima kao plikovi od opekotina. Dah nam je visio u vazduhu poput pare dok je svet i dalje bio izbrisan zahvaljujući zaglušujućem pljusku napolju.
<BR>&nbsp;&nbsp;&nbsp;&nbsp;&nbsp;"Pogasiću ta jebena svetla", rekoh i počeh da ustajem. Amrita bi me zadržala obema rukama da nije bilo Viktorije.
<BR>&nbsp;&nbsp;&nbsp;&nbsp;&nbsp;Krišnine teške obrve podigoše se iznenađeno dok sam se nadnosio nad njim. Oslobodio sam desnu ruku baš kada je Amrita rekla: "Nije važno, Bobi. Stigli smo. Gledaj, eno hotela."
<BR>&nbsp;&nbsp;&nbsp;&nbsp;&nbsp;Zastadoh, a onda se pognuh kako bih pogledao kroz prozor. Pljusak je prestao podjednako iznenada kao što je i počeo i kiša je nastavila samo lako da rominja. Moj gnev gubio se sa sve tišim zvukom kiše na krovu.
<BR>&nbsp;&nbsp;&nbsp;&nbsp;&nbsp;"Možda ćemo razgovarati kasnije, gospodine Luzak", reče Krišna. "To je izuzetno važno. Sutra, možda."
<BR>&nbsp;&nbsp;&nbsp;&nbsp;&nbsp;"Jah." Uzeh Viktoriju u naručje i krenuh prvi iz autobusa.
<BR>&nbsp;&nbsp;&nbsp;&nbsp;&nbsp;Pročelje grand hotela 'Oberoj' bilo je tamno kao granitna litica, ali nešto svetla umaklo je kroz dvokrilna vrata. Iscepana platnena nadstrešnica spuštala se ka ivičnjaku. Sa obe strane, pod kišobranima mokrim od kiše, stajalo je nemo desetak prilika. Neke su nosile vlažne plakate. Mogao sam da razaberem srp i čekić i englesku reč NEPOŠTENO na jednom od njih. "Štrajkači", reče Krišna i pucnu prstima sanjivom nosaču u crvenoj livreji. Slegnuh ramenima. Linija štrajkača ispred hotela u mrklom mraku, u pola dva ujutro, u Kalkuti natopljenoj monsunom, nije me iznenadila. Negde u proteklih pola sata moj osećaj za stvarnost smaknuo je đemove sa sebe. Grmljavina mi je ispunjavala uši kao škripa bezbrojnih nogu insekata. Vremenska razlika, pomislih.
<BR>&nbsp;&nbsp;&nbsp;&nbsp;&nbsp;"Hvala što ste nas sačekali", reče Amrita dok je Krišna uskakao natrag u autobus.
<BR>&nbsp;&nbsp;&nbsp;&nbsp;&nbsp;On nas zablesnu svojom grimasom bebe-ajkule. "Da, da. Sutra pričam sa vama. Laku noć. Laku noć."
<BR>&nbsp;&nbsp;&nbsp;&nbsp;&nbsp;Ulaz u hotel izgleda da se sastojao od nekoliko mračnih hodnika koji su razdvajali predvorje od ulice kao zaštitni lavirint. Samo predvorje bilo je dovoljno osvetljeno. Recepcioner je bio potpuno budan, elegantno odeven i zadovoljan što nas vidi. Da, izvršene su rezervacije za gospodina i gospođu Luzak. Da, primili su teleks o kašnjenju. Nosač prtljaga bio je starac, ali gukao je Viktoriji dok smo se uspinjali liftom na šesti sprat i ja sam mu dao deset rupija kada nas je ostavio.
<BR>&nbsp;&nbsp;&nbsp;&nbsp;&nbsp;Naša soba bila je puna senki poput pećine, kao i sve ostalo u gradu, ali delovala je srazmerno čisto, a na vratima se nalazila teška reza.
<BR>&nbsp;&nbsp;&nbsp;&nbsp;&nbsp;"Oh, ne." To se čuo Amritin glas iz kupatila. Nađoh se tamo u tri koraka, dok mi je srce lupalo.
<BR>&nbsp;&nbsp;&nbsp;&nbsp;&nbsp;"Nema peškira", reče Amrita. "Samo peškirići za lice." Tada stadosmo da se smejemo. Jedno od nas bi prestalo, samo da bi drugo ponovo započelo.
<BR>&nbsp;&nbsp;&nbsp;&nbsp;&nbsp;Trebalo nam je deset minuta da napravimo gnezdo za Viktoriju na praznom krevetu, da skinemo odeću natopljenu znojem, operemo se koliko god smo mogli i uvučemo se zajedno pod tanki prekrivač. Uređaj za klimatizaciju lupkao je i šuplje šištao. Negde u blizini, začu se eksplozivno puštanje vode u klozetu. Pulsirajući zvuk u mojim ušima bio je odjek mlaznih motora.
<BR>&nbsp;&nbsp;&nbsp;&nbsp;&nbsp;"Slatki snovi, Viktorija", reče Amrita. Beba tiho guknu u snu.
<BR>&nbsp;&nbsp;&nbsp;&nbsp;&nbsp;Zaspali smo za dva minuta.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
