<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Maksvel Piter Bel, upravnik Korporacije Majka Zemlja, Severnoameričkog odeljenja, bio je punački čova kome je bilo stalo da se dopadne. Sedeo je u svojoj izlizanoj, ali čvrstoj, bogato postavljenoj fotelji iza teškog lakiranog stola u uredu na vrhu upravne zgrade. Trljao je ruke i smešio mi se, gotovo nežno, i ne bih se začudio ni da su njegove okrugle, meke smeđe oči počele da se tope i da mu cure niz obraze ostavljajući tragove od čokolade.
<BR>&nbsp;&nbsp;&nbsp;&nbsp;&nbsp;"Imali ste prijatno putovanje?" upitao je. "Kapetan Anderson vas je udobno smestio?"
<BR>&nbsp;&nbsp;&nbsp;&nbsp;&nbsp;Potvrdio sam. "Onoliko udobno koliko se moglo. Naravno, zahvalan sam. Nisam imao novca za putovanje 'Hodočasnikovim' brodom."
<BR>&nbsp;&nbsp;&nbsp;&nbsp;&nbsp;"Ne smete ni pomišljati na zahvalnost", blago je insistirao. "Nama bi trebalo da bude čast. Retke su umetničke osobe koje pokazuju zanimanje za ovu našu majku Zemlju."
<BR>&nbsp;&nbsp;&nbsp;&nbsp;&nbsp;Na svoj ljubazan, ljigav način malo ga je preterao, jer je tokom godina bilo mnogo, kako on reče, umetničkih osoba koje su pokazivale zanimanje za Zemlju, i to uvek pod galantnim i materinskim okriljem same Majke Zemlje. Čak i kada se nije znalo za to pokroviteljstvo, ono se moglo naslutiti. Radovi tih posetilaca većinom su bili napisani, izgledali i zvučali kao nešto što bi kakva debelo plaćena reklamna agencija proizvela u svrhu veličanja Groblja.
<BR>&nbsp;&nbsp;&nbsp;&nbsp;&nbsp;"Lepo je ovde", rekoh, više da održim razgovor nego iz nekog drugog razloga.
<BR>&nbsp;&nbsp;&nbsp;&nbsp;&nbsp;Nisam znao da ću dobiti što sam tražio, ali je bilo baš tako. Smestio se se udobnije u naslonjači, kao kad se kvočka gnezdi na jajima.
<BR>&nbsp;&nbsp;&nbsp;&nbsp;&nbsp;"Svakako ste čuli borove", reče. "Ima pesme u njima. Čak i odavde, kada je otvoren prozor, možete da je čujete. Iako ih ja sam slušam već trideset godina, ne prestajem da osluškujem. To vam je pesma o večnom miru, kakva može da se čuje samo ovde na Zemlji. Ponekad mi se čini da to nije samo pesma borova, niti zvuk Zemljin, već pesma rasutih Ljudi, konačno okupljenih u svom domu."
<BR>&nbsp;&nbsp;&nbsp;&nbsp;&nbsp;"Ja to još nisam čuo", rekoh. "Možda, s vremenom, hoću. Kad još malo oslušnem. Zbog toga sam ovde."
<BR>&nbsp;&nbsp;&nbsp;&nbsp;&nbsp;Mogao sam i da oćutim. Uopšte me nije slušao. Nije hteo da sluša. Imao je da odrecituje svoje, da otpeva svoju odu, i samo to ga je zanimalo.
<BR>&nbsp;&nbsp;&nbsp;&nbsp;&nbsp;"Već više od trideset godina", rekao je, "posvećujem svoje misli uzvišenoj ideji Konačnog povratka. To nije posao koji se sme olako prihvatiti. Bilo je mnogo ljudi pre mene, mnogo je upravnika sedelo u ovoj ovde fotelji, jako mnogo, i sve su to bili časni i duševni ljudi. Moja dužnost je da nastavim njihov posao, ali ne samo to. Moje je, takođe, da očuvam veliku tradiciju koja je živela tokom celokupne istorije majke Zemlje."
<BR>&nbsp;&nbsp;&nbsp;&nbsp;&nbsp;Zavalio se u fotelju a smeđe oči su mu omekšale, ako je to bilo moguće, i lako se ovlažile.
<BR>&nbsp;&nbsp;&nbsp;&nbsp;&nbsp;"Ponekad", rekao mi je, "to nije nimalo lak zadatak. Toliko je okolnosti s kojima čovek mora da se suoči. Tu su aluzije i govorkanja, i posredne optužbe, nikad otvoreno izrečene da bi se moglo odgovoriti na njih. Verujem da ste verovatno imali prilike da ih čujete."
<BR>&nbsp;&nbsp;&nbsp;&nbsp;&nbsp;"Neke od njih", rekoh.
<BR>&nbsp;&nbsp;&nbsp;&nbsp;&nbsp;"I poverovali ste?"
<BR>&nbsp;&nbsp;&nbsp;&nbsp;&nbsp;"U neke od njih", rekoh.
<BR>&nbsp;&nbsp;&nbsp;&nbsp;&nbsp;"Budimo otvoreni", reče on pomalo nadureno. "Hajde da to izreknemo dokraja. Recimo odmah da je Korporacija Majka Zemlja pogrebno udruženje, i da je Zemlja groblje. Ali, to nije nikakva ujdurma radi sticanja novca niti verska podvala ili nametljiva trgovačka kampanja za prodaju, uz ogroman profit, bezvrednog zemljišta. Prirodno, mi poslujemo prema postojećim poslovnim pravilima. Samo tako i možemo. To je jedini način da ponudimo svoje usluge ljudskoj galaksiji. Sve to zahteva postojanje organizacije koja je razvijenija nego što se da zamisliti. Zbog svoje veličine, ona je neizbežno labava. Nemoguće je uvek sve konce držati čvrsto u rukama. Uvek postoji mogućnost da ovde u rukovodstvu previdimo mnoge postupke, koje ne bismo nikada dopustili.
<BR>&nbsp;&nbsp;&nbsp;&nbsp;&nbsp;"Zapošljavamo veliki broj reklamnih stručnjaka, koji se staraju za promociju našeg preduzeća. Neizbežno je da se oglašavamo sve do najudaljenijih oblasti koje naseljava ljudski rod. Srećni smo što možemo da priznamo da imamo zastupnike na svim planetama gde ima ljudi. Ali sve se ovo može smatrati uobičajenom poslovnom praksom. Morate da imate u vidu još i ovo: pri ovako snažnom širenju svoga poslovanja donosimo dobro ljudskom rodu barem na dva polja."
<BR>&nbsp;&nbsp;&nbsp;&nbsp;&nbsp;"Dva polja", rekoh, zadivljen - više samim čovekom nego onim što je govorio. "Mislio sam..."
<BR>&nbsp;&nbsp;&nbsp;&nbsp;&nbsp;"Na ličnom polju", reče on. "Onom na koje ste vi mislili. A to je, naravno, naša prva briga. Verujte mi, ima utehe u saznanju da su čovekovi voljeni, po završetku života, predati na čuvanje svetom tlu majke Zemlje. Dubok je spokoj u spoznaji čovekovoj da će, kada kucne čas, svoj konačni mir naći među bregovima ove divne planete, gde je čovečanstvu kolevka."
<BR>&nbsp;&nbsp;&nbsp;&nbsp;&nbsp;Nelagodno sam se promeškoljio na stolici. Bilo me je sramota zbog njega. Učinio je da se osećam neprijatno, i postao mi je odbojan. Pomislih da mora da me smatra za budalu ako misli da bi ova bujica kitnjastih lepljivih reči mogla da otkloni sumnje koje sam možda gajio prema Korporaciji Majka Zemlja, i da me vrbuje na stranu Groblja.
<BR>&nbsp;&nbsp;&nbsp;&nbsp;&nbsp;"Osim ovoga", reče, "postoji i drugo polje, možda još značajnije. Mi u Majci Zemlji, u to iskreno verujemo, služimo kao neka vrsta lepka koji drži na okupu ideale rase. Bez ideje o Majci Zemlji, čovek bi bio lutalica, beskućnik. Izgubio bi rasne korene. Ne bi preostalo ništa što bi ga vezivalo za ovu relativno sićušnu česticu materije koja kruži oko sasvim obične zvezde. Bez obzira koliko je tanka ova veza, čini mi se da je od suštinske važnosti postojanje nečega što bi povezivalo ljude, nekakve zamisli zajedničke svim ljudima. Zar postoji išta bolje za tu svrhu od osećaja lične povezanosti s planetom s koje je rasa potekla."
<BR>&nbsp;&nbsp;&nbsp;&nbsp;&nbsp;Na trenutak je zastao, i sedeo posmatrajući me. Možda je očekivao nekakav odgovor nakon ovog tečnog izlaganja tako plemenitih misli. U tom slučaju, mora da sam ga razočarao.
<BR>&nbsp;&nbsp;&nbsp;&nbsp;&nbsp;"Zemlja je, dakle, džinovsko galaktičko groblje", nastavio je pošto je shvatio da mu neću odgovoriti. "Morate razumeti da je ona ipak nešto više od običnog pogrebnog zemljišta. Ona je isto tako i muzej i sećanje i veza koja ujedinjuje čovečanstvo, bez obzira gde se pojedinac nalazio. Bez našega rada, Zemlja bi odavno umrla u pamćenju čovekovom. Nije teško pretpostaviti da bi pod drugačijim okolnostima zvezda gde je čovek začet postala stvar samo velike akademske brige i jalovih rasprava, s ekspedicijama koje bi naslepo lutale u potrazi za nekim maglovitim dokazima koji bi pomogli da se odredi Sunčev sistem iz kojega se otisnuo ljudski rod."
<BR>&nbsp;&nbsp;&nbsp;&nbsp;&nbsp;Nagnuo se napred i naslonio laktove na sto.
<BR>&nbsp;&nbsp;&nbsp;&nbsp;&nbsp;"Dosađujem vam?"
<BR>&nbsp;&nbsp;&nbsp;&nbsp;&nbsp;"Nipošto", rekoh mu. Bila je to čista istina. Nije mi dosađivao. Opčinjavao me je. Činilo mi se nemoguće da mu savest dopušta da veruje u ovo nakićeno smeće.
<BR>&nbsp;&nbsp;&nbsp;&nbsp;&nbsp;"Gospodin Karson", reče on. "A ime? Ne mogu da se setim vašeg imena."
<BR>&nbsp;&nbsp;&nbsp;&nbsp;&nbsp;"Flečer", rekoh.
<BR>&nbsp;&nbsp;&nbsp;&nbsp;&nbsp;"A da, Flečer Karson. I vi ste, naravno, čuli priče. O tome kako previše naplaćujemo, kako obmanjujemo i proganjamo ljude, i kako..."
<BR>&nbsp;&nbsp;&nbsp;&nbsp;&nbsp;"Neke od njih", priznadoh, "došle su do mene."
<BR>&nbsp;&nbsp;&nbsp;&nbsp;&nbsp;"Pa ste pomislili da bi mogle da budu istinite."
<BR>&nbsp;&nbsp;&nbsp;&nbsp;&nbsp;"Gospodine Bel", rekoh, "ne vidim čemu..."
<BR>&nbsp;&nbsp;&nbsp;&nbsp;&nbsp;Prekinuo me je. "Bilo je izvesnih ispada nekih naših predstavnika", reče. "Moguće je da je stvaralački zanos naših reklamera povremeno proizvodio oglase koji su bili nešto vatreniji nego što propisuje dobar ukus. Ali mi smo uglavnom činilo časne napore da održimo istinsko dostojanstvo koje podrazumeva odgovornost nama poverena.
<BR>&nbsp;&nbsp;&nbsp;&nbsp;&nbsp;"Svaki hodočasnik koji je posetio majku Zemlju, posvedočiće da ne postoji ništa lepše od izgrađenih deonica našeg projekta. Zemljište je kultivisano s istančanim ukusom, sa crnogoricom i tisama, trava se brižno održava a cvetnjaci su nešto izuzetno; ali, gospodine Karson, vi ste sve to već videli."
<BR>&nbsp;&nbsp;&nbsp;&nbsp;&nbsp;"Samo što sam bacio pogled", rekoh.
<BR>&nbsp;&nbsp;&nbsp;&nbsp;&nbsp;"Da vam ilustrujem sa kakvim se problemima susrećemo", reče on, kao da je osetio iznenadnu potrebu za poverljivošću, kao da sam izneverio nekakvo njegovo očekivanje, "jedan naš prodavac u udaljenom sektoru galaksije učinio je da počne da kruži, pre nekoliko godina, glasina da će Majka Zemlja uskoro rasprodati sva mesta, i da bi one porodice koje žele ovde da sahrane svoje bližnje, trebalo odmah da rezervišu onih nekoliko preostalih grobnica."
<BR>&nbsp;&nbsp;&nbsp;&nbsp;&nbsp;"A to, naravno", rekoh ja, "nije moglo biti istina. Ili jeste, gospodine Bel?"
<BR>&nbsp;&nbsp;&nbsp;&nbsp;&nbsp;Naravno, znao sam da nije. Samo sam ga peckao, ali on kao da nije primetio.
<BR>&nbsp;&nbsp;&nbsp;&nbsp;&nbsp;Uzdahnuo je. "Sigurno da nije. Čak i one osobe koje su čule za to, morale su znati da nije. Morale su znati da je to samo zlobna glasina, i odbaciti je. Ali mnogi su dotrčali da se žale, i došlo je do vrlo neugodne istrage čitavog slučaja, koja nas je mnogo koštala, u moralnom i materijalnom smislu. Najgore je to što se glasine još šire galaksijom. O tome se šuška čak i sada, na nekim planetama. Trudimo se da ugasimo taj požar. Kad god tako nešto dopre do nas, nastojimo da opovrgnemo. Bili smo veoma ubedljivi u svojim uveravanjima, ali to izgleda slabo pomaže."
<BR>&nbsp;&nbsp;&nbsp;&nbsp;&nbsp;"To može da vam proda po koju grobnicu više", primetio sam. "Da sam na vašem mestu, ne bih se previše trudio da ugasim taj požar."
<BR>&nbsp;&nbsp;&nbsp;&nbsp;&nbsp;Naduo je obraze. "Ne razumete", reče. "Časno poslovanje i najdublje poštenje uvek su bile naše vodilje. Zbog toga ne osećamo da treba da snosimo punu odgovornost za postupak onog jednog prodavca. Zbog velikih udaljenosti i za to vezanih poteškoća, naša organizacija je neizbežno labav sistem."
<BR>&nbsp;&nbsp;&nbsp;&nbsp;&nbsp;"Što nameće pitanje", rekoh, "o ostatku Zemlje, delu koji ne pripada Groblju. Kako je tamo? Jako me zanima..."
<BR>&nbsp;&nbsp;&nbsp;&nbsp;&nbsp;Odmahnuo je punačkom rukom, ne odbacujući samo pitanje već i ostatak Zemlje.
<BR>&nbsp;&nbsp;&nbsp;&nbsp;&nbsp;"Tamo nema ničega", reče. "Sama divljina. Svuda divljina. Groblje je sve što vredi na Zemlji. Ako ćemo pravo, Zemlja je Groblje."
<BR>&nbsp;&nbsp;&nbsp;&nbsp;&nbsp;"Ipak", rekoh, "voleo bih da..." ali me on ponovo prekinu i nastavi sa propovedi o mukama upravljanja Grobljem.
<BR>&nbsp;&nbsp;&nbsp;&nbsp;&nbsp;"Uvek se može postaviti pitanje naših cena", recitovao je, "i uvek s naglaskom na tome da su previsoke. Ali, da malo razmotrimo i troškove. Trošak samog održavanja organizacije kakva je naša zavrteo bi vam glavu. Dodajte tome troškove upravljanja flotama pogrebnih brodova, koji neprestano putuju na brojne planete, sakupljajući tela preminulih i vraćajući ih na Zemlju. Uračunajte i koštanje naših radova ovde na majci Zemlji, i doći ćete do iznosa koji potpuno opravdava naše cene.
<BR>&nbsp;&nbsp;&nbsp;&nbsp;&nbsp;"Retki su članovi porodice, znajte, koji su spremni da otrpe neizbežnu neugodnost da bi otpratili svoje bližnje na pogrebnim brodovima. I sami ste živeli nekoliko meseci na jednom od njih i znate da putovanje pogrebnim brodom nije luksuzno krstarenje. Cena čarter brodova suviše je visoka za sve, osim imućnih, a dolazak 'Hodočasnikovih' brodova, kojih nije malo, ne podudara se uvek s dolaskom pogrebnih brodova. Budući da rođaci najčešće ne mogu da prisustvuju obredu polaganja u posvećeno zemljište, moramo sami da se pobrinemo da sve bude prema običajima. Nezamislivo je predati bilo koga majci Zemlji bez odgovarajućih izraza žalosti i ljudskog gubitka. Zbog toga moramo da plaćamo veliki broj grobara i oplakivača. Tu su, dalje, cvećari i kopači raka, klesari spomenika i baštovani, i, da ne zaboravimo, pastori. Pastori su poseban slučaj. Imamo, verovatno pogađate, veliki broj pastora. U procesu širenja prema zvezdama, ljudske religije neprestano su se umnožavale, sve dok nije nastalo na hiljade sekti i veroispovesti. Međutim, uprkos tome, Majka Zemlja s ponosom ističe da nijedan pokojnik nije sahranjen bez odgovarajuće službe po pravilima vere njegovih bližnjih. Da bismo ovo postigli, moramo da plaćamo znatan broj pastora, od koji je svaki obučen za određenu veru, a ima dosta slučajeva kada treba pozvati one posvećene manje poznatim sektama, mada to nije češće od dvaput godišnje. No, mi svejedno moramo da ih plaćamo tokom cele godine, da bi nam bili na raspolaganju kada se ukaže potreba.
<BR>&nbsp;&nbsp;&nbsp;&nbsp;&nbsp;Istina je, naravno, da bismo mogli i da uštedimo. Znatno bismo uštedili kada bismo koristili mehaničke kopače za kopanje raka. Ali tu se mi čvrsto i nepokolebljivo držimo velikih tradicija, i zbog toga naših kopača grobova ima na hiljade. Uštede bi bilo i kada bismo upotrebljavali metalne nadgrobne spomenike, ali i tu smo verni tradiciji. Svaka nadgrobna ploča, na čitavom Groblju, isklesana je rukom od kamena majke Zemlje.
<BR>&nbsp;&nbsp;&nbsp;&nbsp;&nbsp;Postoji još jedna stvar preko koje su mnogi skloni da pređu bez razumevanja. Doći će dan... daleko je, ali će doći... kada će majka Zemlja biti popunjena, kada će svaka stopa tla biti počivalište voljenih pokojnika. Onda ćemo ostati bez prihoda, ali će preostati dužnost i troškovi večnog održavanja. Radi toga mi moramo svake godine da ulažemo sredstva u fond za večno održavanje, da bismo obezbedili da nikada, dok postoji Zemlja, propadanje ili nemar ne unište spomenike večnog pomena, podignute ovde."
<BR>&nbsp;&nbsp;&nbsp;&nbsp;&nbsp;"Sve je to veoma lepo", rekoh mu, "i milo mi je što ste mi to ispričali. Ali da li biste mi možda rekli zašto ste mi to ispričali?"
<BR>&nbsp;&nbsp;&nbsp;&nbsp;&nbsp;"Zašto", ponovi on, začuđen što ga pitam, "pa, da razvejemo maglu. Da razjasnimo stvari. Da biste mogli da shvatite probleme s kojima se suočavamo."
<BR>&nbsp;&nbsp;&nbsp;&nbsp;&nbsp;"I da bih uvideo vaše duboko osećanje dužnosti, kao i nepokolebljivu posvećenost."
<BR>&nbsp;&nbsp;&nbsp;&nbsp;&nbsp;"Da, i to", reče on, sasvim spokojno i bez imalo stida. "Želja nam je da vam pokažemo sve što ovde vredi videti. Ljupka seoca u kojima žive naši radnici, lepotu naših mnogobrojnih šumskih kapela, radionice gde se izrađuju spomenici."
<BR>&nbsp;&nbsp;&nbsp;&nbsp;&nbsp;"Gospodine Bel", rekoh, "nisam došao u obilazak s vodičem. Ja nisam hodočasnik."
<BR>&nbsp;&nbsp;&nbsp;&nbsp;&nbsp;"Ali ćete svakako prihvatiti malu pomoć i pažnju koju će nam biti zadovoljstvo da vam pružimo."
<BR>&nbsp;&nbsp;&nbsp;&nbsp;&nbsp;Odmahnuh glavom, nadajući se ne suviše tvrdoglavo. "Moram da idem svojim putem. To je jedini način da uspemo. Ja i Elmer i Bronko."
<BR>&nbsp;&nbsp;&nbsp;&nbsp;&nbsp;"Vi i Elmer i šta?"
<BR>&nbsp;&nbsp;&nbsp;&nbsp;&nbsp;"Bronko."
<BR>&nbsp;&nbsp;&nbsp;&nbsp;&nbsp;"Bronko. Ne shvatam."
<BR>&nbsp;&nbsp;&nbsp;&nbsp;&nbsp;"Gospodine Bel", rekoh, "da biste zaista razumeli, trebalo bi da poznajete istoriju Zemlje i neke drevne legende."
<BR>&nbsp;&nbsp;&nbsp;&nbsp;&nbsp;"Ali zašto Bronko?"
<BR>&nbsp;&nbsp;&nbsp;&nbsp;&nbsp;"Bronko je starozemaljski naziv za konja. Za jednog posebnog konja."
<BR>&nbsp;&nbsp;&nbsp;&nbsp;&nbsp;"Bronko je konj?"
<BR>&nbsp;&nbsp;&nbsp;&nbsp;&nbsp;"Ne, nije", odgovorih.
<BR>&nbsp;&nbsp;&nbsp;&nbsp;&nbsp;"Gospodine Karson, nisam sasvim siguran da razumem ko ste vi i šta nameravate da radite."
<BR>&nbsp;&nbsp;&nbsp;&nbsp;&nbsp;"Ja sam operator kompozitora, gospodine Bel, i nameravam da načinim kompoziciju o Zemlji."
<BR>&nbsp;&nbsp;&nbsp;&nbsp;&nbsp;Mudro je klimnuo glavom, kao da mu je ovo raščistilo sve nedoumice. "A, da, kompozicija. Trebalo je odmah da pogodim. Imate izgled produhovljene osobe. Niste mogli da izaberete bolju temu, niti bolje mesto. Ovde na majci Zemlji pronaći ćete nadahnuće kao ni na jednom drugom mestu. Ova planeta ima izvesnu neuhvatljivu čar, koja je do sada ostala neopevana. U samoj njenoj građi ima neke muzike..."
<BR>&nbsp;&nbsp;&nbsp;&nbsp;&nbsp;"Ne muzika", rekoh mu. "Nije baš muzika."
<BR>&nbsp;&nbsp;&nbsp;&nbsp;&nbsp;"Hoćete da kažete da kompozicija neće biti muzička?"
<BR>&nbsp;&nbsp;&nbsp;&nbsp;&nbsp;"Ne u tom smislu. Kompozicija je mnogo više od muzike. To je sveobuhvatno umetničko delo. Ono uključuje muziku, ali i pisanu i izgovorenu reč, skulpturu, slikarstvo, pesmu."
<BR>&nbsp;&nbsp;&nbsp;&nbsp;&nbsp;"Vi radite sve to?"
<BR>&nbsp;&nbsp;&nbsp;&nbsp;&nbsp;Odmahnuh glavom. "U stvari, ne radim skoro ništa od toga. Bronko je taj koji to zaista radi."
<BR>&nbsp;&nbsp;&nbsp;&nbsp;&nbsp;Zamahao je rukama. "Bojim se", reče, "da sam se sasvim zbunio."
<BR>&nbsp;&nbsp;&nbsp;&nbsp;&nbsp;"Bronko je kompozitor", objasnih mu. "On upija raspoloženje, vizuelne utiske, neuhvatljive nijanse, zvuke, oblike. Uzima sve to, i daje proizvod. Ne potpuno dovršen proizvod, već trake i zamisli za konačan proizvod. Ja radim s tim; nas dvojica radimo zajedno. Jedno vreme, moglo bi se reći, postajem njegov deo. On sabira osnovni materijal a ja vršim obradu, ali ne potpunu obradu. I taj deo takođe delimo. Bojim se da to baš nije lako objasniti."
<BR>&nbsp;&nbsp;&nbsp;&nbsp;&nbsp;Zatresao je glavom. "Nikada nisam čuo za nešto slično. Ovo je potpuno novo za mene."
<BR>&nbsp;&nbsp;&nbsp;&nbsp;&nbsp;"To je prilično nova zamisao", rekoh. "Razvijena je na planeti Alden pre samo nekoliko vekova i od tada je usavršavana. Ne postoje dva slična instrumenta. Uvek se nađe nešto novo da se doda sledećem, da bude bolji. Kada odlučite da pravite kompozitor - što je nezgrapno ime za njega, ali niko nije smislio bolje - to je otvoren proces."
<BR>&nbsp;&nbsp;&nbsp;&nbsp;&nbsp;"Ali vi ovoga zovete Bronko. Mora postojati razlog za to ime."
<BR>&nbsp;&nbsp;&nbsp;&nbsp;&nbsp;"To vam je ovako", rekoh. "Kompozitor je dosta krupan i težak. To je složen mehanizam s mnogo osetljivih delova, koji zahtevaju jak oklop. To nije nešto što bi se moglo vući sa sobom; mora da ima samostalan pogon. Zato smo, dok smo ga sastavljali, na njega postavili sedlo, da bi čovek mogao da ga jaše."
<BR>&nbsp;&nbsp;&nbsp;&nbsp;&nbsp;"Pod 'mi' verovatno mislite na sebe i Elmera. Kako to da Elmer nije ovde s vama?"
<BR>&nbsp;&nbsp;&nbsp;&nbsp;&nbsp;"Elmer je robot i nalazi se u sanduku", rekoh mu. "Putovao je brodom kao deo tereta."
<BR>&nbsp;&nbsp;&nbsp;&nbsp;&nbsp;Bel se nesigurno pomeri, pobunivši se. "Ali, gospodine Karson, trebalo bi da znate... Svakako biste morali da znate: robotima je zabranjen pristup na majku Zemlju. Bojim se da moramo..."
<BR>&nbsp;&nbsp;&nbsp;&nbsp;&nbsp;"U ovom slučaju nemate izbora", rekoh mu. "Ne možete da mu zabranite boravak na planeti. On je poreklom sa Zemlje, a to ni vi ni ja ne možemo da kažemo za sebe."
<BR>&nbsp;&nbsp;&nbsp;&nbsp;&nbsp;"Poreklom! Nemoguće. Mora da se šalite, gospodine Karson."
<BR>&nbsp;&nbsp;&nbsp;&nbsp;&nbsp;"Ni najmanje. Proizveden je ovde. U vreme Poslednjeg rata. Učestvovao je u sklapanju velikih ratnih mašina. Posle toga je postao slobodni robot, i, prema galaktičkom zakonu, ima sva prava kao i čovek, s nekoliko izuzetaka."
<BR>&nbsp;&nbsp;&nbsp;&nbsp;&nbsp;Bel odmahnu rukom. "Nisam siguran", reče. "Uopšte nisam siguran."
<BR>&nbsp;&nbsp;&nbsp;&nbsp;&nbsp;"Nije ni potrebno", rekoh. "Ja jesam. Proverio sam u zakonu, i to pažljivo. Elmer ne samo što potiče, već, po zakonu, potiče rođenjem. Ne proizveden. Rođen. Tamo na Aldenu postoji punovažan dokument koji potvrđuje sve ovo, i ja imam kopiju kod sebe."
<BR>&nbsp;&nbsp;&nbsp;&nbsp;&nbsp;Nije tražio da vidi kopiju.
<BR>&nbsp;&nbsp;&nbsp;&nbsp;&nbsp;"Po ovome" rekoh, "Elmer je ljudsko biće."
<BR>&nbsp;&nbsp;&nbsp;&nbsp;&nbsp;"Ali kapetan je svakako tražio da..."
<BR>&nbsp;&nbsp;&nbsp;&nbsp;&nbsp;"Kapetan nije mario", rekoh. "Posebno pošto sam ga podmitio. A u slučaju da zakon nije dovoljan, naglasiću da je Elmer visok dva i po metra, i mnogo, mnogo jak. Osim toga, svestan je. Nije dozvolio da ga isključim kada sam ga zatvorio u sanduk. Ne volim ni da pomislim šta bi se dogodilo kada bi neko drugi umesto mene otvorio taj sanduk."
<BR>&nbsp;&nbsp;&nbsp;&nbsp;&nbsp;Bel me je posmatrao, gotovo pospano, ali se iza njegove pospanosti krio oprez. "Zašto, gospodine Karson", upita, "imate tako loše mišljenje o nama? Mi se ovde radujemo vašem dolasku, i što ste nas se setili. Svaka pomoć koju Majka Zemlja može da vam pruži, vaša je, treba samo da kažete. Ukoliko bude finansijskih problema..."
<BR>&nbsp;&nbsp;&nbsp;&nbsp;&nbsp;"Pa, finansijskih problema svakako ima. Ali ne treba nam pomoć."
<BR>&nbsp;&nbsp;&nbsp;&nbsp;&nbsp;Bio je uporan. "Bilo je prilika kada smo odvajali novčane priloge za umetnike poput vas. Za slikare, pisce..."
<BR>&nbsp;&nbsp;&nbsp;&nbsp;&nbsp;"Pokušao sam da budem sasvim jasan", rekoh, "da ne želimo nikakve veze s Majkom Zemljom niti sa Grobljem. Ali vi svesno odbijate da me razumete. Moram li baš otvoreno da vas odbijem?"
<BR>&nbsp;&nbsp;&nbsp;&nbsp;&nbsp;"Ne", reče on, "rekao bih da nema potrebe. Vođeni ste romantičnom zabludom da Zemlja nije samo Groblje, a ja vam, gospodine, velim da nema ničeg drugog. Zemlja je bezvredna. Pre deset hiljada godina bila je uništena i napuštena, i odavno bi bila zaboravljena da nije nas. A da malo razmislite? Bilo bi to na obostranu korist. Zanima me taj novi oblik umetnosti koji ste mi opisali."
<BR>&nbsp;&nbsp;&nbsp;&nbsp;&nbsp;"Slušajte", rekoh, "treba konačno da utuvite u glavu. Ja vam ne nudim da kupite prozvod načinjen za Groblje. Ne možete me unajmiti za agenta Majke Zemlje. I ništa vam ne dugujem. Platio sam pet hiljada kredita vašem cenjenom kapetanu da nas doveze dovde, i..."
<BR>&nbsp;&nbsp;&nbsp;&nbsp;&nbsp;"Što je bilo manje", reče Bel ražešćeno, "nego što biste platili na 'Hodočasnikovom' brodu. A 'Hodočasnikov' brod ne bi primio sav vaš prtljag."
<BR>&nbsp;&nbsp;&nbsp;&nbsp;&nbsp;"Meni je cena izgledala sasvim dovoljno visoka", rekoh.
<BR>&nbsp;&nbsp;&nbsp;&nbsp;&nbsp;Nisam se oprostio. Okrenuo sam se i izašao. Silazeći niz stepenice upravne zgrade ugledao sam zemaljsko vozilo koje je bilo parkirano kraj stepeništa. Bilo je to jedino vozilo na vidiku. Žena za volanom gledala je pravo u mene, kao da je znala da sam u zgradi, i čekala me.
<BR>&nbsp;&nbsp;&nbsp;&nbsp;&nbsp;Kola su bila vrištavoružičaste boje, i ta boja, ružičasta, učinila je da se u mislima vratim na Alden, gde je sve počelo.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
