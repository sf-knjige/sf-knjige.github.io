<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Išli smo kroz kukuruze, i usput sam razmišljao da je Sintija verovatno u pravu, ne zato što su O'Gilikadi i njegova družina šeprtlje, već zato što pripadaju Groblju. Kada sam ga upitao, O'Gilikadi je oprezno izjavio da Groblje nema nikakvu moć nad njima, jer nema toga što bi Groblje moglo da im uradi, niti im treba nešto od njega. Ovo je prividno izgledalo sasvim istinito, ali kako da čovek bude siguran! I zar je postojalo bolje oruđe pomoću koga bi nas Groblje uklonilo od O'Gilikadija i njegove moći da utiče na vreme? Kada bismo bili premešteni u drugo vreme, bez načina da se vratimo, Groblje bi bilo sigurno da više nećemo predstavljati smetnju.
<BR>&nbsp;&nbsp;&nbsp;&nbsp;&nbsp;Mislio sam na svoj ružičasti svet na Aldenu... Sintijin, takođe. Mislio sam na Tornija, kako šparta gore-dole po svojoj radnoj sobi, pripovedajući o davno nestalim Anahronijancima i žesteći se zbog bezobzirnih lovaca na blago koji pljačkaju drevna nalazišta, i zbog arheologa kojima je uskraćena mogućnost da proučavaju drevne kulture. I sećao sam se, s izvesnom gorčinom, sopstvenih savršenih planova da stvorim kompoziciju o Zemlji. Ali sam, čini mi se, najviše mislio na Sintiju, i neveselu sudbinu koja ju je zadesila. Ona je, od svih nas, najmanje dobila od ove pustolovine. Počela je kao potrčko starog dobrog Tornija, a eto kako je završila.
<BR>&nbsp;&nbsp;&nbsp;&nbsp;&nbsp;Ako vremenska kapija ne postoji, šta drugo možemo da učinimo nego ono što sam joj rekao. Nisam umeo da smislim ništa drugo, a to bi, u najboljem slučaju, bio sumoran život. Takav život ne bi bio za Sintiju... niti za mene. Verovatno će uskoro zima, i ako nema vremenske kapije, imaćemo malo vremena da se pripremimo za nju. Moraćemo nekako da je pregrmimo, a na proleće ćemo možda smisliti nešto bolje.
<BR>&nbsp;&nbsp;&nbsp;&nbsp;&nbsp;Pokušao sam da ne mislim o tome, jer je tek trebalo da dođe, i možda nije bilo potrebe misliti sad o tome, ali nikako nisam uspevao da skrenem misli. Užas ovakvih izgleda kao da me je opčinio.
<BR>&nbsp;&nbsp;&nbsp;&nbsp;&nbsp;Sišli smo u rečnu dolinu i pošli pored reke, sve dok nismo stigli do jaruge koja je vodila do procepa u kome smo se sakrili pošto smo pobegli od lešinara. Nismo prozborili ni reč. Činilo mi se da se nijedno ne usuđuje da progovori.
<BR>&nbsp;&nbsp;&nbsp;&nbsp;&nbsp;Pošli smo usekom, i kada smo zašli za prevoj, ugledali smo litice. Uskoro ćemo stići tamo. Nećemo dugo čekati. Ubrzo ćemo znati.
<BR>&nbsp;&nbsp;&nbsp;&nbsp;&nbsp;Zašavši za prevoj, stadosmo smo kao ukopani. Pred ulazom u procep sedele su dve ratne mašine. Nije bilo sumnje. Mislim da bih u svakom slučaju znao šta su, ali pošto sam često slušao Elmera kako govori o njima, smesta sam ih prepoznao.
<BR>&nbsp;&nbsp;&nbsp;&nbsp;&nbsp;Bile su ogromne. Morale su biti ogromne, da ponesu sve ono naoružanje. Bile su duge najmanje stotinu stopa, i verovatno upola toliko široke, i uzdizale su dvadeset stopa ili više od tla. Sedele su jedna kraj druge i predstavljale su krajnje gadan prizor. U njima je bilo neke siline i odbojnosti. Bili su to čudovišni mehuri. Sam pogled na njih izazivao je jezu.
<BR>&nbsp;&nbsp;&nbsp;&nbsp;&nbsp;Jedna od mašina nam se obrati... ili je to učinio neko s mesta gde su sedele. Nije se moglo odrediti koja je mašina progovorila.
<BR>&nbsp;&nbsp;&nbsp;&nbsp;&nbsp;"Nemojte bežati", rekla je. "Ne plašite se. Hoćemo da razgovaramo s vama."
<BR>&nbsp;&nbsp;&nbsp;&nbsp;&nbsp;"Nećemo bežati", rekoh. Ne bi vredelo da bežimo. Ako hoće, mogu začas da nas ulove. Nisam sumnjao u to.
<BR>&nbsp;&nbsp;&nbsp;&nbsp;&nbsp;"Niko neće da nas sasluša", reče mašina, dosta tužno. "Svi beže od nas. Voleli bismo da budemo prijatelji ljudima, jer smo i sami ljudskog porekla."
<BR>&nbsp;&nbsp;&nbsp;&nbsp;&nbsp;"Saslušaćemo vas", reče Sintija. "Šta imate da nam kažete?"
<BR>&nbsp;&nbsp;&nbsp;&nbsp;&nbsp;"Dozvolite prvo da se predstavimo", rče mašina. "Ja sam Džo, a ovo ovde je Ivan."
<BR>&nbsp;&nbsp;&nbsp;&nbsp;&nbsp;"Ja sam Sintija", reče Sintija, "a ovo je Flečer."
<BR>&nbsp;&nbsp;&nbsp;&nbsp;&nbsp;"Zašto niste pobegli od nas?"
<BR>&nbsp;&nbsp;&nbsp;&nbsp;&nbsp;"Zato što se ne bojimo", reče Sintija. Način na koji je to rekla, kazivao mi je da se itekako boji.
<BR>&nbsp;&nbsp;&nbsp;&nbsp;&nbsp;"Zato što ne bi vredelo da bežimo", rekoh.
<BR>&nbsp;&nbsp;&nbsp;&nbsp;&nbsp;"Nas dvojica smo veterani", reče Džo, "iz davno okončanih ratova, i žarko želimo da pomognemo da se ponovo izgradi spokojan svet. Lutali smo nadaleko, i ono malo ljudi koje smo sreli, nisu zanimale naše usluge. Naprotiv, činilo se da gaje veliku netrpeljivost prema nama."
<BR>&nbsp;&nbsp;&nbsp;&nbsp;&nbsp;"Što je razumljivo", rekoh. "Vi, ili drugi poput vas, verovatno ste im zadali paklene jade pre nego što se rat okončao."
<BR>&nbsp;&nbsp;&nbsp;&nbsp;&nbsp;"Nismo mi nikom zadali nikakve jade", reče Džo. "Nikad nismo ispalili nijedan hitac. Ni ja ni on. Rat je bio gotov pre nego što smo se uključili u njega."
<BR>&nbsp;&nbsp;&nbsp;&nbsp;&nbsp;"Kada je to bilo?"
<BR>&nbsp;&nbsp;&nbsp;&nbsp;&nbsp;"Prema našim merenjima, pre nešto više od petnaest vekova."
<BR>&nbsp;&nbsp;&nbsp;&nbsp;&nbsp;"Jeste li sigurni u to?" upitah.
<BR>&nbsp;&nbsp;&nbsp;&nbsp;&nbsp;"Sasvim sigurni", reče Džo. "Možemo da proračunamo tačnije ako vam to toliko znači."
<BR>&nbsp;&nbsp;&nbsp;&nbsp;&nbsp;"Nije važno", rekoh. "Petnaest vekova je dovoljno precizno."
<BR>&nbsp;&nbsp;&nbsp;&nbsp;&nbsp;I tako se, rekoh sebi, O'Gilikadijev delić sekunde pretvorio u više od osamdeset vekova.
<BR>&nbsp;&nbsp;&nbsp;&nbsp;&nbsp;"Pitam se", reče Sintija, "da li se neko od vas seća robota po imenu Elmer..."
<BR>&nbsp;&nbsp;&nbsp;&nbsp;&nbsp;"Elmer!"
<BR>&nbsp;&nbsp;&nbsp;&nbsp;&nbsp;"Da, Elmer. Rekao je da je bio nadzornik, ili tako nešto, kada su se gradile poslednje ratne mašine."
<BR>&nbsp;&nbsp;&nbsp;&nbsp;&nbsp;"Otkud vi znate Elmera? Znate li gde je?"
<BR>&nbsp;&nbsp;&nbsp;&nbsp;&nbsp;"Sreli smo ga", rekoh, "u budućnosti."
<BR>&nbsp;&nbsp;&nbsp;&nbsp;&nbsp;"To je nemoguće", reče Džo. "Ne mogu se sretati ljudi u budućnosti."
<BR>&nbsp;&nbsp;&nbsp;&nbsp;&nbsp;"Duga je to priča", rekoh. "Jednom ćemo vam je ispričati."
<BR>&nbsp;&nbsp;&nbsp;&nbsp;&nbsp;"Ne, morate odmah to da mi ispričate", reče Džo. "Elmer je moj stari prijatelj. Radio je na meni. Na Ivanu nije. Ivan je Rus."
<BR>&nbsp;&nbsp;&nbsp;&nbsp;&nbsp;Bilo je jasno da ne možemo da im pobegnemo. Ivan nije rekao ni reč, ali je Džo bio spreman da priča. Naišavši konačno na nekoga ko je hteo da ga sluša, nije nameravao da odustane.
<BR>&nbsp;&nbsp;&nbsp;&nbsp;&nbsp;"Nema smisla da stojite tamo a da mi ovde sedimo", reče Džo. "Što se ne biste popeli?"
<BR>&nbsp;&nbsp;&nbsp;&nbsp;&nbsp;Na njegovom telu kliznu u stranu ploča i iz otvora se spustiše stepenice. Kada je ploča skliznula, otkrila je neveliku osvetljenu odaju.
<BR>&nbsp;&nbsp;&nbsp;&nbsp;&nbsp;"Kabina za mehaničare", reče Džo. "Mesto gde mehaničari mogu bezbedno da borave kada rade na meni. Iako ne verujem da je neko od njih ikad radio na ratnoj mašini. Na meni nije niko, naravno, ali sumnjam da su radili i na drugima. Kada bi se nekom od nas nešto dogodilo, obično je to bilo nešto krupno. Retko smo se vraćali na opravku. Kada bi se to i dogodilo, ne bismo imali gde da se vratimo. Malo ko od nas bi dočekao povratak. Bila je to tradicija, u ono vreme. Naravno, umeli smo i sami da se opravimo, bar u izvesnoj meri. Umeli smo da se održavamo u ispravnom stanju, ali smo malo toga mogli da učinimo ako je šteta bila prevelika.
<BR>&nbsp;&nbsp;&nbsp;&nbsp;&nbsp;U redu, uđite sad."
<BR>&nbsp;&nbsp;&nbsp;&nbsp;&nbsp;"Mislim da nam neće ništa", reče Sintija.
<BR>&nbsp;&nbsp;&nbsp;&nbsp;&nbsp;Nisam bio tako siguran kao ona.
<BR>&nbsp;&nbsp;&nbsp;&nbsp;&nbsp;"Naravno da vam nećemo ništa", zatutnja Džo. "Unutra je sasvim udobno. Skučeno, ali udobno. Ako ste gladni, mogu da vam smućkam nešto za okrepljenje. Ne verujem da je mnogo ukusno, ali je hranljivo. Brzi obrok za našeg nesuđenog mehaničara, ako ogladni na poslu."
<BR>&nbsp;&nbsp;&nbsp;&nbsp;&nbsp;"Hvala, ne bismo", reče Sintija. "Nedavno smo ručali."
<BR>&nbsp;&nbsp;&nbsp;&nbsp;&nbsp;Popeli smo se stepenicama u odaju. U jednom uglu je bio sto, dve klupe i ležaj duž zida. Seli smo na ležaj. Kao što reče Džo, mesto je bilo skučeno ali udobno.
<BR>&nbsp;&nbsp;&nbsp;&nbsp;&nbsp;"Dobrodošli na palubu", reče Džo. "Jako mi je drago što ste ovde."
<BR>&nbsp;&nbsp;&nbsp;&nbsp;&nbsp;"Zanima me jedna stvar koju ste rekli", reče Sintija. "Rekli ste da je Ivan Rus."
<BR>&nbsp;&nbsp;&nbsp;&nbsp;&nbsp;"A da, on to zaista jeste. Pretpostavljam da ste pomislili da je Rus bio neprijatelj, kako je i bilo. Ali otkud nas dvojica zajedno, to je naša životna priča. Čim sam bio sklopljen i opremljen za rat, natovaren municijom a uređaji provereni, zaputio sam se preko Kanade i Aljaske prema Beringovom moreuzu, putujući nekoliko milja pod vodom da bih stigao do Sibira. Povremeno sam izveštavao o napredovanju, ali ne prečesto, jer bih tako mogao da budem otkriven. Bio sam dobio određene ciljeve, naravno, i stigao sam do svakog ponaosob, samo da bih otkrio da su svi uništeni. Nedugo pošto sam stigao do prvog cilja, više nisam mogao da dozovem bazu, i otad, u stvari, više nisam ni uspeo da je dozovem. Bio sam potpuno odsečen. Isprva sam pomislio da je u pitanju privremeni prekid veze, ali sam docnije zaključio da se dogodilo nešto mnogo krupnije od prekida veze. Pitao sam se da li je moja domovina konačno oborena na kolena ili se nekoliko vojnih centara povuklo dublje pod zemlju. Ali, kakav god bio razlog za prekid, rekao sam sebi, ja ću izvršiti svoj zadatak. Bio sam rodoljub, rodoljub do daske. Shvatate izraz?"
<BR>&nbsp;&nbsp;&nbsp;&nbsp;&nbsp;"Studiram istoriju", reče Sintija. "Jasno mi je značenje."
<BR>&nbsp;&nbsp;&nbsp;&nbsp;&nbsp;"I tako sam išao dalje, vođen ogorčenim rodoljubljem. Obišao sam sve zadate ciljeve: svi su već bili uništeni. To me nije zaustavilo. Lutao sam, tragajući za onim što se zvalo nasumični ciljevi. Osluškivao sam atmosferu, tražio signale koji bi odali kakvu tajnu bazu. Ali nije bilo signala. Ni naših ni njihovih. Povremeno bih naišao na manje zajednice ljudi koji bi se razbežali ili sakrili od mene. Nisam ih dirao. Bili su suviše beznačajne mete. Ne troši se nuklearno punjenje da bi se ubilo stotinak ljudi. Posebno kada pogibija stotinak ljudi ne bi donela nikakvu taktičku prednost. Našao sam samo porušene gradove u kojima su se mogli videti samo malobrojni, bedni ostaci ljudske vrste. Našao sam uništenu zemlju, ogromne kratere, miljama široke, duboke do Zemljinog jezgra, lutajuće oblake otrovnog gasa, milje nekada plodne zemlje pretvorene u pustoš... i samo povremeno na nešto malo mrtvog ili umirućeg drveća, bez ijedne vlati trave. Ne postoji opis za to što sam video, niti možete da zamislite kako je bilo.
<BR>&nbsp;&nbsp;&nbsp;&nbsp;&nbsp;Stoga sam okrenuo kući, putujući polako jer više nije bilo razloga za žurbu, a imao sam i puno materijala za razmišljanje. Neću vas opterećivati svojim mislima, žaljenjem i grižom savesti. Više nisam bio rodoljub. Bio sam izlečen od rodoljublja."
<BR>&nbsp;&nbsp;&nbsp;&nbsp;&nbsp;"Ima nešto što ne mogu da shvatim", rekoh. "Znam da vas ima više unutra... ljudi, mislim. Možda nekoliko vas. A ipak govoriš o sebi kao o jedinki."
<BR>&nbsp;&nbsp;&nbsp;&nbsp;&nbsp;"Nekada smo bili petorica", reče Džo, "petoro ljudi voljnih da žrtvuju svoja tela i svoj položaj ljudskih bića da bi postali deo ratne mašine. Bio je tu profesor matematike, veoma cenjen naučnik; oficir, general armije; astronom velikog ugleda; bivši berzanski stručnjak i poslednji, reklo bi se najneobičniji izabranik... pesnik."
<BR>&nbsp;&nbsp;&nbsp;&nbsp;&nbsp;"A ti si taj pesnik?"
<BR>&nbsp;&nbsp;&nbsp;&nbsp;&nbsp;"Ne", reče Džo. "Ne znam šta sam. Mislim da sam svi oni zajedno. Više nismo razdvojeni umovi. Postali smo, na neki čudan način koji ne shvatam, jedinstven um. Ponekad me začudi sposobnost koju još imam, kao jedinstven um, da prepoznam sebe kao jednog ili drugog od njih petorice, ali svaki put kada osetim to prepoznavanje, ne doživim to kao prepoznavanje drugog, već kao spoznaju sebe. Kao da mogu, u različito vreme i bez pravila, da budem bilo koji od nas. Ali uglavnom nisam nijedan posebno, već svi mi zajedno.
<BR>&nbsp;&nbsp;&nbsp;&nbsp;&nbsp;Isto je s Ivanom, samo što je on bio od četvorice. Ali sada je i on samo jedan."
<BR>&nbsp;&nbsp;&nbsp;&nbsp;&nbsp;"Isključili smo Ivana iz razgovora", reče Sintija.
<BR>&nbsp;&nbsp;&nbsp;&nbsp;&nbsp;"Nikako", reče Džo. "On ume jako dobro da sluša. I može da govori, sam ili kroz mene, ako želi. Hoćeš li, Ivane?"
<BR>&nbsp;&nbsp;&nbsp;&nbsp;&nbsp;Dublji, hrapaviji glas reče: "Ti to tako dobro skazuješ, Džo. Što ne nastaviš?"
<BR>&nbsp;&nbsp;&nbsp;&nbsp;&nbsp;"U redu. Kao što vam rekao", reče Džo, "bio sam se uputio kući, i išao sam prerijom koja se činila beskrajna. Pretpostavljam da je to bila stepa. Bila je pusta i samotna i na izgled bez konca. Tamo sam sreo ovog ovde Ivana. Bio je daleko od mene, tek jedna tačkica, ali kada sam upotrebio teleskop, znao sam ko je... neprijatelj. Iako mi je, pravo da vam kažem, tada već bilo teško da razmišljam kao bilo čiji neprijatelj. Umesto toga, osetio sam uzbuđenje što u toj ravnici srećem nekoga ko je kao ja. Neobična sličnost, možda, ali ipak sličnost. Ivan mi je kasnije rekao da je i sam imao istu takvu reakciju, ali u suštini ni ja ni on nismo mogli znati šta onaj drugi misli. Zato smo rešili da manevrišemo, a obojica smo bili vešti u tome. Nekoliko puta sam imao Ivana na nišanu sprava, i mogao sam da otvorim vatru, ali me je nešto sprečilo da to učinim. Ivan iz nekih ćaknutih ruskih razloga nikada nije bio voljan da prizna da je i s njim bilo tako, ali sam siguran da jeste. Bilo kako bilo, nas dvojica smo obilazili jedan oko drugoga, i posle dan ili dva u tom poslu, postalo je besmisleno. Zato sam tada rekao nešto u ovom smislu: OK, da mi prekinemo s ovim. Vrlo dobro znamo da nijednom nije stalo do tuče. Nas dvojica smo verovatno jedine dve preostale ratne mašine, a rat je završen, i više nema razloga za borbu, i zato bismo mogli da budemo prijatelji. Stari Ivan nije imao ništa protiv, iako mu je trebalo vremena da pristane na to, ali na kraju jeste. Pošli smo jedan prema drugom, polako i oprezno, sve dok se nismo sudarili nosevima. Tako smo i ostali, sedeći nos uz nos. Ne znam koliko dugo... možda danima, ili mesecima i godinama. Nismo imali šta da radimo. Naših zadataka više nije bilo. Svetu više nisu bile potrebne ratne mašine. Zato smo ostali tamo, na toj od Boga zaboravljenoj ravnici, jedine žive stvari miljama unaokolo, s priljubljenim nosevima. Razgovarali smo, i upoznali jedan drugog tako dobro da su na kraju nastupili dugi periodi kada nije bilo potrebe za rečima.
<BR>&nbsp;&nbsp;&nbsp;&nbsp;&nbsp;"Prijalo je samo tako sedeti, ne činiti ništa, ne misliti ništa, nos uz nos s Ivanom. Bilo nam je dovoljno što smo zajedno, što nismo sami. Možda izgleda čudno kad se kaže da su dve ružne, nezgrapne mašine postale prijatelji, ali morate se setiti da smo, iako mašine, ipak bili ljudska bića. U to vreme još nismo bili jedinstveni umovi. Bili smo pet umova i četiri uma, devet umova zajedno, i svi smo bili inteligentni i školovani ljudi i imali smo o mnogo čemu da razgovaramo.
<BR>&nbsp;&nbsp;&nbsp;&nbsp;&nbsp;Na kraju smo ipak obojica uvideli koliko je besmisleno i besciljno ostati tako, samo sedeći. Počeli smo da se pitamo ima li na svetu još ljudi kojima bismo mogli da pomognemo. Ako čovek želi da se oporavi od onoga što mu je rat učinio, trebaće mu sva pomoć koju može da dobije. Nas devetorica posedujemo dosta znanja korisnog ljudima, i svaki od nas predstavlja izvor moći i energije, ukoliko postoji način da ljudi iskoriste tu moć i energiju.
<BR>&nbsp;&nbsp;&nbsp;&nbsp;&nbsp;Ivan je tada rekao da nema svrhe da idemo na zapad. Rekao je da je s Azijom svršeno, a sam je dovoljno prošao Evropu da mu bude jasno da je i s njom gotovo. Tamo više nije bilo nikakve organizacije društva. Možda je još bilo raštrkanih grupa ljudi koji su se već vratili u divljaštvo, ali nedovoljan broj da bi se obrazovala bilo kakva ekonomija. Zato smo pošli na istok, prema Americi, i tamo smo, ovde i onde, naišli na manje naseobine... tek nekoliko njih... gde su se ljudi polako oporavljali, do stepena kada su mogli da upotrebe naše usluge. Ali do sada nikom nismo pomogli. Ta mala naselja neće da nas saslušaju. Kad god se pojavimo, ljudi se panično razbeže u šume, i ma koliko se mi trudili da objasnimo da smo tu da pomognemo, ne dobijamo nikakav odgovor. Vi ste prvi ljudi koji su pristali da razgovaraju s nama."
<BR>&nbsp;&nbsp;&nbsp;&nbsp;&nbsp;"Problem je u tome", rekoh mu, "što razgovor s nama neće doneti nikakvu korist. Mi nismo iz ovog vremena. Dolazimo iz budućnosti."
<BR>&nbsp;&nbsp;&nbsp;&nbsp;&nbsp;"Sad se sećam", reče Džo. "Rekli ste da poznajete Elmera iz budućnosti. Gde je Elmer sada?"
<BR>&nbsp;&nbsp;&nbsp;&nbsp;&nbsp;"U ovom trenutku je negde među zvezdama."
<BR>&nbsp;&nbsp;&nbsp;&nbsp;&nbsp;"Zvezdama? Otkud stari Elmer..."
<BR>&nbsp;&nbsp;&nbsp;&nbsp;&nbsp;"Saslušajte me", rekoh. "Dozvolite da vam ispričam. Čim je postalo jasno šta će se dogoditi sa Zemljom, mnogo ljudi se uputilo prema zvezdama. Jedan broj njih nastanio bi jednu planetu, drugi neku drugu. Deset hiljada godina od danas, ogroman broj ljudi živeće na strašno mnogo planeta. Ljudi odabrani za međuzvezdana putovanja bili su obrazovani, stručnjaci, tehnolozi, ljudi potrebni da bi se osnovale kolonije u svemiru. Ovde su ostali neobrazovani, nestručni, beskorisni. To je razlog zašto je, čak i sada, naseljima kojima ste pokušali da pomognete toliko potrebna pomoć. Verovatno da zbog toga i odbijaju vašu pomoć. Ovde sada žive seljaci, dokoličari..."
<BR>&nbsp;&nbsp;&nbsp;&nbsp;&nbsp;"Ali stari Elmer nije bio čovek..."
<BR>&nbsp;&nbsp;&nbsp;&nbsp;&nbsp;"Bio je dobar mehaničar. Novim kolonijama su bili potrebni takvi kao on. Eto zašto je pošao."
<BR>&nbsp;&nbsp;&nbsp;&nbsp;&nbsp;"Ovo s Elmerom u budućnosti i ljudima koji su pobegli u svemir", reče Džo, "jako je zanimljivo. Ali kako ste stigli ovamo? Rekli ste da ćete nam ispričati. Što se ne smestite udobnije i lepo nam to ispričate sada?"
<BR>&nbsp;&nbsp;&nbsp;&nbsp;&nbsp;Ovo je bilo kao zavičajni klub. Sve je bilo ugodno i prijateljski. Džo je bio dobar momak a ni Ivan nije bio loš. Bilo nam je lepo, po prvi put otkako smo stigli na planetu.
<BR>&nbsp;&nbsp;&nbsp;&nbsp;&nbsp;Zato smo se udobnije smestili i zajedno ispričali našu priču, prvo ja, pa Sintija, pa onda opet ja.
<BR>&nbsp;&nbsp;&nbsp;&nbsp;&nbsp;"To Groblje mora da će se tek pojaviti", reče Džo. "Još nema ni traga od njega."
<BR>&nbsp;&nbsp;&nbsp;&nbsp;&nbsp;"Doći će", rekoh. "Voleo bih da se setim datuma kada je osnovano. Mada ga možda nikad nisam ni znao."
<BR>&nbsp;&nbsp;&nbsp;&nbsp;&nbsp;Sintija odmahnu glavom. "Ni ja ga ne znam."
<BR>&nbsp;&nbsp;&nbsp;&nbsp;&nbsp;"Zadovoljan sam zbog jedne stvari", reče Džo. "Problem maziva. Bili smo malo zabrinuti zbog toga. Znali smo da će nam jednom zatrebati i nadali smo se da ćemo sresti ljude koji će moći da nam ga daju. Ako budu imali sirovo ulje, moći ćemo da ga preradimo da bude upotrebljivo. Ne bi moralo da ga bude mnogo. Ali nismo imali previše sreće s ljudima."
<BR>&nbsp;&nbsp;&nbsp;&nbsp;&nbsp;"Nabavićete ga od Groblja, prerađeno i gotovo, prema vašim objašnjenjima", rekoh mu. "Samo nemojte da platite cenu koju će tražiti."
<BR>&nbsp;&nbsp;&nbsp;&nbsp;&nbsp;"Nećemo im ništa platiti", reče Džo. "Zvuče mi kao prvoklasna gamad."
<BR>&nbsp;&nbsp;&nbsp;&nbsp;&nbsp;"To i jesu", rekoh. "A sad, moramo da pođemo."
<BR>&nbsp;&nbsp;&nbsp;&nbsp;&nbsp;"Na sastanak sa budućnošću."
<BR>&nbsp;&nbsp;&nbsp;&nbsp;&nbsp;"Tako je", rekoh. "I ako to uspe, kao što se nadamo, biće lepo zateći vas tamo. Mislite da ćete moći to?"
<BR>&nbsp;&nbsp;&nbsp;&nbsp;&nbsp;"Dajte nam datum", reče Džo, i ja mu dadoh datum.
<BR>&nbsp;&nbsp;&nbsp;&nbsp;&nbsp;"Bićemo tamo", reče on.
<BR>&nbsp;&nbsp;&nbsp;&nbsp;&nbsp;Kad smo bili na stepenicama, on reče: "Čujte, ako vam ne uspe, ako tamo nema vremenske kapije... Ako se to dogodi, nema potrebe da se vraćate u onu kolibu. Čišćenje bi bilo jeziv posao, zbog onog mrtvaca, i to. Zašto ne dođete da živite s nama? Ne bi bio neki luksuz, ali biste bili dobrodošli. Na zimu možemo da odemo na jug i..."
<BR>&nbsp;&nbsp;&nbsp;&nbsp;&nbsp;"Hvala, doći ćemo", reče Sintija. "Vrlo rado."
<BR>&nbsp;&nbsp;&nbsp;&nbsp;&nbsp;Spustili smo se stepenicama i pošli nizbrdo. Procep u litici ležao je pred nama, i pre nego što smo stigli do njega, okrenuli smo se da vidimo naše prijatelje. Bili su se okrenuli prema nama, i kada smo im mahnuli, pođoše prema procepu.
<BR>&nbsp;&nbsp;&nbsp;&nbsp;&nbsp;Skoro smo već zašli u procep kada nas je preplavio onaj talas koji nije bio voda, i kada se povukao, ostali smo ošamućeni i pometeni.
<BR>&nbsp;&nbsp;&nbsp;&nbsp;&nbsp;Naime, nismo se nalazili u procepu kakvog smo pamtili, već na Groblju.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
