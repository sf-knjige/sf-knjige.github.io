<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Ispred otvora zaklona svu noć je besnela oluja. Vatra je zračila toplotu i svetlost, naša odeća se osušila i bilo je, kao što Popisivač reče, ribe u potoku, divnih pegavih pastrmki, dobrodošla promena u odnosu na one splačine iz konzervi, i ogromno poboljšanje u odnosu na pršutu.
<BR>&nbsp;&nbsp;&nbsp;&nbsp;&nbsp;Nismo bili prvi koji koriste taj zaklon. Zapalili smo vatru u pocrnelom krugu na ploči, gde su vatre iz pređašnjih godina (mada se nije moglo znati otkada) okrnjile i izdubile površinu kamena. Duž prostrane kamene ploče bilo je još nekoliko slično pocrnelih krugova, napola pokrivenih nagomilanim jesenjim lišćem.
<BR>&nbsp;&nbsp;&nbsp;&nbsp;&nbsp;U gomili lišća, nataloženog u dubini kamenite niše, gde se tavanica spuštala i sastajala s podom, Sintija je pronašla još jedan dokaz ljudskog prisustva - metalnu šipku dugu četiri stope, jedan inč u prečniku, tek tu i tamo zahvaćenu rđom.
<BR>&nbsp;&nbsp;&nbsp;&nbsp;&nbsp;Sedeo sam pored vatre zureći u plamen, razmišljajući o pređenom putu i pokušavajući da dokučim kako su naši dobro smišljeni planovi mogli tako potpuno da se izjalove. Odgovor je, naravno, bio da je iza svega bilo Groblje, mada bi iz toga trebalo izuzeti naš susret s bandom pljačkaša grobova. Na njih smo prosto naleteli.
<BR>&nbsp;&nbsp;&nbsp;&nbsp;&nbsp;Pokušao sam da valjano procenim kakva je naša situacija; činilo se, kada sam razmislio o tome, da nije najbolja. Bili smo oterani iz naselja i razdvojeni, a Sintija i ja pali smo u ruke zagonetnog bića koje je moglo biti jedva bolje od ludaka.
<BR>&nbsp;&nbsp;&nbsp;&nbsp;&nbsp;A onda i taj vuk... jedan vuk, ako je bilo tačno ono što je rekao Popisivač. Uopšte nisam sumnjao šta se dogodilo s ostalima. Sreli su se s Elmerom i Bronkom, i to im je bila grdna greška. Ali iako je Elmer rasturio dva vuka, treći je pobegao i verovatno nam je bio na tragu... ako je uopšte bilo traga koji se mogao pratiti. Odmakli smo daleko duž visokih, golih obronaka, gde je jak vetar izbrisao naš miris. Sada, posle oluje, možda više nije postojao nikakav trag.
<BR>&nbsp;&nbsp;&nbsp;&nbsp;&nbsp;"Fleč", reče Sintija, "o čemu razmišljaš?"
<BR>&nbsp;&nbsp;&nbsp;&nbsp;&nbsp;"Pitam se", rekoh, "gde li su sada Elmer i Bronko."
<BR>&nbsp;&nbsp;&nbsp;&nbsp;&nbsp;"Na putu prema pećini", reče ona. "Gde će pronaći poruku."
<BR>&nbsp;&nbsp;&nbsp;&nbsp;&nbsp;"Jeste", rekoh, "poruku. Od koje će imati silne vajde. U njoj piše da idemo na severoistok. Ako nas ne stignete pre nego što dospemo tamo, pronaći ćete nas na reci Ohajo. Shvataš li koliko prostranstvo mora da leži na severoistoku između nas i reke i kolika je ta reka?"
<BR>&nbsp;&nbsp;&nbsp;&nbsp;&nbsp;"To je bilo najbolje što smo mogli da učinimo", reče ona, prilično ljutito.
<BR>&nbsp;&nbsp;&nbsp;&nbsp;&nbsp;"Ujutru ćemo zapaliti vatru, visoko na obronku, da bude signal. Dovešćemo ih ovamo."
<BR>&nbsp;&nbsp;&nbsp;&nbsp;&nbsp;"Njih", rekoh, "i svakog drugog u okolini, možda čak i vuka. Ili su to i dalje tri vuka?"
<BR>&nbsp;&nbsp;&nbsp;&nbsp;&nbsp;"Samo je jedan", reče Popisivač, "a jedan vuk neće biti tako hrabar. Vukovi su hrabri samo u čoporu."
<BR>&nbsp;&nbsp;&nbsp;&nbsp;&nbsp;"Ne verujem", rekoh, "da bi mi bilo milo da sretnem i tog jednog, usamljenog, strašljivog vuka."
<BR>&nbsp;&nbsp;&nbsp;&nbsp;&nbsp;"Danas ih ima malo", reče Popisivač. "Već godinama ih ne puštaju u lov. Duge godine u zatočeništvu mora da su im dosta otupele oštricu."
<BR>&nbsp;&nbsp;&nbsp;&nbsp;&nbsp;"Voleo bih da znam", rekoh, "zašto je Groblju bilo potrebno toliko vremena da ih pošalje na nas. Mogli su da ih napujdaju onoga časa kad smo otišli."
<BR>&nbsp;&nbsp;&nbsp;&nbsp;&nbsp;"Sigurno su morali da pošalju nekog da ih pusti", reče Popisivač. "Ne znam gde ih drže, ali svakako ne u blizini."
<BR>&nbsp;&nbsp;&nbsp;&nbsp;&nbsp;Vetar je fijukao niz dolinu koja je ležala pred nama i zavesa kiše zašumela je s ulaza u pećinu i okvasila kamen odmah uz vatru.
<BR>&nbsp;&nbsp;&nbsp;&nbsp;&nbsp;"Gde su vaši drugari?" upitah. "Gde su seni?"
<BR>&nbsp;&nbsp;&nbsp;&nbsp;&nbsp;"Po ovakvoj noći", reče Popisivač, "idu za poslovima koji ih vode daleko."
<BR>&nbsp;&nbsp;&nbsp;&nbsp;&nbsp;Nisam pitao kakvi su to poslovi. Nisam hteo da znam.
<BR>&nbsp;&nbsp;&nbsp;&nbsp;&nbsp;"Ne znam za vas ostale", reče Sintija, "ali ja ću da se umotam u ćebe i da pokušam da zaspim."
<BR>&nbsp;&nbsp;&nbsp;&nbsp;&nbsp;"Oboje biste mogli", reče Popisivač. "Imali ste dug i težak dan. Ja ću stražariti. Ja skoro nikad ne spavam."
<BR>&nbsp;&nbsp;&nbsp;&nbsp;&nbsp;"Nikad ne spavate", rekoh, "i skoro uopšte ne jedete. Vetar vam ne pomera tu vašu odoru. Ko ste, bre, vi?"
<BR>&nbsp;&nbsp;&nbsp;&nbsp;&nbsp;Nije odgovorio. Znao sam da neće.
<BR>&nbsp;&nbsp;&nbsp;&nbsp;&nbsp;Poslednje što sam video pre nego što sam zaspao bio je Popisivač kako sedi uz vatru, ukočena uspravna figura, sasvim nalik na kupu koja počiva na osnovici.
<BR>&nbsp;&nbsp;&nbsp;&nbsp;&nbsp;Probudio sam se od hladnoće. Vatra se bila ugasila i na ulazu u pećinu se razdanjivalo. Oluja je prestala i, koliko sam mogao da vidim, nebo je bilo vedro.
<BR>&nbsp;&nbsp;&nbsp;&nbsp;&nbsp;A tamo, na kamenoj zaravni koja se pružala izvan pećine, sedeo je metalni vuk. Sedeo je na zadnjim nogama i gledao pravo u mene, a iz metalnih čeljusti visilo mu je beživotno telo zeca.
<BR>&nbsp;&nbsp;&nbsp;&nbsp;&nbsp;Brzo sedoh, ćebe spade s mene, i pružih ruku da dohvatim granu preostalu od loženja vatre, mada nisam imao pojma kako bi mi grana pomogla protiv one nemani. Tražeći granu pronađoh nešto drugo. Nisam gledao gde pipam jer se nisam usuđivao da skrenem pogled s vuka. Ali kada su mi prsti dodirnuli tu stvar, znao sam šta je - četiri stope dugačka metalna šipka koju je Sintija iskopala iz lišća. Obuhvatih je prstima uz nešto nalik na molitvu zahvalnicu i polako ustadoh, stežući je tako jako da je stisak bio bolan.
<BR>&nbsp;&nbsp;&nbsp;&nbsp;&nbsp;Vuk nije pošao prema meni; ostao je da sedi, s tim smešnim zecom u čeljustima. Bio sam zaboravio da ima rep, ali on tada poče da lupka njim po steni, polako i blago, baš kao što repom maše pas koji se nekom raduje.
<BR>&nbsp;&nbsp;&nbsp;&nbsp;&nbsp;Brzo sam se osvrnuo. Nisam nigde video Popisivača, ali je Sintija bila tamo, sedela je na svom ćebetu, a oči su joj bile poput tacni. Nije opazila da je gledam - pogled joj je bio prikovan za vuka.
<BR>&nbsp;&nbsp;&nbsp;&nbsp;&nbsp;Zakoračih u stranu da obiđem vatru i istovremeno podigoh šipku. Ako uspem da zadam dobar udarac, pomislih, po toj ružnoj glavi kada pođe na mene, imam bar neke izglede.
<BR>&nbsp;&nbsp;&nbsp;&nbsp;&nbsp;Ali vuk nije pošao na mene. Samo je sedeo, i kada sam načinio još jedan korak prevrnuo se na leđa i ostao tako, sa sve četiri noge u vazduhu, a rep mu je sada žestoko mlatio po steni, i metalni zvuk udaraca po kamenu zvonio je u jutarnjoj tišini.
<BR>&nbsp;&nbsp;&nbsp;&nbsp;&nbsp;"Hteo bi da se umili", reče Sintija. "Moli te da ga ne udaraš."
<BR>&nbsp;&nbsp;&nbsp;&nbsp;&nbsp;Napravih još jedan korak.
<BR>&nbsp;&nbsp;&nbsp;&nbsp;&nbsp;"I pogledaj", reče ta luda Sintija, "doneo nam je zeca."
<BR>&nbsp;&nbsp;&nbsp;&nbsp;&nbsp;Spustio sam ruku niz telo, a vuk se okrenuo na stomak i počeo da puzi prema meni. Stajao sam i čekao. Kada se sasvim približio, spustio mi je zeca pred noge.
<BR>&nbsp;&nbsp;&nbsp;&nbsp;&nbsp;"Uzmi ga", reče Sintija.
<BR>&nbsp;&nbsp;&nbsp;&nbsp;&nbsp;"Ja ću da ga uzmem", rekoh, "a on će da mi otkine ruku."
<BR>&nbsp;&nbsp;&nbsp;&nbsp;&nbsp;"Podigni tog zeca", reče ona, "doneo ga je za tebe. Dao ti ga je."
<BR>&nbsp;&nbsp;&nbsp;&nbsp;&nbsp;Ja se onda sagnuh i uzeh tog blesavog zeca, i istog trenutka vuk poskoči od radosti i očeša se o moje noge, tako žestoko da me je zamalo oborio.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
