<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. ZALIV DUGA
<P>&nbsp;&nbsp;&nbsp;&nbsp;&nbsp;Graciozni luk Zaliva Duga jedna je od najlepših lunarnih formacija. Prečnika tri stotine kilometara, predstavlja preživelu polovinu tipične kraterske ravnice, čiji je ceo severni zid pre tri milijarde godina sprala bujica lave koja se obrušila iz Mora Kiša. Preostali polukrug, koji lava nije uspela da zbriše, završavao se na zapadnom kraju bedemom Heraklida, skupinom brda koja u određeno vreme stvara kratke i prelepe opsene. Kada je Mesec star deset dana i raste ka punom, bedem Heraklida pozdravlja zoru i čak se i kroz najmanje teleskope na Zemlji vidi tokom nekoliko časova kao profil mlade žene sa kosom koja leprša prema zapadu. A kada se Sunce podigne više, ustrojstvo senki se menja i Mesečeva devojka nestaje.
<BR>&nbsp;&nbsp;&nbsp;&nbsp;&nbsp;Međutim, kada su se takmičari u prvom lunarnom maratonu okupili u podnožju Bedema, nije bilo Sunca. Bila je gotovo ponoć po lokalnom vremenu: puna Zemlja počivala je na pola puta niz južno nebo, preplavljujući celokupno tle elektično-plavim zračenjem pedeset puta sjajnijim nego što je puni Mesec ikada mogao da osvetli Zemlju. Takođe je proterala zvezde sa neba; samo se Jupiter bledo nazirao nisko na zapadu, ako bi ga čovek pažljivo potražio.
<BR>&nbsp;&nbsp;&nbsp;&nbsp;&nbsp;Robert Sing nikada se ranije nije nalazio u središtu pažnje javnosti, pa ipak saznanje da ih gledaju tri sveta i desetak satelita nije u njemu izazvalo nervozu. Kao što je rekao Frejdi pre dvadeset četiri sata, imao je puno poverenje u svoju opremu.
<BR>&nbsp;&nbsp;&nbsp;&nbsp;&nbsp;"Pa, to si upravo dokazao", odvratila je ona pospano.
<BR>&nbsp;&nbsp;&nbsp;&nbsp;&nbsp;"Hvala. Ali obećao sam dekanu da je ovo poslednji put do posle trke."
<BR>&nbsp;&nbsp;&nbsp;&nbsp;&nbsp;"Nisi valjda!"
<BR>&nbsp;&nbsp;&nbsp;&nbsp;&nbsp;"Zapravo, i nisam; recimo da je to bio... ovaj, prećutni dogovor među džentlmenima."
<BR>&nbsp;&nbsp;&nbsp;&nbsp;&nbsp;Frejda se odjednom uozbiljila.
<BR>&nbsp;&nbsp;&nbsp;&nbsp;&nbsp;"Nadam se, razume se, da ćeš pobediti - ali mene više brine da nešto ne pođe naopako. Sigurno nisi imao dovoljno vremena da isprobaš to odelo kako treba."
<BR>&nbsp;&nbsp;&nbsp;&nbsp;&nbsp;To je bilo sasvim tačno, ali Sing nije hteo da uznemiri Frejdu priznanjem. Čak i da dođe do kvara na sistemu - što je uvek moguće, bez obzira na sve prethodno testiranje - ne bi mu pretila nikakva stvarna opasnost. Pratila ih je mala armada lunarnih rovera - posmatračka kola sa ljudima iz medija, mesečevi džipovi sa ekipama za bodrenje i navijanje i trenerima. A najvažnije od svega, posada ambulantnih kola, sa odajom za dekompresiju, nikada neće biti udaljena više od nekoliko stotina metara.
<BR>&nbsp;&nbsp;&nbsp;&nbsp;&nbsp;Dok su ga pakovali u kamionet Ari Teha, Sing se zapitao kog takmičara će morati prvog da spasavaju. Većina ih se srela tek pre nekoliko časova i izmenila uobičajene neiskrene želje takmacima za uspeh. Prvobitno je bilo jedanaest takmičara, ali četvoro je otpalo, tako da su ostali Ari Teh, Gagarin, Klavijus, Ciolkovski, Godar, KalTeh i MIT. Trkač iz MIT-a - tamni konj po imenu Robert Stil - još nije stigao i biće diskvalifikovan ako se ne pojavi u narednih deset minuta. Možda je posredi bio deo taktike sračunate na to da se zbune suparnici ili da se spreči podrobno ispitivanje njegove svemirske opreme - mada to ne bi ništa promenilo u ovim poslednjim trenucima.
<BR>&nbsp;&nbsp;&nbsp;&nbsp;&nbsp;"Kako dišeš?" upita Singov trener kada mu je šlem hermetički zatvoren.
<BR>&nbsp;&nbsp;&nbsp;&nbsp;&nbsp;"Sasvim normalno."
<BR>&nbsp;&nbsp;&nbsp;&nbsp;&nbsp;"Trenutno se ne naprežeš - regulator je u stanju da poveća priliv kiseonika deset puta, ako bude potrebno. Hajde da te smestimo u vazdušnu komoru i proverimo ti mobilnost..."
<BR>&nbsp;&nbsp;&nbsp;&nbsp;&nbsp;"Ekipa iz MIT-a upravo je stigla", objavio je posmatrač Međuplanetnog olimpijskog komiteta. "Maraton će početi kroz petnaest minuta."
<BR>
<BR>&nbsp;&nbsp;&nbsp;&nbsp;&nbsp;"Molim vas da potvrdite rad svih sistema", prošaputao je starterov glas u uho Roberta Singa. "Broj Jedan?"
<BR>&nbsp;&nbsp;&nbsp;&nbsp;&nbsp;"OK."
<BR>&nbsp;&nbsp;&nbsp;&nbsp;&nbsp;"Broj Dva?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Broj Tri?"
<BR>&nbsp;&nbsp;&nbsp;&nbsp;&nbsp;"Nema problema."
<BR>&nbsp;&nbsp;&nbsp;&nbsp;&nbsp;Međutim, nije bilo odgovora od KalTehovog Broja Četiri. Takmičarka se pravo veoma nespretno udaljavala od startne linije.
<BR>&nbsp;&nbsp;&nbsp;&nbsp;&nbsp;Ostalo nas je samo šestoro, pomisli Sing, osetivši kratak nalet sažaljenja. To se zove peh - doći čak sa Zemlje da bi ti se oprema pokvarila u poslednjem trenutku! Ali tamo dole nisu ni mogli da obave propisno testiranje; nijedan simulator ne bi bio dovoljno velik. Ovde je trebalo samo zakoračiti kroz vazdušnu komoru i naći dovoljno vakuuma za svakoga.
<BR>&nbsp;&nbsp;&nbsp;&nbsp;&nbsp;"Počinje odbrojavanje. Deset, devet, osam..."
<BR>&nbsp;&nbsp;&nbsp;&nbsp;&nbsp;To nije bio jedan od onih događaja u kojima ste mogli pobediti ili izgubiti već na startu. Sing je sačekao dosta posle 'nule', pažljivo procenjujući ugao lansiranja, pre nego što je krenuo.
<BR>&nbsp;&nbsp;&nbsp;&nbsp;&nbsp;U ovo je bilo utrošeno mnogo matematike; skoro puna milisekunda vremena Ari Teh kompjutera bila je posvećena tom problemu. Najvažniji činilac bila je Mesečeva gravitacija od nula zarez šest atmosfera, ali nipošto i jedini. Krutost njegovog odela - optimalna stopa priliva kiseonika - toplota - umor - sve je to trebalo uzeti u obzir. Ali prvo je bilo potrebno okončati dugoročnu raspravu koja je poticala još iz vremena kada su prvi ljudi kročili na Mesec: šta je bolje - skakutati ili praviti dugačke skokove?
<BR>&nbsp;&nbsp;&nbsp;&nbsp;&nbsp;I jedno i drugo bilo je dosta uspešno, ali nije postojao presedan onome što je on nameravao sada da pokuša. Sve do danas, svi skafanderi bili su glomazni, usled čega je pokretljivost bila smanjena; uz to, onaj ko ih je nosio morao je zbog dodatne mase da uloži dosta napora kako bi uopšte krenuo, a ponekad je isto toliki napor morao uložiti i da bi se zaustavilo. Ali ovo odelo bilo je sasvim drugačije.
<BR>&nbsp;&nbsp;&nbsp;&nbsp;&nbsp;Robert Sing pokušao je da objasni te razlike - ne odajući nijednu tajnu - tokom jednog od neizbežnih medijskih intervjua pre trke.
<BR>&nbsp;&nbsp;&nbsp;&nbsp;&nbsp;"Kako nam je uspelo da bude tako lagano?" uzvratio je on na prvo pitanje. "Ne može se koristiti po danu."
<BR>&nbsp;&nbsp;&nbsp;&nbsp;&nbsp;"Kakve to veze ima?"
<BR>&nbsp;&nbsp;&nbsp;&nbsp;&nbsp;"Nije mu potreban sistem za odbacivanje toplote. Sunce je u stanju da upumpa više od kilovata u vas. Zato se trkamo noću."
<BR>&nbsp;&nbsp;&nbsp;&nbsp;&nbsp;"Oh. Baš sam se pitao. Ali zar vam neće biti suviše hladno? Zar se tokom lunarne noći temperatura ne spušta na nekoliko stotina stepeni ispod nule?"
<BR>&nbsp;&nbsp;&nbsp;&nbsp;&nbsp;Sing je uspeo da izbegne osmeh na ovo prostodušno pitanje.
<BR>&nbsp;&nbsp;&nbsp;&nbsp;&nbsp;"Vaše telo generiše svu toplotu koja vam je potrebna, čak i na Mesecu. Ako trčite maraton - zapravo, mnogo više nego što vam je potrebno."
<BR>&nbsp;&nbsp;&nbsp;&nbsp;&nbsp;"Ali da li uopšte možete da trčite umotani poput mumije?"
<BR>&nbsp;&nbsp;&nbsp;&nbsp;&nbsp;"Sačekajte pa ćete videti!"
<BR>&nbsp;&nbsp;&nbsp;&nbsp;&nbsp;Sasvim samouvereno govorio je u bezbednosti studija. Ali sada, stojeći na ogoljenoj lunarnoj ravnici, ta fraza 'poput mumije' vratila poput prokletstva. Posredi baš nije bilo veselo poređenje.
<BR>&nbsp;&nbsp;&nbsp;&nbsp;&nbsp;Tešio se mišlju da, s druge strane, u pitanju nije ni sasvim tačno poređenje; nije bio obmotan zavojima, već uvijen u dva odela koja su mu prianjala uz telo - jedno aktivno, jedno pasivno. Ono unutrašnje, napravljeno od pamuka, pokrivalo ga je od vrata do članaka, i imalo je gustu mrežu uskih, poroznih cevčica koje je trebalo da odvode znoj i višak toplote. Preko njega nalazilo se čvrsto ali krajnje elastično zaštitno spoljašnje odelo, napravljeno od materijala sličnog gumi; pomoću prstena bilo je pričvršćeno za šlem koji je pružao vidljivost od 180 stepeni. Kada je Sing upitao: 'Zašto vidljivost nije potpuna?" otresito su mu odgovorili: 'Dok trčiš - nikada se nemoj osvrtati."
<BR>&nbsp;&nbsp;&nbsp;&nbsp;&nbsp;E pa sada je došao trenutak istine. Upotrebivši obe noge istovremeno, odbacio se uvis pod malim uglom, namerno u to uloživši što je bilo moguće manje napora. Pa ipak, kroz dve sekunde dostigao je najvišu tačku putanje i nastavio da putuje uporedo sa lunarnom površinom, otprilike četiri metra iznad nje. To bi na Zemlji bio novi rekord, jer je skok uvis tamo bio zaglavljen nešto malo ispod tri metra već dobrih pola veka.
<BR>&nbsp;&nbsp;&nbsp;&nbsp;&nbsp;Na trenutak, vreme je počelo da protiče kao da mili. Bio je svestan velike, svetlucave ravnice koja se protezala sve do neprekidne zaobljene linije obzorja. Zemaljska svetlost koja mu je koso padala preko ramena stvarala je neobičan privid da je Sinus Iridum pod snegom. Svi ostali trkači bili su ispred njega, neki su se dizali, neki spuštali duž svojih plitkih parabola. Jedan će se uskoro spustiti pravo na glavu; Sing bar nije napravio tu sramotnu pogrešku.
<BR>&nbsp;&nbsp;&nbsp;&nbsp;&nbsp;Dočekao se na noge, podigavši oblačić prašine. Dopustivši da ga momenat ponese napred, sačekao je da mu se telo zaklati pod pravim uglom pre nego što je ponovo odskočio.
<BR>&nbsp;&nbsp;&nbsp;&nbsp;&nbsp;Tajna trkanja na Mesecu, kako je ubrzo otkrio, bila je u tome da se ne skače suviše visoko kako se ne bi spustio suviše koso, jer se tako gubio momenat. Posle nekoliko minuta eksperimentisanja pronašao je pravi kompromis i nastavio ujednačenim ritmom. Koliko brzo se kretao? Nije bilo načina da to utvrdi na ovom bezobličnom terenu, ali prevalio je više od pola puta do oznake za jedan kilometar.
<BR>&nbsp;&nbsp;&nbsp;&nbsp;&nbsp;Što je bilo važnije - prestigao je sve ostale; nikog nije bilo na udaljenosti od sto metara. Uprkos savetu da se 'nikada ne osvrće', mogao je da dozvoli sebi luksuz da proveri gde su mu suparnici. Nimalo se nije iznenadio ustanovivši da ih je u trci pored njega ostalo još samo troje.
<BR>&nbsp;&nbsp;&nbsp;&nbsp;&nbsp;"Postajem usamljen ovde napolju", reče on. "Šta se dogodilo?"
<BR>&nbsp;&nbsp;&nbsp;&nbsp;&nbsp;Ovo je trebalo da bude privatno kolo, ali sumnjao je da je tako. Ostale ekipe i reporteri gotovo sigurno su ga prisluškivali.
<BR>&nbsp;&nbsp;&nbsp;&nbsp;&nbsp;"Godar je imao sporo oticanje. Koji je tvoj status?"
<BR>&nbsp;&nbsp;&nbsp;&nbsp;&nbsp;"Stanje 7."
<BR>&nbsp;&nbsp;&nbsp;&nbsp;&nbsp;Svako ko je slušao mogao je lako da pogodi šta je to značilo; nije važno. Sedam je trebalo da je srećan broj i Sing se nadao da će moći da nastavi da ga koristi do kraja trke.
<BR>&nbsp;&nbsp;&nbsp;&nbsp;&nbsp;"Upravo prolaziš jedan klik", reče glas u njegovom uhu. "Prošlo je četiri minuta i deset sekundi. Broj Dva je pedeset metara iza tebe, održava rastojanje."
<BR>&nbsp;&nbsp;&nbsp;&nbsp;&nbsp;Trebalo je da postignem bolje vreme, pomisli Sing. Čak i na Zemlji, svako može da prevali kilometar za četiri minuta. Ali tek se uhodavam.
<BR>&nbsp;&nbsp;&nbsp;&nbsp;&nbsp;Posle drugog kilometra uhvatio je ustaljen, udoban ritam, prešavši isto rastojanje za manje od četiri minuta. Kada bi mogao tako da nastavi - mada je to, razume se, bilo nemoguće - stigao bi do cilja za otprilike tri časa. Niko, zapravo, nije znao koliko je vremena potrebno da se istrče tradicionalna četrdeset dva kilometra maratona na Mesecu; procene su se kretale od krajnje optimistička dva sata pa sve do deset. Sing se nadao da bi mogao da uspe za pet.
<BR>&nbsp;&nbsp;&nbsp;&nbsp;&nbsp;Odelo se, izgleda, ponašalo upravo onako kao što je i bilo rečeno da hoće; nije mu nepotrebno sputavalo pokrete, a regulator kiseonika ispunjavao je zahteve njegovih pluća. Počeo je da uživa; ovo nije bila samo trka. Bilo je to sasvim novo iskustvo za ljude i otvaralo je potpuno nove vidike u atletici, a možda i u još mnogo čemu.
<BR>&nbsp;&nbsp;&nbsp;&nbsp;&nbsp;Pedeset minuta kasnije, kod oznake za deseti kilometar, primio je čestitku.
<BR>&nbsp;&nbsp;&nbsp;&nbsp;&nbsp;"Dobro napreduješ - još jedan je ispao - Ciolkovski."
<BR>&nbsp;&nbsp;&nbsp;&nbsp;&nbsp;"Šta joj se dogodilo?"
<BR>&nbsp;&nbsp;&nbsp;&nbsp;&nbsp;"Nije važno. Rećiću ti kasnije. Ali sve je u redu."
<BR>&nbsp;&nbsp;&nbsp;&nbsp;&nbsp;Sing je mogao da se upusti u nagađanje. Jednom, u prvim danima treniranja, gotovo mu je pozlilo u skafanderu. To nije bila sitnica, pošto se moglo završiti krajnje neprijatnom smrću. Setio se nelagodnog vlažno-hladnog osećanja koje je prethodilo napadu, a koje je odagnao pojačavši priliv kiseonika i toplote. Nikada nije otkrio uzrok ovim simptomima: mogli su biti u pitanju živci ili nešto u poslednjem obroku - bio je bljutav, visokokaloričan ali niskotaložan, jer je mali broj skafandera bio opremljen potpunim sanitarskim pogodnostima.
<BR>&nbsp;&nbsp;&nbsp;&nbsp;&nbsp;U namernom pokušaju da odagna ove nekorisne misli, Sing je pozvao svog trenera.
<BR>&nbsp;&nbsp;&nbsp;&nbsp;&nbsp;"Moći ću da završim u laganom hodu, ako se ovako nastavi. Već je troje otpalo - a jedva da smo krenuli."
<BR>&nbsp;&nbsp;&nbsp;&nbsp;&nbsp;"Nemoj biti suviše samouveren, Bobe. Seti se kornjače i zeca."
<BR>&nbsp;&nbsp;&nbsp;&nbsp;&nbsp;"Nikada čuo za njih. Ali shvatam šta hoćeš da kažeš."
<BR>&nbsp;&nbsp;&nbsp;&nbsp;&nbsp;Kod oznake za petnaesti kilometar postalo mu je još malo jasnije. Već izvesno vreme bio je svestan da mu leva noga postaje sve ukočenija; sve ju je teže savijao pri doskoku, tako da naredni odskok umalo nije izveo nakrivo. Nema sumnje da je počeo da se zamara, ali to je trebalo i očekivati. Što se odela tiče, ono je, izgleda, i dalje savršeno radilo, tako da nije imao stvarnih problema. Možda bi bilo dobro da malo zastane i odmori se: u pravilima nije stajalo da to ne bi smeo da učini.
<BR>&nbsp;&nbsp;&nbsp;&nbsp;&nbsp;Potpuno se zaustavio i osmotrio okolinu. Malo šta se izmenilo, osim što su vrhovi Heraklida bili nešto niži na istoku. Svita sastavljena od mesečevih džipova, ambulantnih kola i osmatračkih kola i dalje se kretala na pristojnom rastojanju iza trkača - čiji se broj sada smanjio na troje...
<BR>&nbsp;&nbsp;&nbsp;&nbsp;&nbsp;Nije se iznenadio kada je video da je takmičar Industrije Klavijus, drugi predstavnik Meseca, i dalje u trci. Međutim, krajnje neočekivano bilo je ono što je polazilo za rukom 'zemaljskom crvu' iz MIT-a. Robert Stil - kakva neobična slučajnost da su imali isto ime i inicijale - bio je ispred Klavijusa. Ali on nije imao prave uslove za vežbu: da li su inženjeri MIT-a znali nešto što ovdašnjima nije bilo poznato?
<BR>&nbsp;&nbsp;&nbsp;&nbsp;&nbsp;"Jesi li dobro, Bobe?" sa strahom ga upita trener.
<BR>&nbsp;&nbsp;&nbsp;&nbsp;&nbsp;"I dalje 7. Samo se odmaram. Ali brine me MIT. Odlično napreduje."
<BR>&nbsp;&nbsp;&nbsp;&nbsp;&nbsp;"Da, za jednog Zemljanina. Ali ne zaboravi šta sam ti kazao za osvrtanje. Mi ćemo paziti na njega."
<BR>&nbsp;&nbsp;&nbsp;&nbsp;&nbsp;Zainteresovan, ali ne i zabrinut, Sing se nakratko usredsredio na izvesne vežbe koje bi bilo savim nemoguće izvesti u konvencionalnom odelu. Čak je legao u meki regolit - lunarni površinski sloj, nastao tokom eona meteorskig bombardovanja - i stao oštro da pokreće noge nekoliko minuta, kao da vozi nevidljivi bicikl. Bila je to još jedna stvar koja je prvi put izvedena ovde na Mesecu; nadao se da gledaoci umeju to da cene.
<BR>&nbsp;&nbsp;&nbsp;&nbsp;&nbsp;Kada je ponovo ustao, nije mogao da odoli da se na brzinu ne osvrne. Klavijus je bio dobrih tri stotine metara iza njega; klatio se s jedne na drugu stranu na način koji je gotovo sigurno ukazivao na umor. Dizajneri tvog odela nisu tako dobri kao moji, pomisli Sing; čini mi se da mi nećeš još dugo praviti društvo.
<BR>&nbsp;&nbsp;&nbsp;&nbsp;&nbsp;To sasvim sigurno nije važilo za gospodina Roberta iz MIT-a. On se, izgleda, sve više primicao.
<BR>&nbsp;&nbsp;&nbsp;&nbsp;&nbsp;Sing je odlučio da promeni način kretanja, kako bi stavio u pogon novu skupinu mišića i smanjio mogućnost da ga uhvati grč - trener mu je skrenuo pažnju i na tu opasnost. Skakati poput kengura bilo je uspešno i brzo, međutim, poskakivanje je bilo udobnije i manje zamorno, jednostavno stoga što je bilo prirodnije.
<BR>&nbsp;&nbsp;&nbsp;&nbsp;&nbsp;Kod oznake za dvadeseti kilometar, međutim, vratio se na kengurske skokove kako bi svim mišićima pružio podjednake uslove. Već je počeo da oseća i žeđ, tako da je posisao nekoliko kubnih centimetara voćnog soka iz bradavice koja je zgodno bila smeštena u šlemu.
<BR>&nbsp;&nbsp;&nbsp;&nbsp;&nbsp;Pred sobom je imao još dvadeset dva kilometra - a u trci je ostao još samo jedan učesnik pored njega. Klavijus je konačno odustao; u ovom prvom lunarnom maratonu neće biti dodeljena bronzana medalja. Bila je to sada direktna borba između Meseca i Zemlje.
<BR>&nbsp;&nbsp;&nbsp;&nbsp;&nbsp;"Čestitke, Bobe", zakikotao se njegov trener nekoliko kilometara kasnije. "Upravo si napravio tačno dve hiljade džinovskih skokova za čovečanstvo. Nil Armstrong bi se ponosio tobom."
<BR>&nbsp;&nbsp;&nbsp;&nbsp;&nbsp;"Ne verujem da si ih brojao, ali lepo je znati. Imam mali problem."
<BR>&nbsp;&nbsp;&nbsp;&nbsp;&nbsp;"Kakav?"
<BR>&nbsp;&nbsp;&nbsp;&nbsp;&nbsp;"Zvuči smešno - ali postaje mi hladno na nogama."
<BR>&nbsp;&nbsp;&nbsp;&nbsp;&nbsp;Usledila je tako duga pauza da je ponovio svoju pritužbu.
<BR>&nbsp;&nbsp;&nbsp;&nbsp;&nbsp;"Upravo proveravam, Bobe. Ubeđen sam da nemaš zbog čega da brineš."
<BR>&nbsp;&nbsp;&nbsp;&nbsp;&nbsp;"Nadam se."
<BR>&nbsp;&nbsp;&nbsp;&nbsp;&nbsp;To je zaista delovalo kao sitnica, ali u svemiru ne postoje sitni problemi. Poslednjih deset ili petnaest minuta Sing je bio svestan blage nelagodnosti; imao je osećaj da hoda po snegu, u cipelama ili čizmama koje nisu uspevale da ga zaštite od hladnoće. I postajalo je sve gore.
<BR>&nbsp;&nbsp;&nbsp;&nbsp;&nbsp;U Zalivu Duga sasvim sigurno nije bilo snega, mada je zemaljska svetlost često stvarala takav utisak. Ali regolit je u ponoć po lokalnom vremenu bio mnogo hladniji od snega tokom zime na Antarktiku - bar za stotinu stepeni.
<BR>&nbsp;&nbsp;&nbsp;&nbsp;&nbsp;To ne bi trebalo da bude mnogo važno; regolit je bio veoma slab provodnik toplote i izolacija na njegovim stopalima trebalo bi da mu pruži dovoljnu zaštitu. Očigledno, to sada nije bio slučaj.
<BR>&nbsp;&nbsp;&nbsp;&nbsp;&nbsp;Izvinjavajuće nakašljavanje stade da odzvanja unutar njegovog šlema.
<BR>&nbsp;&nbsp;&nbsp;&nbsp;&nbsp;"Žao mi je zbog ovoga, Bobe. Izgleda da je trebalo da džonovi na čizmama budu deblji."
<BR>&nbsp;&nbsp;&nbsp;&nbsp;&nbsp;"Sada mi to kažeš. Pa dobro, mogu da izdržim."
<BR>&nbsp;&nbsp;&nbsp;&nbsp;&nbsp;Dvadeset minuta kasnije nije više bio toliko siguran. Nelagodnost je počela da prerasta u bol; stopala su počela da mu se smrzavaju. Nikada još nije bio u podneblju sa hladnom klimom, tako da je ovo za njega bilo novo iskustvo; nije bio načisto kako da s tim iziđe nakraj, niti je znao kada simptomi postaju opasni. Nisu li istraživači polova rizikovali da izgube prste na nogama - pa čak i cele udove? Nezavisno od nelagodnosti koju bi to izazvalo, Sing nije želeo da traći vreme u odelenju za regeneraciju. Da bi stopalo ponovo izraslo bila je potrebna čitava nedelja...
<BR>&nbsp;&nbsp;&nbsp;&nbsp;&nbsp;"Šta nije u redu?" začu se zaplašeni glas njegovog trenera. "Izgleda mi da si u nevolji."
<BR>&nbsp;&nbsp;&nbsp;&nbsp;&nbsp;Nije bio u nevolji: bio je u agoniji. Morao je da uloži veliku volju da ne zaplače od bola svaki put kada bi doskočio na površinu i zaparao po smrtonosnoj prašini koja je isisavala život iz njega.
<BR>&nbsp;&nbsp;&nbsp;&nbsp;&nbsp;"Moram se odmoriti nekoliko minuta i razmisliti o ovome."
<BR>&nbsp;&nbsp;&nbsp;&nbsp;&nbsp;Sing se pažljivo spustio na meko, elastično tle, pitajući se da li će hladnoća istog časa prostrujati i kroz gornji deo odela. Ali to se nije dogodilo i on je odahnuo: verovatno će biti bezbedan nekoliko minuta, a i biće na više načina upozoren pre nego što Mesec pokuša da mu sledi torzo.
<BR>&nbsp;&nbsp;&nbsp;&nbsp;&nbsp;Podigao je obe noge i počeo da pomera prste. Osećao ih je, što je bilo dobro, i slušali su naređenja.
<BR>&nbsp;&nbsp;&nbsp;&nbsp;&nbsp;Šta sada? Ljudi iz medija koji su se vozili u osmatračkom kamionu mora da misle da je lud ili da izvodi neki mračan religijski obred - jer je okrenuo stopala prema zvezdama. Pitao se šta li su saopštavali svojoj udaljenoj publici.
<BR>&nbsp;&nbsp;&nbsp;&nbsp;&nbsp;Već se osećao malo prijatnije; krvotok mu je dobijao bitku protiv gubitka toplote pošto više nije bio u dodiru sa tlom. (Ali da li je u pitanju bila uobrazilja - ili je zaista osećao blagu hladnoću u krstima?) Odjednom mu je pala na pamet još jedna uznemirujuća pomisao. Grejem stopala na noćnom nebu - samoj Vaseljeni. Kao što svaki školarac zna, temperatura je tu samo tri stepena iznad apsolutne nule. Poređenja radi, lunarni regolit je topliji od ključale vode.
<BR>&nbsp;&nbsp;&nbsp;&nbsp;&nbsp;Da li onda činim pravu stvar? Izgleda da moja stopala ne gube bitku sa otokom kosmičke toplote.
<BR>&nbsp;&nbsp;&nbsp;&nbsp;&nbsp;Ležeći gotovo potrbuške u Zalivu Duga, držeći noge podignute pod smešnim uglom i okrenute prema jedva vidljivim zvezdama i sjajnoj Zemlji, Robert Sing je pretresao ovaj mali problem iz fizike. Postojalo je možda suviše činilaca da bi se on mogao odmah rešiti, ali ovaj odgovor će poslužiti za prvo vreme...
<BR>&nbsp;&nbsp;&nbsp;&nbsp;&nbsp;Provodljivost spram zračenja - o tome je bila reč. Materijal njegovih svemirskih čizama bio je bolji kada je provodljivost bila u pitanju nego zračenje. Kada su mu čizme bile u fizičkom dodiru sa lunarnim regolitom brže su ispuštale toplotu njegovog tela nego što je on uspevao da je obnovi. Međutim, situacija je bila obrnuta kada su zračile put praznog neba. Srećom po njega.
<BR>&nbsp;&nbsp;&nbsp;&nbsp;&nbsp;"MIT te sustiže, Bobe. Biće bolje da kreneš."
<BR>&nbsp;&nbsp;&nbsp;&nbsp;&nbsp;Sing je morao da se divi svom upornom pratiocu. Zaslužio je srebro. Ali neka sam proklet ako mu dozvolim da osvoji zlato. Evo nas, krećemo ponovo. Još samo deset kilometara - otprilike nekoliko hiljada skokova.
<BR>&nbsp;&nbsp;&nbsp;&nbsp;&nbsp;Prvih tri ili četiri nisu prošli tako loše, ali onda je hladnoća ponovo počela da se uvlači. Sing je znao da ako se ponovo zaustavi više neće biti u stanju da nastavi. Jedino što mu je preostalo bilo je da stegne zube i pretvara se da je bol samo puka opsena koja se može odagnati snagom volje. Gde li je video savršen primer za to? Prevalio je još jedan kilometar ispunjen agonijom pre nego što je uspeo da ga pronađe u sećanju.
<BR>&nbsp;&nbsp;&nbsp;&nbsp;&nbsp;Pre dosta godina naišao je na video snimak hodanja po vatri star jedan vek, koje se izvodilo za vreme nekog religijskog obreda na Zemlji. Iskopan je dugačak jarak, ispunjen užarenim ugljevljem - i vernici su išli sasvim polako i normalno s jednog kraja na drugi kraj, pokazujući tek nešto više nelagodnosti nego da hodaju po pesku. Čak iako to nije ništa govorilo o moći bilo kog božanstva, predstavljalo je zapanjujuće iskazivanje hrabrosti i samouverenosti. Sigurno je i on bio u stanju isto da učini: sada je sasvim lako mogao da zamisli da hoda po vatri...
<BR>&nbsp;&nbsp;&nbsp;&nbsp;&nbsp;Hodanje po vatri na Mesecu! Morao je da se nasmeje na tu zamisao i na trenutak bol gotovo da je uminuo. Znači, ideja o 'umu jačem od materije' može da upali - bar na nekoliko sekundi.
<BR>&nbsp;&nbsp;&nbsp;&nbsp;&nbsp;"Samo pet klika - dobro napreduješ. Ali MIT te prestiže - ne opuštaj se."
<BR>&nbsp;&nbsp;&nbsp;&nbsp;&nbsp;Da se opsuti! Koliko je samo Sing žudeo za tim. Ujedajući bol u stopalima potisnuo je sve ostalo; čak je gotovo prenebregao iscrpljujući umor usled koga je sve teže i teže napredovao. Napustio je skakanje i zadovoljio se laganim, gegavim hodom koji bi dosta upečatljivo delovao na Zemlji, ali je jadno izgledao na Mesecu.
<BR>&nbsp;&nbsp;&nbsp;&nbsp;&nbsp;Negde na oko tri kilometra od cilja umalo nije odustao i pozvao ambulantna kola; možda je već bilo prekasno da sačuva stopala. A onda, upravo u trenutku kada je osetio da je na kraju snaga, uočio je nešto što bi sasvim sigurno video i ranije da sva čula nije usredsredio na tle neposredno ispred sebe.
<BR>&nbsp;&nbsp;&nbsp;&nbsp;&nbsp;Udaljeno obzorje nije više predstavljalo mrtvu pravu crtu koja razdvaja svetlucavi predeo od crne noći svemira: približavao se zapadnim granicama Zaliva Duga i blago zaobljeni vrhovi Bedema Laplas uzdizali su se iznad zakrivljenosti Meseca. Taj prizor - i saznanje da je vlastitim naporima izdigao te planine u vidno polje - omogućili su Singu da prikupi poslednje atome snage.
<BR>&nbsp;&nbsp;&nbsp;&nbsp;&nbsp;Za njega sada više ništa nije postojalo u Vaseljeni osim linije cilja. Nalazio se na svega nekoliko metara od nje kada je njegov uporni protivnik izbio ispred njega, očigledno jureći bez imalo napora.
<BR>
<BR>&nbsp;&nbsp;&nbsp;&nbsp;&nbsp;Kada je Robert Sing povratio svest, ležao je u ambulantnim kolima; sve ga je bolelo, mada nije osećao nikakav jasan bol.
<BR>&nbsp;&nbsp;&nbsp;&nbsp;&nbsp;"Izvesno vreme nećeš baš mnogo hodati", čuo je nečiji glas, udaljen mnogo svetlosnih godina. "Najgori slučaj promrzlina koji sam ikada video. Ali dao sam ti lokalnu anesteziju - i nećeš morati da kupiš novi par stopala."
<BR>&nbsp;&nbsp;&nbsp;&nbsp;&nbsp;I to je bila neka uteha, ali teško da je mogla da odagna gorčinu saznanja da nije uspeo, uprkos svim naporima, a pobeda mu je bila nadohvat ruke. Ko je ono rekao: 'Pobeda nije najvažnija stvar - ona je jedina'? Pitao se da li će se uopšte potruditi da uzme srebrnu medalju.
<BR>&nbsp;&nbsp;&nbsp;&nbsp;&nbsp;"Puls ti se vratio na normalu - kako se osećaš?"
<BR>&nbsp;&nbsp;&nbsp;&nbsp;&nbsp;"Užasno."
<BR>&nbsp;&nbsp;&nbsp;&nbsp;&nbsp;"Onda će te ovo možda razvedriti. Jesi li spreman na šok - prijatan šok?"
<BR>&nbsp;&nbsp;&nbsp;&nbsp;&nbsp;"Iskušajte me."
<BR>&nbsp;&nbsp;&nbsp;&nbsp;&nbsp;"Ti si pobednik - ne, nemoj pokušati da ustaneš!"
<BR>&nbsp;&nbsp;&nbsp;&nbsp;&nbsp;"Kako - šta??"
<BR>&nbsp;&nbsp;&nbsp;&nbsp;&nbsp;"MOK je besan, ali MIT umire od smeha. Čim je trka bila gotova, priznali su da je njihov Robert u stvari Robot - 'Svenamenski domiform tip 9'. Nije čudo što je to... stvorenje... stiglo prvo! Stoga je ono što si ti uradio još neverovatnije. Već su počele da stižu čestitke. Postao si slavan - dopalo ti se to ili ne."
<BR>
<BR>&nbsp;&nbsp;&nbsp;&nbsp;&nbsp;Iako slava nije potrajala, ta zlatna medalja bila je jedna od najvrednijih stvari koje je Robert Sing stekao do kraja života. Ipak, nije bio svestan onoga što je započeo sve do trećih lunarnih olimpijskih igara, osam godina kasnije. Tada su svemirski lekari pozajmili od ronilaca tehniku 'tečnog disanja', kojom su se pluća preplavljivala zasićenim tečnim kiseonikom.
<BR>&nbsp;&nbsp;&nbsp;&nbsp;&nbsp;I tako je pobednik prvog maratona na Mesecu, zajedno sa velikim delom raštrkane ljudske vrste, posmatrao sa strahopoštovanjem i divljenjem kako Karl Gregorijus, zaštićen od vakuuma, obara rekord prevaljujući jedan klometar za manje od dva minuta u trci preko Zaliva Duga - nag poput svojih grčkih predaka na onoj prvoj Olimpijadi, pre tri hiljade godina.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
