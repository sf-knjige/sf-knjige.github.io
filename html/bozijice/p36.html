<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. PROBA HALJINE
<P>&nbsp;&nbsp;&nbsp;&nbsp;&nbsp;Ćelavi Sik! Kako bi moji kosmati preci, u Indiji, reagovali na takvog jednog otpadnika? A kada bi znali da sam lobanju trajno depilirao - pa, bio bih srećan da izvučem živu glavu...
<BR>&nbsp;&nbsp;&nbsp;&nbsp;&nbsp;Ova misao uvek bi proletela Robertu Singu kroz glavu dok bi spuštao kapu koja mu je sasvim prianjala uz glavu, podešavao trake za vezivanje i proveravao da li mu jastučići za oči zaklanjaju svu svetlost. Zatim bi ostao da sedi u potpunoj tami i tišini, čekajući da stvar u svoje ruke preuzme automatski sekvenser.
<BR>&nbsp;&nbsp;&nbsp;&nbsp;&nbsp;Prvo se začuo veoma slab zvuk, toliko nizak da je gotovo mogao da čuje svaku vibraciju posebno. I dalje na granici čujnosti, počeo je da se penje oktavu po oktavu sve dok nije nestao na ivici čujnosti. Zapravo, iza te ivice; Sing se, doduše, nikada nije potrudio da stvar proveri, ali bio je sasvim siguran da mehanizam njegovih ušiju ne bi nikada mogao da odgovori na frekvencije koje su mu sada tekle neposredno u mozak.
<BR>&nbsp;&nbsp;&nbsp;&nbsp;&nbsp;Ponovo je nastala tišina, a on je ostao da čeka početak mnogo složenije vizuelne sekvence.
<BR>&nbsp;&nbsp;&nbsp;&nbsp;&nbsp;Prvo se pojavila čista boja: javio mu se utisak da lebdi u središtu savršeno bezoblične kugle, čija je unutrašnja površina obojena u tamnocrveno. Nije bilo baš nikakvog traga nekom poretku ili ustrojstvu, a oči su ga bolele od naprezanja da tako nešto pronađe. Ne - to nije bilo sasvim tačno. Oči se uopšte nisu uključivale u kolo.
<BR>&nbsp;&nbsp;&nbsp;&nbsp;&nbsp;Crvena - narandžasta - žuta - zelena - poznate dugine boje, ali laserski čiste. I dalje se ne pojavljuje nikakva slika - samo ničim narušeno hromatsko polje.
<BR>&nbsp;&nbsp;&nbsp;&nbsp;&nbsp;Konačno su počele da se javljaju i slike. Prvo otvorena rešetka koja se brzo ispunjavala prepletima što su postajali sve gušći i gušći, dok se na kraju više nisu mogli međusobno rasplesti. Njih je zamenio niz geometrijskih oblika - koji su se okretali, širili, smanjivali, pretvarali jedni u druge. Iako je izgubio svaki pojam o vremenu, ceo taj kalibracioni program trajao je manje od jednog minuta. Kada ga je, poput mećave na Antarktiku, obuhvatilo bešumno 'krajnje belilo', znao je da je proces skeniranja završen i da je monitorni sistem 'prenosivog mozga' bio zadovoljan što su Singova nervna kola savršeno pripravna za prijem.
<BR>&nbsp;&nbsp;&nbsp;&nbsp;&nbsp;Ponekad, mada veoma retko, njegovim poljem svesti projurila bi poruka da postoji greška i tada bi morao da ponovi celu sekvencu. To bi obično razrešilo problem; u protivnom, Sing ne bi opet pokušavao. Jednom, kada je trebalo da na brzinu stekne izvesne veštine, pokušao je da to izvede ručno, kako bi zaobišao elektronsku 'blokadu na putu'. Kao nagradu dobio je niz košmarnih slika koje nikako nije mogao kako treba da razabere - bile su nalik na svetlace što nastaju pritiskanjem očnih jabučica, samo što su ovi izgledale mnogo sjajnije. U času kada je konačno uspeo da pritisne dugme za prekid, već je zadobio užasnu glavobolju - a moglo je biti i mnogo gore. Nepovratna 'zombifikacija' usled pogrešnog rukovanja 'prenosivim mozgom' više nije bila tako česta kao u ranim danima kada je uređaj tek počinjao da se koristi, ali i dalje se događala.
<BR>&nbsp;&nbsp;&nbsp;&nbsp;&nbsp;Ovog puta nije bilo poruke o greški niti nekog drugog upozoravajućeg signala. Sva kola bila su čista. Bio je spreman za prijem.
<BR>&nbsp;&nbsp;&nbsp;&nbsp;&nbsp;Iako je kapetan Sing tek krajičkom uma bio svestan da se, zapravo, nalazi na Golijatu, nije mu delovalo nimalo neprimereno to što odozgo posmatra svoj brod dok on lebdi duž Kali. Takođe mu se činilo sasvim logično - iako je posredi bila bizarna logika sna - da je Atlas već postavljen na asteroidu, premda je 'znao' da je, u stvari, i dalje spojen sa Golijatom.
<BR>&nbsp;&nbsp;&nbsp;&nbsp;&nbsp;Pojedinosti simulacije bile su u toj meri savršene da je mogao da vidi ogoljene poteze stenja na Kali na mestima gde su potisnici svemirskih sanki oduvali stoletnu prašinu. Ovaj prizor već je pripadao stvarnosti, ali prizor Atlasa i mnoštva njegovih rezervoara sa gorivom i dalje su poticale iz budućnosti - na koju je, srećom, trebalo čekati svega nekoliko dana. Uz Davidovu pomoć bili su rešeni svi inženjerski problemi spuštanja i ukotvljenja drajvera mase i nije bilo razloga za pretpostavku da će se javiti bilo kakve poteškoće oko pretvaranja teorije u praksu.
<BR>&nbsp;&nbsp;&nbsp;&nbsp;&nbsp;"Spremni za put", reče David. "iz kog ugla biste želeli?"
<BR>&nbsp;&nbsp;&nbsp;&nbsp;&nbsp;"Severni pol ekliptike. Udaljenost deset A. J. <EM>Astronomskih jedinica; prim. prev.</EM>. Pokaži sve orbite."
<BR>&nbsp;&nbsp;&nbsp;&nbsp;&nbsp;"Sve? U tom vidnom polju ima 54.372 tela." Pauza koja je nastala dok je David proveravao u katalogu bila je jedva primetna.
<BR>&nbsp;&nbsp;&nbsp;&nbsp;&nbsp;"Izvini. Mislim na sve glavne planete. I sva tela koja se približavaju Kali na hiljadu kilometara. Ispravka - neka bude stotinu kilometara."
<BR>&nbsp;&nbsp;&nbsp;&nbsp;&nbsp;Kali i Atlas su nestali. Sing je odozgo posmatrao Sunčev sistem, sa orbitama Saturna, Jupitera, Marsa, Zemlje, Venere i Merkura koje su se videle poput tankih, svetlećih linija. Položaj samih planeta bio je označen prepoznatljivim oznakama - Saturn prstenovima, Jupiter pojasevima, Mars sićušnom polarnom kapom, Zemlja jednim nepreglednim okeanom, Venera bezobličnim belim polumesecom, Merkur izrovašenim diskom.
<BR>&nbsp;&nbsp;&nbsp;&nbsp;&nbsp;A Kali je bila predstavljena lobanjom. To je bila Davidova zamisao o kojoj niko nikada sa njim nije porazgovarao. Verovatno je zavirio u enciklopediju - i video jedan od kipova hinduističke boginje razaranja sa zlokobnom ogrlicom.
<BR>&nbsp;&nbsp;&nbsp;&nbsp;&nbsp;"Središte na osu Kali-Zemlja - zumiraj!"
<BR>&nbsp;&nbsp;&nbsp;&nbsp;&nbsp;Sada je Singova svest bila ispunjena tom kobnom kupastom oblašću - elipsom prokletstva koja je spajala trenutne položaje Zemlje i Kali.
<BR>&nbsp;&nbsp;&nbsp;&nbsp;&nbsp;"Vremensko sažimanje?"
<BR>&nbsp;&nbsp;&nbsp;&nbsp;&nbsp;"Deset na peti."
<BR>&nbsp;&nbsp;&nbsp;&nbsp;&nbsp;Tom stopom, svaka sekunda predstavljaće jedan dan: Kali će stići do Zemlje za nekoliko minuta, ne meseci.
<BR>&nbsp;&nbsp;&nbsp;&nbsp;&nbsp;"Krećemo."
<BR>&nbsp;&nbsp;&nbsp;&nbsp;&nbsp;Planete su počele da se pomeraju - Merkur je žurio svojim najunutrašnjijom putanjom, pa se čak i tromi Saturn vukao poput puža svojom spoljašnjom orbitom.
<BR>&nbsp;&nbsp;&nbsp;&nbsp;&nbsp;Kali je započela pad put Sunca, i dalje se krećući jedino pod dejstvom sile teže. Negde u Singovom polju svesti brojke su tako brzo treperile da su se stapale jedna s drugom. Iznenada su sve došle do nule, a David je istog časa rekao: "Paljenje!"
<BR>&nbsp;&nbsp;&nbsp;&nbsp;&nbsp;Čudno, načas pomisli Sing, kako su neke reči ostale u upotrebi i pošto su izgubile prvobitno značenje. 'Paljenje' je poticalo od pre najmanje sto godina - pripadalo je dobu hemijskih raketa. Nije bilo načina da mlaznik koji je pokretao Atlas - ili bilo koju drugu letelicu za duboki svemir - bilo šta 'zapali'. U pitanju je bio čisti vodonik - a čak i da je tu bilo nešto kiseonika, ovaj bi bio suviše topao za niskotemperaturni fenomen pukog sagorevanja. Svaki molekul vode bio bi istog časa rastavljen na sastavne atome.
<BR>&nbsp;&nbsp;&nbsp;&nbsp;&nbsp;Pojavile su se nove brojke, neke su bile stalne, druge su se veoma lagano menjale. Najvidljivije su bile one koje su označavale ubrzanje što ga je stvarao Atlasov mlaznik u ovom utvarnom svetu; za masu Kaline veličine bile su neophodne tek mikrogravitacije. A evo i vitalnih 'delti', jedva merljivih promena koje su upravo izazivane u brzini i položaju asteroida.
<BR>&nbsp;&nbsp;&nbsp;&nbsp;&nbsp;Dani su prolazili; brojke su postojano rasle: Merkur je prešao pola puta oko Sunca, a Kali još nije pokazivala vidljive znake skretanja sa svoje prirodne putanje. Samo se na osnovu sve većih 'delti' moglo zaključiti da asteroid tromo skreće sa svoje drevne staze.
<BR>&nbsp;&nbsp;&nbsp;&nbsp;&nbsp;"Petostruko zumiranje", naredio je Sing dok je Kali prolazila pored Marsa. Spoljašnje planete su nestale dok se slika širila; međutim, učinci već višednevnog delovanja Atlasovog pogona i dalje se nisu mogli uočiti.
<BR>&nbsp;&nbsp;&nbsp;&nbsp;&nbsp;"Sagorenje", iznenada reče David. (Još jedna reč iz detinjstva astronautike!) Brojke koje su označavale potisak i ubrzanje istog časa padoše na nulu. Kali je ponovo kružila oko Sunca samo zahvaljujući gravitaciji.
<BR>&nbsp;&nbsp;&nbsp;&nbsp;&nbsp;"Desetostruko zumiranje. Vremensko sažimanje hiljadu."
<BR>&nbsp;&nbsp;&nbsp;&nbsp;&nbsp;Sada su samo Zemlja, Mesec i Kali bili prisutni u Singovom polju svesti. Na ovim proširenim razmerama, asteroid kao da se nije kretao po elipsi, već gotovo pravom linijom - a ta linija nije išla prema Zemlji.
<BR>&nbsp;&nbsp;&nbsp;&nbsp;&nbsp;Sing je, međutim, imao dosta iskustva, tako da ga ovo nije ispunilo prevelikom nadom. Kali je još trebalo da prođe pored Meseca i on će - poput kakvog prevrtljivog prijatelja koji izdaje svog starog sadruga - uneti poslednje ubilačke izmene u Kalinu orbitu.
<BR>&nbsp;&nbsp;&nbsp;&nbsp;&nbsp;Sada, u završnoj fazi susreta, svaka sekunda predstavljala je tri minute stvarnog vremena. Kalina putanja vidljivo se povila u gravitacionom polju Meseca - prema Zemlji. Međutim, učinak Atlasovih napora, iako su prestali pre nekoliko 'nedelja', takođe je bio vidljiv. Simulacija je prikazivala dve orbite - prvobitnu, i onu koja je nastala posle čovekovog upliva.
<BR>&nbsp;&nbsp;&nbsp;&nbsp;&nbsp;"Desetostruko zumiranje. Vremensko sažimanje sto."
<BR>&nbsp;&nbsp;&nbsp;&nbsp;&nbsp;Sada je jedna sekunda predstavljala skoro dva minuta i Zemlja je ispunila Singovo polje svesti. Međutim, sićušni znak lobanje ostao je iste veličine: u ovim razmerama, Kali je bila još premala da bi joj disk bio vidljiv.
<BR>&nbsp;&nbsp;&nbsp;&nbsp;&nbsp;Prividna Zemlja izgledala je neverovatno stvarno, bolno prelepa; nemoguće je bilo poverovati da je to tek puka konstrukcija savršeno organizovanih megabita. Tamo dole - možda samo u Davidovom sećanju! - nalazili su se sjajna bela kapa Antarktika, kontinent Australija, ostrva Novog Zelanda, obala Kine. Ali prizorom je preovlađivalo tamno plavetnilo Pacifika; pre samo dvadeset pokolenja on je za čovečanstvo predstavljao isto ovako veliki izazov kao danas bezdani svemira.
<BR>&nbsp;&nbsp;&nbsp;&nbsp;&nbsp;"Desetostruko zumiranje. Nastavi da pratiš Kali."
<BR>&nbsp;&nbsp;&nbsp;&nbsp;&nbsp;Plava zakrivljenost obzorja, zamagljena atmosferom, neprimetno je prelazila u potpuno crnilo. Kali je i dalje padala prema njoj, dok ju je Zemljino gravitaciono polje privlačilo i ubrzavalo - gotovo kao da je planeta podsticala vlastito samoubistvo.
<BR>&nbsp;&nbsp;&nbsp;&nbsp;&nbsp;"Kroz jedan minut biće najbliže."
<BR>&nbsp;&nbsp;&nbsp;&nbsp;&nbsp;Sing je usredsredio pažnju na brojke koje su i dalje treperile na ivici njegovog vidnog polja. Poruka koju su saopštavale bila je preciznija, mada manje dramatična, od one koju je davala simulaciona slika. Ona najvažanija - koliko je Kali udaljena od površine Zemlje - i dalje se smanjivala.
<BR>&nbsp;&nbsp;&nbsp;&nbsp;&nbsp;Međutim, stopa smanjenja i sama se smanjivala. Kali je sve više i više bilo potrebno da pređe svaki novi kilometar prema Zemlji.
<BR>&nbsp;&nbsp;&nbsp;&nbsp;&nbsp;A onda su se brojke ustalile: 523 - 523 - 522 - 522 - 522 - 523 - 523 - 524 - 524 - 525...
<BR>&nbsp;&nbsp;&nbsp;&nbsp;&nbsp;Sing je dozvolio sebi luksuz da udahne. Kali je dospela do tačke najvećeg približenja i sada je stala da se udaljava.
<BR>&nbsp;&nbsp;&nbsp;&nbsp;&nbsp;Atlas je, dakle, bio u stanju da obavi posao. Preostalo je samo da se uporedi stvarni svet sa onim prividnim.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
