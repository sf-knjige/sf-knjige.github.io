<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. VEČE IZNENAĐENJA
<P>&nbsp;&nbsp;&nbsp;&nbsp;&nbsp;"Keranse...!"
<BR>&nbsp;&nbsp;&nbsp;&nbsp;&nbsp;Probuđen dubokim brujanjem hidroplana koji se približavaju platformi za pristajanje, Kerans se razdraženo prevrtao dok mu se glava klatila s jedne na drugu stranu na uležanom jastuku. Zadrža pogled na svetlom zelenom paralelogramu koji je šarao tavanicu nad roletnama, slušajući kako motori napolju ubrzavaju, a onda s naporom siđe sa kreveta. Bilo je već prošlo 7,30 - sat kasnije nego što se budio pre mesec dana - i blistava sunčeva svetlost koja se odbijala od lagune gurala je svoje prste u zamračenu sobu kao grabljivo zlatno čudovište.
<BR>&nbsp;&nbsp;&nbsp;&nbsp;&nbsp;Zabrinuto primeti da je zaboravio da isključi ventilator kraj kreveta pre nego što je zaspao. Sada je počinjao da se uspavljuje u nepredvidljivim trenucima, poluuspravno sedeći na krevetu dok je odvezivao cipele. Da bi štedeo gorivo, zatvorio je spavaću sobu i premestio teški bračni krevet sa pozlaćenim ramom u salon, ali on je tako snažno podsećao na san da je ubrzo morao da ga opet premesti nazad.
<BR>&nbsp;&nbsp;&nbsp;&nbsp;&nbsp;"Keranse...!"
<BR>&nbsp;&nbsp;&nbsp;&nbsp;&nbsp;Donjim hodnikom je opominjući odjekivao Strangmanov glas. Kerans se polako odvuče do kupatila i uspe da ispljuska lice pre nego što je Strangman upao u apartman.
<BR>&nbsp;&nbsp;&nbsp;&nbsp;&nbsp;Bacivši šlem na pod, Strangman izvuče vinsku bocu ispunjenu toplom crnom kafom i kutiju gorgonzole, pozelenelu od starosti.
<BR>&nbsp;&nbsp;&nbsp;&nbsp;&nbsp;"Poklon za vas." Ispitivao je Keransove mutne oči mršteći se prijateljski. "Pa, kako je u dubokom vremenu?"
<BR>&nbsp;&nbsp;&nbsp;&nbsp;&nbsp;Kerans sede na ivicu kreveta čekajući da mu se u glavi utiša brujanje sablasnih džungli. Kao beskrajni plićaci pružali su se ostaci snova ispod površine stvarnosti oko njega. "Šta vas dovodi ovamo?" upita bez okolišenja.
<BR>&nbsp;&nbsp;&nbsp;&nbsp;&nbsp;Strangmanovo lice dobi izraz duboke uvređenosti.
<BR>&nbsp;&nbsp;&nbsp;&nbsp;&nbsp;"Keranse, vi mi se sviđate. Stalno to zaboravljate." Uređaj za klimatizaciju okrenu na jače, smešeći se Keransu koji je budno motrio na njegovo usukano prepredeno piljenje. "U stvari, imam jedan drugi razlog - želim da večerate sa mnom. Ne počinjite da vrtite glavom. Ja moram dolaziti ovamo; vreme je da vam uzvratim gostoprimstvo. Biće i Beatrisa i stari Bodkin; trebalo bi da bude prilično ludo - vatromet, bongo bubnjevi i jedno iznenađenje."
<BR>&nbsp;&nbsp;&nbsp;&nbsp;&nbsp;"A šta to?"
<BR>&nbsp;&nbsp;&nbsp;&nbsp;&nbsp;"Videćete. Nešto stvarno spektakularno, verujte mi. Ja ne radim stvari napola. Mogao bih da nateram one aligatore da igraju na vrhu repa ako bih hteo." Svečano klimnu glavom. "Keranse, bićete impresionirani. A možda će vam to pomoći u duhovnom smislu, mislim zaustaviti taj vaš ludi vremeplov." Ton mu se promeni, postade dalek i rasejan. "Ali ne smem se šegačiti sa vama, Keranse. Ne bih mogao da podnesem ni deseti deo ličnih obaveza koje ste vi uzeli na svoja pleća. Na primer, tragičnu usamljenost ovih začaranih močvara trijasa." Zatim skide jednu knjigu sa uređaja za klimatizaciju, primerak Donovih <EM>Džon Don (1573-1631) - engleski pesnik; prim. prev.</EM> pesama, pa improvizujući odrecitova stih: "Svet u svetu, svaki čovek ostrvo za sebe, pliva morima arhipelaga..."
<BR>&nbsp;&nbsp;&nbsp;&nbsp;&nbsp;Prilično siguran da se on ruga, Kerans ga upita: "Kako ide s ronjenjem?"
<BR>&nbsp;&nbsp;&nbsp;&nbsp;&nbsp;"Iskreno rečeno, ne baš dobro. Grad je isuviše daleko na severu da bi bilo mnogo ostavljeno. Ali otkrili smo nekoliku zanimljivih stvari. Videćete večeras!"
<BR>&nbsp;&nbsp;&nbsp;&nbsp;&nbsp;Kerans je oklevao, sumnjajući da će skupiti dovoljno snage za laku konverzaciju sa doktorom Bodkinom i Beatrisom - nije se video sa njima još od onog debakla na ronilačkoj zabavi, mada se Strangman svake večeri provozio svojim hidroplanom do Beatrisine zgrade (šta je uspeo kod nje, Kerans je samo mogao da nagađa, ali Stragmanove aluzije na nju - "žene su kao pauci, sede, gledaju te i pletu svoje mreže", ili "ona stalno govori o vama, Roberte, do vraga s njom" - ukazivale su na nepovoljan odziv).
<BR>&nbsp;&nbsp;&nbsp;&nbsp;&nbsp;Međutim, naročit ton naglašavanja u Strangmanovom glasu nagoveštavao je da je Keransovo prisustvo obavezno i da mu neće biti dopusteno da odbije. Strangman pođe za njim u salon, čekajući odgovor.
<BR>&nbsp;&nbsp;&nbsp;&nbsp;&nbsp;"Prilično je kratak rok, Strangmane."
<BR>&nbsp;&nbsp;&nbsp;&nbsp;&nbsp;"Strašno mi je žao, Keranse, ali pošto se tako dobro poznajemo bio sam siguran da mi nećete zameriti. Krivite zbog toga moju manično-depresivnu ličnost. Ja sam uvek spreman na ludačke planove." Kerans nađe dve pozlaćene porculanske šoljice za kafu i napuni ih iz boce. Poznajemo se tako dobro, pomisli ironično u sebi. Proklet bio ako ja tebe uopšte poznajem, Strangmane! Jureći po lagunama kao duh-prestupnik potopljenog grada, apoteoza njegovog celokupnog besciljnog nasilja i svireposti, Strangman je bio pola gusar, pola đavo. Pa ipak je imao još i jednu neuronsku ulogu u kojoj je izgledalo da ima gotovo pozitivan uticaj; jer je isticao ogledalo upozorenja Keransu, i zaobilazno ga opominjao na budućnost koju je izabrao. Ta veza ih je držala zajedno, jer bi Kerans inače već odavno napustio lagune i krenuo na jug.
<BR>&nbsp;&nbsp;&nbsp;&nbsp;&nbsp;"Pretpostavljam da to nije oproštajna proslava?" upita Strangmana. "Ne napuštate nas?"
<BR>&nbsp;&nbsp;&nbsp;&nbsp;&nbsp;"Naravno da ne, Keranse", usprotivi se Strangman. "Pa tek što smo došli. Uostalom", dodade lukavo, "kuda bismo išli? Više ništa naročito nije ostalo - mogu vam reći da se ponekad osećam kao Fleba, Feničanin. Mada je to u stvari vaša uloga, zar ne?"
<BR>
<BR>&nbsp;&nbsp;&nbsp;&nbsp;&nbsp;Struja pod morem
<BR>&nbsp;&nbsp;&nbsp;&nbsp;&nbsp;Pokupi šapćući njegove kosti. Dok se dizao i padao
<BR>&nbsp;&nbsp;&nbsp;&nbsp;&nbsp;Prođe doba svoje starosti i mladosti
<BR>&nbsp;&nbsp;&nbsp;&nbsp;&nbsp;Ulazeći u vrtlog.
<BR>
<BR>&nbsp;&nbsp;&nbsp;&nbsp;&nbsp;Potom nastavi da dosađuje Keransu sve dok ovaj ne prihvati njegov poziv, a zatim razdragano odjuri. Kerans dovrši kafu iz boce; kada je počeo da se oporavlja, on podiže šalone i pusti sjajno sunce unutra.
<BR>&nbsp;&nbsp;&nbsp;&nbsp;&nbsp;Napolju, na njegovoj stolici na verandi, sedeo je jedan veliki beli gušter mesožder i posmatrao ga ledenim očima u očekivanju da se nešto desi.
<BR>
<BR>&nbsp;&nbsp;&nbsp;&nbsp;&nbsp;Dok se te večeri vozio lagunom do broda, Kerans je razmišljao u verovatnoj prirodi Strangmanovog 'iznenađenja', nadajući se da tu neće biti neka uobičajena komplikovana šala. Bio se zamorio od napora dok se brijao i oblačio beli smoking.
<BR>
<BR>&nbsp;&nbsp;&nbsp;&nbsp;&nbsp;U laguni su se očigledno odvijale značajne pripreme. Skladišni brod bio je usidren na oko pedeset jardi od obale, iskićen šarenim platnima i svetiljkama u boji, a dva preostala teretna čamca radila su sistematski duž obala saterujući aligatore u centralnu lagunu.
<BR>&nbsp;&nbsp;&nbsp;&nbsp;&nbsp;Kerans pokaza na velikog aligatora koji se koprcao po vodi okružen čakljama, pa reče Velikom Cezaru: "Šta večeras ima u jelovniku - pečeni aligator?"
<BR>&nbsp;&nbsp;&nbsp;&nbsp;&nbsp;Džinovski grbavi mulat za kormilom teretnog čamca sleže ramenima sa prostudiranom neobaveštenošću. "Strang ima večeras veliku predstavu, gos'n Keranse, pravu veliku predstavu. Ima da vidite!"
<BR>&nbsp;&nbsp;&nbsp;&nbsp;&nbsp;Kerans ustade sa sedišta i nasloni se na most. "Veliki Cezare, koliko dugo poznaješ kapetana?"
<BR>&nbsp;&nbsp;&nbsp;&nbsp;&nbsp;"Dugo, gos'n Keranse. Deset godina, možda dvadeset."
<BR>&nbsp;&nbsp;&nbsp;&nbsp;&nbsp;"Čudan je on čovek, boga mi", nastavi Kerans. "Tako brzo menja raspoloženje - mora da si to primetio, pošto radiš za njega. Ponekad me plaši."
<BR>&nbsp;&nbsp;&nbsp;&nbsp;&nbsp;Veliki mulat nasmeši se zagonetno. "Tu ste u pravu, gos'n Keranse," odvrati cerekajući se. "Zbilja ste u pravu."
<BR>&nbsp;&nbsp;&nbsp;&nbsp;&nbsp;Ali pre no što je Kerans uspeo da ga pritisne, megafon zagrme na njih preko vode sa mosta skladišnog broda.
<BR>&nbsp;&nbsp;&nbsp;&nbsp;&nbsp;Strangman je sačekivao svakog svog gosta na vrhu mostića za ukrcavanje. Dobro raspoložen, uspevao je da pokaže uzdržan šarm i veselost, obasipajući Beatrisu komplimentima zbog njenog izgleda. Ona je nosila dugu plavu balsku haljinu od brokata, a oko očiju je imala tirkiznu šminku pa je ličila na neku egzotičnu rajsku pticu. Čak se i Bodkin potrudio da potkreše bradu i odnekud izvuče pristojan platneni žaket, a komad starog krepa oko njegovog vrata predstavljao je dronjav ustupak crnoj kravati. Međutim, kao i Kerans, oboje su izgledali odsutni i udaljeni, i automatski su učestvovali u razgovoru za vreme večere.
<BR>&nbsp;&nbsp;&nbsp;&nbsp;&nbsp;Strangman to nije primećivao, ali ukoliko i jeste bio je isuviše uzbuđen i zauzet da bi se brinuo zbog toga. Bez obzira na motive, on je očigledno uložio znatan trud da bi režirao svoje iznenađenje. Jedan nov platneni krov bio je razvijen kao lako belo jedro iznad osmatračke palube, podavijen duž ivice kao izvrnuta šatra da bi im se omogućio nesmetan pogled na lagunu i nebo. Veliki okrugao trpezarijski sto nalazio se pored ograde, a oko njega su bili raspoređeni niski divani u egipatskom stilu, sa spiralnom pozlatom i podupiračima od slonovače. Gomila rasparenih, ali ipak sjajnih zlatnih i srebrnih komada pribora za jelo ukrašavala je sto, većina golemih proporcija - zdele od pozlaćene bronze za pranje prstiju bile su velike kao umivaonici.
<BR>&nbsp;&nbsp;&nbsp;&nbsp;&nbsp;Strangman je u nastupu rasipničke strasti pročešljao svoju riznicu u trupu broda - nekoliko statua od pocrnele bronze stajalo je unaokolo iza stola i držalo poslužavnike s voćem i orhidejama, a ogromno platno nekog slikara Tintoretove škole bilo je prislonjeno uz dimnjake i zaklanjalo otvore za užad, uzdižući se nad stolom kao slika. Zvala se 'Venčanje Estere i kralja Kserksesa', ali zbog paganskog postupka i lokalne pozadine venecijanske lagune i palata Kanala grande, zajedno sa dekorom i kostimima ćinkvećenta, više je ličila na 'Venčanje Neptuna i Minerve', na šta je Strangman bez sumnje i hteo da ukaže. Kralj Kserkses, prepreden kljunonosi postariji dužd, ili venecijanski admiral, izgledao je već potpuno ukroćen od svoje trezvene vranokose Estere koja je neznatno, ali ipak uočljivo ličila na Beatrisu. Obuhvativši pogledom platno pretrpano stotinama svatova, Kerans odjednom vide još jedan poznat profil - Strangmanovo lice među tvrdim surovim osmesima Saveta desetorice, ali kad se približi platnu, sličnost iščeze.
<BR>&nbsp;&nbsp;&nbsp;&nbsp;&nbsp;Ceremonija venčanja proslavljala se na galeonu usidrenom kraj Duždeve palate, i činilo se da se njegova kitnjasta užad i jedra u rokoko stilu stapaju sa čeličnim palamarima i križnim konopcima skladišnog broda. Pored sličnosti pozadina, koju su naglašavale dve lagune i zgrade koje se dižu iz vode, i sama šarena Strangmanova posada mogla je sići pravo s platna, sa robovima koji su bili nakićeni dragim kamenjem i sa crnačkim kapetanom gondolijera.
<BR>&nbsp;&nbsp;&nbsp;&nbsp;&nbsp;Srkućući svoj koktel, Kerans reče Beatrisi: "Vidiš li sebe tamo, Bea? Strangman se očigledno nada da ćeš ti obuzdati nabujale vode istom veštinom koju je Ester upotrebila da bi smirila kralja."
<BR>&nbsp;&nbsp;&nbsp;&nbsp;&nbsp;"Tačno, Keranse!" Strangman im priđe s mosta. "Tačno ste shvatili." Pokloni se Beatrisi. "Nadam se da primate kompliment, draga moja?"
<BR>&nbsp;&nbsp;&nbsp;&nbsp;&nbsp;"Veoma sam polaskana, Strangmane, naravno." Beatrisa ode do slike. Posmatrala je svoju dvojnicu, onda se okrenu u oblaku plavog brokata, stade kraj ograde i zagleda se preko vode. "Ali nisam sigurna da li želim da dobijem tu ulogu, Strangmane."
<BR>&nbsp;&nbsp;&nbsp;&nbsp;&nbsp;"Ali dobili ste je, gospođice Dal, neizbežno." Strangman dade znak stjuardu da posluži Bodkina koji je sedeo mirno sanjareći, zatim potapša Keransa po ramenu. "Verujte mi, doktore, uskoro ćete videti..."
<BR>&nbsp;&nbsp;&nbsp;&nbsp;&nbsp;"Dobro. Postajem pomalo nestrpljiv, Strangmane."
<BR>&nbsp;&nbsp;&nbsp;&nbsp;&nbsp;"Šta, posle trideset miliona godina ne možete pričekati pet minuta? Ja vas očigledno vraćam u sadašnjost."
<BR>&nbsp;&nbsp;&nbsp;&nbsp;&nbsp;Strangman je tokom celog obeda nadgledao ređanje vina, koristeći svoja odsustvovanja od stola da porazgovara sa Admiralom. Kad izneše poslednja pića pred njih, Strangman sede, kako je izgledalo konačno, široko namignuvši Keransu. Dva teretna čamca stigla su do zatona na drugom kraju lagune i nestala u njegovom ušću, dok je treći zauzeo položaj u centru odakle je priređivao mali vatromet.
<BR>&nbsp;&nbsp;&nbsp;&nbsp;&nbsp;Poslednji sunčevi zraci još su se spuštali na vodu, ali su bili suviše slabi za blesak i praskanje ognjenih točkova i raketa čije su se reske eksplozije jasno ocrtavale na pastelno obojenom večernjem nebu. Osmeh na Strangmanovom licu sve se više širio; najzad se zavali u svom česterfildu, cereći se bezglasno sam za sebe, dok su crveni i zeleni odblesci poigravali na njegovom zlobnom licu.
<BR>&nbsp;&nbsp;&nbsp;&nbsp;&nbsp;Osećajući se neprijatno, Kerans se naže da ga upita kad će doći iznenađenje, ali Strangman ga preduhitri.
<BR>&nbsp;&nbsp;&nbsp;&nbsp;&nbsp;"Pa zar niste primetili?" Pogleda oko stola. "Beatrisa? Doktor Bodkine? Vas troje sporo reagujete. Iziđite za trenutak iz dubokog vremena."
<BR>&nbsp;&nbsp;&nbsp;&nbsp;&nbsp;Nad brodom je lebdela čudna tišina, i Kerans se protiv svoje volje prisloni uz ogradu da bi se zadržao u slučaju da Strangman aktivira podvodni naboj eksploziva. Pogledavši naniže na donju palubu, odjednom vide dvadeset ili trideset članova posade kako nepomično posmatraju lagunu; njihova lica boje abonosa i bele majice svetlucali su sablasnom svetlošću kao da su posada kakvog avetinjskog broda. Zbunjen, Kerans pretraži pogledom nebo i lagunu. Suton se spustio nešto brže no što je očekivao, a neprekidni zidovi zgrada na drugoj strani tonuli su u senku. U isto vreme, nebo je ostalo jasno i vidljivo u zalasku sunca, a krune okolnog rastinja bleštale su od boja.
<BR>&nbsp;&nbsp;&nbsp;&nbsp;&nbsp;Negde u daljini odzvanjalo je tiho bubnjanje; to su bile vazdušne pumpe koje su radile ceo dan i čiju je buku prikrivala pirotehnička predstava. Voda oko broda postala je čudno mirna i beživotna, nestali su oni mali talasi koji su je obično uznemiravali. Kerans se zagleda dole u površinu pitajući se da nije pripremljena predstava podvodnog plivanja trupe uvežbanih aligatora.
<BR>&nbsp;&nbsp;&nbsp;&nbsp;&nbsp;"Alane! Gledaj za ime boga! Beatrisa, vidiš li?" Kerans odgurnu nogom svoju stolicu i skoči do ograde, zapanjeno pokazujući dole na površinu vode. "Nivo se spušta!"
<BR>&nbsp;&nbsp;&nbsp;&nbsp;&nbsp;Tik ispod tamne prozirne površine pomaljali su se nejasni pravougaoni oblici potonulih zgrada, sa otvorenim prozorima koji su ličili na prazne oči u ogromnim potopljenim lobanjama. Svega nekoliko stopa od površine približavale su se izranjajući iz dubina kao beskrajna netaknuta Atlantida. Najpre izroni desetak, zatim dvadesetak zgrada sa svojim pervazima i lestvicama za slučaj požara, jasno vidljivim kroz sve tanji sloj bistre vode koji je prelamao svetlost. Većina zgrada imala je samo četiri ili pet spratova, jer je to bio deo jednog kraja sa malim radnjama i kancelarijama koje su bile opkoljene visokim zgradama; one su sada činile okvir lagune.
<BR>&nbsp;&nbsp;&nbsp;&nbsp;&nbsp;Na pedeset jardi od njih, prvi krov probi površinu: zatupljen pravougaonik zagušen travuljinom i algama po kojima se korpcalo nekoliko očajnih riba. Odmah zatim pojavi se još pet-šest drugih oko njega, već grubo ocrtavajući uzanu ulicu. Izroni gornja ivica prozora sa koje je kapala voda; sa gužve od žica koje su se obesile preko ulica spuštali se se zastori od travuljine.
<BR>
<BR>&nbsp;&nbsp;&nbsp;&nbsp;&nbsp;Laguna je već iščezla. Dok su lagano tonuli, spuštajući se na nešto što je izgleda bilo veliki otvoren skver, gledali su na nejasnu gomilu krovova načičkanih okrnjenim dimnjacima i tornjevima. Glatka ravan površine vode pretvorila se po ivicama u džunglu kubističkih kocaka koje su se stapale sa višim nivoom okolnog rastinja. Ono što je ostalo od vode slilo se u jasno određene kanale, tamne i osenčene, koji su oticali iza uglova i gubili se u uskim uličicama.
<BR>&nbsp;&nbsp;&nbsp;&nbsp;&nbsp;"Roberte! Zaustavi to! Strašno je!" Kerans oseti kako ga Beatrisa ščepa za ruku, kako se njeni dugi plavi nokti zabadaju kroz tkaninu njegovog smokinga. Buljila je u grad koji se pomaljao iz dubine, i na njenom zgranutom licu bio je izraz naglog preokreta, fizički izazvanog oštrim i ljutim mirisima algi i vodene travuljine izložene vazduhu, vlažnim nabubrelim gomilama zarđalih otpadaka. Zastori prljave vodene skrame visili su sa ukrštenih telegrafskih žica i iskrivljenih neonskih firmi, a tanak sloj mulja prekrivao je fasade zgrada, pretvarajući nekada jasnu lepotu podvodnog grada u isušenu rupčagu punu truleži.
<BR>&nbsp;&nbsp;&nbsp;&nbsp;&nbsp;Kerans se za trenutak borio da oslobodi svoj duh, opirući se ovom potpunom izvrtanju svog uobičajenog sveta, nesposoban da prihvati logiku ponovnog rođenja pred sobom. Najpre se upita da nije došlo do potpunog vraćanja klime, zbog čega se skupljaju mora koja su se ranije razlivala i isušuju potopljeni gradovi. Ako je tako, morao bi se vratiti ovoj novoj sadašnjosti, ili ostati napušten milione godina daleko na obali neke izgubljene lagune trijasa. Ali duboko u njegovom duhu, veliko sunce je nejasno udaralo nesmanjenom snagom; pored sebe ču Bodkina kako mrmlja:
<BR>&nbsp;&nbsp;&nbsp;&nbsp;&nbsp;"Te pumpe su moćne! Voda pada za dobre dve ili tri stope u minutu. Sada više nismo daleko od dna. Cela stvar je fantastična!"
<BR>&nbsp;&nbsp;&nbsp;&nbsp;&nbsp;Smeh ustalasa sve mračniji vazduh, dok se Strangman razdragano kotrljao okolo na česterfildu, trljajući oči salvetom. Pošto ga je prošla napetost oko režiranja spektakla, sada je uživao gledajući u tri zbunjena lica kod ograde. Sa mosta iznad njega gledao je Admiral zabavljajući se sumorno, a svetlost koja je trnula odbijala se od njegovih golih grudi kao gong. Dole su dvojica ili trojica uvlačila sidrene konopce, upravljajući brod prema skveru.
<BR>&nbsp;&nbsp;&nbsp;&nbsp;&nbsp;Ona dva teretna čamca koja su otišla do ulaza u zaton za vreme vatrometa, plutala su iza jedne masivne barijere, a zapenjena masa vode izlivala se iz dva ventila ogromnog pumpnog sistema. Onda im krovovi zakloniše vidik preko vode, a ljudi na palubi gledali su gore u izbledele kuće oko skvera. Ostalo je samo petnaest ili dvadeset stopa vode, a na stotinu jardi od njih, u jednoj od pobočnih ulica, mogli su videti treći čamac kako se pipajući provlači ispod obešenih žica.
<BR>&nbsp;&nbsp;&nbsp;&nbsp;&nbsp;Strangman se obuzda i priđe ogradi. "Savršeno, zar ne, doktore Bodkine? Kakva šala, kakav izvanredan prizor! Hajde doktore, nemojte da ste tako nakraj srca. Čestitajte mi! Nije ovo bilo baš lako izvesti."
<BR>&nbsp;&nbsp;&nbsp;&nbsp;&nbsp;Bodkin klimnu glavom i udalji se uz ogradu sa zapanjenim izrazom lica. Kerans upita: "Ali kako ste zapušili ivice? Oko lagune nema neprekidnog zida."
<BR>&nbsp;&nbsp;&nbsp;&nbsp;&nbsp;"Sada ima, doktore. Mislio sam da ste stručnjak za pomorsku biologiju. Gljive koje rastu u močvarnom blatu spolja očvrsle su u čitavu masu; poslednje nedelje bio je samo jedan otvor kroz koji je ulazila voda; trebalo nam je pet minuta da ga začepimo."
<BR>&nbsp;&nbsp;&nbsp;&nbsp;&nbsp;Radosno je gledao kako ulice izranjaju u mutnoj svetlosti, kako ispupčeni krovovi automobila i autobusa izbijaju na površinu. Džinovske anemone i morske zvezde mlitavo su pljuskale po plićacima, a smeđe alge su umirale opuštene s prozora.
<BR>&nbsp;&nbsp;&nbsp;&nbsp;&nbsp;Bodkin tupo progovori; "Lester skver."
<BR>&nbsp;&nbsp;&nbsp;&nbsp;&nbsp;Strangmanu zamre smeh u grlu i on se naglo okrenu Bodkinu, grabljivo sevajući očima na tremove sa stubovima nekadašnjih bioskopa i pozorišta, prekrivene neonskim reklamama.
<BR>&nbsp;&nbsp;&nbsp;&nbsp;&nbsp;"Znači, vi umete da se snađete ovde, doktore! Šteta što niste mogli da nam pomognete ranije kad ništa nismo mogli da učinimo." Opsovavši, udari šakom po ogradi i munu Keransa u lakat. "Mada smo sada boga mi stvarno započeli posao." Zareža i odjuri od njih odgurnuvši nogom sto za ručavanje, izdirući se na Admirala.
<BR>
<BR>&nbsp;&nbsp;&nbsp;&nbsp;&nbsp;Pritiskujući vrat svojom nežnom rukom, Beatrisa je prestrašeno gledala kako on nestaje dole. "Roberte, on je lud! Šta da učinimo? On će isušiti sve lagune!"
<BR>&nbsp;&nbsp;&nbsp;&nbsp;&nbsp;Kerans klimnu glavom, misleći o transformaciji Strangmana kojoj je prisustvovao. Sa ponovnom pojavom potopljenih ulica i zgrada, celo njegovo ponašanje naglo se izmenilo. Iščezli su svi tragovi gospodstvene prefinjenosti i lakonskog humora; sada je bio grub i prepreden, otpadnički duh pustahijskih ulica koji se vraća svom izgubljenom igralištu. Bilo je to gotovo kao da ga je prisustvo vode uspavalo, prigušujući njegov pravi karakter, tako da je ostajao samo površinski uglađen sloj šarma i hirovitosti.
<BR>&nbsp;&nbsp;&nbsp;&nbsp;&nbsp;Iza njih je senka jedne poslovne zgrade padala preko palube i navlačila dijagonalnu zavesu tame preko ogromne slike. Nekoliko figura, Ester i crnački kapetan gondilijera ostali su još na svetlosti, kao i jedino belo lice, bezbradi član Saveta desetorice. Kao što je Strangman prorekao, Beatrisa je odigrala svoju simboličnu ulogu, Neptun je popustio i povukao se.
<BR>&nbsp;&nbsp;&nbsp;&nbsp;&nbsp;Kerans diže pogled na okruglu masu stanice za ispitivanje koja se bila zakačila na bioskop iza njih kao kakav ogroman oblutak na ivici litice. Na osamdeset ili devedeset stopa u visinu, velike zgrade po obodu lagune sada su odsecale polovinu neba, i zatvarale ljude u sumračnom svetu na dnu kanjona.
<BR>&nbsp;&nbsp;&nbsp;&nbsp;&nbsp;"Nije to toliko važno", Kerans je odlagao odgovor da bi dobio u vremenu. Čvrsto je pridrža uza se kad brod dodirnu dno i lako se zakotrlja, zdrobivši mali automobil pod levom stranom pramca. "Kad završi pustošenje radnji i muzeja, otići će. U svakom slučaju; kišne oluje dolaze za nedelju-dve."
<BR>&nbsp;&nbsp;&nbsp;&nbsp;&nbsp;Beatrisa s gadenjem pročisti grlo, trzajući se od prvih slepih miševa, koji počeše da lepršaju po krovovima i promiču kao munje između streha sa kojih je kapala voda. "Ali ovo je sve tako grozno! Ne mogu da verujem da je ovde iko ikada živeo. Izgleda kao neki imaginarni grad pakla. Meni je potrebna laguna, Roberte!"
<BR>&nbsp;&nbsp;&nbsp;&nbsp;&nbsp;"Pa, mogli bismo da odemo odavde i krenemo na jug preko mulja. Šta ti misliš, Alane?"
<BR>&nbsp;&nbsp;&nbsp;&nbsp;&nbsp;Bodkin lagano zavrte glavom, bezizrazno buljeći u potamnele zgrade oko skvera. "Vas dvoje idite, ja moram da ostanem ovde."
<BR>&nbsp;&nbsp;&nbsp;&nbsp;&nbsp;Kerans je oklevao. "Alane", blago ga upozori. "Strangman sada ima sve što mu je potrebno. Od nas više nema koristi. Uskoro ćemo biti jednostavno nepoželjni gosti."
<BR>&nbsp;&nbsp;&nbsp;&nbsp;&nbsp;Ali Bodkin nije hajao. Gledao je dole na ulicu, stiskajući rukama ogradu kao starac koji kod tezge kakve velike robne kuće kupuje uspomene svoga detinjstva.
<BR>&nbsp;&nbsp;&nbsp;&nbsp;&nbsp;Ulice su bile gotovo isušene. Teretni čamac koji im se približavao nalete na trotoar, odbi se i najzad se zaglavi na ostrvcetu za pešake. Na čelu sa Velikim Cezarom, tročlana posada iskoči u vodu duboku do pasa i bučno krenu ka skladišnom brodu, uzbuđeno pljuskajući vodu u otvorena lica radnji.
<BR>&nbsp;&nbsp;&nbsp;&nbsp;&nbsp;Brod lopatar se sa trzajem čvrsto smesti na dno, uz klicanje i uzvikivanje Strangmana i ostale posade, kada izbegoše nakrivljene telegrafske stubove i žice, koje su ih vrebale nad glavama. Mali čamac bi spušten u vodu, pa uz hor pesnica koje su dobovale po ogradi, Admiral preveze Strangmana preko plićaka do fontane u sredini skvera. Tu se Strangman iskrca, izvuče signalni pištolj iz džepa svog smokinga, i sa uzvikom likovanja stade da ispaljuje u nebo salvu za salvom svetlećih zrna u boji.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
