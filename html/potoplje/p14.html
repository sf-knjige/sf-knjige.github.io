<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. VELIKI SLEM
<P>&nbsp;&nbsp;&nbsp;&nbsp;&nbsp;<EM>Veliki slem (u bridžu) - nošenje svih karata u jednoj igri; prim. prev.</EM>
<BR>&nbsp;&nbsp;&nbsp;&nbsp;&nbsp;Šćućuren u maloj kancelariji dva sprata iznad brane, Kerans je slušao muziku sa osvetljene gornje palube skladišnog broda. Strangmanova sedeljka je bila još u punom jeku. Dva mlada člana posade gurala su velike točkove koji su se polako okretali, sekući lopatama krugove jako obojene svetlosti i bacajući ih gore u nebo. Gledane odozgo, bele platnene nadstrešnice ličile su na veliku šatru kakvog vašarišta, blistavo žarište buke i slavlja na zamračenom skveru.
<BR>&nbsp;&nbsp;&nbsp;&nbsp;&nbsp;Čineći ustupak Strangmanu, Rigs mu se pridružio na oproštajnoj večeri. Između dvojice vođa bila je sklopljena pogodba; najpre je mitraljez bio povučen, a donji nivo stavljen na neograničeno raspolaganje pukovnikovim ljudima, dok se Strangman složio da ostane u perimetru lagune sve dok Rigs ne ode. Celoga dana su Strangman i njegov čopor lunjali ulicama, pa su se tu i tamo povremeno razlegali glasovi pljačke i pucnjava. Čak i sada dok su poslednji gosti, pukovnik i Beatrisa Dal, napuštali zabavu i peli se lestvicama za slučaj požara u stanicu za ispitivanje, na palubi izbi tuča i boce stadoše da lete dole na skver.
<BR>&nbsp;&nbsp;&nbsp;&nbsp;&nbsp;Kerans se reda radi pojavio na zabavi, držeći se podalje od Strangmana, koji gotovo i nije pokušao da razgovara sa njim: U jednom trenutku, između kabaretskih tačaka, prošišao je pokraj Keransa, namerno ga očešavši, i nazdravio mu svojim peharom.
<BR>&nbsp;&nbsp;&nbsp;&nbsp;&nbsp;"Nadam se da vam nije mnogo dosadno, doktore. Izgledate umorni. Zamolite pukovnika da vam pozajmi svog slugu da vas hladi." Potom uputi zao osmeh Rigsu koji je sedeo uspravno na svilenom jastučetu s resama, sa budnim izrazom na licu kao oblasni izaslanik na pašinom dvoru. "Zabave na koje smo doktor Kerans i ja navikli, sasvim su drukčije, pukovniče. Tu se stvarno zabavlja."
<BR>&nbsp;&nbsp;&nbsp;&nbsp;&nbsp;"To verujem, Strangmane", blago odvrati Rigs, ali Kerans se okrenu, nesposoban kao i Beatrisa da sakrije svoje osećanje odvratnosti prema Strangmanu. Ona je preko ramena gledala na skver, i lako mrštenje za trenutak prekri raspoloženje umrtvljenosti i uronjenosti u sebe kome se opet vraćala.
<BR>&nbsp;&nbsp;&nbsp;&nbsp;&nbsp;Gledajući sa rastojanja kako Strangman pljeska sledećoj tački programa, Kerans se zapita da li on na neki način nije prešao svoj vrhunac i ne počinje li da se raspada. Sada je izgledao prosto gnusan, kao vampir koji truli, prepun zla i užasa. Nekadašnji šarm je iščezao, a umesto ujeda pojavio se grabljiv sjaj. Čim je to mogao, Kerans se napravi da ga je uhvatio blag napad malarije, pa iziđe napolje i pope se uz požarne lestvice u stanicu za ispitivanje.
<BR>&nbsp;&nbsp;&nbsp;&nbsp;&nbsp;Sada kad se odlučio za jedno jedino mogućno rešenje, Kerans oseti da mu je um opet jasan i sređen, da se pruža napolje, izvan obima lagune.
<BR>&nbsp;&nbsp;&nbsp;&nbsp;&nbsp;Na samo pedeset milja prema jugu gomilali su se kišni oblaci u gustim slojevima, brišući močvare i arhipelage horizonta. Zamračeno događajima prethodne nedelje, arhajsko sunce u njegovom umu opet poče neprekidno da udara ogromnom snagom, stapajući se sada sa stvarnim suncem koje se naziralo iza kišnih oblaka. Nemilosrdno i magnetski privlačno, zvalo ga je na jug u strašnu vrućinu i potopljene lagune ekvatora.
<BR>&nbsp;&nbsp;&nbsp;&nbsp;&nbsp;Uz Rigsovu pomoć, Beatrisa se pope na krov stanice za ispitivanje koji je služio i kao pristanište za helikopter. Kad narednik Deili upali motor i rotori počeše da se okreću, Kerans se brzo spusti dole na balkon dva sprata niže. Nađe se tačno na sredini između helikoptera i brane, a duga terasa zgrade povezivala je ove tri tačke.
<BR>&nbsp;&nbsp;&nbsp;&nbsp;&nbsp;Iza zgrade se nagomilao ogroman nanos mulja. Dizao se iz okolne močvare sve do ograde terase na koju se izlivala raskošna vegetacija. Pognut ispod širokog lišća paprati, Kerans otrča do brane koja je bila uglavljena izmedu ivice zgrade i susednog poslovnog bloka. Pored izlaznog kanala na drugoj strani lagune, gde su bili postavljeni teretni čamci s pumpama, to je bila jedina krupna ulazna tačka za vodu koja je prodrla u lagunu. Prvobitni kanal, nekada širok i dubok dvadeset jardi, skupio se u uzan rukavac zapušen muljem i gljivama, a njegov šest stopa širok otvor bio je zakrčen gomilom teških panjeva. U početku kad se zid ukloni, brzina toka će biti mala, ali kako voda bude odnosila sve više mulja, otvor će se opet proširiti.
<BR>&nbsp;&nbsp;&nbsp;&nbsp;&nbsp;Kerans izvuče dve četvrtaste crne kutije iz malog skrovišta ispod jedne olabavele kamene ploče, u njima je bilo po pet štapića dinamita povezanih ujedno. Proveo je celo popodne tražeći ih po okolnim zgradama, uveren da je Bodkin opljačkao arsenal baze onda kad je i on ukrao kompas; i stvarno, najzad pronađe blago u jednoj praznoj cisterni u klozetu.
<BR>&nbsp;&nbsp;&nbsp;&nbsp;&nbsp;Kad motor helikoptera poče glasnije brektati dok je izduvna cev bljuvala varnice u tamu, Kerans upali kratak fitilj od 30 sekundi, prebaci se preko ograde i potrča prema sredini brane. Tu se saže i obesi sandučiće da vise sa male kuke koju je ranije te večeri zabio u spoljni red panjeva. Sandučići glatko skliznuše do na dve stope od površine vode i izgubiše se iz vida.
<BR>&nbsp;&nbsp;&nbsp;&nbsp;&nbsp;"Doktore Keranse! Mičite se odatle, gospodine!"
<BR>&nbsp;&nbsp;&nbsp;&nbsp;&nbsp;Kerans podiže glavu i ugleda narednika Makredija kako stoji na drugom kraju brane kod ograde susednog krova. Makredi se naže napred, odjednom primeti svetlucav kraj fitilja, pa brzo smače svoju tompsonku.
<BR>&nbsp;&nbsp;&nbsp;&nbsp;&nbsp;Kerans sagnut potrča nazad duž brane. Kad stiže do terase, Makredi ponovo uzviknu i ispali kratak rafal. Zrna zazvečaše po ogradi kopajući parčiće cementa, a Kerans pade kad ga jedan bakarno-nikleni metak pogodi u desnu nogu, odmah iznad članka. Dok se prebacivao preko ograde, on spazi kako Makredi veša pušku o rame i skače dole na branu.
<BR>&nbsp;&nbsp;&nbsp;&nbsp;&nbsp;"Makredi! Vrati se!" povika narednika koji je dugim koracima grabio po drvenim daskama. "Eksplodiraće!"
<BR>&nbsp;&nbsp;&nbsp;&nbsp;&nbsp;Uzmičući između lišća, dok mu se glas gubio u urlanju helikoptera koji je ubrzavao motor pred uzletanje, bespomoćno je gledao kako se Makredi zaustavlja na sredini brane i saginje da dohvati sandučiće.
<BR>&nbsp;&nbsp;&nbsp;&nbsp;&nbsp;"Dvadeset osam, dvadeset devet..." Kerans automatski završi sam za sebe. Okrenu leđa brani, othrama terasom i baci se na pod.
<BR>
<BR>&nbsp;&nbsp;&nbsp;&nbsp;&nbsp;Kad se tamnim nebom prlomi gromovit urlik eksplozije, ogroman vodoskok pene i mulja osvetli kratkim bleskom terasu ocrtavajući Keransovu prostrtu priliku. Činilo se kao da se buka od početnog krešenda pojačava stalnim prigušenim brujanjem, a prodorna grmljavina udarnog talasa povuče se pred potmulim šumom razbesnele bujice. Grumenje mulja i iskidanog rastinja zasu ploče oko Keransa; on se s mukom podiže na noge i odvuče do ograde.
<BR>&nbsp;&nbsp;&nbsp;&nbsp;&nbsp;Voda je rasla na njegove oči i u mlazevima nadirala dole u ulice, noseći sa sobom ogromne gromade mulja. Nastade opšta trka na palubi skladišnog broda; desetine ruku pokazivale su gore na vodu koja se izlivala iz pukotine. Slivala se u skver, gasila vatre i zapljuskivala korito broda koji je još podrhtavao od eksplozije.
<BR>&nbsp;&nbsp;&nbsp;&nbsp;&nbsp;Onda donji deo brane odjednom pade napred, a gomila od dvanaestak trupaca od po dvadeset stopa sruči se dole. Sedlo od mulja u obliku slova U sruši se za njima, otkrivajući ceo otvor rukavca, pa nešto što je ličilo na gigantsku kocku vode visoku pedeset stopa preturi se dole u ulicu kao mlitav grumen pihtija. Uz potmulo urlanje zgrada koje se ruše, more se sruči svom silinom.
<BR>&nbsp;&nbsp;&nbsp;&nbsp;&nbsp;"Keranse!"
<BR>&nbsp;&nbsp;&nbsp;&nbsp;&nbsp;Okrenu se kad mu iznad glave prozvižda hitac, opazi Rigsa kako s pištoljem trči sa pristaništa za helikopter. Motor helikoptera je smanjio brzinu, a narednik Deili je pomagao Beatrisi da iziđe iz kabine.
<BR>&nbsp;&nbsp;&nbsp;&nbsp;&nbsp;Zgrada se tresla pod udarom bujice koja ju je oblivala. Rukom pridržavajući desnu nogu, Kerans dohrama u zavetrinu malog tornja u kome je ranije bila njegova osmatračnica. Iza pojasa od pantalona izvuče kolt 45, uhvati dršku obema rukama i dva puta opali iza ugla na Rigsovu gologlavu priliku koja se približavala. Oba hica promašiše, ali Rigs se zaustavi i ustuknu nekoliko stopa, hvatajući zaklon iza jedne balustrade.
<BR>&nbsp;&nbsp;&nbsp;&nbsp;&nbsp;Začuše se brzi koraci, pa on pogleda okolo: Beatrisa je trčala terasom prema njemu dok su Rigs i Deili vikali za njom. Stiže do ugla i baci se na kolena kraj Keransa.
<BR>&nbsp;&nbsp;&nbsp;&nbsp;&nbsp;"Roberte, moraš da odeš! Sada pre nego što Rigs dovede još ljudi! On hoće da te ubije, ja znam."
<BR>&nbsp;&nbsp;&nbsp;&nbsp;&nbsp;Kerans klimnu glavom, s mukom se uspravljajući na noge. "Narednik - nisam shvatio da on patrolira. Kaži Rigsu da mi je žao..." Bespomoćno odmahnu rukom, onda poslednji put pogleda lagunu. Crna voda se valjala kroz zgrade i dopirala do gornje ivice prozora. Prevrnut i sa otkinutim lopatama, skladišni brod se lagano udaljavao prema drugoj obali, a trup mu je štrčao u vazduh kao trbuh umirućeg kita. Mlazevi pare i pene izbijali su iz njegovih kotlova koji su se rasprskavali i probijali se kroz pukotine na trupu kad ga je voda terala preko oštrih ivica polupotopljenih pervaza. Kerans ga je gledao sa spokojnim zadovoljstvom, sladeći se svežim oštrim dahom koji je voda vratila laguni. Nije video ni Strangmana niti ijednog člana njegove posade. Delove razbijenog mosta i dimnjaka, koje je voda odnela s broda, progutaše i opet povratiše ključale podvodne struje.
<BR>&nbsp;&nbsp;&nbsp;&nbsp;&nbsp;"Roberte! Požuri!" Beatrisa ga povuče za ruku, bacivši pri tome brz pogled preko ramena na ustrčale prilike Rigsa i pilota na udaljenosti od svega pedeset jardi. "Dragi, kuda ćeš? Žao mi je što ne mogu biti s tobom!"
<BR>&nbsp;&nbsp;&nbsp;&nbsp;&nbsp;"Na jug", blago reče Kerans slušajući grohot sve dublje vode. "Prema suncu. Bićeš sa mnom, Bea."
<BR>&nbsp;&nbsp;&nbsp;&nbsp;&nbsp;Zagrli je, onda se istrže iz njenih ruku i otrča do zadnje ograde terase, razgrćući teško lišće paprati. Kad kroči na mulj, iza ugla izbiše Rigs i narednik Deili i zapucaše u lišće, ali Kerans se sagnu i pobeže između povijenih stabala, tonući sve do kolena u meko blato.
<BR>&nbsp;&nbsp;&nbsp;&nbsp;&nbsp;Ivica močvare bila se nešto malo povukla kad se voda izlila u lagunu, i on kroz guste alge s mukom izvuče do vode glomazni splav koji je sam napravio od četiri bureta od po pedeset galona povezanih u paralelnim parovima.
<BR>&nbsp;&nbsp;&nbsp;&nbsp;&nbsp;Kad motor ožive, on se iscrpljeno spusti na daske, a zrna iz Rigsovog kolta 38 počeše da probijaju malo trouglasto jedro. Vodeno rastojanje polako se poveća na stotinu, onda na dve stotine jardi i, on stiže do prvog od malih ostrva koja su izrastala iz baruštine na krovovima usamljenih zgrada. Skriven ovde, on sede uspravno i skrati jedro; zatim se poslednji put osvrnu na obrub lagune.
<BR>&nbsp;&nbsp;&nbsp;&nbsp;&nbsp;Rigsa i pilota nije više video, ali visoko gore na tornju zgrade ugleda usamljenu Beatrisinu priliku kako lagano maše u pravcu močvare, neumorno smenjujući ruke, iako nije mogla da ga razazna među ostrvcima. Daleko sa njene desne strane, izdignuta u nanosima mulja koji ih je opasivao, ostala su dobro poznata mesta, čak i zeleni krov 'Rica', i iščezavala u izmaglici. Poslednje što je mogao videti bila su usamljena slova džinovske parole, koju su ispisali Strangmanovi ljudi, kako izranjaju iz tame nad mirnom vodom kao kakav završni epitaf: ZONA VREMENA.
<BR>&nbsp;&nbsp;&nbsp;&nbsp;&nbsp;Suprotna struja vode uspori njegovo napredovanje, pa petnaest minuta kasnije, kad gore u vazduhu zaurla helikopter, on još nije bio stigao do kraja močvare. U prolazu kraj poslednjeg sprata jedne male zgrade uvuče se unutra kroz prozor i mirno sačeka dok je vazduhoplov urlao gore-dole mitraljirajući ostrva.
<BR>&nbsp;&nbsp;&nbsp;&nbsp;&nbsp;Kad helikopter ode, on se opet otisnu i za jedan sat konačno isplovi iz izlaznih voda močvare i uđe u prostrano kopneno more koje će ga odvesti na jug. Velika ostrva, duga i po nekoliko stotina jardi, prekrivala su njegovu površinu; gusto rastinje je hrlilo u vodu, a konture ostrva bile su potpuno izmenjene od nadošle vode za kratko vreme koje je proteklo otkako su tražili Hardmana. Kerans ugasi motor, diže malo jedro i krenu ravnomernom brzinom od dve-tri milje na sat, hvatajući lak južni povetarac.
<BR>&nbsp;&nbsp;&nbsp;&nbsp;&nbsp;Noga je počela da mu se koči ispod kolena, i on otvori malu sanitetsku torbu koju je bio spakovao i ispra ranu raspršenim mlazom penicilina, zatim je čvrsto previ. Pred samu zoru, kad bol postade nepodnošljiv, uze jednu tabletu morfijuma i pade u nemiran san pun potmule jeke; u snu se veliko sunce širilo sve dok nije ispunilo celu vasionu, a same zvezde stadoše da poigravaju od njegovih udaraca.
<BR>
<BR>&nbsp;&nbsp;&nbsp;&nbsp;&nbsp;Probudio se u sedam sati sledećeg jutra, ležeći naslonjen na katarku na sjajnom suncu, sa otvorenom sanitetskom torbom na krilu. Pramci splava bili su zabijeni u veliko stablo paprati koje je raslo sa ivice jednog malog ostrva. Na milju daleko jurio je helikopter na visini od pedeset stopa iznad vode. Puškomitraljez iz njegove kabine bljuvao je vatru dole na ostrva. Kerans obori katarku i skliznu unutra ispod drveta da sačeka dok helikopter ne ode. Masirajući nogu, ali bojeći se morfijuma, pojede parče čokolade, prve od deset koliko je uspeo da pokupi. Srećom, podoficiru koji je bio zadužen za magacine na patrolnom čamcu bilo je naloženo da Keransu u svako doba dozvoli slobodan pristup medicinskoj opremi i materijalu.
<BR>&nbsp;&nbsp;&nbsp;&nbsp;&nbsp;Vazdušni napadi nastaviše se svakih pola sata, pa mu helikopter jednom prelete tačno iznad glave. Iz svog skrovišta na ostrvu, Kerans je jasno video kako Rigs osmatra iz donjeg otvora, besno isturajući svoju malu donju vilicu. Ipak se mitraljeska vatra sve više razređivala i letovi konačno prestadoše toga popodneva.
<BR>&nbsp;&nbsp;&nbsp;&nbsp;&nbsp;Do tada, u pet časova, Kerans je bio gotovo potpuno iscrpljen. Podnevna temperatura od 70 stepeni izvukla je svu energiju iz njega, i on je mlitavo ležao pod nakvašenim jedrom, puštajući da mu topla voda kaplje na grudi i lice, moleći se da dođe svežiji dah večeri. Površina vode pretvorila se u vatru, pa se činilo da splav lebdi na oblaku lutajućeg plamena. Progonjen čudnim vizijama, iznemoglo je veslao jednom rukom.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
