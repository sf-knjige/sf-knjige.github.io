<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. BALADA O GOS'N KOŠTUNJAVKU
<P>&nbsp;&nbsp;&nbsp;&nbsp;&nbsp;Pola časa kasnije, Beatrisa, Kerans i dr Bodkin mogli su da iziđu na ulice. Ogromne lokve vode još su ležale svuda unaokolo; stvarale su se od vode koja je dolazila iz prizemlja zgrada, ali nisu bile dublje od dve-tri stope. Bilo je delova trotoara čistih u dužinu od preko stotinu jardi, a mnoge dalje ulice bile su potpuno isušene. Ribe i morske biljke izdisale su po sredini kolovoza, a u kanalima i po trotoarima nataložile su se velike gomile crnog gliba. Srećom, voda koja se povlačila prosekla je kroz njih duge staze. Predvođena Strangmanom koji je jurio u belom odelu i ispaljivao svetleće hice u tamne ulice, posada se stušti kao razularen čopor; oni napred su balansirali burencetom ruma na dlanovima, ostali su vitlali mnoštvom boca, mačeta i gitara. Nekoliko podrugljivih povika "Gos'n Koštunjavko!" zamreše oko Keransa dok je pomagao Beatrisi da siđe sa mostića, zatim trio bi ostavljen u tišini nasukanog broda.
<BR>&nbsp;&nbsp;&nbsp;&nbsp;&nbsp;Pogledavši u nedoumici u visok udaljen krug džungle koja se nazirala u tami kao okruglo grotlo ugašene vulkanske kupe, Kerans povede svoju grupu preko trotoara do najbližih zgrada. Stadoše kod ulaza jednog od velikih bioskopa; morski ježevi i krastavci bledo su svetlucali na popločanom tlu, a peščani dolari cvetali u nekadašnjoj biletarnici.
<BR>&nbsp;&nbsp;&nbsp;&nbsp;&nbsp;Beatrisa pokupi suknju jednom rukom, i oni polako krenuše ulicom bioskopa, pored kafea i arkada sa aparatima za zabavu koje su sada čuvali samo razni mekušci. Na prvom uglu okrenuše se od glasova terevenke koji su dolazili sa drugog kraja skvera i krenuše na zapad ka zamagljenim kanjonima sa čijih je zidova kapala voda. Po nekoliko svetlećih metaka i dalje se rasprskavalo gore u vazduhu, a nežni staklasti sunđeri svetlucali su meko u vratnicama, šaljući ružičaste i plave odsjaje.
<BR>
<BR>&nbsp;&nbsp;&nbsp;&nbsp;&nbsp;"Koventri strit, Hejmarket..." čitao je Kerans sa zarđalih uličnih brojeva. Brzo se zavukoše u jedna vrata kad Strangman i njegov čopor pokuljaše nazad preko skvera u blesku svetlosti i buke, sekući mačetama po istrulelim firmama iznad izloga trgovina.
<BR>&nbsp;&nbsp;&nbsp;&nbsp;&nbsp;"Nadajmo se da će naći nešto što će ih zadovoljiti", promrmlja Bodkin. Pretraživao je pogledom pretrpanu liniju neba, kao da traži duboku crnu vodu koja je nekada pokrivala zgrade.
<BR>&nbsp;&nbsp;&nbsp;&nbsp;&nbsp;Nekoliko časova lutali su uskim ulicama kao izgubljeni elegantni duhovi, povremeno susrećući ponekog člana razularene posade kako pijano tumara sredinom kolovoza, sa ostacima neke izbledele odeće u jednoj ruci i mačetom u drugoj. Nekoliko vatrica gorelo je u sredini na raskršćima, a grupe od po dva ili tri čoveka grejale su se nad rasplamsalim trudom.
<BR>&nbsp;&nbsp;&nbsp;&nbsp;&nbsp;Izbegavajući ih, trio se uputi mrežom ulica na južnu obalu nekadašnje lagune, gde se Beatrisina stambena zgrada uzdizala u tami, a potkrovlje gubilo među zvezdama.
<BR>&nbsp;&nbsp;&nbsp;&nbsp;&nbsp;"Moraćeš peške prvih deset spratova", reče Kerans Beatrisi. Pokaza masivan nanos mulja koji je kao vlažna ulegnuta padina dopirao do prozora petog sprata, deo gromadnog masiva zgusnute ilovače koja je, kao što je Strangman rekao, sada opasivala lagunu i činila neprobojan nasip prema nabujalom moru. U pobočnim ulicama videli su tešku lepljivu masu što se dizala iznad krovova kako se probija kroz ispražnjene zgrade.
<BR>&nbsp;&nbsp;&nbsp;&nbsp;&nbsp;Ponegde bi linija nasipa zapela za neku krupniju prepreku - crkvu ili administrativnu zgradu - i skrenula sa svoje kružne staze oko lagune. Jedan od ovih zaokreta povede ih putem kojim su dolazili na ronilačku zabavu, i Kerans oseti kako ubrzava korak dok su se približavali pred praznim izlozima starih robnih kuča, ili gledali kako se niz pokretne stepenice ispod poslovnih zgrada cedi crna kaljuga u lokve koje se lenjo razlivaju ulicom.
<BR>&nbsp;&nbsp;&nbsp;&nbsp;&nbsp;Čak je i najmanja zgrada bila zabarikadirana pre nego što su je ljudi napustili, a na brzinu nabacana gomila čeličnih zastora i rešetaka rušila se preko vratnica, skrivajući sve ono što je moglo biti unutra. Sve je bilo pokriveno finim slojem mulja; mulj je gušio svu eleganciju i osobenosti kojima su se nekada odlikovale ulice, pa se Keransu činilo da je ceo grad vaskrsnuo iz sopstvene kanalizacije. Ako treba da dođe Strašni sud, armije mrtvih će se verovatno podići iz grobova odevene u isti prljavi ogrtač.
<BR>&nbsp;&nbsp;&nbsp;&nbsp;&nbsp;"Roberte." Bodkin ga uhvati za ruku pokazujući niz zamračenu ulicu pred njima. Na pedeset jardi uzdizala se mračna trupina Planetarijuma zaodevena senkama; njegova metalna kupola bledo se ocrtavala u isprekidanoj svetlosti dalekih signalnih hitaca. Kerans stade, prepozna pravac kružnog puta, trotoare i ulične svetiljke, pa krenu napred, nesiguran i radoznao, prema tom panteonu koji je u sebi čuvao toliko njegovih strahova i zagonetaka.
<BR>&nbsp;&nbsp;&nbsp;&nbsp;&nbsp;Sunđeri i crvene alge mlitavo su se vukli po trotoaru pred ulazom dok su oni prilazili, pažljivo birajući put preko gomila blata uz ivicu ulice. Gajevi avetinjskih travnjaka koji su obavijali kupolu, sada su bili oklembešeni preko trema sa stubovima, a njihovo dugo lišće sa koga se cedila voda visilo je nad ulazom, slično odrpanim platnenim nadstrešnicama. Kerans podiže ruku i razgrnu lišće, zatim oprezno proviri u unutrašnjost zamračenog foajea. Sve je bilo prekriveno debelim slojem crnog blata koje je tiho šištalo dok je morski život u njemu iščezavao uz lagano pražnjenje vazdušnih mehurova, preko biletarnica i stepeništa za međusprat, oblepljivalo je zidove i ploče vrata. Više to nije bio onaj somotski ogrtač koga se sećao od svog silaska, nego raskomadan pokrivač od organskih formi u raspadanju poput odora u grobu. Nekada proziran prag utrobe je iščezao, a njegovo mesto zauzeo je prolaz u kanalizaciju.
<BR>&nbsp;&nbsp;&nbsp;&nbsp;&nbsp;Kerans pode napred preko foajea, sećajući se dubokog sumračnog utočišta auditorijuma i njegovog čudnog zodijaka. Potom oseti kako tamna tečnost vijuga preko blata između njegovih stopala, kao krv kita koja lagano curi.
<BR>&nbsp;&nbsp;&nbsp;&nbsp;&nbsp;Brzo uze Beatrisu za ruku i vratiše se ulicom istim putem. "Bojim se da je čarolija nestala", reče jednostavno. Natera sebe na osmeh. "Pretpostavljam da bi Strangman rekao da samoubica nikad ne treba da se vraća na mesto svog zločina."
<BR>
<BR>&nbsp;&nbsp;&nbsp;&nbsp;&nbsp;Pokušavajući da nađu kraći put, zabasaše u nekakav krivudav ćorsokak i uspeše na vreme da ustuknu kada se iz jedne plitke bare na njih ustremi mali aligator. Bacajući se između zarđalih školjki automobila, ponovo se nađoše na otvorenoj ulici, a aligator je jurio za njima. On zastade kraj bandere na ivici trotoara, polako šibajući repom i rastežući čeljusti, a Kerans povuče Beatrisu za sobom. Dadoše se u trk i pređoše desetak jardi kad se Bodkin okliznu i teško tresnu u gomilu mulja.
<BR>&nbsp;&nbsp;&nbsp;&nbsp;&nbsp;"Alane! Požuri!" Kerans se vrati natrag da mu pomogne, a aligatorova glava se opet ustremi na njih. Ostavljen nasukan u laguni, izgledao je zbunjen i spreman da napadne bilo šta.
<BR>&nbsp;&nbsp;&nbsp;&nbsp;&nbsp;Odjednom se prolomi puška i plamenovi probodoše tamu preko ulice. Iza ugla izbi grupa ljudi s prskalicama iznad glava. Napred je išla belolika Strangmanova prilika, za njim Admiral i Veliki Cezar sa puškama o ramenu.
<BR>&nbsp;&nbsp;&nbsp;&nbsp;&nbsp;Strangmanove oči blistale su na svetlosti prskalica. Lako se nakloni Beatrisi, potom salutira Keransu. Sa raznesenom kičmom, aligator se nemoćno koprcao u ulegnuću uz trotoar, otkrivajući svoj žuti trbuh. Veliki Cezar izvuče mačetu i poče mu odsecati glavu.
<BR>&nbsp;&nbsp;&nbsp;&nbsp;&nbsp;Strangman je posmatrao prizor sa zlobnim zadovoljstvom. "Odvratna životinja", primeti, pa izvuče iz džepa veliku ogrlicu od rajnskog kamena, obavijenu algama, i pruži je Beatrisi.
<BR>&nbsp;&nbsp;&nbsp;&nbsp;&nbsp;"Za vas, draga moja." Spretno joj je stavi oko vrata, posmatrajući efekat sa uživanjem. Trava upletena oko blistavog kamenja na beloj koži njenih grudi činila ju je sličnom kakvoj najadi dubina. "I svi ostali dragulji ovog mrtvog mora."
<BR>
<BR>&nbsp;&nbsp;&nbsp;&nbsp;&nbsp;Sledećih dana, događaji dovedoše do još većeg bezumlja. Sve izgubljeniji, Kerans bi sam lutao noću mračnim ulicama - danju je postalo neizdržljivo toplo u lavirintu ulica - nesposoban da se otrgne od svojih sećanja na staru lagunu, a istovremeno čvrsto vezan uz prazne ulice i opljačkane zgrade.
<BR>&nbsp;&nbsp;&nbsp;&nbsp;&nbsp;Posle prvog iznenađenja kad je video ispražnjenu lagunu, brzo je počeo da zapada u stanje otupele inertnosti iz koga je bespomoćno pokušavao da se otrgne. Nejasno je shvatao da je laguna predstavljala kompleks neuronskih potreba koje nije bilo mogućno zadovoljiti bilo kojim drugim sredstvima. Ova otupljujuća letargija postajala je sve dublja, neprekidana divljanjem oko njega, i sve se više osećao kao čovek napušten u moru vremena, zatvoren unutra pokretnim ravnima disonantnih stvarnosti, rastavljenim milionima godina.
<BR>&nbsp;&nbsp;&nbsp;&nbsp;&nbsp;Veliko sunce koje mu je udaralo u glavi, gotovo je istisnulo glasove pljačke i pijančenja, prasak eksploziva i pušaka. Spoticao se poput slepca ulazeći i izlazeći iz starih arkada i ulaza, beli smoking bio je prljav, mornari su mu se podsmevali kad bi projurili kraj njega i veselo ga lupkali po ramenima. U ponoć bi grozničavo lutao između bučnih pevača na skveru i sedeo kraj Strangmana na njegovim večerinkama, skrivao se u senku broda, gledajući igranje i slušajući udaranje bubnjeva i gitara koje je u njegovom duhu nadjačavalo uporno udaranje crnog sunca.
<BR>&nbsp;&nbsp;&nbsp;&nbsp;&nbsp;Odustao je od svakog pokušaja da se vrati u hotel - zaton je bio zakrčen teretnim čamcima koji su pumpali vodu, a laguna je vrvela od aligatora - i preko dana je ili spavao u Beatrisinom stanu na sofi, ili obamrlo sedeo u jednom mirnom alkovu na kockarskoj palubi skladišnog broda. Većina posade spavala je među drvenim sanducima ili se svađala oko plena, očekujući sumrak sa potmulim nestrpljenjem, i ostavljala ga je na miru. Suprotno logici, bilo je sigurnije da ostaje uz Strangmana nego da pokušava nastaviti svoj raniji izdvojen način života. Bodkin je to pokušao, povukao se u stanicu za ispitivanje u stanju sve jačeg šoka - do stanice se sada dolazilo vratolomnim penjanjem uz rasklimatane lestvice za slučaj požara - ali prilikom jednog od njegovih ponoćnih pohoda na ulice univerzitetske četvrti, iza Planetarijuma ga je dočekala grupa mornara i grubo propustila kroz šake. Priključivši se Strangmanovoj sviti, Kerans je bar priznao njegovu apsolutnu vlast nad lagunama.
<BR>&nbsp;&nbsp;&nbsp;&nbsp;&nbsp;Jednom je uspeo da prisili sebe da poseti Bodkina; našao ga je kako mirno leži u postelji i hladi se ventilatorom kućne izrade i uređajem za klimatizaciju koji je bio na izdisaju. Kao i on sam i Bodkin je izgledao izolovan na malom grebenu realnosti usred vremenskog mora.
<BR>&nbsp;&nbsp;&nbsp;&nbsp;&nbsp;"Roberte", promrmlja kroz natečene usne, "odlazi odavde! Povedi nju, devojku" - ovde stade da traži ime - "Beatrisu, i nađi drugu lagunu."
<BR>&nbsp;&nbsp;&nbsp;&nbsp;&nbsp;Kerans klimnu glavom, zgurivši se u uzanu kapu prohladnog vazduha koju je izbacivao uređaj za klimatizaciju. "Znam, Alane. Strangman je lud i opasan, ali iz nekakvog razloga ne mogu još da odem. Ne znam zašto, ali ima nešto ovde - te ogolele ulice." Rastuženo zastade. "Šta je to? Osećam neki čudan pritisak na svoj duh. Najpre moram da ga se oslobodim."
<BR>&nbsp;&nbsp;&nbsp;&nbsp;&nbsp;Bodkin uspe da se malaksalo uspravi u krevetu. "Keranse, slušaj! Uzmi je i odlazi! Noćas! Ovde vreme sada ne postoji."
<BR>&nbsp;&nbsp;&nbsp;&nbsp;&nbsp;Dole u laboratoriji, bledosmeđa prljava skrama obavijala je veliki polukrug mapa koje su pokazivale razvoj procesa, Bodkinov raskidan neuronski zodijak, i prekrivala napuštene stolove i kapele. <EM>Kapela - deo opreme u hemijskoj laboratoriji; prim. prev.</EM> Kerans učini nevoljan pokušaj da vrati na mesto karte koje su popadale na pod, onda diže ruke od toga i sledećih pola sata provede u pranju svog svilenog smokinga u lokvi vode koja se zadržala u jednom slivniku.
<BR>&nbsp;&nbsp;&nbsp;&nbsp;&nbsp;Možda podražavajući ga, nekoliko članova posade sada su takođe paradirali okolo u smokinzima i sa crnim kravatama. U jednom od skladišta nađen je vagon pun večernje odeće, zapečaćene u limene kutije u koje ne prodire voda. Pošto ih je Strangman nagovorio, šestorica mornara obukoše se svečano i staviše leptir mašne oko golih vratova. Skakali su ulicama visoko dižući kolena, žestoko se zabavljajući dok su im peševi kaputa lepršali, slični bandi ludih kelnera na fantastičnom karnevalu.
<BR>&nbsp;&nbsp;&nbsp;&nbsp;&nbsp;Posle zatišja na početku, pljačka poče da uzima ozbiljniji ton. Kakvi god da su bili njegovi lični razlozi, Strangman se jedino interesovao za umetničke predmete; posle brižljivog izviđanja, on nađe jedan od glavnih muzeja grada. Ali, na njegovu žalost, zgrada je bila očerupana i jedini plen bio je veliki mozaik. Njegovi ljudi premestiše ga pločicu po pločicu iz ulaznog hola i postaviše, kao ogromne ukrašene reči, na osmatračku palubu skladišnog broda.
<BR>&nbsp;&nbsp;&nbsp;&nbsp;&nbsp;Ovo razočaranje je nagnalo Keransa da ode do Bodkina i da ga upozori na to da bi Starangman mogao pokušati da svoju muku iskali na njemu, ali kad se rano uveče sledećeg dana popeo na stanicu za ispitivanje video je da je Bodkin otišao.
<BR>&nbsp;&nbsp;&nbsp;&nbsp;&nbsp;Uređaj za klimatizaciju bio je istrošio svoje gorivo, a Bodkin je, izgleda namerno, otvorio prozore pre nego što je otišao, pa se cela stanica pušila kao kazan.
<BR>&nbsp;&nbsp;&nbsp;&nbsp;&nbsp;Čudno, ali Bodkinov nestanak veoma malo zabrinu Keransa. Zaronjen u samog sebe, on prosto pretpostavi da je biolog poslušao sopstveni savet i krenuo ka nekoj laguni na jugu.
<BR>&nbsp;&nbsp;&nbsp;&nbsp;&nbsp;Betrisa je; međutim, još bila tu. Kao i Kerans, zapala je u unutrašnje sanjarenje. Kerans ju je retko viđao preko dana - tada bi se zaključavala u svoju spavaću sobu - ali bi u ponoć, kad zahladi, redovno silazila iz svog potkrovlja među zvezdama i pridruživala se Strangmanu u njegovim zabavama. Tupo je sedela kraj njega u plavoj večernjoj haljini, a u kosu su joj bile upletene tri-četiri dijademe koje je Strangman opljačkao iz svodova sa starim nakitom; grudi su joj se gušile pod masom sjajnih lanaca i polumeseca, pa je ličila na suludu kraljicu u nekoj drami užasa.
<BR>&nbsp;&nbsp;&nbsp;&nbsp;&nbsp;Strangman se prema njoj ophodio sa čudnim poštovanjem koje nije bilo lišeno uglađenog neprijateljstva, gotovo kao da je ona plemenski totem, božanstvo čija moć obezbeđuje njihovu stalnu dobru sreću, ali koje se zbog toga ne mrzi manje. Kerans je nastojao da se zadržava u njenoj blizini, u orbiti njene zaštite, pa one večeri posle Bodkinovog nestanka naže se preko jastučića da joj kaže: "Alan je nestao. Stari Bodkin. Da li je bio kod tebe pre nego što je otišao?"
<BR>&nbsp;&nbsp;&nbsp;&nbsp;&nbsp;Ali Beatrisa je bila zagledana preko vatara koje su gorele na skveru i, ne pogledavši ga, reče praznim glasom: "Slušaj udaranje, Roberte. Šta misliš, koliko sunaca ima?"
<BR>&nbsp;&nbsp;&nbsp;&nbsp;&nbsp;Bešnji nego što ga je Kerans ikada video, Strangman je igrao oko logorskih vatri, ponekad terajući Keransa da mu se pridruži, podstičući bongo-bubnjeve na sve brže ritmove. Onda bi se iscrpljen skljokao na divan, a njegovo mršavao belo lice postajalo je modro.
<BR>&nbsp;&nbsp;&nbsp;&nbsp;&nbsp;Oslanjajući se o lakat, mračno je buljio u Keransa koji je čučao na jastučetu iza njega.
<BR>&nbsp;&nbsp;&nbsp;&nbsp;&nbsp;"Znate li zašto me se boje, Keranse? Admiral, Veliki Cezar i ostali. Da vam kažem moju tajnu." Onda šapatom dodade: "Zato što misle da sam mrtav."
<BR>&nbsp;&nbsp;&nbsp;&nbsp;&nbsp;Grčeći se od smeha, on se preturi unazad na divan, tresući se bespomoćno. "Oh, Gospode bože, Keranse! Šta je to sa vama dvoma? Iziđite iz toga transa." Diže pogled na Velikog Cezara; on im je prilazio skidajući osušenu glavu aligatora koju je nosio kao kapuljaču. "Da, šta je? Specijalna pesma za doktora Keransa? Sjajno! Jeste li čuli ovo, doktore? Da čujemo onda Baladu o gos'n Koštunjavku!"
<BR>&nbsp;&nbsp;&nbsp;&nbsp;&nbsp;Veliki Crnac pročisti grlo i, strašno se kreveljeći i mlatarajući rukama, poče dubokim i grlenim glasom:
<BR>
<BR>&nbsp;&nbsp;&nbsp;&nbsp;&nbsp;"Gos'n Koštunjavko, voli on osušene ljude,
<BR>&nbsp;&nbsp;&nbsp;&nbsp;&nbsp;Sebi je dobavio beračicu banana; tri proroka lukava,
<BR>&nbsp;&nbsp;&nbsp;&nbsp;&nbsp;Sasvim ga je zaludela, utopila u zmijskom vinu.
<BR>
<BR>&nbsp;&nbsp;&nbsp;&nbsp;&nbsp;Nikad ne ču toliko ptica močvarica
<BR>&nbsp;&nbsp;&nbsp;&nbsp;&nbsp;Taj matori gazda aligator.
<BR>&nbsp;&nbsp;&nbsp;&nbsp;&nbsp;Čudni Koštunjavko ode da peca lobanje,
<BR>&nbsp;&nbsp;&nbsp;&nbsp;&nbsp;Niz Anđeoski potok, kud jure osušeni ljudi,
<BR>&nbsp;&nbsp;&nbsp;&nbsp;&nbsp;Izvuče svoj septarijum i stade da čeka crkveni brod,
<BR>&nbsp;&nbsp;&nbsp;&nbsp;&nbsp;Sa tri proroka.
<BR>&nbsp;&nbsp;&nbsp;&nbsp;&nbsp;Gadan neki boga.
<BR>&nbsp;&nbsp;&nbsp;&nbsp;&nbsp;Čudni Koštunjavko, vide voljenu devojku,
<BR>&nbsp;&nbsp;&nbsp;&nbsp;&nbsp;Dade svoj septarijum za dve banane,
<BR>&nbsp;&nbsp;&nbsp;&nbsp;&nbsp;Uze tu banana-devojku kao vrući mangrov;
<BR>&nbsp;&nbsp;&nbsp;&nbsp;&nbsp;Proroci ga videše,
<BR>&nbsp;&nbsp;&nbsp;&nbsp;&nbsp;I nijedan osušeni čovek ne dođe po Čudnog Koštunjavka.
<BR>&nbsp;&nbsp;&nbsp;&nbsp;&nbsp;Čudni Koštunjavko, igrao je za voljenu devojku,
<BR>&nbsp;&nbsp;&nbsp;&nbsp;&nbsp;Sagradio kuću od banana za njenu ljubavnu ložnicu..."
<BR>
<BR>&nbsp;&nbsp;&nbsp;&nbsp;&nbsp;Strangman iznenada skoči sa divana sa krikom, projuri pored Velikog Cezara u sredinu skvera i pokaza gore na zid koji je obrubljivao lagunu visoko iznad njih. Na nebu se ocrtavala mala četvrtasta prilika doktora Bodkina kako lagano bira put preko drvenih zapreka koje su zadržavale vodu iz rukavaca i zatona. Nesvestan da su ga oni dole primetili, nosio je u jednoj ruci malu drvenu kutiju, a iz žice koja se vukla za njim šištale su iskrice slabe svetlosti.
<BR>&nbsp;&nbsp;&nbsp;&nbsp;&nbsp;Potpuno razbuđen, Strangman se razdra: "Admirale! Veliki Cezare! Uhvatite ga! Ima bombu!"
<BR>&nbsp;&nbsp;&nbsp;&nbsp;&nbsp;Društvo se rasturi u divljem neredu; sem Beatrise i Keransa, svi odjuriše preko skvera. Puške zapraštaše levo i desno, i Bodkin nesigurno zastade dok mu je fitilj svetlucao oko nogu. Onda se okrenu i poče se povlačiti, držeći se potpornog zida.
<BR>&nbsp;&nbsp;&nbsp;&nbsp;&nbsp;Kerans skoči i potrča za ostalima. Kad stiže do kružnog zida, rakete su se već rasprskavale u vazduhu zasipajući ulicu komadićima magnezijuma. Strangman i Admiral su se u skokovima peli uz lestvice za slučaj požara, dok im je nad glavama praštala puška velikog Cezara. Bodkin je ostavio bombu nasred brane, pa je sada bežao preko krovova.
<BR>&nbsp;&nbsp;&nbsp;&nbsp;&nbsp;Prebacivši se preko poslednje prečage, Strangman skoči na potporni zid, u desetak velikih koraka stiže do bombe i šutnu je u sredinu zatona. Dok je pljusak zamirao, od onih dole se začuše uzvici odobravanja. Hvatajući dah, Strangman zakopča sako, a zatim iz futrole o ramenu izvuče kolt 38 sa kratkim dobošem. Na licu mu zatitra bled osmeh. Uz usklike svojih pratilaca ustremi se za Bodkinom dok se ovaj s mukom pentrao uz ponton stanice za ispitivanje.
<BR>&nbsp;&nbsp;&nbsp;&nbsp;&nbsp;Kerans je obamrlo slušao poslednje hice misleći na Bodkinovo upozorenje i na mogućnost - zbog koje mu ništa nije zamerao jer je odlučio da je ignoriše - da Strangman i njegova posada likvidiraju i njega, Keransa. Polako se vrati do skvera gde je Beatrisa i dalje sedela na gomili jastučića, a glava aligatora ležala je na zemlji pred njom. Kad stiže do Beatrise začu iza sebe korake koji su se preteći usporavali, i oseti kako se nad čopor spušta čudna tišina.
<BR>&nbsp;&nbsp;&nbsp;&nbsp;&nbsp;Okrenu se oko sebe da bi video Strangmana kako se privlači, dok su mu usta bila iskrivljena u grimasu. Uz njega su bili veliki Cezar i Adamiral; umesto pušaka nosili su mačete. Ostala posada stajala je okolo u polukrugu i posmatrala sa očekivanjem, očigledno zadovoljna što vidi kako Kerans, uobraženi medicinar suparničkog fetiša, dobija kolač koji po pravdi zaslužuje.
<BR>&nbsp;&nbsp;&nbsp;&nbsp;&nbsp;"To je bilo prilično glupo od Bodkina, zar ne mislite, doktore? A i opasno, u stvari. Mogli smo svi da se podavimo." Strangman se zaustavi na nekoliko stopa od Keransa, gledajući ga natmureno. "Prilično ste dobro poznavali Bodkina, pa me iznenađuje da to niste predvideli. Ne znam da li uopšte da dalje rizikujem sa ludim biolozima."
<BR>&nbsp;&nbsp;&nbsp;&nbsp;&nbsp;Upravo htede dati znak Velikom Cezaru, kad Beatrisa skoči i pojuri na njega.
<BR>&nbsp;&nbsp;&nbsp;&nbsp;&nbsp;"Strangmane! Za ime boga, jedan je dosta. Prestanite s tim! Mi vam nećemo učiniti zlo. Gledajte, možete da uzmete sve ovo!" Naglo otkopča gomilu ogrlica, istrže dijademe iz kose i baci ih na Strangmana. Režeći od ljutine, Strangman ih gurnu nogom u ulični kanal, a Veliki Cezar kroči pored nje uzmahujući mačetom.
<BR>&nbsp;&nbsp;&nbsp;&nbsp;&nbsp;"Strangmane!" Beatrisa se baci na Strangmana, spotače se i gotovo ga obori na zemlju povukavši ga za revere. "Ti beli đavole, zar ne možeš da nas ostaviš na miru?"
<BR>&nbsp;&nbsp;&nbsp;&nbsp;&nbsp;Strangman je odlepi od sebe, dok mu je dah šištao kroz stisnute zube. Divlje je buljio u razdrljenu ženu dole na kolenima među dragim kamenjem; htede da mahne Velikom Cezaru da počne, kad mu desni obrazom pređe drhtaj iznenadne namere. On se udari po obrazu otvorenom šakom, pokušavajući da ga otera kao muvu, onda zateže mišiće lica u ružnu grimasu, nesposoban da obuzda grč. Za trenutak mu se lice iskrivi u grotesknu masku kao kod čoveka koga je uhvatio vilični grč. Osećajući neodlučnost svoga gospodara, Veliki Cezar zastade, a Kerans se povuče u senke ispod skladišnog broda.
<BR>&nbsp;&nbsp;&nbsp;&nbsp;&nbsp;"U redu! Gospode, kakva...!" Strangman promrmlja za sebe nešto nerazgovetno i poravna svoj kaput, popuštajući uz gunđanje. Grč lica se povukao. Lagano klimnu glavom Beatrisi kao da je opominje da će ignorisati sva dalja posredovanja, zatim oštro zalaja na Velikog Cezara. Mačete behu pobacane u stranu, ali pre nego što je Beatrisa ponovo mogla da protestuje, ceo čopor se baci na Keransa vitlajući i mlatarajući rukama.
<BR>&nbsp;&nbsp;&nbsp;&nbsp;&nbsp;Kerans pokuša da im pobočke izmakne, ne uspevajući da sa iscerenih lica u krugu pročita da li je to samo neka zamršena gruba šala kako bi popustila napetost izazvana ubistvom Bodkina, i kako bi to istovremeno bio blagotvoran prekor. Skliznu oko Strangmanovog divana dok je gomila zatvarala krug oko njega, i vide da mu je odstupnicu presekao Admiral koji je u belim teniskim cipelama, tobože kao igrač, napadao s jedne na drugu stranu. Odjednom skoči napred i podbi Keransu noge. Kerans se teško sruči na divan; desetak ljigavih smeđih ruku zgrabi ga oko vrata i ramena i odvuče naglavačke nazad na popločano tle. Bespomoćno se borio da se oslobodi, a onda je kroz zadihana tela za trenutak ugledao Strangmana i Beatrisu kako posmatraju sa rastojanja. Uzevši je za ruku, Strangman ju je snažno vukao ka mostu za ukrcavanje.
<BR>&nbsp;&nbsp;&nbsp;&nbsp;&nbsp;Zatim na Keransovo lice pritisnuše veliki svileni jastuk i grubi dlanovi počeše da mu dobuju po vratu.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
