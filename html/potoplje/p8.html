<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. ČOVEK SA BELIM OSMEHOM
<P>&nbsp;&nbsp;&nbsp;&nbsp;&nbsp;Posmatrajući ih svojim lepim namrgođenim licem sa mešavinom podozrenja i veselog prezira, Strangman se izležavao pod senovitim platnenim krovom koji je zaklanjao zadnju palubu skladišnog broda. Bio se presvukao u lako belo odelo na čijoj se svilenkastoj površini odražavala pozlata renesansnog prestola sa visokim naslonom, koji je verovatno bio izvučen iz neke venecijanske ili florentinske lagune. Taj presto je davao gotovo mađijski sjaj njegovoj čudnoj ličnosti.
<BR>&nbsp;&nbsp;&nbsp;&nbsp;&nbsp;"Vaši motivi izgledaju tako kompleksni, doktore", primeti on Keransu. "Ali, možda ste i vi sami napustili nadu da ćete ih shvatiti. Označićemo ih kao totalni obalni sindrom i ostaviti ih tako."
<BR>&nbsp;&nbsp;&nbsp;&nbsp;&nbsp;On pucnu prstima stujuardu koji je stajao u senci iza njega i odabra jednu maslinku sa poslužavnika. Beatrisa, Kerans i Bodkin sedeli su u polukrugu na niskim sofama i naizmenično se smrzavali i pekli, već prema tome kako je pokretni uređaj za klimatizaciju iznad njih menjao svoj perimetar. Napolju, pola sata pre podneva, laguna je predstavljala zdelu punu jare, a rastureni zraci svetlosti gotovo su skrivali visoku stambenu zgradu na suprotnoj obali. Džungla je nepomično ležala u užasnoj vrelini, a aligatori su se posakrivali u hlad gde su god mogli.
<BR>&nbsp;&nbsp;&nbsp;&nbsp;&nbsp;Ipak se nekoliko Strangmanovih ljudi muvalo po jednom teretnom čamcu, istovarajući nekakvu tešku opremu za gnjurenje pod rukovodstvom ogromnog grbavog crnca u zelenim pamučnim kratkim pantalonama. Džinovska groteskna parodija ljudskog bića, on bi s vremena na vreme skidao povez sa oka da bi se razdrao na ljude, pa su pomešane uvrede, groktanje i psovke treštale kroz usplamteo vazduh.
<BR>&nbsp;&nbsp;&nbsp;&nbsp;&nbsp;"Ali recite mi, doktore", navaljivao je Strangman, očigledno nezadovoljan Keransovim odgovorima, "kad najzad mislite krenuti?"
<BR>&nbsp;&nbsp;&nbsp;&nbsp;&nbsp;Kerans je oklevao, pitajući se da li da izmisli neki datum. Pošto je ceo sat čekao da se Strangman presvuče, izručio mu je njihove pozdrave i pokušao da mu objasni zbog čega su još tu. Međutim, izgledalo je da Strangman nije u stanju da ozbiljno shvati objašnjenje, jer je naglo prelazio iz zabavljanja zbog njihove naivnosti u oštru sumnjičavost. Kerans ga je pažljivo posmatrao ne želeći da učini ma i najmanji pogrešan potez. Šta god bio u stvari, Strangman nije bio običan gusar. Čudna atmosfera opasnosti prožimala je skladišni brod, njegovu posadu i njenog gospodara. Strangman je naročito uznemiravao Keransa svojim belim nasmešenim licem, čije bi se surove crte zaoštrile kao strele kad se iscerio.
<BR>&nbsp;&nbsp;&nbsp;&nbsp;&nbsp;"U stvari, nismo razmatrali tu mogućnost", reče Kerans. "Mislim da se svi nadamo da ćemo ostati neodređno vreme. Imamo male zalihe."
<BR>&nbsp;&nbsp;&nbsp;&nbsp;&nbsp;"Ali, dragi moj čoveče", usprotivi se Strangman, "temperatura će uskoro porasti na gotovo 90 stepeni. Cela planeta se rapidno vraća u mezozojski period."
<BR>&nbsp;&nbsp;&nbsp;&nbsp;&nbsp;"Tačno", upade dr Bodkin, povrativši se za trenutak iz svog samoposmatranja. "I ukoliko smo mi deo planete, deo glavne mase, utoliko se i mi vraćamo. Ovo je naša prelazna zona, ovde mi ponovo asimiliramo sopstvenu biološku prošlost. Nema nikakvog skrivenog motiva, Strangmane."
<BR>&nbsp;&nbsp;&nbsp;&nbsp;&nbsp;"Naravno da nema, doktore. U potpunosti poštujem vašu iskrenost." Izgledalo je da promene raspoloženja prelaze i prelaze njegovim licem, čineći da naizmenično izgleda razdražen, prijatan, mučen dosadom ili odsutan. Oslušnu kako vazdušna pumpa crpe vodu iz čamca, pa zapita: "Doktore Bodkine, jeste li živeli u Londonu kao dete? Mora da imate mnogo sentimentalnih uspomena koje treba ponovo osvežiti, sećanja na velike palate i muzeje." Zatim dodade; "Ili su jedina sećanja koja imate ona iz pre-uterinog stadijuma?"
<BR>&nbsp;&nbsp;&nbsp;&nbsp;&nbsp;Kerans diže pogled, iznenađen lakoćom kojom je Strangman ovladao Bodkinovim žargonom. Primeti da Strangman ne samo da prepredeno posmatra Bodkina nego i da čeka njegovu i Beatrisinu reakciju.
<BR>&nbsp;&nbsp;&nbsp;&nbsp;&nbsp;Ali Bodkin odmahnu rukom pokazujući da ne zna. "Ne, bojim se da se ničega ne sećam. Ne interesuje me najbliža prošlost."
<BR>&nbsp;&nbsp;&nbsp;&nbsp;&nbsp;"Kakva šteta", vragolasto dobaci Strangman. "Muka sa vama ljudima je u tome što ste ovde već trideset miliona godina, a perspektive su vam skroz pogrešne. Propuštate toliko od prolazne lepote života. Ja sam fasciniran neposrednom prošlošću - blaga trijasa prilično gube u poređenju sa dragocenostima poslednjih godina Drugog milenijuma."
<BR>&nbsp;&nbsp;&nbsp;&nbsp;&nbsp;Okrenu se oslonjen na lakat i nasmeši se Beatrisi - koja je sedela i diskretno pokušavala da pokrije dlanovima gola kolena - kao miš kad posmatra naročito finu mačku. "A vi, gospođice Dal? Izgledate pomalo melanholični. Možda vas je uhvatila vremenska bolest? Hronoklazmička raspoloženja?" Potom se zakikota, razveseljen ovom dosetkom, a Beatrisa mirno reče:
<BR>&nbsp;&nbsp;&nbsp;&nbsp;&nbsp;"Mi smo inače dosta umorni ovde, gospodine Strangmane. Uzgred rečeno, ne dopadaju mi se vaši aligatori."
<BR>&nbsp;&nbsp;&nbsp;&nbsp;&nbsp;"Neće vas povrediti." Strangman se zavali i stade da posmatra trio. "Sve je to veoma čudno." Preko ramena dobaci kratku naredbu stjuardu, potom ostade da sedi mršteći se sam za sebe. Kerans primeti da mu je koža lica i ruku neprirodno bela, potpuno lišena svake pigmentacije. Kerans je, kao i Beatrisa i dr Bodkin, bio toliko opaljen od sunca da se praktično nije razlikovao od crnčake posade, a fine razlike između mulata i kvarterona <EM>Kvarteron - dete belca i mulatkinje, belkinje i mulata, osoba sa četvrtinom crnačke krvi; prim. prev.</EM> su iščezle. Jedino je Strangman zadržao svoje prvobitno bledilo, a efekat je bio pojačan i belim odelom koje je izabrao.
<BR>&nbsp;&nbsp;&nbsp;&nbsp;&nbsp;Pojavi se gologrudi crnac sa šiljastom kapom; znoj mu se u potočićima slivao niz snažne mišiće. Bio je visok oko šest stopa, ali je zbog širine ramena izgledao zdepast i nabijen. Ponašao se sa puno poštovanja i pažnje, i Kerans se zapita na koji to način Strangman uspeva da održi vlast nad posadom i zašto ona prihvata njegov grub, bezdušan ton.
<BR>&nbsp;&nbsp;&nbsp;&nbsp;&nbsp;Strangman škrto predstavi crnca. "Ovo je Admiral, moj glavni bič. Ako mene nema kad me tražite, obratite se njemu." Zatim ustade i siđe s podijuma. "Pre nego što odete, dopustite da vas malo provedem kroz moj brod s blagom." Galantno pruži ruku Beatrisi - i ona je sa zebnjom prihvati - dok su mu oči grabežljivo sijale.
<BR>
<BR>&nbsp;&nbsp;&nbsp;&nbsp;&nbsp;Nekada je, nagađao je Kerans, skladišni brod bio kockarski parobrod i ploveća jazbina poroka, usidrena izvan ograničene zone od pet milja kod Mesine ili Bejruta, ili u zaklonu nekog ušća pod blažim i tolerantnijim nebom južno od ekvatora. Dok su odlazili s palube, jedan vod ljudi spuštao je starinski ukrasni mostić na površinu vode; njegova ograda sa oljuštenom pozlatom bila je zaklonjena belom šatrom na pruge, sa naslikanim rojtama i draperijama; škripao je na svom koturu kao kabina žičane železnice. Unutrašnjost broda bila je ukrašena istom mešavinom baroka. Bar na prednjem kraju osmatračke palube, sada mračan i zatvoren, ličio je na krmenu kulu ceremonijalnog galeona, sa pozlaćenim nagim karijatidama koje su podupirale trem. Polustubovi od lažnog mermera činili su male lođije koje su vodile u intimne alkove i trpezarije, dok je razdvojeno centralno stepenište predstavljalo lošu filmsku reprodukciju Versaja, nestvarnu gomilu prašnjavih Kupidona i kandelabra, sa prljavim mesingom koji je bio pokriven buđom i zelenkastom patinom.
<BR>&nbsp;&nbsp;&nbsp;&nbsp;&nbsp;Ali nekadašnji točkovi ruleta i stolovi za šmen d fer <EM>Chemin de fer - železnica; kockarska igra; prim. prev.</EM> nestali su, a izgrebani parket bio je pokriven mnoštvom gajbica i kartonskih kutija nagomilanih uz prozore od žičane mreže, tako da se kroz njih provlačio samo slab odraz svetlosti spolja. Sve je bilo dobro zapakovano i zapečaćeno, ali na jednom starom stolu od mahagonija, Kerans ugleda zbirku bronzanih i mermernih udova i torzoa, delove skulptura koji treba da budu raspoređeni.
<BR>&nbsp;&nbsp;&nbsp;&nbsp;&nbsp;Strangman zastade u podnožju stepeništa i otcepi traku izbledele tempere sa jedne zidne slike. "Kuća se raspada. Jedva da dostiže standard 'Rica', doktore. Zavidim vam na dobrom ukusu."
<BR>&nbsp;&nbsp;&nbsp;&nbsp;&nbsp;Kerans sleže ramenima. "To je sada kraj sa niskim kirijama." Sačeka da Strangman otključa vrata, a onda uđoše u glavno skladište, mračnu zagušljivu jazbinu nabijenu velikim drvenim sanducima, sa podom koji je bio pokriven strugotinom. Više nisu bili u hlađenom delu broda, pa su Admiral i još jedan mornar išli odmah za njima i stalno duvali crevom hladan vazduh iz jedne slavine na zidu. Strangman puče prstima, a Admiral odmah poče da skida platnene omotače zadenute između sanduka.
<BR>&nbsp;&nbsp;&nbsp;&nbsp;&nbsp;U oskudnoj svetlosti, Kerans je mogao da vidi jedino svetlucave konture ogromnog ukrašenog oltara na drugom kraju prostorije, sa fino izrađenim spiralnim ukrasima i izdignutim svećnjakom u obliku delfina. Iznad njega je bio neoklasičan proscenijum koji bi mogao da pokrije čitavu jednu malu kuću. Do oltara se nalazilo desetak skulptura, pretežno iz kasne renesanse, sa hrpama teških pozlaćenih ramova koji su bili prislonjeni uz njih. Ispod toga je bilo nekoliko manjih oltara i triptihona, jedna netaknuta predikaonica obložena zlatnim pločama, tri velika kipa čoveka na konju, sa vlatima algi još upletenima u grive konja, nekoliko pari ogromnih vrata od katedrala, okovanih zlatom i srebrom, i velika stepenasta mermerna fontana. Metalne police duž zida bile su pretrpane sitnijim starudijama: votivnim urnama, peharima, štitovima i poslužavnicima, komadima dekorativnog okova, kitnjastim mastionicama i sličnim stvarima.
<BR>&nbsp;&nbsp;&nbsp;&nbsp;&nbsp;I dalje držeći Beatrisinu ruku, Strangman je živo gestikulirao ispred njega. Kerans ga ču kako kaže 'Sikstinska kapela' i 'Grobnica Medičija'; ali Bodkin je mrmljao: "Estetski, veliki deo ovoga je đubre pokupljeno samo zbog zlata. Ali nema ga mnogo. Šta namerava ovaj čovek?"
<BR>&nbsp;&nbsp;&nbsp;&nbsp;&nbsp;Kerans klimnu glavom gledajući Strangmana u belom odelu, sa golonogom Beatrisom uz njega. Odjednom se seti Delvoove slike sa skeletima u večernjim odelima. Strangmanovo kao kreda belo lice ličilo je na lobanju, a imao je i nešto od razmetljivosti onih skeleta. Bez ikakvog razloga u njemu poče rasti snažna mržnja prema ovom čoveku, neprijateljstvo više uopšteno nego lično.
<BR>&nbsp;&nbsp;&nbsp;&nbsp;&nbsp;"Pa, Keranse, šta mislite o ovim stvarima?" Strangman se ukopa na jednom kraju prolaza, zatim se okrenu i zalaja na Admirala da opet pokrije eksponate. "Impresionirani, doktore?"
<BR>&nbsp;&nbsp;&nbsp;&nbsp;&nbsp;Kerans uspe da skrene oči sa Strangmanovog lica i pogleda napljačkane relikvije.
<BR>&nbsp;&nbsp;&nbsp;&nbsp;&nbsp;"Izgledaju kao kosti", reče bez uvijanja.
<BR>&nbsp;&nbsp;&nbsp;&nbsp;&nbsp;Zbunjen, Strangman zavrte glavom. "Kosti? O čemu govorite, pobogu? Keranse, vi ste ludi! Kosti, blagi bože!"
<BR>&nbsp;&nbsp;&nbsp;&nbsp;&nbsp;On ispusti mučenički uzdah, a Admiral prihvati refren, najpre tiho izgovarajući reč kao da ispituje čudan predmet, onda je ponavljajući sve brže i brže kao u kakvom nervnom oslobađanju, dok mu se široko lice treslo od smeha. Drugi mornar mu se pridruži i počeše zajedno da ispevavaju reč, trzajući se nad vatrogasnim crevom kao igrači sa zmijama.
<BR>&nbsp;&nbsp;&nbsp;&nbsp;&nbsp;"Kosti! Jes', čoveče, sve su to kosti! Te kosti, te kosti, te kosti, te...!"
<BR>&nbsp;&nbsp;&nbsp;&nbsp;&nbsp;Strangman ih je ljutito gledao, a mišići na njegovom licu grčili su se i opuštali kao okovi koji se zatvaraju i otvaraju. Pošto mu se zgadila ova predstava grubosti i pogane naravi, Kerans se okrete da iziđe iz skladišne prostorije. Strangman uznemiren pojuri za njim, pritište dlanom Keransova leđa i izgura ga prolazom iz prostorije.
<BR>&nbsp;&nbsp;&nbsp;&nbsp;&nbsp;Posle pet minuta, kad su se odvozili jednim od teretnih čamaca, Admiral i još pola tuceta članova posade poređaše se uz ogradu još pevajući i igrajući. Strangman je povratio svoje dobro raspoloženje, i u svom belom odelu stajao je hladno po strani od drugih, ironično mašući.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
