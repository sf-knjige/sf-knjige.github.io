<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. NA OBALI KOD RICA
<P>&nbsp;&nbsp;&nbsp;&nbsp;&nbsp;Uskoro će biti suviše toplo. Nešto posle osam časova, Kerans je sa hotelskog balkona posmatrao kako se sunce diže iza gustih gajeva džinovskih gimnosperma <EM>Gimnosperm - golosemenica, drvo s golim semenom; prim. prev.</EM> koji su se gomilali nad krovovima napuštenih robnih kuća udaljenih četiri stotine jardi od njega, na istočnoj strani lagune. Nemilosrdna snaga sunca osećala se čak i kroz debelo maslinastozeleno lišće paprati. Tupi prelomljeni zraci dobovali su mu o gole grudi i pleća, izvlačeći prve kapljice znoja, i on stavi naočare za sunce da bi zaštitio oči. Sunčev disk nije više bio jasno određen krug, već široka rasplinuta elipsa koja se razvija na istočnom horizontu kao ogromna plamena kugla; njen odsjaj pretvarao je mrtvu olovnu površinu lagune u blistav bakarni štit. Do podneva, za manje od četiri sata, izgledaće kao da voda gori.
<BR>&nbsp;&nbsp;&nbsp;&nbsp;&nbsp;Kerans se obično budio u pet i stizao u biološku stanicu za ispitivanje upravo tako da uspe obaviti bar četiri od pet sati posla pre nego što vrućina postane nepodnošljiva, ali jutros ga je mrzelo da napusti svežu luku hotelskog apartmana zaklonjenu vazdušnom zavesom. Samo za doručkom proveo je dva sata, onda je ispunio šest strana svoga dnevnika, namerno otežući polazak dok pukovnik Rigs ne naiđe kraj hotela u svom patrolnom čamcu, pošto je znao da će tada već biti prekasno da se ide u stanicu. Pukovnik je uvek bio željan razgovora, naročito kad bi razgovor bio potkrepljen kojom čašicom aperitiva; dok on ode biće bar pola dvanaest, a misli će mu se vrteti samo oko ručka u bazi.
<BR>&nbsp;&nbsp;&nbsp;&nbsp;&nbsp;Rigsa je, međutim, nešto zadržalo. Verovatno je duže nego obično obilazio obližnje lagune, ili je možda čekao da Kerans stigne u stanicu za ispitivanje. Kerans se za trenutak zapita da li da pokuša uspostaviti vezu sa njim preko radio-otpremnika što ga je jedinica za vezu postavila u holu, ali konzola je bila zatrpana gomilom knjiga, a baterija prazna. Podoficir zadužen za radio-stanicu u bazi protestovao je kod Rigsa kada se njegova vesela emisija starih zabavnih pesama i lokalnih vesti - o napadu dve iguane na helikopter prethodne noći, poslednjim podacima o temperaturi i vlažnosti - iznenada prekinula još na polovini prvog dela. Ali Rigs je shvatio da je to Keransov nesvestan pokušaj da prekine svoje veze s bazom - namerno nebrižljivo naslagana piramida knjiga koja je skrivala aparat, isuviše je očigledno odudarala od Keransove uobičajene sitničave urednosti - i s tolerancijom je prihvatio njegovu potrebu da se izdvoji.
<BR>
<BR>&nbsp;&nbsp;&nbsp;&nbsp;&nbsp;Naslonjen na ogradu balkona, dok su mu se mršava uglasta ramena i ispijen profil odražavali u nepokretnoj vodi deset spratova ispod njega, Kerans je posmatrao jednu od bezbrojnih termalnih oluja kako briše čestarom ogromnih rastavića, uz potok koji vodi iz lagune. Uhvaćene okolnim zgradama i slojevima obrtanja na stotinu stopa iznad vode, vazdušne kese su se brzo zagrevale, onda bi se rasprsle uvis kao baloni koji beže, ostavljajući za sobom iznenadan vakuum detonacije. Oblaci pare koji su visili nad potokom, za trenutak se rasturiše i žestok minijaturni tornado pređe preko 60 stopa visokih biljaka preturajući ih kao palidrvca. Zatim, isto tako naglo kao što je i došla, oluja se smiri, a velika stubasta debla potonuše ispreturana pod vodu kao tromi aligatori.
<BR>&nbsp;&nbsp;&nbsp;&nbsp;&nbsp;Kerans pomisli u sebi kako je bio pametan što je ostao u hotelu - što je temperatura više rasla, to su oluje izbijale sve češće - ali je znao da pravi razlog leži u prihvatanju činjenice da gotovo više ništa ne ostaje da se uradi. Određivanje bioloških mapa postalo je besmislena igra, jer je nov biljni svet nadirao tačno prema linijama koje su predviđene još pre dvadeset godina, i on je bio siguran da se u Kamp Berdu na severnom Grenlandu niko ne trudi čak ni da zavede njihove izveštaje, a kamoli da ih čita.
<BR>&nbsp;&nbsp;&nbsp;&nbsp;&nbsp;U stvari, stari dr Bodkin, Keransov pomoćnik u stanici, bio je lukavo pripremio nešto što je trebalo da bude izveštaj očevica; sastavio ga je jedan od podoficira pukovnika Rigsa, a reč je bila o velikom gušteru sa džinovskim leđnim perajem u obliku jedra koji je viđen kako krstari jednom lagunom, i koji se ni po čemu nije mogao razlikovati od pelikozaurusa, drevnog pensilvanskog gmizavca. Da je taj izveštaj bio primljen onako kako stoji - kao vesnik ozbiljnog povratka doba džinovskih gmizavaca - na njih bi se smesta sručila vojska ekologa sa borbenom jedinicom naoružanom atomskim oružjem i naredbama da produže na jug brzinom od dobrih dvadeset čvorova. Međutim, ništa se nije čulo sem uobičajenog signala kojim se potvrđuje prijem. Možda su stručnjaci u Kamp Berdu bili suviše umorni čak i da se smeju.
<BR>
<BR>&nbsp;&nbsp;&nbsp;&nbsp;&nbsp;Krajem meseca, pukovnik Rigs i njegova mala izolovana jedinica završiće pregledanje grada (da li je to nekada bio Berlin, Pariz ili London, pitao se Kerans) i krenuće na sever, vukući sa sobom stanicu za ispitivanje. Keransu je bilo teško da poveruje da će ikada napustiti apartman u potkrovlju u kome je stanovao poslednjih šest meseci. Rado je priznavao da 'Ric' s punim pravom zaslužuje svoju reputaciju - kupatilo je, na primer, sa lavaboima od crnog mermera, sa pozlaćenim slavinama i ogledalima ličilo na bočnu kapelu u katedrali. Na neki čudan način osećao je zadovoljstvo da veruje kako je on poslednji gost koji će odsesti u hotelu, identifikujući ono što je shvatao kao završnu fazu svoga sopstvenog života - odiseju na sever kroz potopljene gradove juga, odiseju koja treba uskoro da se završi njihovim povratkom u Kamp Berd i njegovu oštru disciplinu - sa ovim oproštajnim zalaskom duge i sjajne istorije hotela.
<BR>&nbsp;&nbsp;&nbsp;&nbsp;&nbsp;Zaposeo je 'Ric' dan po njihovom dolasku, jedva čekajući da svoju skučenu kabinu među laboratorijskim stolovima u stanici za ispitivanje zameni ogromnim visokim sobama napuštenog hotela. Raskošan nameštaj presvučen brokatom i bronzane statue u stilu art nouveau <EM>Art Nouveau - nova umetnost; prim. prev.</EM> u nišama hodnika prihvatio je kao prirodnu pozadinu svog postojanja, uživajući u tananoj atmosferi melanholije koja okružuje ove poslednje tragove jednog nivoa civilizacije što sada praktično iščezava zauvek. Mnoge druge zgrade oko lagune već su odavno klonule i skliznule pod mulj, otkrivajući svoje jevtino poreklo, i 'Ric' je sada stajao na zapadnoj obali u blistavoj usamljenosti; velike plave mrlje truleži koje su izbijale po zastiračima u mračnim hodnicima naglašavale su dostojanstvenost te zgrade iz XIX veka.
<BR>&nbsp;&nbsp;&nbsp;&nbsp;&nbsp;Apartman je prvobitno bio projektovan za jednog milanskog finansijera i bio je raskošno namešten i uređen. Toplotne zavese još su bile savršeno zaptivene, mada se prvih šest spratova hotela nalazilo ispod površine vode, a noseći zidovi počinjali su da pucaju, dok je uređaj za klimatizaciju od 250 ampera radio bez prestanka. Mada je hotel bio nenastanjen već deset godina, na pločama kamina i pozlaćenim stolovima bilo je veoma malo prašine, a na triptihu fotografskih portreta na stolu presvučenom krokodilskom kožom - finansijer, finansijer i doterana, dobro uhranjena porodica, finansijer i još doteranija poslovna zgrada od pedeset spratova - jedva da se uhvatila poneka mrlja. Srećom po Keransa, njegov prethodnik je otišao odatle na brzinu, pa su vitrine i ormani bili prepuni dragocenosti, teniskih reketa sa drškama od slonovače i rukom slikanih domaćih haljina, a bar je bio obilno snabdeven onim što je sada predstavljalo odabrane vrste viskija i rakije.
<BR>
<BR>&nbsp;&nbsp;&nbsp;&nbsp;&nbsp;Džinovski komarac anofeles, velik kao vilin konjic, prozuja pored njegovog lica, pa zaroni dole prema plovećem keju gde je bio privezan Keransov splav. Sunce se još skrivalo iza rastinja na istočnoj strani lagune, ali sve veća vrućina izvlačila je goleme grabljive insekte iz njihovih rupa, pa su gmizali po celoj površini hotela obrasloj mahovinom. Keransa je mrzelo da ode sa balkona i skloni se iza žičane mreže. U svetlosti ranog jutra nad lagunom se nadvila čudna i tužna lepota; turobno crno-zeleno lišće gimnosperma, uljeza iz prohujalog trijasa, i polupotopljene belolike građevine XX veka još su se zajedno odražavale u tamnom ogledalu vode, dva isprepletena sveta na izgled zaustavljena na nekom raskršću vremena. Iluzija za trenutak iščeze kad gigantski vodeni pauk probi zejtinjavu površinu na sto jardi od njega.
<BR>&nbsp;&nbsp;&nbsp;&nbsp;&nbsp;U daljini, negde iza potopljene gromade velike gotske zgrade, na pola milje prema jugu, kašljao je i poigravao dizel-motor. Kerans ode sa balkona zatvorivši žičana vrata za sobom i uđe u kupatilo da se obrije. Voda je već davno prestala da teče kroz slavine, ali je Kerans održavao rezervoar u velikoj kadi; brižljivo je prečišćavao vodu u kazanu domaće izrade koji se nalazio na krovu i cevima je dovodio kroz prozor.
<BR>&nbsp;&nbsp;&nbsp;&nbsp;&nbsp;Mada je imao samo četrdeset godina, Keransu je brada pobelela od radio-fluora u vodi, ali je zbog izbledele, kratko podšišane kose i tena boje tamnog ćilibara izgledao bar deset godina mlađi. Hronično odsustvo apetita i nove vrste malarije zbrčkale su mu suvu ispucalu kožu ispod jagodica, naglašavajući asketski sklop njegovog lica. Dok se brijao, kritički je ispitivao svoje crte, opipavao prstima sužene površine i gnječio omekšalu muskulaturu koja je polako menjala konture, otkrivajući jednu ličnost koja je ostajala pritajena tokom njegovog pređašnjeg života kao odraslog čoveka. Uprkos samoposmatračkom maniru, sada je izgledao opušteniji i uravnoteženiji nego što je - koliko se sećao - ikada bio, i svojim hladnim plavim očima gledao je sebe iz ironične udaljenosti. Prošla je ona pomalo samosvesna obuzetost sopstvenim svetom, intimnim ritualima i običajima. Ako se drži po strani od Rigsa i njegovih ljudi, to je jednostavno stoga što mu to više odgovara, a ne iz mizantropije.
<BR>&nbsp;&nbsp;&nbsp;&nbsp;&nbsp;Dok je izlazio, sa gomile koju je finansijer ostavio u ormanu uze svilenu košulju svetle boje sa monogramom i uskoči u par brižljivo ispeglanih pantalona sa ciriškom etiketom. Čvrsto zatvorivši dvostruka vrata za sobom - apartman je u stvari bio staklena kutija unutar spoljnih zidova od cigle - uputi se niz stepenište.
<BR>&nbsp;&nbsp;&nbsp;&nbsp;&nbsp;Stiže na pristanište upravo kad se kuter pukovnika Rigsa, pravljen čamac za iskrcavanje, uvlačio pored splava. Rigs je stajao na pramcu: doterana kočoperna figura sa jednom nogom u čizmi podignutom na rampu i kao kakav starovremski istraživač Afrike, osmatrao vijugave rukavce i opušteno rastinje u džungli.
<BR>&nbsp;&nbsp;&nbsp;&nbsp;&nbsp;"Dobro jutro, Roberte", pozdravi Keransa i skoči na nesigurnu platforrnu sastavljenu od buradi od pedeset galona svezanih ujedno u drveni okvir. "Dobro što si još tu! Imam jedan posao u kome mi možeš pomoći. Postoji li mogućnost da uzmeš dan odsustva iz stanice?"
<BR>&nbsp;&nbsp;&nbsp;&nbsp;&nbsp;Kerans mu pomože da se popne na betonski balkon koji je nekada pripadao jednom apartmanu na sedmom spratu. "Naravno, pukovniče. U stvari, već sam ga uzeo."
<BR>&nbsp;&nbsp;&nbsp;&nbsp;&nbsp;Rigs je praktično imao potpunu vlast u stanici za ispitivanje i trebalo je da Kerans traži od njega dozvolu, ali je odnos između dva čoveka bio bez ceremonija. Radili su zajedno više od tri godine, dok se stanica za ispitivanje sa svojom vojnom pratnjom polako kretala ka severu kroz evropske lagune, i Rigs se zadovoljavao time da pusti Keransa i Bodkina da rade posao na svoj način, sam dovoljno zauzet poslovima oko određivanja geografskog položaja pokretnih kejova i luka i oko evakuacije poslednjih stanovnika. U vezi sa ovim drugim zadatkom često mu je bila potrebna Keransova pomoć, jer ljudi koji su i dalje živeli u potonulim gradovima bili su većinom ili psihopatski tipovi, ili su patili od slabe ishranjenosti ili bolesti radijacije.
<BR>&nbsp;&nbsp;&nbsp;&nbsp;&nbsp;Pored upravljanja stanicom za ispitivanje, Kerans je obavljao i dužnost sanitetskog oficira jedinice. Mnogim ljudima na koje su nailazili bila je potrebna hitna bolnička nega pre nego što bi ih helikopterom prebacili na neku od velikih cisterni-brodova za iskrcavanje koji su prevozili izbeglice do Kamp Berda. Povređenom vojnom osoblju koje je bilo ostavljeno na bloku poslovnih zgrada u napuštenoj močvari, osamljenicima na samrti nesposobnima da razluče sopstvene ličnosti od gradova u kojima su proveli život, obeshrabrenim pljačkašima koji su ostali da bi ronili za plenom - svima je Rigs dobroćudno, ali čvrstom rukom pomagao da se vrate u bezbednost, a Kerans je stajao uz njega, spreman da pruži kakvo sredstvo protiv bolova ili za umirenje. I pored pukovnikove vojničke žustrine, Kerans je smatrao da je on inteligentan i osećajan, i da ima skrivenu rezervu komedijaškog humora. Ponekad se pitao kako bi bilo da to proveri tako što bi mu ispričao o Bodkinovom pelikozaurusu, ali je ipak odlučio da to ne učini.
<BR>&nbsp;&nbsp;&nbsp;&nbsp;&nbsp;Podoficir koji je naseo podvali, jedan natmuren savestan Škotlandanin po imenu Makredi, popeo se na žičani kavez koji je ograđivao palubu kutera, i brižljivo sklanjao teško lišće paprati i puzavica koji su popadali po njemu. Nijedan od trojice ostalih nije ni pokušao da mu pomogne; pod jako opaljenom kožom, lica su im izgledala ispijena i zgrčena, i nepokretno su sedeli jedan pored drugog naslonjeni na pregradni zid. Stalna žega i obilne dnevne doze antibiotika izvukli su iz njih svu energiju.
<BR>&nbsp;&nbsp;&nbsp;&nbsp;&nbsp;Kad se sunce podiže nad lagunom nagoneći oblake pare u veliku zlatnu koprenu, Kerans oseti strašan zadah žabokrečine, otužne zgusnute mirise mrtve vegetacije i životinjskih lešina u raspadanju. Ogromne muve su se vijale odbijajući se o žičani kavez kutera, a džinovski slepi miševi jurili su preko pregrejane vode ka svojim rupama u razorenim zgradama. Kerans shvati da je laguna koja je pre nekoliko minuta izgledala divna i bistra sa njegovog balkona, u stvari samo baruština ispunjena otpacima.
<BR>&nbsp;&nbsp;&nbsp;&nbsp;&nbsp;"Hajdemo gore na palubu", predloži on Rigsu, spuštajući glas da ga ostali ne bi čuli. "Častim te pićem."
<BR>&nbsp;&nbsp;&nbsp;&nbsp;&nbsp;"Dobar si! Milo mi je što vidim da si stvarno počeo u velikom stilu." Rigs viknu Makrediju: "Naredniče, odoh gore da vidim hoću li moći da pokrenem doktorovu jedinicu za destilaciju." Potom namignu Keransu kad Makredi ovo prihvati sumnjičavim klimanjem glave, ali je izgovor bio bezazlen. Većina ljudi nosila je čuturice, pa kad bi dobili narednikovo gunđajuće odobrenje, izvlačili bi ih i spokojno čekali dok se pukovnik ne vrati.
<BR>&nbsp;&nbsp;&nbsp;&nbsp;&nbsp;Kerans prekorači preko prozorskog simsa u spavaću sobu koja je gledala na kej. "Kakav ti je to problem, pukovniče?"
<BR>&nbsp;&nbsp;&nbsp;&nbsp;&nbsp;"To nije moj problem. Ako je uopšte problem, onda je tvoj."
<BR>&nbsp;&nbsp;&nbsp;&nbsp;&nbsp;Vukli su se uza stepenice dok je Rigs udarao palicom po puzavicama koje su obavijale ogradu.
<BR>&nbsp;&nbsp;&nbsp;&nbsp;&nbsp;"Zar ti lift još nije proradio? Uvek sam smatrao da se ova kuća precenjuje." Ipak se, nasmeši odajući priznanje kad su kročile u čist i prohladan vazduh potkrovlja, i sa zahvalnošću je seo u jednu od naslonjača sa pozlaćenim nogama u stilu Luja XV. "Boga mi, ovo je vrlo elegantno. Znaš, Roberte, ja mislim da ti imaš prirodan dar za smucanje po obali. Možda ću se doseliti ovamo kod tebe. Postoji li kakvo upražnjeno mesto?"
<BR>&nbsp;&nbsp;&nbsp;&nbsp;&nbsp;Kerans zavrte glavom, pritisnu jednu pločicu u zidu i sačeka da se iz lažne police za knjige pojavi koktel-bar. "Pokušaj kod Hiltona." Usluga je bolja.
<BR>&nbsp;&nbsp;&nbsp;&nbsp;&nbsp;Odgovorio je u šali, ali ma koliko da je voleo Rigsa, još više je voleo da se što manje viđa sa njim. Sada su bili razdvojeni lagunama, i džungla je dobro prigušivala zveckanje i žamor iz kuhinje i arsenala u bazi. Poznavao je svakog od dvadesetorice ljudi u jedinici bar dve-tri godine, ali izuzimajući Rigsa i Makredija, i pored nekoliko škrto progunđanih reči i pitanja u brodskoj bolnici, ni sa jednim od njih nije progovorio već šest meseci. Čak je i kontakte sa Bodkinom sveo na minimum. Uzajamnim pristankom, dva biologa su izostavila uobičajene sitne Ijubaznosti i laku konverzaciju koja im je održavala raspoloženje u prve dve godine dok su radili na katalozima i pripremali slajdove u laboratoriji.
<BR>&nbsp;&nbsp;&nbsp;&nbsp;&nbsp;Ovo sve veće osamljivanje i zatvaranje u sebe koje su pokazivali i ostali članovi jedinice, i od čega je jedino živahni Rigs izgledao imun, podsećalo je Keransa na metabolizam koji se umrtvljuje i na biološko povlačenje svih životinjskih formi na pragu neke krupne metamorfoze: Ponekad se pitao u kakvu prelaznu zonu on lično stupa, siguran da njegovo povlačenje nije simptom pritajene šizofrenije, nego brižljiva priprema za jednu radikalno novu sredinu, sa njenim sopstvenim unutrašnjim pejzažom i logikom, gde će stare kategorije misli predstavljati samo teret.
<BR>&nbsp;&nbsp;&nbsp;&nbsp;&nbsp;Pruži Rigsu veliku čašu viskija, potom odnese svoju do stola, na kraju skloni nekoliko od onih knjiga koje su bile natrpane preko radio-konzole.
<BR>&nbsp;&nbsp;&nbsp;&nbsp;&nbsp;"Pokušavaš li ikad da slušaš tu stvar?" upita Rigs, kao prekorevajući ga u šali.
<BR>&nbsp;&nbsp;&nbsp;&nbsp;&nbsp;"Nikada", reče Kerans. "Ima li to nekog smisla? Znamo sve vesti za sledeća tri miliona godina."
<BR>&nbsp;&nbsp;&nbsp;&nbsp;&nbsp;"Ne znaš! Stvarno bi trebalo da ga otvoriš barem s vremena na vreme. Čuju se sve moguće interesantne stvari." Spusti piće i naže se napred. "Na primer, jutros bi čuo da se tačno za tri dana od danas pakujemo i odlazimo zauvek." Klimnu glavom kad ga Kerans iznenađeno pogleda. "Stiglo je sinoć iz Berda. Izgleda da se voda još diže; sav posao koji smo uradili bio je potpuno uzaludan - kao što sam ja, uostalom, uvek tvrdio. I američke i ruske jedinice su opozvane. Temperature na ekvatoru sada dostižu osamdeset pet stepeni i stalno rastu, a kišni pojasevi idu neprekidno sve do dvadesete paralele. I sve je više mulja..."
<BR>&nbsp;&nbsp;&nbsp;&nbsp;&nbsp;Prekide i zagleda se zamišljeno u Keransa. "Šta je? Zar ti nije laknulo što idemo!"
<BR>&nbsp;&nbsp;&nbsp;&nbsp;&nbsp;"Naravno", automatski reče Kerans. Držao je praznu čašu i prešao preko sobe sa namerom da je stavi na bar; shvati da umesto toga, odsutno dodiruje sat iznad kamina. Izgledalo je da nešto traži po sobi. "Tri dana, kažeš?"
<BR>&nbsp;&nbsp;&nbsp;&nbsp;&nbsp;"Šta hoćeš - tri miliona?" isceri se Rigs. "Roberte, ja mislim da ti potajno želiš da ostaneš."
<BR>&nbsp;&nbsp;&nbsp;&nbsp;&nbsp;Sabravši se, Kerans stiže do bara i napuni čašu. Uspeo je da preživi monotoniju i dosadu prethodne godine jedino tako što je sebe namerno zadržavao izvan normalnog sveta vremena i prostora, pa iznenadan povratak na zemlju izbacio ga je u trenu iz koloseka. Pored toga je znao da postoje i drugi razlozi i obaveze.
<BR>&nbsp;&nbsp;&nbsp;&nbsp;&nbsp;"Ne budi nemoguć", nemarno odgovori. "Jednostavno nisam shvatio da bismo mogli da se povučemo u tako kratkom roku. Razume se da mi je drago što odlazim. Mada priznajem da mi je ovde bilo lepo." Pokaza rukom na apartman. "Možda je ovo privlačno za moj temperament fin de siecle. <EM>Fin de siecle - s kraja stoleća; prim. prev.</EM> Gore u Kamp Berdu stanovaću u polovini konzerve za jedan obrok. Najbliže ovome što ću ikada dobiti biće 'Igranje sa Betovenom' na lokalnom radiju."
<BR>&nbsp;&nbsp;&nbsp;&nbsp;&nbsp;Rigs zaurla na ovaj humor nezadovoljnika, onda ustade zakopčavajući bluzu. "Čudan si ti Roberte."
<BR>&nbsp;&nbsp;&nbsp;&nbsp;&nbsp;Kerans naglo iskapi svoje piće. "Vidi, pukovniče, mislim da ti jutros ipak neću moći da pomognem. Iskrslo je nešto prilično hitno." Primeti kako Rigs lagano klima glavom. "A, vidim. To je bio tvoj problem. Moj problem."
<BR>&nbsp;&nbsp;&nbsp;&nbsp;&nbsp;"Tačno. Video sam je sinoć, i opet jutros pošto je vest stigla. Moraćeš da je ubediš, Roberte! Sada bez uvijanja odbija da ide. Ona ne shvata da je ovoga put kraj, da više neće biti isturenih jedinica. Možda će moći da se muva ovde još šest meseci, ali u martu iduće godine, kad kišni pojasevi stignu dovde, nećemo moći da uvučemo čak ni helikopter. U svakom slučaju to se tada nikoga neće ticati. Rekao sam joj to, a ona je jednostavno otišla."
<BR>&nbsp;&nbsp;&nbsp;&nbsp;&nbsp;Kerans se suvo nasmeši, zamišljajući pred sobom poznato uvijanje kukova i oholi korak. "Beatrisa može ponekad da bude teška", izvrdavao je, nadajući se da nije uvredila Rigsa. Verovatno će biti potrebno više od tri dana da se ona predomisli, a želeo je da bude siguran da će pukovnik i dalje čekati. "Ona je složena ličnost, živi na mnogo nivoa. Sve dok svi oni ne budu sinhronizovani može se ponašati kao da je luda."
<BR>
<BR>&nbsp;&nbsp;&nbsp;&nbsp;&nbsp;Iziđoše iz apartmana, a Kerans zavrnu vazdušne brave i namesti termostatske alarmne uređaje tako da vazduh kroz dva sata dobije prijatnu temperaturu od 30 stepeni. Uputiše se na platformu za pristajanje. Rigs je s vremena na vreme zastajao da bi uživao u prohladnom, zlatastom vazduhu u jednoj od sala što gledaju na lagunu i šištao na zmije koje su nečujno klizile između plesnivih sofa. Uđoše u kuter i Makredi zalupi vrata kaveza za njima.
<BR>&nbsp;&nbsp;&nbsp;&nbsp;&nbsp;Posle pet minuta krenuše iz hotela preko lagune, sa splavom koji je klizio i vrteo se iza kutera. Zlatni talasi svetlucali su u uzavrelom vazduhu, i činilo se da prsten golemih biljaka igra oko njih na vrućini kao džungla vudua. <EM>Vudu - primitivna religija u zapadnoj Africi koju karakteriše verovanje u mađiju i upotrebu amajlija, fetiša, primenu čarolija, itd. Takođe onaj koji ispoveda vudu; prim. prev.</EM>
<BR>
<BR>&nbsp;&nbsp;&nbsp;&nbsp;&nbsp;Rigs je mračno buljio kroz kavez.
<BR>&nbsp;&nbsp;&nbsp;&nbsp;&nbsp;"Hvala bogu kad je došao taj signal iz Berda! Trebalo je već odavno da se izvučemo odavde. Besmisleno je sve ovo upisivanje luka u mape za korišćenje u nekoj hipotetičnoj budućnosti. Čak iako prestanu sunčane bure proći će deset godina pre nego što se učini bilo kakav ozbiljniji pokušaj ponovnog zauzimanja tih gradova. Do tada će najveći broj velikih zgrada biti zagušen pod muljem. Biće potrebno nekoliko divizija da se iskrči džungla samo iz ove lagune. Bodkin mi jutros reče da neke od kruna - kruna neugljenisanih biljaka, razumeš - imaju preko dve stotine stopa u visinu. Čitav kraj nije ništa drugo doli jedan prokleti zoološki vrt."
<BR>&nbsp;&nbsp;&nbsp;&nbsp;&nbsp;Skide svoju zašiljenu kapu i protrlja čelo, zatim poče da viče da bi nadjačao sve glasnije urlanje dva spoljna dizel-motora: "Ako Beatrisa ostane ovde mnogo duže, onda je luda. Uzgred, to me podseća na jedan drugi razlog zbog kojeg moramo izići odavde." Baci brz pogled preko broda na visoku usamljenu priliku narednika Makredija, koji je držao krmu ukočeno buljeći u vodu ispod kutera, i na usukana opsednuta lica ostalih ljudi. "Kaži mi, doktore, kako spavaš ovih dana?"
<BR>&nbsp;&nbsp;&nbsp;&nbsp;&nbsp;Zbunjen, Kerans se okrete da porleda pukovnika, pitajući se da li je to aluzija na njegov odnos sa Beatrisom Dal. Rigs ga je posmatrao svojim svetlim inteligentnim očima, savijajući palicu negovanim rukama. "Vrlo čvrsto", odgovori pažljivo. "Nikad bolje. Zašto pitaš?"
<BR>&nbsp;&nbsp;&nbsp;&nbsp;&nbsp;Ali Rigs samo klimnu glavom i poče da izdaje uputstva Makrediju.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
