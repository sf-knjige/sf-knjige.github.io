<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. POTOPLJENI KOVČEG
<P>&nbsp;&nbsp;&nbsp;&nbsp;&nbsp;Dva čoveka kretala su se brzo palubom, nečujno koračajući postavljenim đonovima po metalnim pločama. Belo ponoćno nebo visilo je nad tamnom površinom lagune, sa nekoliko nepokretnih gomila kumulusa koji su ličili na zaspale galeone. <EM>Galeon - veliki jedrenjak sa 3 ili 4 palube, upotrebljavan u trgovini i u ratu od XV do XVII veka; prim. prev.</EM> Duboki noćni glasovi džungle vukli su se preko vode; s vremena na vreme zabrbljao bi marmozet, ili bi se začuli udaljeni krici iguana iz njihovih gnezda u potopljenim poslovnim zgradama. Bezbrojni insekti rojili su se po ivici vode, za trenutak uznemireni kad bi talasi udarili o bazu, zapljuskujući nagnute bokove pontona.
<BR>&nbsp;&nbsp;&nbsp;&nbsp;&nbsp;Kerans poče da skida užad jedno po jedno, koristeći talase koji su nailazili da bi podigao omče sa zarđalih stubova za vezivanje. Dok se stanica lagano udaljavala vrteći se ukrug, on zabrinuto pogleda gore na mračnu telesinu baze. Iznad gornje palube polako se pojaviše tri bliža kraka rotora, a zatim i vitka elisa na repu helikoptera. Pre nego što će skinuti poslednje uže, on zastade očekujući da mu Bodkin sa desnog mosta da znak da je put slobodan.
<BR>&nbsp;&nbsp;&nbsp;&nbsp;&nbsp;Zategnutost užeta se udvostročila, pa je Keransu trebalo nekoliko minuta da skine metalnu omču sa glave stuba; talasi, koji su nailazili jedan za drugim, pomogoše mu da olabavi uže za nekoliko inča dok se stanica njihala. Trenutak kasnije, baza pođe za njom. Iznad sebe je čuo Bodkina kako nestrpljivo šapće - skrenuli su tačno u uzani rukavac vode iza sebe i sad su bili licem okrenuti laguni; jedino osvetlenje u Beatrisinom potkrovlju gorelo je na svom stubu. Tada on oslobodi glavu stuba i spusti teško čelično uže u mrtvu vodu tri stope duboko, gledajući ga kako se zateže unazad prema bazi.
<BR>&nbsp;&nbsp;&nbsp;&nbsp;&nbsp;Oslobođen svoga tereta i sa težištem koje je bilo podignuto zbog helikoptera na krovu, ogromni doboš se prekotrlja za dobrih pet stepeni od vertikale, zatim postepeno povrati ravnotežu. U jednoj kabini upali se svetlo, ali se utrnu za nekoliko trenutaka. Kerans zgrabi kuku za čamce sa palube kraj sebe dok se razmak otvorene vode povećavao, najpre na dvadeset jardi, zatim na pedeset. Jedna slaba struja stalno se kretala lagunama, pa će ih vratiti do njihovog bivšeg sidrišta.
<BR>&nbsp;&nbsp;&nbsp;&nbsp;&nbsp;Držeći stanicu podalje od zgrada obilazili su oko lagune, lomeći tu i tamo meku paprat koja je izbijala kroz prozore; ubrzo pređoše dve stotine jardi, usporavajući u trenucima kad je struja slabila oko krivine. Najzad se smestiše u uzanom zatonu od oko stotinu kvadratnih stopa.
<BR>&nbsp;&nbsp;&nbsp;&nbsp;&nbsp;Kerans se naže preko ograde i pogleda dole kroz crnu vodu na malo pozorište dvadeset stopa ispod površine, čiji ravan krov srećom nije bio načičkan kućicama od liftova i izlazima za slučaj požara. Mahnuvši Bodkinu koji je stajao gore na palubi, on uđe kroz laboratoriju i, pored sudova s primercima i slivnika, uputi se prema stepeništu koje je vodilo dole do splava.
<BR>&nbsp;&nbsp;&nbsp;&nbsp;&nbsp;U dno splava bila je ugrađena samo jedna sigurnosna slavina, ali kad je okrenuo ručicu, noge mu zapljusnu snažan mlaz hladne zapenjene vode. Dok se vratio do donje palube da bi poslednji put pregledao laboratoriju, voda je već bila prodrla do visine članaka, kroz bočne otvore na palubi, i zalila slivnike i stolove. Brzo pusti marmozeta iz njegove kapele i gurnu sisara sa bujnim repom kroz jedan prozor. Stanica se spusti kao kakav lift, pa on u vodi do pojasa dođe do stepeništa i pope se na sledeću palubu na kojoj je Bodkin ushićeno gledao kako se prozori susednih poslovnih zgrada dižu gore u vazduh.
<BR>&nbsp;&nbsp;&nbsp;&nbsp;&nbsp;Smestiše se na oko tri stope ispod nivoa palube, na ravnoj kobilici sa zgodnim pristupom preko desnog mosta. Odozdo su nejasno čuli kako zarobljeni vazduh klokoće u mehurovima iz retorti i staklarije u laboratoriji, a iz potopljenog prozora kraj jedne police s reagensima, po prljavoj penušavoj vodi širio se odvratan zadah.
<BR>&nbsp;&nbsp;&nbsp;&nbsp;&nbsp;Kerans je posmatrao kako mehurovi indigo boje iščezavaju i rastapaju se, misleći na ogroman polukrug programskih mapa koje su tonule pod vodu dok je on izlazio iz laboratorije; savršen, gotovo vodviljski komentar na biofizičke mehanizme koje su one pokušavale da prikažu i koji možda simbolizuje neizvesnost što ih sada čeka, sada kad su Bodkin i on odlučili da ostanu. Sada su stupali u aqua incognita, <EM>Aqua incognita (lat.) - nepoznata voda; prim. prev.</EM> sa samo nekoliko praktičnih, nenaučnih pravila kojima će se rukovoditi.
<BR>&nbsp;&nbsp;&nbsp;&nbsp;&nbsp;Kerans uze list hartije sa pisaće mašine u svojoj kabini i čvrsto ga pribi na vrata kuhinje. Bodkin dodade poruci svoj potpis, i dva čoveka opet iziđoše na palubu i spustiše Keransov splav u vodu.
<BR>&nbsp;&nbsp;&nbsp;&nbsp;&nbsp;Lagano veslajući otkliziše preko crne vode i ubrzo nestadoše u tamnoplavim senkama uz ivicu lagune.
<BR>
<BR>&nbsp;&nbsp;&nbsp;&nbsp;&nbsp;Dok je vazdušna struja od krakova rotora besno uzburkavala vodu u bazenu i navaljivala na prugasti platneni zaklon iznad patija, helikopter je uz zaglušujuću buku kružio nad potkrovljem, zaletao se nadole i ronio, tražeći mesto za spuštanje. Kerans se nasmeši posmatrajući ga kroz plastična rebra roletni na prozorima u salonu, uveren da će klimava gomila buradi od kerozina, koju su on i Bodkin naslagali na krovu, sigurno zaplašiti pilota. Jedno ili dva bureta skrotrljaše se u patio i pljusnuše u bazen; helikopter skrenu i udalji se, zatim se vrati u sporijem letu ostade da lebdi u vazduhu.
<BR>&nbsp;&nbsp;&nbsp;&nbsp;&nbsp;Pilot, narednik Deili, iskrenu trup tako da otvor na trbuhu helikoptera gleda u prozore hola. U otvoru se pojavi gologlava Rigsova prilika sa dva vojnika koji su ga pridržavali dok se on drao u električni megafon.
<BR>&nbsp;&nbsp;&nbsp;&nbsp;&nbsp;Beatrisa Dal pretrča do Keransa sa svoje osmatračnice na drugom kraju salona, pritiskujući šakama uši da bi se zaštitila od buke.
<BR>&nbsp;&nbsp;&nbsp;&nbsp;&nbsp;"Roberte, on pokušava da razgovara sa nama!"
<BR>&nbsp;&nbsp;&nbsp;&nbsp;&nbsp;Kerans klimnu glavom; pukovnikov glas se potpuno gubio u urlanju motora. Rigs završi, a helikopter se naže unazad i vinu se preko lagune, odnoseći sa sobom buku i vibracije.
<BR>&nbsp;&nbsp;&nbsp;&nbsp;&nbsp;Kerans obavi ruku oko Beatrisinih ramena i oseti pod prstima golu glatku kožu namazanu uljem. "Pa, mislim da prilično dobro znamo šta je govorio."
<BR>&nbsp;&nbsp;&nbsp;&nbsp;&nbsp;Iziđoše napolje u patio i mahnuše Bodkinu koji je izišao iz kućice lifta i nameštao burad. Ispod njih, na suprotnoj strani lagune, gornja paluba i most probušene i potopljene stanice za ispitivanje štrčali su iz vode; stotine starih listova za pisanje udaljavalo se od stanice okrećući se u kovitlac po površini vode. Stojeći kraj ograde, Kerans uperi prst u žutu trupinu baze usidrenu pored 'Rica', u najdaljoj od tri centralne lagune.
<BR>
<BR>&nbsp;&nbsp;&nbsp;&nbsp;&nbsp;Posle uzaludnog pokušaja da izvuku stanicu na površinu, Rigs krenu u podne kako je bilo predviđeno, uputivši kuter do stambene zgrade u kojoj je pretpostavljao da se kriju dva biologa. Pošto su videli da lift nije ispravan, njegovi ljudi odbiše mogućnost penjanja uz stepenice na dvadeseti sprat - nekoliko iguana već se bilo nastanilo po donjim odmorištima - i stoga Rigs najzad pokuša da dopre do njih helikopterom. Pošto je tamo pretrpeo neuspeh, sada je praštao oko 'Rica'.
<BR>&nbsp;&nbsp;&nbsp;&nbsp;&nbsp;"Hvala bogu što je otišao", uzbuđeno reče Beatrisa. "Zbog nečega mi je stvarno išao na nerve."
<BR>&nbsp;&nbsp;&nbsp;&nbsp;&nbsp;"Ti si to prilično uprostila. Čudi me da nije pucao nasumce u tebe."
<BR>&nbsp;&nbsp;&nbsp;&nbsp;&nbsp;"Ali, dragi, bio je nepodnošljiv! Sve to dizanje nosa i oblačenje za večeru u džungli - potpuno odsustvo sposobnosti prilagođavanja."
<BR>&nbsp;&nbsp;&nbsp;&nbsp;&nbsp;"Dobar je bio Rigs", mirno primeti Kerans. Sada kad je Rigs otišao, shvatio je koliko je zavisio od pukovnikove živahnosti i vedrog raspoloženja. Bez njega bi moral jedinice splasnuo za tren oka. Ostajalo je da se vidi da li je Kerans kadar da prožme svoj mali trio istim stepenom poverenja i osećanja svrhe. Svakako da je od njega zavisilo da li će biti vođ - Bodkin je bio isuviše star, Beatrisa isuviše utonula u sebe.
<BR>&nbsp;&nbsp;&nbsp;&nbsp;&nbsp;Kerans pogleda na termoalarmni uređaj koji je nosio odmah uz ručni sat. Bilo je prošlo 3,30, ali temperatura je još iznosila preko 40 stepeni, a sunce mu je udaralo po koži kao pesnica. Pridružiše se Bodkinu i uđoše u salon.
<BR>&nbsp;&nbsp;&nbsp;&nbsp;&nbsp;Nastavljajući konferenciju o akciji koju je prekinuo helikopter, Kerans reče: "Imaš još oko hiljadu galona u rezervoaru na krovu, Bea, što je dovoljno za tri meseca - ili recimu dva, pošto možemo očekivati da će biti mnogo toplije - i ja ti preporučujem da zatvoriš ostali deo apartmana i pređeš ovde. Ti si na severnoj strani patija pa će te kućica od lifta štititi od jakih kiša kad budu stigle sa burama s juga. Mogu se kladiti u deset prema jedan da će kapci i vazdušni ventili na zidovima spavaće sobe biti probijeni. A hrana, Alane? Koliko će trajati zalihe duboko smrznute hrane?"
<BR>&nbsp;&nbsp;&nbsp;&nbsp;&nbsp;Bodkin neprijatno iskrivi lice. "Pa, pošto je najveći deo jagnjećih jezika u aspiku pojeden, zalihe se sada sastoje uglavnom od govedine, tako da bi se moglo reći 'neodređeno'. Međutim, ako vi stvarno nameravate da jedete te stvari - šest meseci. Ali ja bih više voleo iguanu."
<BR>&nbsp;&nbsp;&nbsp;&nbsp;&nbsp;"Iguana bi bez sumnje više volela nas. U redu, dakle, to izgleda prilično dobro. Alan će biti u stanici dok se ne podigne nivo, a ja ću se muvati po 'Ricu'. Još nešto?"
<BR>&nbsp;&nbsp;&nbsp;&nbsp;&nbsp;Beatrisa zaobiđe sofu i pođe prema baru. "Da, dragi. Zaveži! Počinješ da govoriš kao Rigs. Tebi ne pristaje vojnički manir."
<BR>&nbsp;&nbsp;&nbsp;&nbsp;&nbsp;Kerans je podsmešljivo pozdravi po vojnički i ode da pogleda Ernstovu sliku na drugom kraju salona, dok je Bodkin kroz prozor gledao džunglu ispod njih. Dve scene su sve više ličile jedna na drugu, potom redom na treću koju je svaki od njih nosio noću u sebi. Nikad nisu razgovarali o svojim snovima, o zajedničkoj zoni sumraka u koju su odlazili noću kao fantomi na Delvoovoj slici.
<BR>&nbsp;&nbsp;&nbsp;&nbsp;&nbsp;Beatrisa sede na sofu okrenuvši leđa, i Kerans pomisli da se trenutno jedinstvo grupe neće dugo održati. Beatrisa je bila u pravu; vojnički manir nije mu pristajao, njegova ličnost je bila isuviše pasivna i okrenuta u sebe, isuviše usredsređena na sebe. Što je važnije, međutim, sada su ulazili u jednu novu zonu u kojoj prestaju da važe uobičajene obaveze i lojalnosti. Sada kad su doneli svoju odluku, veze između njih su već počinjale da se stanjuju i oni će živeti odvojeno, ali ne samo stoga što im je tako zgodnije. Ma koliko da mu je Beatrisa Dal bila potrebna, njena ličnost je narušavala apsolutnu slobodu koju je on tražio za sebe. Sve u svemu, svako od njih će morati da ide sopstvenim putem kroz džungle vremena i obeležavati svoje tačke sa kojih povratka nema. Mada će se možda povremeno viđati po lagunama ili u stanici za ispitivanje, njihovo jedinu istinsko stajalište biće u snovima.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
