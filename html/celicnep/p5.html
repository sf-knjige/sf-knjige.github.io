<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. ANALIZA UBISTVA
<P>&nbsp;&nbsp;&nbsp;&nbsp;&nbsp;Džesi ih je pozdravila. Nosila je šešir za posebne prilike i mali kostim od kerato-tkanine. Rekla je: "Nadam se da mi nećete zameriti što izlazim, gospodine Olivav. Znam da imate mnogo da razgovarate sa Elijom."
<BR>&nbsp;&nbsp;&nbsp;&nbsp;&nbsp;Propustila je sina pred sebe, otvarajući vrata.
<BR>&nbsp;&nbsp;&nbsp;&nbsp;&nbsp;"Kad ćeš se vratiti, Džesi?" upitao je Bejli.
<BR>&nbsp;&nbsp;&nbsp;&nbsp;&nbsp;Zastala je: "Kad želiš da se vratimo?"
<BR>&nbsp;&nbsp;&nbsp;&nbsp;&nbsp;"Pa... nema smisla da cele noći ostaneš napolju. Mogla bi se možda vratiti u uobičajeno vreme? Oko ponoći?" S oklevanjem je pogledao R. Denila.
<BR>&nbsp;&nbsp;&nbsp;&nbsp;&nbsp;R. Denil klimnu. "Žao mi je što zbog mene izlazite iz kuće."
<BR>&nbsp;&nbsp;&nbsp;&nbsp;&nbsp;"Ne brinite, gospodine Olivav. Nije to zbog vas. Ovo je ionako moje slobodno veče, kad izlazim s devojkama. Hajde, Bentli."
<BR>&nbsp;&nbsp;&nbsp;&nbsp;&nbsp;Dečak se bunio. "A zašto, molim vas, moram i ja da pođem? Ja ih neću gnjaviti. Gluposti."
<BR>&nbsp;&nbsp;&nbsp;&nbsp;&nbsp;"Budi poslušan."
<BR>&nbsp;&nbsp;&nbsp;&nbsp;&nbsp;"Pa, onda, zašto ne mogu da pođem s tobom u video?"
<BR>&nbsp;&nbsp;&nbsp;&nbsp;&nbsp;"Zato što ja idem s prijateljicama, a ti imaš druge..." Vrata se zatvoriše za njima.
<BR>&nbsp;&nbsp;&nbsp;&nbsp;&nbsp;I sada, čas je konačno stigao. Bejli ga je neprekidno odlagao. Mislio je: upoznajmo robota, da vidimo kakav je. Zatim: dovedimo ga kući. Zatim: večerajmo.
<BR>&nbsp;&nbsp;&nbsp;&nbsp;&nbsp;Ali sada je sve prošlo i uzmaka više nije bilo. Konačno se moralo preći na ubistvo, na međuzvedane zaplete, na unapređenje, na mogućnost poraza. Bejli nije znao kako da počne, osim da se obrati robotu za pomoć.
<BR>&nbsp;&nbsp;&nbsp;&nbsp;&nbsp;Prsti su mu besmisleno šetali po stolu koji nije bio vraćen u zid.
<BR>&nbsp;&nbsp;&nbsp;&nbsp;&nbsp;R. Denil reče: "Da li smo ovde sigurni? Postoji li mogućnost da nas neko prisluškuje?"
<BR>&nbsp;&nbsp;&nbsp;&nbsp;&nbsp;Bejli se iznanađeno trže: "Nikome ne bi palo na pamet da prisluškuje šta se događa u stanu drugog čoveka."
<BR>&nbsp;&nbsp;&nbsp;&nbsp;&nbsp;"Zar ti nikada ne prisluškuješ?"
<BR>&nbsp;&nbsp;&nbsp;&nbsp;&nbsp;"To se ne radi, Denile. Čovek bi onda još mogao očekivati - šta ja znam - da mu gledaju i u tanjir dok jede."
<BR>&nbsp;&nbsp;&nbsp;&nbsp;&nbsp;"Ili da izvrše ubistvo."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Da li se ubijanje protivi vašim običajima, Elija?"
<BR>&nbsp;&nbsp;&nbsp;&nbsp;&nbsp;Bejli je osetio kako se u njemu skuplja bes. "Slušaj, ako želiš da budemo partneri, nemoj ni pokušavati da budeš nadmen, poput Svemiraca. Tome ovde nema mesta, R. Denile." Nije mogao odoleti a da ne naglasi ono R.
<BR>&nbsp;&nbsp;&nbsp;&nbsp;&nbsp;"Žao mi je ako sam te uvredio, Elija. Bila mi je samo namera da kažem sledeće: ako su ljudska bića katkad sposobna za ubistvo uprkos običajima, mogu biti sposobna da običaje prekrše i kad su manji pestupi u pitanju, kao što je to prisluškivanje."
<BR>&nbsp;&nbsp;&nbsp;&nbsp;&nbsp;"Stan je potpuno izolovan", reče Bejli, mršteći se. "Nisi ništa čuo iz susednih stanova, zar ne? Neće čuti ni oni nas. Osim toga, niko ne zna da se ovde dešava nešto važno."
<BR>&nbsp;&nbsp;&nbsp;&nbsp;&nbsp;"Nemojmo potcenjivati neprijatelja."
<BR>&nbsp;&nbsp;&nbsp;&nbsp;&nbsp;Bejli sleže ramenima. "Bolje da počenom. Moja obaveštenja su vrlo oskudna, tako da još ne znam na čemu sam. Znam da su čoveka po imenu Roj Nemenuh Sarton, građanina planete Aurore, žitelja Grada Svemiraca, ubile osobe koje su nam ostale nepoznate. Ili samo jedna osoba. Koliko mi je poznato, Svemirci smatraju da to nije izuzetan slučaj. Da li sam u pravu?"
<BR>&nbsp;&nbsp;&nbsp;&nbsp;&nbsp;"Potpuno si u pravu, Elija."
<BR>&nbsp;&nbsp;&nbsp;&nbsp;&nbsp;"Oni to povezuju s nedavnim pokušajima sabotaže projekta koji podržavaju Svemirci. Mislim na projekat po kome bi naše društvo trebalo da se pretvori u robotsko, kao što je ono na Spoljnjim svetovima, a Svemirci pretpostavljaju da je ovo ubistvo delo dobro organizovane terorističke grupe koja se tome projektu protivi."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"U redu. Počnimo onda s tim što ćemo pretpostavku Svemiraca uzeti kao osnovanu. Ali zar ubistvo nije mogao počiniti i neki usamljeni fanatik? Na Zemlji postoji snažno antirobotsko osećanje, ali ne znam da postoje organizovane grupe koje bi se služile nasiljem."
<BR>&nbsp;&nbsp;&nbsp;&nbsp;&nbsp;"Možda ne otvoreno."
<BR>&nbsp;&nbsp;&nbsp;&nbsp;&nbsp;"Čak i tajna organizacija, koja bi se bavila uništavanjem robota i fabrika robota, morala bi biti toliko razumna da shvati da je ubistvo Svemiraca najgore što se može učiniti. Čini mi se ipak da je mnogo verovatnije da je posredi delo nekog ludaka."
<BR>&nbsp;&nbsp;&nbsp;&nbsp;&nbsp;R. Denil je pažljivo slušao, a onda rekao: "Mislim da sve činjenice govore protiv teorije o ludaku. Ubijena osoba odveć je dobro odabrana, a vreme ubistva tako dobro proračunato, da to mora biti delo neke organizovane grupe."
<BR>&nbsp;&nbsp;&nbsp;&nbsp;&nbsp;"Sudeći po tome, ti raspolažeš sa više činjenica. Hajde, ispljuni ih!"
<BR>&nbsp;&nbsp;&nbsp;&nbsp;&nbsp;"Način izražavanja pomalo ti je neobičan, ali čini mi se da shvatam. Moraću ti objasniti pozadinu svega što se dogodilo. Sa stanoviša Svemiraca, Elija, odnosi sa Zemljom su krajnje nezadovoljavajući."
<BR>&nbsp;&nbsp;&nbsp;&nbsp;&nbsp;"I ne samo to", promrmljao je Bejli.
<BR>&nbsp;&nbsp;&nbsp;&nbsp;&nbsp;"Rekli su mi da se, dok je Grad Svemiraca bio još u izgradnji, mislilo da će većina ljudi na Zemlji biti voljna da prihvati dualističko društvo koje tako dobro dejstvuje na Spoljnjim svetovima. Čak i posle prvih pobuna mislili smo da je reč samo o tome da se vaši ljudi naviknu na šok ove novine."
<BR>&nbsp;&nbsp;&nbsp;&nbsp;&nbsp;"Ispostavilo se da nije bilo tako. Uprkos saradnji Zemaljske vlade, kao i mnogih gradskih vlasti, otpor je bio tako uporan, da je napredovanje postalo znatno usporeno. Naravno, to je veoma brinulo naše ljude."
<BR>&nbsp;&nbsp;&nbsp;&nbsp;&nbsp;"Zbog altruizma, pretpostavljam", reče Bejli.
<BR>&nbsp;&nbsp;&nbsp;&nbsp;&nbsp;"Ne baš sasvim", reče R. Denil, "mada je lepo od tebe što im pripisuješ plemenite pobude. Kod nas, naime, vlada uverenje da bi zdrava i modernizovana Zemlja predstavljala veliku dobrobit za celu Galaksiju. Tako barem veruju naši ljudi u Gradu Svemiraca. Moram ipak priznati da na Spoljnjim svetovima postoje jaki otpori takvom shvatanju."
<BR>&nbsp;&nbsp;&nbsp;&nbsp;&nbsp;"Šta? Neslaganje među Svemircima?"
<BR>&nbsp;&nbsp;&nbsp;&nbsp;&nbsp;"Naravno. Ima ih koji misle da bi modernizovana Zemlja bila opasna imperijalistička planeta. Takvo mišljenje preovladava naročito među žiteljima starijih svetova, koji su bliže Zemlji i koji imaju više razloga da se sećaju nekoliko prvih vekova zvezdanih putovanja, kada se njihovim planetama politički i ekonomski upravljalo sa Zemlje"
<BR>&nbsp;&nbsp;&nbsp;&nbsp;&nbsp;Bejli je uzdahnuo. "Stara istorija. Da li ih to zaista zabrinjava? Zar se uistinu sećaju stvari koje su se dogodile pre hiljadu godina?"
<BR>&nbsp;&nbsp;&nbsp;&nbsp;&nbsp;"Ljudi, reče R. Denil, "imaju čudna shvatanja. Oni nisu toliko razložni kao mi roboti, jer njihovi živčani sistemi nisu planirani kao naši. Rečeno mi je, ipak, da to ima i prednosti."
<BR>&nbsp;&nbsp;&nbsp;&nbsp;&nbsp;"Možda ima", reče Bejli suvo.
<BR>&nbsp;&nbsp;&nbsp;&nbsp;&nbsp;"Ti to sigurno bolje znaš", reče R. Denil. "Bilo kako bilo, neprestano propadanje Zemlje ojačalo je nacionalističke struje u Spoljnjim svetovima. Oni kažu da su stanovnici Zemlje drugačiji nego Svemirci i da se očigledno ne mogu uputiti u isti sistem života. Kad bismo silom uveli robote na Zemlju, kažu, došlo bi do opšteg razaranja u Galaksiji. Shvataš, oni nikada ne zaboravljaju jednu stvar, a to je da Zemlja ima osam milijardi žitelja, dok čitavo stanovništvo pedeset Spoljnjih svetova broji nešto malo više od pet i po milijardi. Naši ljudi ovde, naročito doktor Sarton..."
<BR>&nbsp;&nbsp;&nbsp;&nbsp;&nbsp;"On je bio doktor?"
<BR>&nbsp;&nbsp;&nbsp;&nbsp;&nbsp;"Doktor sociologije, specijalista za robotiku i genijalni naučnik."
<BR>&nbsp;&nbsp;&nbsp;&nbsp;&nbsp;"Shvatam. Nastavi."
<BR>&nbsp;&nbsp;&nbsp;&nbsp;&nbsp;"Kao što sam već rekao, doktor Sarton i neki drugi ljudi shvatili su da Grad Svemiraca, sa svim onim što predstavlja, ne bi mogao dugo opstati ukoliko bi se nezadovoljstvo na Zemlji, a i na Spoljnjim svetovima, i dalje hranilo našim stalnim neuspesima. Doktro Sarton je osetio da je došlo vreme da se učini najveći napor za razumevanje psihologije Zemljana. Lako je reći da su stanovnici Zemlje bolesno konzervativni i brbljati o 'nepromenljivoj Zemlji' ili o 'neshvatljivom zemaljskom duhu'. To ipak samo znači izbegavanje problema."
<BR>&nbsp;&nbsp;&nbsp;&nbsp;&nbsp;"Doktor Sarton je tvrdio da tako mogu govoriti samo neznalice i da problem Zemlje ne možemo rešiti nekom starom poslovicom ili davanjem broma! On je tvrdio da Svemirci koji žele da preporode Zemlju moraju napustiti svoju izolaciju u Gradu Svemiraca i izmešati se sa Zemljanima. Moraju živeti kao oni, misliti kao oni - naprosto, biti oni."
<BR>&nbsp;&nbsp;&nbsp;&nbsp;&nbsp;Bejli odvrati: "Svemirci? Nemoguće"
<BR>&nbsp;&nbsp;&nbsp;&nbsp;&nbsp;"U pravu si", reče R. Denil. "Uprkos svojim gledištima, ni sam doktor Sarton nije mogao kročiti ni u jedan od Gradova i on sam to je dobro znao. Ne bi mogao podneti njihov prostor i gužvu. Čak i kad bi revolverom bio prinuđen da uđe, spoljnji razlozi bi ga toliko vezivali da ne bi mogao doći do dubokih istina za kojima je tragao."
<BR>&nbsp;&nbsp;&nbsp;&nbsp;&nbsp;"Koliko mi je poznato, Svemirci su uvek brinuli o tome da se ne zaraze", rekao je Bejli. "Nemoj to zaboraviti. Mislim da ne postoji nijedan Svemirac koji bi rizikovao da uđe u Grad."
<BR>&nbsp;&nbsp;&nbsp;&nbsp;&nbsp;"Naravno, i to je razlog. Bolest u zemaljskom smislu nepoznata je na Spoljnjim svetovima, a strah od nepoznatog uvek je najjači. Doktor Sarton je sve to znao, ali je uprkos tome neprestano insistirao na potrebi boljeg i prisnijeg poznavanja Zemljana i njihovog načina života."
<BR>&nbsp;&nbsp;&nbsp;&nbsp;&nbsp;"Reklo bi se da je pri tom zapao u ćorsokak."
<BR>&nbsp;&nbsp;&nbsp;&nbsp;&nbsp;"Ne sasvim. Razlozi protiv ulaska u Grad stoje samo kad je reč o Svemircima-ljudima. Svemirci-roboti su druga stvar."
<BR>&nbsp;&nbsp;&nbsp;&nbsp;&nbsp;Bejli pomisli: do đavola, neprestano to zaboravljam. Naglas je rekao samo: "Ah?"
<BR>&nbsp;&nbsp;&nbsp;&nbsp;&nbsp;"Da", reče R. Denil. "Mi smo, naravno, mnogo pokretniji i prilagodljiviji. Barem za tu svrhu. Nas mogu tako sazdati da budemo sasvim prikladni za život na Zemlji. Budući da nas mogu načiniti tako da budemo potpuno slični ljudima, žitelji Zemlje mogu nas primiti kao sebi ravne i dopustiti nam da se upoznamo sa njihovim životom."
<BR>&nbsp;&nbsp;&nbsp;&nbsp;&nbsp;"A ti si...", počeo je Bejli, iznenada shvativši.
<BR>&nbsp;&nbsp;&nbsp;&nbsp;&nbsp;"Ja sam upravo takav robot. Doktor Sarton je godinu dana radio na nacrtu i konstrukciji takvih robota. Ja sam prvi i do sada jedini primerak njegovog rada. Na nesreću, moje obrazovanje nije još sasvim dovršeno. Poslali su me na zadatak pre vremena, baš zbog tog ubistva."
<BR>&nbsp;&nbsp;&nbsp;&nbsp;&nbsp;"Onda, nisu svi roboti Svemiraca poput tebe? Mislim, ostali izgledaju više kao roboti, a manje kao ljudi. Je li to tačno?"
<BR>&nbsp;&nbsp;&nbsp;&nbsp;&nbsp;"Pa, prirodno. Spoljnji izgled robota u potpunoj je zavisnosti od njegove funkcije. Moja funkcija zahteva ljudski oblik, pa su mi ga i dali. Drugi roboti su drugačiji, mada svi u glavnim crtama imaju ljudski oblik. Svakako, i oni su mnogo više nalik ljudima od onih očajno primitivnih modela koje sam video u prodavnici cipela. Jesu li svi vaši roboti takvi?"
<BR>&nbsp;&nbsp;&nbsp;&nbsp;&nbsp;"Više ili manje", reče Bejli. "Ti to ne odobravaš?"
<BR>&nbsp;&nbsp;&nbsp;&nbsp;&nbsp;"Ne, naravno. Teško je prihvatiti takvu parodiju ljudskog oblika kao intelektualno ravnopravnog člana društva. Zar vaše fabrike nisu u stanju da prave bolje modele?"
<BR>&nbsp;&nbsp;&nbsp;&nbsp;&nbsp;"Siguran sam da mogu, Denile. Ali, mislim da nam je milije da znamo kada imamo posla s robotima, a kada sa čovekom." Dok je govorio, uporno je gledao ravno u robotove oči. Bile su to svetle i vlažne oči, baš kao ljudske, ali se Bejliju učinilo da je njihov pogled odviše jednoličan i da se ne premešta sa tačke na tačku, kao kod čoveka.
<BR>&nbsp;&nbsp;&nbsp;&nbsp;&nbsp;R. Denil reče: "Nadam se da ću s vremenom uspeti da shvatim tvoje stanovište." Bejli je za trenutak pomislio da je u Denilovim rečima osetio sarkazam, ali je odmah uverio sebe da je to nemoguće.
<BR>&nbsp;&nbsp;&nbsp;&nbsp;&nbsp;"Bilo kako bilo", rekao je R. Denil, "doktor Sarton je jasno shvatao da je to slučaj za C/Fe."
<BR>&nbsp;&nbsp;&nbsp;&nbsp;&nbsp;"C/Fe? Šta je to?"
<BR>&nbsp;&nbsp;&nbsp;&nbsp;&nbsp;"To su samo hemijski simboli za ugljenik i gvožđe, Elija. Ugljenik je baza ljudskog života, a gvođže baza života robota. Lakše je govoriti C/Fe kada želimo da ukratko objasnimo kulturu koja objedinjuje najbolje od jednog i od drugog, na ravnopravnoj ili paralelnoj ravni."
<BR>&nbsp;&nbsp;&nbsp;&nbsp;&nbsp;"C/Fe... Da li to pišete s crticom između? Ili nekako drugačije?"
<BR>&nbsp;&nbsp;&nbsp;&nbsp;&nbsp;"Ne, Elija, piše se sa dijagonalnom crtom između dva znaka. To znači da oboje predstavljaju jedinstvo, bez prednosti."
<BR>&nbsp;&nbsp;&nbsp;&nbsp;&nbsp;I protiv svoje volje, Bejli je otkrio da ga stvar zanima. Školsko obrazovanje na Zemlji nije govorilo gotovo ništa o istoriji i sociologiji Spoljnjih svetova, pošto je, posle Velike pobune, došlo do oslobođenja od matične planete. Popularni video-romani, koji su se mogli videti na video-predstavama, često su, naravno, pričali o ljudima Spoljnjih svetova: to su obično bili ili vrlo ekscentrični i kolerični bogataši, koji dolaze u posetu Zemlji, ili lepe naslednice, koje bi gotovo uvek očarao šarm nekog Zemljanina, ili kakav nadmeni Svemirac koji u odmeravanju sa Zemljaninom neopozivo gubi bitku. Bili su to potpuno bezvredni šabloni, pošto nisu poštovali ni najosnovnije ni najpoznatije istine: naime, da Svemirci nikad ne ulaze u zemaljske gradove, a da vasionske žene gotovo nikad nisu dolazile u posetu Zemlji.
<BR>&nbsp;&nbsp;&nbsp;&nbsp;&nbsp;Prvi put u svom životu Bejli je postao napadno radoznao. Kakav je zaista bio život Svemiraca?
<BR>&nbsp;&nbsp;&nbsp;&nbsp;&nbsp;Ponovo se usresredio na problem koji su imali pred sobom i rekao: "Mislim da znam na šta ciljaš. Tvoj doktor Sarton pokušao je da reši pitanje Zemljinog preobraćanja u C/Fe kulturu iz jednog novog, mnogo povoljnijeg ugla. Ova okolnost uzbunila je naše grupe konzervativaca, ili medijevalista, kako sami sebe nazivaju. Bilo ih je strah da bi možda mogao i uspeti. Zato su ga ubili. To je motiv koji govori u prilog organizovanoj zaveri, a ne o izdvojenom incidentu. Je li tako?"
<BR>&nbsp;&nbsp;&nbsp;&nbsp;&nbsp;"I ja bih tako rekao, Elija. Da."
<BR>&nbsp;&nbsp;&nbsp;&nbsp;&nbsp;Bejli je zamišljeno zviždukao. Svojim dugačkim prstima lagano je kuckao po stolu. Zatim je zatresao glavom. "Ne slaže se. Nikako se ne slaže."
<BR>&nbsp;&nbsp;&nbsp;&nbsp;&nbsp;"Oprosti, ali ne razumem."
<BR>&nbsp;&nbsp;&nbsp;&nbsp;&nbsp;"Pokušavam da shvatim celu stvar. Neki Zemljanin ulazi u Grad Svemiraca, prilazi doktoru Sartonu, ubija ga i naprosto izlazi. Jednostavno, ne shvatam. Ulaz u Grad Svemiraca sigurno je dobro čuvan."
<BR>&nbsp;&nbsp;&nbsp;&nbsp;&nbsp;R. Denil klimnu. "Mislim da možemo slobodno reći da nijedan Zemljanin nije mogao ilegalno proći uobičajenim ulazom."
<BR>&nbsp;&nbsp;&nbsp;&nbsp;&nbsp;"Onda, na čemu smo?"
<BR>&nbsp;&nbsp;&nbsp;&nbsp;&nbsp;"Naravno, našli bismo se u vrlo zbrkanoj situaciji, Elija, kada bi uobičajeni ulaz bio jedini način da se iz Njujorka dođe do Grada Svemiraca."
<BR>&nbsp;&nbsp;&nbsp;&nbsp;&nbsp;Bejli je zamišljeno posmatrao svog partnera. "Ne shvatam te. Ali to je jedina veza između dva grada."
<BR>&nbsp;&nbsp;&nbsp;&nbsp;&nbsp;"Jedina direktna veza." R. Denil je zastao, a onda nastavio: "Ne uspevaš da me slediš, zar ne?"
<BR>&nbsp;&nbsp;&nbsp;&nbsp;&nbsp;"Tako je, Ne shvatam te uopšte."
<BR>&nbsp;&nbsp;&nbsp;&nbsp;&nbsp;"Pa, ako te to neće uvrediti, pokušao bih da ti objasnim. Mogu li dobiti komad hartije i olovku? Hvala. Pogledaj, partneru Elija, nacrtaću veliki krug i označiti ga kao Njujork. Ovde ću nacrtati mali krug, koji se dodiruje s velikim i označiti ga kao Grad Svemiraca. Na mestu gde se dodiruju, nacrtaću strelicu i označiti je kao Zid. Zar ne vidiš drugi put?"
<BR>&nbsp;&nbsp;&nbsp;&nbsp;&nbsp;Bejli reče: "Naravno da ne vidim. Nema drugog puta."
<BR>&nbsp;&nbsp;&nbsp;&nbsp;&nbsp;"Na izvestan način", rekao je robot, "drago mi je što to kažeš. To je u potpunoj saglasnosti sa onim što su me naučili o zemljaskom načinu mišljenja. Zid zaista predstavlja jedinu direktnu vezu. Ali i tvoj grad i Grad Svemiraca otvoreni su pema slobodnom prostoru u svim pravcima. Sasvim je moguće da neki Zemljanin napusti Grad kroz neki od brojnih izlaza, pređe preko otvorenog prostora do Grada Svemiraca i uđe u njega na mestu gde ga nikakav Zid ne zadržava."
<BR>&nbsp;&nbsp;&nbsp;&nbsp;&nbsp;Vrh Bejlijevog jezika dotakao je gornju usnu i tamo se zaustavio. On upita: "Preko otvorenog prostora?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Preko otvorenog prostora? Sam?"
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;"Peške?"
<BR>&nbsp;&nbsp;&nbsp;&nbsp;&nbsp;"Peške, bez sumnje. To bi mu pružilo najbolju priliku da prođe neotkriven. Ubistvo se dogodilo rano izjutra i pešačenje je nesumnjivo bilo obavljeno nekoliko časova pre zore."
<BR>&nbsp;&nbsp;&nbsp;&nbsp;&nbsp;"Nemoguće. Ne postoji čovek u Gradu koji bi to mogao izvesti. Da iziđe iz Grada? Potpuno sam?"
<BR>&nbsp;&nbsp;&nbsp;&nbsp;&nbsp;"Pod običnim okolnostima, to zaista izgleda neverovatno. Svakako. Mi, vasionci, to dobro znamo. Zato naše straže čuvaju samo ulaz. Čak i za vreme Velike pobune vaši su ljudi napadali samo na barijeru koja je preprečavala ulaz. Niko nije izišao iz Grada."
<BR>&nbsp;&nbsp;&nbsp;&nbsp;&nbsp;"Pa, onda?"
<BR>&nbsp;&nbsp;&nbsp;&nbsp;&nbsp;"Sada, međutim, pred sobom imamo neobičnu situaciju. Ovo nije slepa navala gomile, koja ide linijom najmanjeg otpora, već organizovani pokušaj male grupe, dobro planiran, da udari na najslabije mesto. To objašnjava kako je, kao što ti kažeš, neki Zemljanin mogao ući u Grad Svemiraca, doći do svoje žrtve, ubiti je i jednostavno otići. Čovek je prošao kroz nečuvani deo na našoj strani."
<BR>&nbsp;&nbsp;&nbsp;&nbsp;&nbsp;Bejli je zatresao glavom. "To je sasvim neverovatno. Da li su vaši šta preduzeli da provere tu teoriju?"
<BR>&nbsp;&nbsp;&nbsp;&nbsp;&nbsp;"Da, jesmo. Vaš policijski komesar stigao je na mesto zločina nekoliko trenutaka kasnije..."
<BR>&nbsp;&nbsp;&nbsp;&nbsp;&nbsp;"Znam. Sam mi je to rekao."
<BR>&nbsp;&nbsp;&nbsp;&nbsp;&nbsp;"To je, Elija, još jedan primer koji potvrđuje da je ubistvo bilo dobro proračunato. Vaš komesar sarađivao je nekad sa doktorom Sartonom i bio je onaj Zemljanin s kojim je doktor Sarton planirao da napravi početne aranžmane za uvođenje robota, nalik na mene, u vaš Grad. Njihov tadašnji jutarnji sastanak trebalo je da bude posvećen razmatranju tog pitanja. Ubistvo je, razume se, poremetilo sve planove, bar privremeno, a činjenica da se to dogodilo baš kada je policijski komesar bio u gradu Svemiraca učinilo je čitavu situaciju još težom i neugodnijom za Zemlju i za naše ljude."
<BR>&nbsp;&nbsp;&nbsp;&nbsp;&nbsp;"Nisam, međutim, to imao na umu. Vaš komesar bio je na licu mesta. Mi mu kažemo: ubica je morao preći preko otvorenog prostora. Kao i ti, on odgovara: nemoguće. Ili, možda: nezamislivo. Bio je vrlo uzrujan, naravno, i možda mu je to otežalo da shvati suštinu činjenica. Uprkos svemu, mi smo ga prinudili da odmah počne sa proverom i takve mogućnosti."
<BR>&nbsp;&nbsp;&nbsp;&nbsp;&nbsp;Bejli pomisli na komesareve razbijene načari i, uprkos ozbiljnoj situaciji, krajičak njegovih usana zaigra: Jadni Džulijus. Da. Morao je biti uznemiren. Naravno, Enderbi nije nikako mogao objasniti situaciju uobraženim Svemircima koji su na fizičku neprilagođenost gledali samo kao na naročito odvratan atribut genetski neprobranih Zemljana. Konačno, nije to mogao učiniti a da ne izgubi nešto od svog dostojanstva, a Džulijusu Enderbiju dostojanstvo je mnogo značilo. Najzad, Zemljani su u nekim prilikama morali štiti jedan drugoga. Robot nikada ne sme saznati ništa o Enderbijevoj kratkovidosti, bar ne od Bejlija.
<BR>&nbsp;&nbsp;&nbsp;&nbsp;&nbsp;R. Denil je nastavio: "Istražili smo, jedan po jedan, sve moguće izlaze iz Grada. Znaš li koliko ih ima, Elija?"
<BR>&nbsp;&nbsp;&nbsp;&nbsp;&nbsp;Bejli je zatresao glavom, a onda nasumce rekao: "Pa, dvadeset?"
<BR>&nbsp;&nbsp;&nbsp;&nbsp;&nbsp;"Pet stotina dva."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Nekad ih je bilo mnogo više. Pet stotina dva još funkcionišu. Vaš Grad je slika laganog razvoja, Elija. Nekad je i on ležao na otvorenom prostoru i ljudi su bez problema izlazili iz Grada u nenastanjena područja."
<BR>&nbsp;&nbsp;&nbsp;&nbsp;&nbsp;"Naravno. To mi je poznato."
<BR>&nbsp;&nbsp;&nbsp;&nbsp;&nbsp;"Pa, kada se Grad prvi put počeo zatvarati, mnogi izlazi su ostali. Pet stotina dva izlaza i dalje je otvoreno. Ostali su pregrađeni ili potpuno zatvoreni. Naravno, ovde ne računam otvorene za vazdušni saobraćaj"
<BR>&nbsp;&nbsp;&nbsp;&nbsp;&nbsp;"Šta je sa još otvorenim izlazima?"
<BR>&nbsp;&nbsp;&nbsp;&nbsp;&nbsp;"Beznadežna stvar. Ti izlazi se ne čuvaju. Nismo mogli naći nijednog službenika, niti bilo koga drugog, ko bi ih smatrao svojom brigom. Činilo se, čak, kao da niko ni ne zna da postoje. Bilo ko je mogao izići kroz njih, kad god je hteo, i istim se putem vratiti. Niko ga ne bi mogao otkriti."
<BR>&nbsp;&nbsp;&nbsp;&nbsp;&nbsp;"Još nešto? Oružje je nestalo, pretpostavljam?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Postoje li bilo kakve indikacije?"
<BR>&nbsp;&nbsp;&nbsp;&nbsp;&nbsp;"Nikakve. Temeljito smo pretražili prostor oko Grada Svemiraca. Kao mogući svedoci, roboti na prevoznim farmama potpuno su nekorisni. Oni jedva da predstavljaju nešto više od obične mašine i teško bi se moglo reći da imaju ljudski oblik. A na tim farmama ne radi nijedan čovek."
<BR>&nbsp;&nbsp;&nbsp;&nbsp;&nbsp;"A-ha. Ima li još štogod?"
<BR>&nbsp;&nbsp;&nbsp;&nbsp;&nbsp;"Budući da nismo uspeli ništa da otkrijemo na toj strani, u Gradu Svemiraca, pokušaćemo na drugoj, u Njujorku. Biće nam dužnost da uđemo u trag svim mogućim suberzivnim grupama, da proučimo svaku organizaciju..."
<BR>&nbsp;&nbsp;&nbsp;&nbsp;&nbsp;"Koliko vremena nameravaš da na to utrošiš?" prekinuo ga je Bejli.
<BR>&nbsp;&nbsp;&nbsp;&nbsp;&nbsp;"Najmanje što je moguće, a onoliko koliko je potrebno."
<BR>&nbsp;&nbsp;&nbsp;&nbsp;&nbsp;"Onda", reče Bejli zamišljeno, "milije bi mi bilo da imaš nekog drugog partnera u toj zbrci."
<BR>&nbsp;&nbsp;&nbsp;&nbsp;&nbsp;"Meni ne", reče R. Denil. "Komesar se vrlo lepo izrazio o tvojoj lojalnosti i sposobnosti."
<BR>&nbsp;&nbsp;&nbsp;&nbsp;&nbsp;"Baš lepo od njega", reče Bejli sarkastično, pomislivši pri tom: jadni Džulijus. Oseća da sam mu na savesti i pokušava sve što može da to ublaži.
<BR>&nbsp;&nbsp;&nbsp;&nbsp;&nbsp;"Nismo se oslonili samo na njega", reče R. Denil. "Proverili smo i tvoj dosje. Nekoliko si puta na svom radnom mestu izjavio da ne trpiš robote."
<BR>&nbsp;&nbsp;&nbsp;&nbsp;&nbsp;"Je li? Imaš li nešto protiv toga?"
<BR>&nbsp;&nbsp;&nbsp;&nbsp;&nbsp;"Ne, uopšte. Tvoje mišljenje je tvoja stvar. Ali upravo zbog toga smo smatrali potrebnim da vrlo pažljivo proučimo tvoj psihološki sklop. Znamo da ćeš, premda ne gajiš nimalo simpatija prema robotima, sarađivati s robotom, ako to budeš smatrao svojom dužnošću. Ti si neobično lojalan i gajiš vrlo veliko poštovanje prema zakonu. A to je ono što nam je potrebno. Komesar Enderbi te je tačno procenio."
<BR>&nbsp;&nbsp;&nbsp;&nbsp;&nbsp;"Ti, lično, ne gajiš nikakvu ličnu odbojnost prema mojim antirobotskim osećanjima?"
<BR>&nbsp;&nbsp;&nbsp;&nbsp;&nbsp;R. Denil reče: "Ako te ona ne sprečavaju da sarađuješ sa mnom i da mi pomažeš u onome što se od mene očekuje da obavim, zašto bi mi smetalo?"
<BR>&nbsp;&nbsp;&nbsp;&nbsp;&nbsp;Bejli je zastao. Zatim je nastavio, ratoborno: "Pa, onda, ako ispunjavam uslove, da vidimo šta je s tobom? Šta tebe čini detektivom?"
<BR>&nbsp;&nbsp;&nbsp;&nbsp;&nbsp;"Ne razumem te."
<BR>&nbsp;&nbsp;&nbsp;&nbsp;&nbsp;"Ti si sazdan kao mašina za skupljanje informacija. Zapravo, kao imitacija čoveka koji beleži činjenice iz ljudskog života, za potrebe Svemiraca."
<BR>&nbsp;&nbsp;&nbsp;&nbsp;&nbsp;"To je dobar početak za nekoga ko treba da vodi istragu, zar ne? To, da bude mašina za prikupljanje informacija?"
<BR>&nbsp;&nbsp;&nbsp;&nbsp;&nbsp;"Možda za početak. Ali to još ni izdaleka nije sve."
<BR>&nbsp;&nbsp;&nbsp;&nbsp;&nbsp;"Budi siguran da su moji uređaji sasvim prilagođeni za ovaj zadatak."
<BR>&nbsp;&nbsp;&nbsp;&nbsp;&nbsp;"Radoznao sam da čujem pojedinosti, Denile."
<BR>&nbsp;&nbsp;&nbsp;&nbsp;&nbsp;"To je prilično lako objasniti. U deo mojih kontrola ugrađen je i vrlo izražen osećaj za pravdu."
<BR>&nbsp;&nbsp;&nbsp;&nbsp;&nbsp;"Pravdu!" viknu Bejli. Ironije je nestalo s njegovog lica, a zamenio ju je izraz najiskrenijeg neverovanja.
<BR>&nbsp;&nbsp;&nbsp;&nbsp;&nbsp;Iznenada, R. Denil se hitro okrenu na stolici i pogleda prema vratima. "Neko je napolju."
<BR>&nbsp;&nbsp;&nbsp;&nbsp;&nbsp;I zaista, vrata su se otvorila i Džesi uđe, bleda, stisnutih usana.
<BR>&nbsp;&nbsp;&nbsp;&nbsp;&nbsp;Bejli je bio iznenađen. "Šta je, Džesi? Nešto nije u redu?"
<BR>&nbsp;&nbsp;&nbsp;&nbsp;&nbsp;Stajala je u mestu, ne gledajući ga u oči. "Žao mi je. Morala sam..." Glas je izdade.
<BR>&nbsp;&nbsp;&nbsp;&nbsp;&nbsp;"Gdje je Bentli?"
<BR>&nbsp;&nbsp;&nbsp;&nbsp;&nbsp;"On će provesti noć u dečjem prihvatilištu."
<BR>&nbsp;&nbsp;&nbsp;&nbsp;&nbsp;Bejli je upita: "Zašto? Nisam ti rekao da ga tamo ostaviš."
<BR>&nbsp;&nbsp;&nbsp;&nbsp;&nbsp;"Rekao si mi da će tvoj partner provesti noć ovde. Mislila sam da će spavati u Bentlijevoj sobi."
<BR>&nbsp;&nbsp;&nbsp;&nbsp;&nbsp;R. Denil reče: "Nema za to potrebe, Džesi."
<BR>&nbsp;&nbsp;&nbsp;&nbsp;&nbsp;Džesi podiže oči prema licu R. Denila.
<BR>&nbsp;&nbsp;&nbsp;&nbsp;&nbsp;Bejli je gledao u vrhove svojih prstiju, bojeći se onoga do čega bi moglo doći, ali nesposoban da to spreči. Trenutna tišina teško mu je pritiskivala bubne opne; zatim je, kao iz velike daljine, začuo kako njegova žena kaže: "Denile, mislim da si ti robot."
<BR>&nbsp;&nbsp;&nbsp;&nbsp;&nbsp;A R. Denil je odgovorio glasom mirnim kao i uvek: "Jesam."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
