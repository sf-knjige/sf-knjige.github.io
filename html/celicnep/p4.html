<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. UPOZNAVANJE SA PORODICOM
<P>&nbsp;&nbsp;&nbsp;&nbsp;&nbsp;Elija Bejli prvi put je zapazio Džesi zbog njenog imena. Susreo je na sekcijskoj proslavi Božića, dok je ispijao punč. Upravo je završio školovanje, zaposlio se u gradskoj službi i preselio u ovaj kvart. Živeo je u jednoj od samačkih garsonjera u odeljenju 122a. Prilike mu nisu bile loše. Naišla je deleći punč. "Ja sam Džesi", rekla je. "Džesi Navodni. Ne poznajem te."
<BR>&nbsp;&nbsp;&nbsp;&nbsp;&nbsp;"Bejli", rekao je, "Elija Bejli. Upravo sam se doselio u Kvart."
<BR>&nbsp;&nbsp;&nbsp;&nbsp;&nbsp;Prihvatio je času pića i mehanički se nasmešio. Ostavila je na njega utisak vesele i prijatne žene, pa se zadržao u njenoj blizini. Bio je pridošlica, a neugodno je osećati se usamljenim u društvu i gledati kako se drugi ljudi skupljaju u grupe kojima sami ne pripadate. Kasnije, kad se kroz grlo protera dovoljno alkohola, sve može postati bolje.
<BR>&nbsp;&nbsp;&nbsp;&nbsp;&nbsp;U međuvremenu, ostao je uz posudu s punčom, posmatrajući kako ljudi prolaze i zamišljeno pijuckajući.
<BR>&nbsp;&nbsp;&nbsp;&nbsp;&nbsp;"Ja sam pomagala pri pravljenju punča." Devojčin glas konačno je dopro do njega. "Mogu potvrditi da je pravi. Hoćeš li još?"
<BR>&nbsp;&nbsp;&nbsp;&nbsp;&nbsp;Bejli pogleda u čašu i vide da je prazna. Nasmeši se i reče: "Hoću."
<BR>&nbsp;&nbsp;&nbsp;&nbsp;&nbsp;Devojčino lice bilo je ovalno i ne baš naročito lepo, ponajviše zbog nešto malo izraženijeg nosa. Haljina joj je bila ozbiljna, a svetlosmeđa kosa skupljala se u nizove kovrdžica na čelu.
<BR>&nbsp;&nbsp;&nbsp;&nbsp;&nbsp;Pridružila mu se dok je pio drugu čašu punča. Odmah se osetio bolje.
<BR>&nbsp;&nbsp;&nbsp;&nbsp;&nbsp;"Džesi", rekao je, osećajući ukus imena na jeziku. "Zgodno ime. Neće smetati ako te budem tako zvao, dok budemo razgovarali?"
<BR>&nbsp;&nbsp;&nbsp;&nbsp;&nbsp;"Naravno. Ako želiš. A znaš li od kojeg je imena to skraćenica?"
<BR>&nbsp;&nbsp;&nbsp;&nbsp;&nbsp;"Džesika?"
<BR>&nbsp;&nbsp;&nbsp;&nbsp;&nbsp;"Nećeš nikada pogoditi."
<BR>&nbsp;&nbsp;&nbsp;&nbsp;&nbsp;"Zaista se ne mogu ničega setiti."
<BR>&nbsp;&nbsp;&nbsp;&nbsp;&nbsp;Nasmejala se i rekla nestašno: "Moje puno ime je Džezabel."
<BR>&nbsp;&nbsp;&nbsp;&nbsp;&nbsp;Tada se njegova zainteresovanost rasplamsala. Odložio je čašu sa pićem na sto i sredačno rekao: "Nije valjda?"
<BR>&nbsp;&nbsp;&nbsp;&nbsp;&nbsp;"Časna reč. Ne šalim se. Džezabel. To je moje istinsko ime i nalazi se na svim dokumentima. Mojim se roditeljima sviđao sam zvuk tog imena."
<BR>&nbsp;&nbsp;&nbsp;&nbsp;&nbsp;Bila je ponosna na svoje ime, mada nikad nije postojala žena koja bi bila manje nalik na Džezabel.
<BR>&nbsp;&nbsp;&nbsp;&nbsp;&nbsp;Bejli ozbiljno reče: "Ja se zovem Elija, znaš. Mislim, to mi je puno ime."
<BR>&nbsp;&nbsp;&nbsp;&nbsp;&nbsp;To joj nije ništa kazivalo.
<BR>&nbsp;&nbsp;&nbsp;&nbsp;&nbsp;Dodao je: "Elija i Džezabel bili su velik protivnici."
<BR>&nbsp;&nbsp;&nbsp;&nbsp;&nbsp;"Zar?"
<BR>&nbsp;&nbsp;&nbsp;&nbsp;&nbsp;"Naravno, svakako, tako kaže u Bibliji."
<BR>&nbsp;&nbsp;&nbsp;&nbsp;&nbsp;"Je li? Nisam to znala. Pa, zar nije to zabavno? Nadam se da to ne znači da i mi treba da budemo protivnici u stvarnom životu."
<BR>&nbsp;&nbsp;&nbsp;&nbsp;&nbsp;O tome nije moglo biti ni govora već od samog početka. U početku samo je podudarnost imena učinila od Džesi nešto više od obične prijatne devojke, koju je čovek sreo kraj posude s punčom. Kasnije, međutim, otkrio je da je vesela, nežna srca i, konačno, da je čak i lepa. Naročito mu se dopadala njena veselost. Njegov vlastiti sardonični pogled na život tražio je protivtežu.
<BR>&nbsp;&nbsp;&nbsp;&nbsp;&nbsp;A izgledalo je da ni Džesi ne smeta njegovo izduženo, ozbiljno lice.
<BR>&nbsp;&nbsp;&nbsp;&nbsp;&nbsp;"Oh, Bože moj", govorila bi, "pa šta ako čak i izgledaš kao neku ružni limun? Ja znam da si drugačiji i, mislim, kad bi se i ti uvek ovako smeškao kao ja, da bismo konačno eksplodirali. Samo ti ostani kakav si, Elija, i čuvaj me da ne odletim."
<BR>&nbsp;&nbsp;&nbsp;&nbsp;&nbsp;Sa svoje strane, ona je pazila da Elija Bejlija ne potone. Podneo je molbu za mali bračni stan i dobio dozvolu za venčanje. Pokazao joj je dozvolu i upitao: "Budi drug i pristani da se iskobeljam iz samačke sobe, Džesi. Ne dopada mi se tamo."
<BR>&nbsp;&nbsp;&nbsp;&nbsp;&nbsp;To baš možda i nije bila najromantičnija prosidba, ali Džesi se dopala.
<BR>&nbsp;&nbsp;&nbsp;&nbsp;&nbsp;...Bejli se sećao samo jedne prilike kada je Džesi potpuno izgubila svoju veselost, pa i to je bilo u vezi s njenim imenom. Bilo je to u prvoj godini njihovog braka i dete im se još nije bilo rodilo. U stvari, bilo je to baš onog meseca kada se mali Bentil začeo. (Njihov stepen inteligencije, njihove genetske ocene i njegov položaj u Policijskom odseku dopuštali su im da imaju dvoje dece, od kojih je prvo smelo biti začeto već na početku braka). Razmišljajući kasnije o tome, Bejli je došao do zaključka da je možda baš Džesina trudnoća bila uzrok njene neobične osetljivosti.
<BR>&nbsp;&nbsp;&nbsp;&nbsp;&nbsp;Džesi je neprestano prigovarala zbog Bejlijevog prekovremenog rada.
<BR>&nbsp;&nbsp;&nbsp;&nbsp;&nbsp;Govorila bi: "Neugodno mi je da svake večeri jedem u zajedničkoj kuhinji sama."
<BR>&nbsp;&nbsp;&nbsp;&nbsp;&nbsp;Bjeli je bio umoran i nervozan. Rekao je: "Zašto bi ti bilo neugodno? Tamo možeš upoznati mnoge zgodne momke."
<BR>&nbsp;&nbsp;&nbsp;&nbsp;&nbsp;Razume se, jetko je odgovorila: "Misliš li, zaista, Elija Bejli, da ne bih mogla ostaviti utisak na ljude?"
<BR>&nbsp;&nbsp;&nbsp;&nbsp;&nbsp;Razlog je možda bio taj što je Bejli zaista bio umoran, a možda i taj što je Džulijus Enderbi, njegov školski drug, ponovo skočio na lestvici, ostavljajući Bejlija pozadi. A možda je razlog bio jednostavno taj što se pomalo umorio videći je kako pokušava da se ponaša prema liku žene čije je ime nosila, dok, u stvari, nije mogla imati ničeg zajedničkog s njom.
<BR>&nbsp;&nbsp;&nbsp;&nbsp;&nbsp;U svakom slučaju, rekao je zajedljivo: "Pretpostavljam da možeš, ali ne verujem da ćeš pokušati. Želeo bih da zaboraviš svoje ime i da budeš ono što jesi."
<BR>&nbsp;&nbsp;&nbsp;&nbsp;&nbsp;"Biću baš ono što mi se sviđa."
<BR>&nbsp;&nbsp;&nbsp;&nbsp;&nbsp;"Nikud te neće odvesti pokušaj da budeš nalik na Džezabel. Ako baš želiš da čuješ istinu, to ime i ne znači ono što ti misliš. Biblijska Džezabel bila je dobra i odana suprugu. Bar koliko je nama poznato, nije imala ljubavnike, nije pucala visoko i nije se raskalašno ponašala."
<BR>&nbsp;&nbsp;&nbsp;&nbsp;&nbsp;Džesi ga je ljutito promatrala. "To nije tačno. Čula sam izraz 'namolovana Džezabel'. Znam šta to znači."
<BR>&nbsp;&nbsp;&nbsp;&nbsp;&nbsp;"Možda samo misliš da znaš, ali svejedno. Posle smrti Džezabelinog supruga, kralja Ahaba, njen sin, Jehoram, postao je kralj. Jedan od njegovih vojskovođa, Jehu, pobunio se protiv njega i ubio ga. Jehu je tada odjahao do jezera gde je stara kraljica-majka Džezabel imala boravište. Džezabel su javili o njegovom dolasku i ona je poverovala da to može značiti samo i njenu vlastitu smrt. Ponosna i hrabra, našminkala je lice i obukla svoje najbolje haljine, da bi ga dočekala kao dostojanstvena i ponosna kraljica. Naredio je da je bace kroz prozor palate i tako ubiju, ali ona je, po mom shvatanju, doživela lep kraj. Upravo je to ono što ljudi imaju na umu kad govore o "namolovanoj Džezabel", bili toga svesni ili ne."
<BR>&nbsp;&nbsp;&nbsp;&nbsp;&nbsp;Sledeće večeri, Džesi reće tihim glasom: "Čitala sam Bibliju, Elija."
<BR>&nbsp;&nbsp;&nbsp;&nbsp;&nbsp;"Šta?" Za trenutak, Bejli je bio iskreno ljutit.
<BR>&nbsp;&nbsp;&nbsp;&nbsp;&nbsp;"One delove o Džezabel."
<BR>&nbsp;&nbsp;&nbsp;&nbsp;&nbsp;"Ah! Džesi, žao mi je ako sam poverdio tvoja osećanja. Poneo sam se detinjasto."
<BR>&nbsp;&nbsp;&nbsp;&nbsp;&nbsp;"Ne, ne." Uklonila je njegovu ruku sa svog struka i sela na kauč, hladna i ukočena, ostavljajući upadljivu prazninu između sebe i Bejlija. "Dobro je znati istinu. Ne želim da zbog neznanja izgledam glupo. Zato sam i čitala o njoj. Ona je zaista bila zla žena, Elija."
<BR>&nbsp;&nbsp;&nbsp;&nbsp;&nbsp;"Pa, njeni su neprijatelji pisali ta poglavlja. Ne znamo šta bi ona sama mogla o tome reći."
<BR>&nbsp;&nbsp;&nbsp;&nbsp;&nbsp;"Pobila je sve proroke gospodnje kojih se mogla dočepati."
<BR>&nbsp;&nbsp;&nbsp;&nbsp;&nbsp;"Da, tako oni kažu." Bejli potraži u džepu komadić žvakaće gume. (Kasnije je suzbio tu naviku, pošto mu je Džesi jednom rekla da sa tim njegovim duguljastim licem i tužnim, smeđim očima, izgleda kao stara krava sa neprijatnim strukom trave u ustima, koji ne može ni progutati ni ispljunuti). Rekao je: "Ako želiš da čuješ njenu verziju, čini mi se da bih ti mogao pružiti neke argumente. Džezabel je visoko cenila verovanje svojih predaka, koji su u tim krajevima živeli mnogo pre no što su jevrejska plemena tamo došla. Jevreji su imali svog vlastitog boga, i, što je još važnije, bio je to bog koji nije trpeo takmaca. Nisu se zadovoljavali time da ga sami obožavaju; hteli su da to čine i svi ostali.
<BR>&nbsp;&nbsp;&nbsp;&nbsp;&nbsp;Džezabel je bila konzervativna, držeći se starih verovanja a odbacujući nova. Na kraju krajeva, ako su nova verovanja i imala dublju moralnu sadržinu, stara su više ispunjavala čoveka. Činjenica da je pobila proroke samo znači da je bila pravo dete svoga vremena. Bio je u to doba uobičajeni način samozaštite. Ako čitaš 'Knjige kraljeva', ne možeš prenebreći da je Elija (sada je reč o mom imenu) stavio na probu osam stotina i pedeset Balovih proroka, samo da bi video mogu li izazvati pojavu ognja s neba. Elija je, razume se, postigao svoje - nebeskog ognja nije bilo - te je naredio da se pobiju svih osam stotina pedeset sveštenika. I tako je i bilo."
<BR>&nbsp;&nbsp;&nbsp;&nbsp;&nbsp;Džesi se ugrize za usnu. "A šta je sa Nabotovim vinogradom, Elija? Taj Nabot nije nikome smetao, osim što je odbio da kralju proda svoj vinograd. Onda je Džezabel udesila da se neki krivo zakunu i nabede Nabota zbog bogohuljenja, ili tako nečeg."
<BR>&nbsp;&nbsp;&nbsp;&nbsp;&nbsp;"Rečeno je za njega da je hulio na Boga i kralja", reče Bejli.
<BR>&nbsp;&nbsp;&nbsp;&nbsp;&nbsp;"Da. A onda su oni zaplenili njegovu imovinu, pošto su ga prethodno smakli."
<BR>&nbsp;&nbsp;&nbsp;&nbsp;&nbsp;"To nije bilo pravo. Razume se, u moderna vremena, s Nabotom bi išlo mnogo lakše. Kad bi Grad želeo njegov posed, ili kad bi čak neki od srednjevekovnih naroda želeo njegovu imovinu, sudovi bi mu jednostavno naredili da se skloni, uklonili ga čak silom ako je neophodno, plativši mu ono što bi sami smatrali odgovarajućom cenom. Kralju Ahabu nije bilo dostupno takvo rešenje. Ipak, Džezabelin način bio je pogrešan. Jedino opravdanje za nju u tome je što je Ahab bio bolestan i nesrećan, jer sam nije mogao ništa učiniti, te je ona osetila da ljubav prema svom suprugu mora staviti ispred Nabotove sudbine. Neprestano ti govorim da je bila uzor odane su..."
<BR>&nbsp;&nbsp;&nbsp;&nbsp;&nbsp;Džesi se odmače od njega, užarena lica i ljutita. "Mislim da si zao i pokvaren."
<BR>&nbsp;&nbsp;&nbsp;&nbsp;&nbsp;Pogledao je u potpunoj nedoumici. "Ali šta sam učino? Šta je to s tobom?"
<BR>&nbsp;&nbsp;&nbsp;&nbsp;&nbsp;Napustila je stan, ne odgovorivši mu ništa, i provela čitavo veče i pola noći u video-dvoranama, seleći se s predstave na predstavu. Potrošila je te večeri svoje dvomesečno sledovanje karata za video (i ne samo svoje već i muževljevo). Bejli je bio još budan po njenom povratku, ali mu ona više ne reče ni reči.
<BR>&nbsp;&nbsp;&nbsp;&nbsp;&nbsp;Bejliju se kasnije, mnogo kasnije, činilo da je poremetio nešto vrlo važno u Džesinom životu. Po njoj, njeno ime sadržalo je u sebi neki čudni simbol zla. Bila je to uzbudljiva protivteža njenoj izrazito čednoj prošlosti. Kao da joj je ime davalo neku aromu nečestitosti, i to joj se dopadalo.
<BR>&nbsp;&nbsp;&nbsp;&nbsp;&nbsp;Ali takvo raspoloženje ju je postepeno prošlo. Nije nikad više pomenula svoje puno ime, ni Eliju, ni svojim prijateljima, a koliko je Bejli znao verovatno ni samoj sebi. Bila je Džesi, tako se potpisivala.
<BR>&nbsp;&nbsp;&nbsp;&nbsp;&nbsp;Kako su dani prolazili, postajala je razgovorljivija i posle otprilike dve nedelje njihov je odnos bio kao i pre i, uprkos kasnijim povremenim sukobima, nikada više ništa nije njihove odnose pomutilo do te mere.
<BR>&nbsp;&nbsp;&nbsp;&nbsp;&nbsp;Samo je još jednom došlo do posrednog pomena ove teme. Bila je u osmom mesecu trudnoće. Napustila je položaj dijetetskog asistenta u sekcijskoj kuhinji A-23 i, budući da je imala na raspolaganju mnogo vremena, zabavljala se razmišljanjem i pripremama oko detetovog rođenja.
<BR>&nbsp;&nbsp;&nbsp;&nbsp;&nbsp;Jedne je večeri rekla: "Šta misliš o Bentliju?"
<BR>&nbsp;&nbsp;&nbsp;&nbsp;&nbsp;"Oprosti, draga?" reče Bejli, dižući oči s hrpe papira, koje je doneo kući. (Budući da je uskoro dolazila prinova u porodicu i da je Džesi prestala da zarađuje, a kako je njegovo unapređenje bilo još daleko, bilo je potrebno da se bavi honorarnim radom).
<BR>&nbsp;&nbsp;&nbsp;&nbsp;&nbsp;"Mislim, ako bude dečak. Šta misliš, da ga nazovemo Bentli?"
<BR>&nbsp;&nbsp;&nbsp;&nbsp;&nbsp;Bejli opusti usne. "Bentli Bejli? Zar ti se ne čini da su ime i prezime odveć slični?"
<BR>&nbsp;&nbsp;&nbsp;&nbsp;&nbsp;"Ne znam. Čini mi se zgodno. Osim toga, dete uvek može samo odabrati srednje ime, po svom ukusu, kad malo poraste."
<BR>&nbsp;&nbsp;&nbsp;&nbsp;&nbsp;"Pa, ja se slažem."
<BR>&nbsp;&nbsp;&nbsp;&nbsp;&nbsp;"Je si li siguran? Mislim... Možda si hteo da ga nazovemo Elija?"
<BR>&nbsp;&nbsp;&nbsp;&nbsp;&nbsp;"I da ga onda zovu Elija mlađi? Mislim da to ne bi bilo dobro. On može nazvati svog sina Elija, ako bude želeo."
<BR>&nbsp;&nbsp;&nbsp;&nbsp;&nbsp;Zatim je Džesi rekla: "Ima samo jedna stvar", i zastala.
<BR>&nbsp;&nbsp;&nbsp;&nbsp;&nbsp;Posle kratkog ćutanja on je upita: "Koja?"
<BR>&nbsp;&nbsp;&nbsp;&nbsp;&nbsp;Nije ga pogledala u oči, ali je ipak rekla, dovoljno odlučno: "Bentli nije ime iz Biblije, zar ne?"
<BR>&nbsp;&nbsp;&nbsp;&nbsp;&nbsp;"Nije", reče Bejli. "Sasvim sam siguran da nije."
<BR>&nbsp;&nbsp;&nbsp;&nbsp;&nbsp;"U redu, onda. Dosta mi je biblijskih imena."
<BR>&nbsp;&nbsp;&nbsp;&nbsp;&nbsp;Bilo to jedini put kad su se vratili u prošlost, sve do onog dana kada je Elija Bejli stigao kući zajedno sa robotom Denilom Olivavom. Bili su u braku već više od osamnaest godina. a Njihov sin Bentil Bejli (srednje ime još nije bio izabrao) već je bio prevalio šesnaestu.
<BR>
<BR>&nbsp;&nbsp;&nbsp;&nbsp;&nbsp;Bejli se zaustavi pred velikim dvostrukim vratima, na kojima su se presijavala velika slova ZA LIČNU UPOTREBU - MUŠKARCI. Manjim slovima pisalo je: Podsekcije 1-A - 1-E. Još manjim slovima, upravo iznad ključaonice, stajalo je: "U slučaju gubitka ključa, smesta se obratite na 27-101-51."
<BR>&nbsp;&nbsp;&nbsp;&nbsp;&nbsp;Neki je čovek prošao pored njih, stavio aluminijumski otvarač u ključaonicu i ušao. Zatvorio je vrata za sobom, ne pokazujući ni najmanju nameru da ih pridrži otvorena dok Bejli ne uđe. Da je to učinio, Bejli bi se našao ozbiljno uvređen. Bio je uvrežen običaj da muškarci uopšte ne obraćaju pažnju na druge muškarce u prostorijama za ličnu upotrebu. Bejli se priseti više zanimljivih bračnih poveravanja koje je saznao od Džesi i koja su pokazivala da je situacija sasvim drugačija u ženskim ličnim prostorijama.
<BR>&nbsp;&nbsp;&nbsp;&nbsp;&nbsp;Uvek bi govorila: "Srela sam Džozefinu Grili u ličnim prostorijama i ona mi je rekla..."
<BR>&nbsp;&nbsp;&nbsp;&nbsp;&nbsp;Kad god su Bejlijevi dobijali dozvolu za uptrebu malog kupatila kraj svoje spavaće sobe, Džesin društveni život trpeo bi zbog toga. Bilo je to kao neka vrsta kazne zbog građanske povlašćenosti.
<BR>&nbsp;&nbsp;&nbsp;&nbsp;&nbsp;Bejli reče, nevešto prikrivajući zbunjenost: "Molim te, sačekaj me napolju, Denile."
<BR>&nbsp;&nbsp;&nbsp;&nbsp;&nbsp;"Nameravaš li da se umiješ?" upita ga R. Denil.
<BR>&nbsp;&nbsp;&nbsp;&nbsp;&nbsp;Bejli je zatreptao i pomislio: prokleti robot! Kad su mu već dali sve druge informacije, zašto ga nisu naučili i pristojnosti? Ja ću biti odgovoran ako nekom drugom postavi isto ovo pitanje.
<BR>&nbsp;&nbsp;&nbsp;&nbsp;&nbsp;Rekao je: "Moram se tuširati. Uveče ima previše ljudi, pa bih izgubio suviše vremena. A ako to obavim sada, pred nama je celo veće slobodno."
<BR>&nbsp;&nbsp;&nbsp;&nbsp;&nbsp;R. Denil se uopšte nije zbunio. "Da li je u skladu sa društvenim ponašanjem da ja ostanem napolju?"
<BR>&nbsp;&nbsp;&nbsp;&nbsp;&nbsp;Bejlijeva se zbunjenost povećala. "Pa ti ni ne moraš da uđeš. Nemaš - nemaš potrebe."
<BR>&nbsp;&nbsp;&nbsp;&nbsp;&nbsp;"Ah, razumem. Da, naravno. Ali, ipak, Elija, i moje su ruke isprljaju, pa ću ih oprati."
<BR>&nbsp;&nbsp;&nbsp;&nbsp;&nbsp;Pokazao je dlanove, držeći ih pred sobom. Bili su ružičasti i debeljuškasti, s pravim naborima. Bio je to odličan i brižljiv, majstorski rad.
<BR>&nbsp;&nbsp;&nbsp;&nbsp;&nbsp;Bejli primeti: "U stanu imamo lavabo." Rekao je to, a u glasu mu se nije osetila važnost te činjenice. Snobizam nije palio kod robota.
<BR>&nbsp;&nbsp;&nbsp;&nbsp;&nbsp;"Hvala ti na ljubaznosti. Ipak, mislim, bilo bi bolje da to obavim ovde. Kad već moram živeti s ljudima sa Zemlje, dobro je da se prilagodim što većem broj vaših običaja."
<BR>&nbsp;&nbsp;&nbsp;&nbsp;&nbsp;"Onda, uđi."
<BR>&nbsp;&nbsp;&nbsp;&nbsp;&nbsp;Šarena živost unutrašnjosti bila je u oštroj suprotnosti sa poslovnom jednostavnošću svih drugih stvari u Gradu, ali ovoga puta Bejli to nije primećivao.
<BR>&nbsp;&nbsp;&nbsp;&nbsp;&nbsp;Prošaputao je Denilu: "Možda će mi biti potrebno oko pola sata. Pričakaj me." Krenuo je, ali se vratio i dodao: "I slušaj, nemoj ni sa kim razgovarati i nemoj ni u koga gledati. Ni reč, ni pogled. To je običaj."
<BR>&nbsp;&nbsp;&nbsp;&nbsp;&nbsp;Žurno se osvrnuo, da bude siguran da niko nije primetio ovaj kratki razgovor i da se niko nije užasnuo. Na sreću, u predsoblju nije bilo nikoga.
<BR>&nbsp;&nbsp;&nbsp;&nbsp;&nbsp;Požurio je, osećajući se prljavim, kraj zajedničkih odeljenja prema privatnim komorama. Takvu komoru dobio je pre pet godina - bila je dovoljno prostrana da se u nju smeste tuš, mali aparat za pranje rublja i druge potrepštine. Nalazio se u njoj i mali projektor na kome su se mogli videti novi filmovi.
<BR>&nbsp;&nbsp;&nbsp;&nbsp;&nbsp;"Moj drugi dom", našalio se kad je saznao da su mu dodelili komoru. Ali sada, često se pitao da li bi mogao podneti kad bi ga opet vratili spartanskim uslovima zajedničkih odeljenja, ako mu ukinu povlasticu na privatnu komoru.
<BR>&nbsp;&nbsp;&nbsp;&nbsp;&nbsp;Pritisnuo je dugme koje je pokrenulo aparat za pranje rublja i na njemu su se upalile male svetiljke.
<BR>&nbsp;&nbsp;&nbsp;&nbsp;&nbsp;R. Denil strpljivo je čekao sve dok se Bejli nije vratio, istuširan, čistog donjeg rublja, s opranom košuljom i, uopšte, s osećanjem veće udobnosti.
<BR>&nbsp;&nbsp;&nbsp;&nbsp;&nbsp;"Nikakvih neprilika?" upita ga Bejli kad su izišli i ponovo smeli da govore.
<BR>&nbsp;&nbsp;&nbsp;&nbsp;&nbsp;"Nikakvih, Elija", uzvrati R. Denil.
<BR>&nbsp;&nbsp;&nbsp;&nbsp;&nbsp;Džesi ih je dočekala na vratim, nervozno se smešeći. Bejli je poljubi.
<BR>&nbsp;&nbsp;&nbsp;&nbsp;&nbsp;"Džesi", promrljao je, "ovo je moj novi partner, Denil Olivav."
<BR>&nbsp;&nbsp;&nbsp;&nbsp;&nbsp;Džesi je pružila ruku koju je R. Denil prihvatio, a zatim ispustio. Okrenula se svom suprugu, a potom s izvesnim strahom pogledala R. Denila.
<BR>&nbsp;&nbsp;&nbsp;&nbsp;&nbsp;Rekla je: "Hoćete li da sednete g. Olivave? Moram malo porazgovarati s mužem o porodičnim stvarima. Samo nekoliko trenutaka. Nadam se da vam neće smetati."
<BR>&nbsp;&nbsp;&nbsp;&nbsp;&nbsp;Držala je Bejlija za rukav. Pošao je za njom u susednu sobu.
<BR>&nbsp;&nbsp;&nbsp;&nbsp;&nbsp;Žurno je prošaputala: "Nije ti se ništa dogodilo? Bila sam tako zabrinuta kad sam čula izveštaj."
<BR>&nbsp;&nbsp;&nbsp;&nbsp;&nbsp;"Kakav izveštaj?"
<BR>&nbsp;&nbsp;&nbsp;&nbsp;&nbsp;"Pre jednog sata, o gužvi u prodavnici cipela. Rečeno je da su situaciju smirila dva detektiva. Znala sam da stižeš s partnerom, a kako se ta trgovina nalazi u našoj podsekciji i kako je bilo vreme kad se ti vraćaš kući, pomislila sam da izveštaj možda nije rekao sve ono što se desilo i da si..."
<BR>&nbsp;&nbsp;&nbsp;&nbsp;&nbsp;"Molim te, Džesi, vidiš da sam zdrav i čitav."
<BR>&nbsp;&nbsp;&nbsp;&nbsp;&nbsp;Džesi se s naporom savladala. Drhtavim glasom rekla je: "Tvoj partner nije iz tvog odeljenja, zar ne?"
<BR>&nbsp;&nbsp;&nbsp;&nbsp;&nbsp;"Nije", odgovori Bejli jadno. "On je - potpuni stranac."
<BR>&nbsp;&nbsp;&nbsp;&nbsp;&nbsp;"Kako da se ponašam prema njemu?"
<BR>&nbsp;&nbsp;&nbsp;&nbsp;&nbsp;"Kao i prema svakom drugom. On mi je samo partner i to je sve."
<BR>&nbsp;&nbsp;&nbsp;&nbsp;&nbsp;Rekao je to pomalo neuverljivo, tako da se Džesine hitre oči skupiše. "Šta nije u redu?"
<BR>&nbsp;&nbsp;&nbsp;&nbsp;&nbsp;"Sve je u redu. Hajde, pođimo natrag u salon. Inače će izgledati malo čudno."
<BR>&nbsp;&nbsp;&nbsp;&nbsp;&nbsp;Elija Bejli sada više nije bio tako siguran u privlačnost svoga stana. Sve do tog trenutka nije imao nikakvih primedbi. Zapravo, uvek je bio ponosan na njega. Stan se sastojao od tri prostrane sobe; dnevna soba se, na primer, pružala dobra četiri metra u dužinu. U svakoj od prostorija nalazio se plakar. Jedan od glavnih ventilacionih sistema prolazio je baš kraj stana. To je katkad izazivalo neugodnu buku, ali je, s druge strane, obezbeđivalo prvorazrednu kontrolu temperature i vlažnosti vazduha. Stan nije bio daleko ni od ličnih prostorija, što je bila izrazita pogodnost.
<BR>&nbsp;&nbsp;&nbsp;&nbsp;&nbsp;Ali sada kad je u tom stanu sedelo biće s drugog sveta, Bejli više nije bio u sve tako siguran. Stan mu se sada činio neprikladan i pretrpan.
<BR>&nbsp;&nbsp;&nbsp;&nbsp;&nbsp;Džesi reče, s ponešto izveštačenom veselošću: "Da li ste jeli, ti i gospodin Olivav, Elija?"
<BR>&nbsp;&nbsp;&nbsp;&nbsp;&nbsp;"U stvari", reče Bejli brzo, "Denil neće jesti s nama. Ješćemo bez njega."
<BR>&nbsp;&nbsp;&nbsp;&nbsp;&nbsp;Džesi je to prihvatila bez prigovora. Snabdevanje hranom bilo je tačno proračunato, a ograničenja su bila stroža no ikada, pa nije bilo neučtivo zahvaliti se na gostoprimstvu.
<BR>&nbsp;&nbsp;&nbsp;&nbsp;&nbsp;Džesi reče: "Nadam se da vam neće smetati što ćemo mi večerati, gospodine Olivav. Elija, Bentli i ja obično obedujemo u zajedničkoj kuhinji. Tamo je mnogo udobnije i imao veći izbor, a da vam kažem istinu, i porcije su veče. Ipak, Elija i ja imamo dozvolu da tri puta nedeljno jedemo u vlastitom stanu, ako hoćemo. Elija vrlo uspešno radi svoj posao u Odseku i tako imamo lepe povlastice - i mislila sam da bismo za ovu priliku, kad biste nam se hteli pridružiti, mogli prirediti pravu gozbicu, premda mi se čini da su ljudi koji previše koriste svoje povlastice pomalo asocijalni, znate."
<BR>&nbsp;&nbsp;&nbsp;&nbsp;&nbsp;R. Denil je pristojno slušao.
<BR>&nbsp;&nbsp;&nbsp;&nbsp;&nbsp;Bejli reče, kuckajući prstima: "Džesi, gladan sam."
<BR>&nbsp;&nbsp;&nbsp;&nbsp;&nbsp;R. Denil primeti: "Da li ću prekršiti običaj, gospođo Bejli, ako vam se budem obraćao imenom?"
<BR>&nbsp;&nbsp;&nbsp;&nbsp;&nbsp;"Zašto ne, naravno da ne." Džesi izvuče sto iz zida i ukopča grejač tanjira u centralni šalter na površini stola. "Samo vi mene zovite Džesi, ako vam se tako dopada, Denile." Zakikotala se.
<BR>&nbsp;&nbsp;&nbsp;&nbsp;&nbsp;Bejli se osećao vrlo neugodno. Situacija je postajala sve neobičnija. Džesi je mislila da je R. Denil čovek. Cela stvar je mogla eksplodirati i postati predmet razgovora u ženskim ličnim prostorijama. Denil je na svoj drveni način bio čak i zgodan, a Džesi je godila njegova pristojnost. Bilo je to očigledno.
<BR>&nbsp;&nbsp;&nbsp;&nbsp;&nbsp;Bejli se pitao kakav je utisak R. Denil stekao o Džesi. U poslednjih osamnaest godina ona se nije mnogo promenila, barem ne za Eliju Bejlija. Bila je, naravno, nešto punija i figura joj je izgubila nekadašnju mladalačku živost. Oko usana su joj se skupile sitne bore, obrazi su joj nešto otežali, kosa joj je potamnela, a i frizura joj je bila konzervativnija nego nekada.
<BR>&nbsp;&nbsp;&nbsp;&nbsp;&nbsp;Ali sve to nema nikakve važnosti, mislio je Bejli mrko. Na Spoljnjim svetovima žene su bile visoke, vitke i snažne poput muškaraca. Takvim su ih barem prikazivale video-knjige. R. Denil je sigurno bi naviknut na takve žene.
<BR>&nbsp;&nbsp;&nbsp;&nbsp;&nbsp;Izgledalo je, ipak, da R. Denila uopšte ne inznenađuje ni Džesin razgovor, ni njen izgled, ni njeno prihvatanje njegovog imena. Rekao je samo: "Je li to zaista u redu? Ime Džesi izgleda mi kao deminutiv. Možda je upotreba tog imena ograničena na vaše najbliže, te bi možda bilo zgodnije da vas zovem vašim punim imenom."
<BR>&nbsp;&nbsp;&nbsp;&nbsp;&nbsp;Džesi, koja je upravo skidala impregnirani papir kojim je racionisana večera bila hermetički zatvorena, iznenada se potpuno usredsredila na taj posao.
<BR>&nbsp;&nbsp;&nbsp;&nbsp;&nbsp;"Samo Džesi", reče ona ukočeno. "Svi me tako zovu. Nemam punog imena."
<BR>&nbsp;&nbsp;&nbsp;&nbsp;&nbsp;"U redu, onda, Džesi."
<BR>&nbsp;&nbsp;&nbsp;&nbsp;&nbsp;Vratu su se otvorila i dete je oprezno ušlo. Smesta je ugledalo R. Denila.
<BR>&nbsp;&nbsp;&nbsp;&nbsp;&nbsp;"Tata?" upita dečak nesigurno.
<BR>&nbsp;&nbsp;&nbsp;&nbsp;&nbsp;"Ovo je moj sin Bentli", reče Bejli tiho. "Bentli, ovo je gospodin Olivav."
<BR>&nbsp;&nbsp;&nbsp;&nbsp;&nbsp;"To je tvoj parner, je li? Milo mi je, gospodine Olivav." Bentlijeve oči se raširiše i zablistaše. "Reci, tata, šta se to dogodilo u prodavnici cipela? U vestima su rekli..."
<BR>&nbsp;&nbsp;&nbsp;&nbsp;&nbsp;"Nemoj sada ništa zapitkivati, Bentli", prekinu ga Bejli oštro.
<BR>&nbsp;&nbsp;&nbsp;&nbsp;&nbsp;Bentlijevo lice se snuždilo i on pogleda prema majci koja mu dade znak da sedne.
<BR>&nbsp;&nbsp;&nbsp;&nbsp;&nbsp;"Jesi li uradio ono što sam ti rekla, Bentli?" upita ga ona kad je seo. Nežno mu je rukom milovala kosu. Kosa mu je bila crna, kao i očeva. I visinom će sigurno biti sličan ocu, kad poraste, ali u svemu ostalom bio je njena slika. Imao je ovalno lice, kestenjaste oči i veseo pogled na život.
<BR>&nbsp;&nbsp;&nbsp;&nbsp;&nbsp;"Naravno, mama", rekao je Bentli, naginjući se da pogleda u dvostruki tanjir iz koga se već dizala mirišljava para. "Šta imamo za jelo? Nije valjda opet fermentovana teletina, mama? Je li, mamice?"
<BR>&nbsp;&nbsp;&nbsp;&nbsp;&nbsp;"Šta imaš protiv fermentovane teletine?" upita ga Džesi, stisnuvši usne. "Ti samo jedi ono što je pred tobom i da nisam čula ni reči prigovora."
<BR>&nbsp;&nbsp;&nbsp;&nbsp;&nbsp;Bilo je očigledno da imaju fermentovanu teletinu.
<BR>&nbsp;&nbsp;&nbsp;&nbsp;&nbsp;Bejli je seo na svoje mesto. I on sam bi radije jeo nešto drugo, a ne fermentovanu teletinu, koja je imala oštar miris i ostavljala neugodan ukus u ustima, ali Džesi je to pitanje već odavno rešila.
<BR>&nbsp;&nbsp;&nbsp;&nbsp;&nbsp;"Ne mogu, pa ne mogu, Elija", govorila je. "Ja živim u ovom kvartu celog dana i ne smem sebi stvarati neprijatelje, jer bi mi život bio nepodnošljiv. Svi znaju da sam nekada bila dijetetski asistent i kad bih svake druge nedelje kupovala biftek ili piletinu, svi bi rekli da imamo protekciju u Odseku za racionisanje. U ovoj podsekciji vrlo je malo ljudi koji imaju posebne prehrambene povlastice, čak i nedeljom. To bi izazvalo ogovaranje i ja ne bih mogla izaći iz kuće ni da posetim lične prostorije, a, osim toga, fermentovana teletina i protopovrće vrlo su zdrava hrana. To je dobro, uravnoteženo jelo, bez ikakvih otpadaka, i ima mnogo vitamina, minerala i svega što je čoveku potrebno, A ako se zaželimo piletine, možemo je se najesti utorkom u zajedničkoj kuhinji."
<BR>&nbsp;&nbsp;&nbsp;&nbsp;&nbsp;Bejli je prestao da se buni. Bilo je onako kako je Džesi rekla; prvi problem, koji se čoveku nametao u životu, bio je da smanji, što je više mogao, sukobe sa gomilom koja ga je okružavala sa svih strana. Bentlija je bilo male teže ubediti.
<BR>&nbsp;&nbsp;&nbsp;&nbsp;&nbsp;Ovom prilikom, on reče: "Mamice, a zašto ne bih mogao upotrebiti tatine bonove i jesti sam u zajedničkoj kuhinji? Voleo bih to."
<BR>&nbsp;&nbsp;&nbsp;&nbsp;&nbsp;Džesti nevoljno zatrese glavom i oštro reče: "Čudim ti se, Bentli. Šta bi ljudi rekli da vide kako jedeš sam, kao da ti tvoji nisu dovoljno dobri, ili kao da su te izbacili iz stana?"
<BR>&nbsp;&nbsp;&nbsp;&nbsp;&nbsp;"Pa, to se nikoga ne tiče."
<BR>&nbsp;&nbsp;&nbsp;&nbsp;&nbsp;Bejli primeti nervozno: "Učini onako kako ti mama kaže."
<BR>&nbsp;&nbsp;&nbsp;&nbsp;&nbsp;Bentli nesretno slegnu ramenima.
<BR>&nbsp;&nbsp;&nbsp;&nbsp;&nbsp;R. Denil se iznenada oglasi s drugog kraja sobe: "Da li bi mi porodica dopustila da malo pregledam ove video-knjige, dok traje večera?"
<BR>&nbsp;&nbsp;&nbsp;&nbsp;&nbsp;"Naravno", uzvrati Bentli i smesta ustade od stola, dok mu se na licu ocrtavalo zanimanje. "To su moje knjige. Dobio sam iz ih biblioteke na specijalnu dozvolu. Doneću vam i svoj aparat za čitanje. Vrlo je dobar. Tata mi ga je poklonio za poslednji rođendan."
<BR>&nbsp;&nbsp;&nbsp;&nbsp;&nbsp;Doneo je aparat R. Denilu i upitao ga: "Zanimaju li vas roboti, gospodine Olivav?"
<BR>&nbsp;&nbsp;&nbsp;&nbsp;&nbsp;Bejliju ispade viljuška iz ruke i on se saže da je digne.
<BR>&nbsp;&nbsp;&nbsp;&nbsp;&nbsp;R. Denil je rekao: "Da, Bentli. Zanimaju me."
<BR>&nbsp;&nbsp;&nbsp;&nbsp;&nbsp;"Onda će vam se svideti i ove knjige. Sve su o robotima. Moram za školu uraditi domaći zadatak o robotima, pa se sada pripremam. To je vrlo složen zadatak", rekao je važno. "I ja sam protiv robota."
<BR>&nbsp;&nbsp;&nbsp;&nbsp;&nbsp;"Sedi, Bentli", reče Bejli očajno. "I nemoj gnjaviti gospodina Olivava."
<BR>&nbsp;&nbsp;&nbsp;&nbsp;&nbsp;"Ne gnjavi me, Elija. Biće mi drago, Bentli, da nekom drugom prilikom razgovaram s tobom o tom problemu. Tvoj otac i ja bićemo večeras u velikom poslu."
<BR>&nbsp;&nbsp;&nbsp;&nbsp;&nbsp;"Hvala, gospodine Olivav", rekao je Bentli i seo na svoje mesto. Na licu mu se pojavio izraz gađenja, kada je viljuškom odlomio komadić meke, ružičaste fermentovane teletine.
<BR>&nbsp;&nbsp;&nbsp;&nbsp;&nbsp;Bejli pomisli: u velikom poslu?
<BR>&nbsp;&nbsp;&nbsp;&nbsp;&nbsp;A onda se s užasom setio svog zadatka. Pomislio je na Svemirca koji leži mrtav i shvatio da je već satima bio toliko zaokupljen vlastitim problemima da je zaboravio hladnu činjenicu ubistva.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
