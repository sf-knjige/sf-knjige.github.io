<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. MIŠLJENJE STRUČNJAKA
<P>&nbsp;&nbsp;&nbsp;&nbsp;&nbsp;Elija Bejli podiže oči. Komesar Džulijus Enderbi upravo je ušao u kancelariju. Umorno je klimnuo.
<BR>&nbsp;&nbsp;&nbsp;&nbsp;&nbsp;Komesar pogleda na sat i promrmlja: "Nemoj mi reći da si celu noć proveo ovde."
<BR>&nbsp;&nbsp;&nbsp;&nbsp;&nbsp;Bejli reče: "Nisam."
<BR>&nbsp;&nbsp;&nbsp;&nbsp;&nbsp;Komesar ga upita tihim glasom: "Da li je bilo kakvih neprilika prošle noći?"
<BR>&nbsp;&nbsp;&nbsp;&nbsp;&nbsp;Bejli zatrese glavom.
<BR>&nbsp;&nbsp;&nbsp;&nbsp;&nbsp;Komesar reče: "Razmišljao sam o tome kako bismo mogli onemogućiti pobunu. Ako je išta bilo..."
<BR>&nbsp;&nbsp;&nbsp;&nbsp;&nbsp;Bejli reče tvrdo: "Do đavola, komesare, da se išta desilo, ja bih ti već rekao. Ništa se nije dogodilo."
<BR>&nbsp;&nbsp;&nbsp;&nbsp;&nbsp;"U redu", reče komesar i uđe kroz vrata iz kojih je počinjao sveti prostor njegove lične kancelarije.
<BR>&nbsp;&nbsp;&nbsp;&nbsp;&nbsp;Bejli je gledao za njim i mislio: on je sigurno spavao prošle noći. Sagnuo se nad redovni izveštaj, u kome je objašnjavao šta se dogodilo u poslednja dva dana, ali reči su mu igrale pred očima. Iznenada je postao svestan da nešto stoji kraj njegovog stola.
<BR>&nbsp;&nbsp;&nbsp;&nbsp;&nbsp;Podigao je glavu. "Šta hoćeš?"
<BR>&nbsp;&nbsp;&nbsp;&nbsp;&nbsp;Bio je to R. Semi. Bejli pomisli: Džulijusov lični kurir. Isplati se biti komesar.
<BR>&nbsp;&nbsp;&nbsp;&nbsp;&nbsp;R. Semi uzvrati, iditoski se cereći: "Komesar želi da te vidi, Elija. Smesta."
<BR>&nbsp;&nbsp;&nbsp;&nbsp;&nbsp;Bejli mahnu rukom: "Upravo sam s njim razgovarao. Kaži mu da ću doći kasnije."
<BR>&nbsp;&nbsp;&nbsp;&nbsp;&nbsp;R. Semi reče:" On kaže odmah."
<BR>&nbsp;&nbsp;&nbsp;&nbsp;&nbsp;"U redu, u redu. Odlazi."
<BR>&nbsp;&nbsp;&nbsp;&nbsp;&nbsp;Robot se povukao, govoreći: "Komesar želi da smesta dođeš, Elija. Rekao je smesta."
<BR>&nbsp;&nbsp;&nbsp;&nbsp;&nbsp;"Do đavola", procedi Bejli kroz zube. "Dolazim, dolazim." Ustao je od stola i uputio se prema Enderbijevoj sobi. R. Semi je zaćutao.
<BR>&nbsp;&nbsp;&nbsp;&nbsp;&nbsp;Bejli reče, čim je ušao: "Do đavola, komesare, molim te da ne šalješ onu stvar po mene."
<BR>&nbsp;&nbsp;&nbsp;&nbsp;&nbsp;Ali komesar je samo rekao: "Sedi, Elija, sedi."
<BR>&nbsp;&nbsp;&nbsp;&nbsp;&nbsp;Bejli sede i pogleda ga. Možda je nepravedno optužio starog Džulijusa. Možda ipak nije spavao. Izgledao je prilično utučeno.
<BR>&nbsp;&nbsp;&nbsp;&nbsp;&nbsp;Komesar je kuckao po papiru koji je ležao pred njim. "Ovde je izveštaj da si pozvao dr. Džerigela iz Vašingtona komunikacijom obezbeđenom protiv prisluškivanja."
<BR>&nbsp;&nbsp;&nbsp;&nbsp;&nbsp;"Tačno, komesare."
<BR>&nbsp;&nbsp;&nbsp;&nbsp;&nbsp;"Prirodno, ovde nema stenograma vašeg razgovora, jer je bio pod obezbeđenjem. O čemu ste razgovarali?"
<BR>&nbsp;&nbsp;&nbsp;&nbsp;&nbsp;"Tražio sam neke informacije."
<BR>&nbsp;&nbsp;&nbsp;&nbsp;&nbsp;"On je robotičar, zar ne?"
<BR>&nbsp;&nbsp;&nbsp;&nbsp;&nbsp;"Tačno."
<BR>&nbsp;&nbsp;&nbsp;&nbsp;&nbsp;Komesar je napućio donju usnu, iznenada dobivši izgled deteta koje se ljuti. "Ali u čemu je stvar? Kakve informacije tražiš?"
<BR>&nbsp;&nbsp;&nbsp;&nbsp;&nbsp;"Nisam siguran, komesare. Samo osećam da bi mi u ovakvom slučaju informacije o robotima mogle pomoći." Bejli ponovo zatvori usta. Nije nameravo da izbrblja sve što zna.
<BR>&nbsp;&nbsp;&nbsp;&nbsp;&nbsp;"Na tvom mestu ja to ne bih radio. Mislim da to nije mudro."
<BR>&nbsp;&nbsp;&nbsp;&nbsp;&nbsp;"Šta imaš protiv tog komesare?"
<BR>&nbsp;&nbsp;&nbsp;&nbsp;&nbsp;"Što je manje ljudi upućeno, to bolje."
<BR>&nbsp;&nbsp;&nbsp;&nbsp;&nbsp;"Reći ću mu što je manje moguće. Prirodno."
<BR>&nbsp;&nbsp;&nbsp;&nbsp;&nbsp;"Ipak, mislim da to nije pametno."
<BR>&nbsp;&nbsp;&nbsp;&nbsp;&nbsp;Bejli se osećao toliko umoran da je izgubio strpljenje. Rekao je: "Da li mi to naređuješ da s njim ne razgovaram?"
<BR>&nbsp;&nbsp;&nbsp;&nbsp;&nbsp;"Ne. Ne. Učini ono što misliš da je najbolje. Ti vodiš ovu istragu. Samo..."
<BR>&nbsp;&nbsp;&nbsp;&nbsp;&nbsp;"Samo, šta?"
<BR>&nbsp;&nbsp;&nbsp;&nbsp;&nbsp;Komesar je zatresao glavom. "Ništa. Gde je? Znaš na koga mislim."
<BR>&nbsp;&nbsp;&nbsp;&nbsp;&nbsp;Bejli je znao. Rekao je: "Denil je u arhivi."
<BR>&nbsp;&nbsp;&nbsp;&nbsp;&nbsp;Komesar je napravio dugu pauzu, a onda rekao: "Istraga baš ne napreduje najbolje."
<BR>&nbsp;&nbsp;&nbsp;&nbsp;&nbsp;"Za sada ne. Ali stvari se mogu promeniti."
<BR>&nbsp;&nbsp;&nbsp;&nbsp;&nbsp;"Onda, u redu", rekao je komesar, ali nije izgledao da zaista misli da je u redu.
<BR>
<BR>&nbsp;&nbsp;&nbsp;&nbsp;&nbsp;Kada se Bejli vratio, R. Denil je stajao kraj njegovog stola.
<BR>&nbsp;&nbsp;&nbsp;&nbsp;&nbsp;"Šta si našao?" upita Bejli smrknuto.
<BR>&nbsp;&nbsp;&nbsp;&nbsp;&nbsp;"Završio sam prvi, prilično površan pregled arhive, partneru Elija, i pronašao dvojicu od onih ljudi koji su nas prošle noći sledili i koji su se nalazili pred prodavnicom cipela za vreme onog incidenta."
<BR>&nbsp;&nbsp;&nbsp;&nbsp;&nbsp;"Da vidimo."
<BR>&nbsp;&nbsp;&nbsp;&nbsp;&nbsp;R. Denil je stavio pred Bejlija male cedulje, veličine poštanske marke. Bile su označene tačkicama, koje su služile kao šifra. Robot je izvadio mali aparat za dešifrovanje i stavio jednu od cedulja u za to određen prorez. Električno polje koje je obuhvatilo cedulju reagovalo je na određen način i u vrlo kratkom roku mali ekran na aparatu za dešifrovanje ispunio se rečima. Te se reči i dalje nisu mogle razumeti, sem ukoliko čovek nije imao službeni policijski aparat za dešifrovanje.
<BR>&nbsp;&nbsp;&nbsp;&nbsp;&nbsp;Bejli je pažljivo pročitao materijal. Prva osoba, Frensis Klusar, trideset tri godine star, hapšen pre dve godine. Povod hapšenja bilo je podsticanje na pobunu. Bio je zaposlen na njujorškim farmama kvasca; kućna adresa ta i ta; roditelji takvi i takvi; kosa, oči, posebni znaci, škola, popis zaposlenja, psihoanalitički profil, fizički profil, ovi i oni podaci i, konačno, broj u arhivi gde se čuvaju njegove fotografije u tri dimenzije.
<BR>&nbsp;&nbsp;&nbsp;&nbsp;&nbsp;"Proverio si fotografije?" upita Bejli.
<BR>&nbsp;&nbsp;&nbsp;&nbsp;&nbsp;"Da, Elija."
<BR>&nbsp;&nbsp;&nbsp;&nbsp;&nbsp;Drugi se zvao Gerhard Pol. Bejli je pogledao podatke na cedulji i rekao: "Ovo ništa ne vredi."
<BR>&nbsp;&nbsp;&nbsp;&nbsp;&nbsp;R. Denil odgovori: "Nisam baš tako siguran. Ako na Zemlji postoji organizacija sposobna da izvrši zločin koji istražujemo, onda su joj ovo sigurno članovi. Zar to nije verovatno? Zar ne bi bilo korisno da ih ispitamo?"
<BR>&nbsp;&nbsp;&nbsp;&nbsp;&nbsp;"Ne bismo iz njih ništa izvukli."
<BR>&nbsp;&nbsp;&nbsp;&nbsp;&nbsp;"Obojica su bili i u prodavnici cipla i u kuhinji. To ne mogu poreći."
<BR>&nbsp;&nbsp;&nbsp;&nbsp;&nbsp;"To što su tamo bili nije nikakav zločin. Osim toga, oni mogu poreći da su tamo bili. Jednostavno će reći da nisu bili. To je sasvim jednostavno. Kako možemo dokazati da lažu?"
<BR>&nbsp;&nbsp;&nbsp;&nbsp;&nbsp;"Ja sam ih video."
<BR>&nbsp;&nbsp;&nbsp;&nbsp;&nbsp;"To nije dokaz", reče divlje Bejli. "Nijedan sud, ako ikada dođe do toga, ne bi poverovao da se mogu zapamtiti dva lica među milionima ljudi."
<BR>&nbsp;&nbsp;&nbsp;&nbsp;&nbsp;"Ali ako se dokaže da mogu?"
<BR>&nbsp;&nbsp;&nbsp;&nbsp;&nbsp;"Naravno. Samo, onda bi im morao reći šta si. A čim to kažeš, više ne možeš biti svedok. Roboti nemaju nikakav status u zemaljskim sudovima."
<BR>&nbsp;&nbsp;&nbsp;&nbsp;&nbsp;R. Denil je rekao: "Onda, znači, promenio si mišljenje."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Juče, u kuhinji, rekao si da ih ne moramo uhapsiti. Rekao si da ih možemo uhapsiti kad god to zaželimo, sve dok se ja sećam njihovih lica."
<BR>&nbsp;&nbsp;&nbsp;&nbsp;&nbsp;"Pa nisam o tome dobro razmislio", reče Bejli, "Pogrešio sam. To se ne može učiniti."
<BR>&nbsp;&nbsp;&nbsp;&nbsp;&nbsp;"Čak ni iz sasvim psiholoških razloga? Oni neće znati da mi nemamo zakoniti dokaz o njihovog saučesništvu u zaveri.
<BR>&nbsp;&nbsp;&nbsp;&nbsp;&nbsp;Bejli nervozno odvrati: "Služaj, očekujem da za pola sata dođe dr Džerigel iz Vašingtona. Molim te da pričekaš dok on ne dođe i ne ode. Imaš li štogod protiv?"
<BR>&nbsp;&nbsp;&nbsp;&nbsp;&nbsp;"Čekaću", reče R. Denil.
<BR>
<BR>&nbsp;&nbsp;&nbsp;&nbsp;&nbsp;Entoni Džerigel bio je tačan i vrlo pristojan čovek srednje visine, koji nije nimalo izgledao kao najučeniji zemaljski robotičar. Zakasnio je skoro dvadeset minuta i dugo se zbog toga izvinjavao. Bejli, bled od ljutine, nastale zbog zabrinutosti, prihvatio je njegova izvinjavanja bez mnogo uviđavnosti. Proverio je rezervaciju za sedničku salu D, ponovio naređenje da im niko, ni pod kojim uslovima, tokom sledećeg sata ne sme smetati i poveo dr Džerigela i R. Denila niz hodnik i kroz vrata koja su vodila u komoru u kojoj je bila otklonjena svaka mogućnost prisluškivanja.
<BR>&nbsp;&nbsp;&nbsp;&nbsp;&nbsp;Bejli pažljivo pregleda zidove pre nego što je seo, osluškujući tiho zujanje pulsometra u ruci i čekajući da čuje bilo kakvu promenu u ravnomernom zvuku, promenu koja bi označila svaki, pa i najmanji prekid izolacije. Pregledao je tavanicu, pod, i, s najvećom pažnjom, vrata. Sve je bilo u redu.
<BR>&nbsp;&nbsp;&nbsp;&nbsp;&nbsp;Dr Džerigel se nasmešio. Izgledao je, zaista, kao čovek koji će se uvek samo nasmešiti, ali nikada i nasmejati. Bio je odeven neobično uredno, gotovo kicoški. Njegova čeličnosiva kosa bila je pažljivo začešljana, a lice mu je bilo ružičsato, sveže oprano. Sedeo je uspravno i ukočeno, kao da se pridržava majčinih saveta iz detinjstva o lepom držanju i ravnoj kičmi.
<BR>&nbsp;&nbsp;&nbsp;&nbsp;&nbsp;Rakao je Bejliju: "Vrlo ste tajanstveni."
<BR>&nbsp;&nbsp;&nbsp;&nbsp;&nbsp;"Ovo je vrlo važno, doktore. Potrebne su mi informacije o robotima, koje možda samo od vas mogu dobiti. Naravno, sve što ovde govorimo stroga je tajna i Grad očekuje od vas da odmah sve zaboravite." Bejli je pogledao na sat.
<BR>&nbsp;&nbsp;&nbsp;&nbsp;&nbsp;Smešak je nestao s robotičarevog lica. Najzad je rekao: "Dopustite mi da objasnim zašto sam zakasnio." Stvar ga je očigledno činila nemirnim. "Odlučio sam da ne dođem vazdušnim putem. Uvek mi pozili."
<BR>&nbsp;&nbsp;&nbsp;&nbsp;&nbsp;"To je baš neprijatno", reče Bejli, Odložio je pulsometar, ali tek pošto mu je proverio aparaturu, kako bi bio siguran i u njegovu ispravnost. Zatim je seo.
<BR>&nbsp;&nbsp;&nbsp;&nbsp;&nbsp;"Ne toliko zbog toga što teško podnosim let, već zbog nervoze. Blaga agorafobija. Ništa posebno abnormalno, ali šta možemo. I tako, putovao sam ekspresima."
<BR>&nbsp;&nbsp;&nbsp;&nbsp;&nbsp;Bejli se zainteresovao: "Agorafobija?"
<BR>&nbsp;&nbsp;&nbsp;&nbsp;&nbsp;"Zvuči gore nego što jeste", reče smesta robotičar. "To je samo osečaj koji čovek dobija u avionu. Da li ste se ikad vozili avionom?"
<BR>&nbsp;&nbsp;&nbsp;&nbsp;&nbsp;"Nekoliko puta."
<BR>&nbsp;&nbsp;&nbsp;&nbsp;&nbsp;"Onda vam mora biti jasno na šta mislim. To je osećaj da čoveka okružuje praznina, da je od nje odvojen samo tankom metalnom ljuskom. Vrlo neprijatan osećaj."
<BR>&nbsp;&nbsp;&nbsp;&nbsp;&nbsp;"I tako, putovali ste ekspresima?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Celim putem iz Vašingtona do Njujorka?"
<BR>&nbsp;&nbsp;&nbsp;&nbsp;&nbsp;"Ah, i ranije sam tako putovao. To je veoma jednostavno, otkako su izgradili tunel između Baltimora i Filadelfije."
<BR>&nbsp;&nbsp;&nbsp;&nbsp;&nbsp;I bilo je. Bejli nikada nije sam putovao tim putem, ali je bio svestan da je takvo putovanje moguće. Vašington, Baltimor, Filadelfija i Njujork toliko su se povećali u poslednja dva veka da su se danas gotovo dodirivali. Ponekad se za ceo taj deo obale upotrebljavalo zajedničko ime i bilo je mnogo ljudi koji su tvrdili da je potrebno od ta četiri Grada napraviti jednu administrativnu jedinicu, jedan veliki Supergrad, koji bi se i zvanično zvao Četvorogradsko područje. Bejli se s tim nije slagao. Sam Njujork izmicao je kontroli centralizovane vlasti. Još veći Grad, od pedeset miliona žitelja, verovatno bi se srušio pod vlastitom težinom.
<BR>&nbsp;&nbsp;&nbsp;&nbsp;&nbsp;"Neprilika je u tome", rekao je dr Džerigel, "što sam u sektoru Filadelfije izgubio vezu. Poteškoće na koje sam naišao u nastojanju da nadoknadim razliku doprinele su tome da zakasnim."
<BR>&nbsp;&nbsp;&nbsp;&nbsp;&nbsp;"Nemojte se zbog toga uzbuđivati, doktore. Međutim, ono što kažete vrlo je zanimljivo. Budući da toliko ne podnosite avione, šta biste rekli za jednu malu šetnju izvan Grada, peške, doktore Džerigel?"
<BR>&nbsp;&nbsp;&nbsp;&nbsp;&nbsp;"Zbog čega?" Izgledao je iznenađen, čak pomalo zaplašen.
<BR>&nbsp;&nbsp;&nbsp;&nbsp;&nbsp;"To je samo retoritičko pitanje. Daleko sam od toga da vam predložim da vi iziđete. Hteo bih da samo znam šta mislite o takvoj ideji, to je sve."
<BR>&nbsp;&nbsp;&nbsp;&nbsp;&nbsp;"Vrlo je neprijatna."
<BR>&nbsp;&nbsp;&nbsp;&nbsp;&nbsp;"Pretpostavljamo da morate noću da iziđete iz Grada i da preko otvorenog prostora hodate više od jedne milje?"
<BR>&nbsp;&nbsp;&nbsp;&nbsp;&nbsp;"Mislim da me ništa ne bi na to moglo prisiliti."
<BR>&nbsp;&nbsp;&nbsp;&nbsp;&nbsp;"Bez obzira na to koliko bi moglo biti važno?"
<BR>&nbsp;&nbsp;&nbsp;&nbsp;&nbsp;"Kad bi to bilo neophodno za spas mog života ili života moje porodice, možda bih i pokušao..." Izgledao je zbunjeno.
<BR>&nbsp;&nbsp;&nbsp;&nbsp;&nbsp;"Smem li da saznam smisao ovih pitanja, gostpodine Bejli?"
<BR>&nbsp;&nbsp;&nbsp;&nbsp;&nbsp;"Odmah ću vam reći. Počinjen je vrlo težak zločin, vrlo nezgodno ubistvo. Nije mi dozvoljeno da vas uputim u pojedinosti. Postoji, međutim, teorija da je ubica, da bi počinio taj zločin, izveo upravo ono o čemu smo razgovarali: prešao je preko otvorenog prostora noću, i to potpuno sam. Mene samo zanima kakav bi bio čovek koji bi to mogao učiniti."
<BR>&nbsp;&nbsp;&nbsp;&nbsp;&nbsp;Doktor Džerigel je zadrhtao. "Niko, koliko je znam, ne bi to mogao izvesti. Ja, sigurno ne. Teorijski, među milionima, sigurno bi se moglo naći nekoliko otvrdlih pojedinaca koji bi to mogli."
<BR>&nbsp;&nbsp;&nbsp;&nbsp;&nbsp;"Ali da li biste vi sami mogli tvrditi da je sasvim verovatno da neko ljudsko biće može učiniti takvu stvar?"
<BR>&nbsp;&nbsp;&nbsp;&nbsp;&nbsp;"Ne, to uopšte nije verovatno."
<BR>&nbsp;&nbsp;&nbsp;&nbsp;&nbsp;"U stvari, ako postoji bilo kakvo objašnjenje za zločin, makar i vrlo malo verovatno objašnjenje, mora se najpre o ovome razmišljati."
<BR>&nbsp;&nbsp;&nbsp;&nbsp;&nbsp;Izgledalo je da je doktoru Džerigelu neprijatnije nego ikada, dok je sedeo potpuno uspravno, presavivši dobro negovane ruke u krilu. "Imate li kakvo drugo objašnjenje?"
<BR>&nbsp;&nbsp;&nbsp;&nbsp;&nbsp;"Da. Pomislio sam, na primer, da robotu ne bi bilo nimalo teško da pređe preko otvorenog prostora."
<BR>&nbsp;&nbsp;&nbsp;&nbsp;&nbsp;Doktor Džerigel ustade. "Ah, moj gospodine!"
<BR>&nbsp;&nbsp;&nbsp;&nbsp;&nbsp;"Šta nije u redu?"
<BR>&nbsp;&nbsp;&nbsp;&nbsp;&nbsp;"Zar mislite da bi robot mogao počiniti zločin?"
<BR>&nbsp;&nbsp;&nbsp;&nbsp;&nbsp;"Ubistvo? Da ubije ljudsko biće?"
<BR>&nbsp;&nbsp;&nbsp;&nbsp;&nbsp;"Da. Molim vas sedite, doktore."
<BR>&nbsp;&nbsp;&nbsp;&nbsp;&nbsp;Robotičar posluša. Zatim reče: "Gospodine Bejli, koliko sam shvatio tu je reč o dve stvari: o prelaženju preko otvorenog prostora i o ubistvu. Ljudsko biće bi lako moglo uraditi ono drugo, ali bi se srelo s nepremostivim teškoćama u onom prvom. Robot bi ono prvo mogao obaviti bez teškoća, ali ovo drugo za njega je potpuno nemoguće. Ako želite da jednu neverovatnu teoriju zamenite nemogućom, onda..."
<BR>&nbsp;&nbsp;&nbsp;&nbsp;&nbsp;"Nemoguća je teška reč, doktore."
<BR>&nbsp;&nbsp;&nbsp;&nbsp;&nbsp;"Da li ste čuli za Prvi zakon robotike, gospodine Bejli?"
<BR>&nbsp;&nbsp;&nbsp;&nbsp;&nbsp;"Naravno. Mogu ga čak i citirati: "Robot ne sme povrediti ljudsko biće ili, uzdržavanjem od delanja, dopustiti da ljudsko biće bude povređeno." Bejli iznenada upre prst u robotičara i nastavi: "Zašto se, međutim, robot ne bi mogao sazdati i bez Prvog zakona u sebi? Šta je u tom zakonu tako sveto?"
<BR>&nbsp;&nbsp;&nbsp;&nbsp;&nbsp;Doktor Džerigel je delovao iznenađeno, a zatim je odrečno klimnuo.
<BR>&nbsp;&nbsp;&nbsp;&nbsp;&nbsp;"Pa, kakav je odgovor?"
<BR>&nbsp;&nbsp;&nbsp;&nbsp;&nbsp;"Gospodine Bejli, ako vam je išta poznato o robotici, morali biste znati kakav se gigantski matematički i elektronski napor ulaže prilikom izgradnje pozitronskog mozga."
<BR>&nbsp;&nbsp;&nbsp;&nbsp;&nbsp;"Znam ponešto o tome", rekao je Bejli. Setio se jedne svoje posete fabrici robota. Video je njihovu biblioteku mikrofilmova, vrlo dugih, u kojima je bila zabeležena matematička analiza samo jednog tipa pozitronskog mozga. Trebalo je više od jednog sata da se takav mikrofilm pregleda normalnom brzinom gledanja, premda su oznake na njemu bile neobično zgusnute. A, osim toga, ni dva pozitronska mozga nisu bila slična, čak ni kada su bila sazdana po najtačnijim i sasvim istovetnim specifikacijama. Bila je to posledica, koliko je Bejli znao, Hajzenbergovg načela neodređenosti. To je značilo da se svakom proračunu moraju dodati izvesne pojedinosti, koje uvek pružaju mogućnost varijacije. Bejli zaista nije mogao poreći da sve to predstavlja ogroman posao.
<BR>&nbsp;&nbsp;&nbsp;&nbsp;&nbsp;Doktor Džerigel je rekao: "Pa, onda morate shvatiti da je građenje novog tipa pozitronskog mozga, čak i kada su u pitanju najmanje inovacije, posao koji se ne može obaviti za jednu noć. Obično je za to potrebno da se zaposli sve osoblje jedne fabrike srednje veličine tokom razdoblja od najmanje godinu dana. Međutim, ni tako veliki rad ne bi bio dovoljan ukoliko ne postoji bazična teorija standardizovanih sistema robota, koja se može upotrebiti kao temelj daljih proračuna. Standardna teorija uključuje tri zakona robotike. Prvi zakon, koji ste upravo citirali; Drugi zakon, koji kaže: 'Robot se mora pokoravati svim naređenjima ljudskog bića, ukoliko se ta naređenja ne protive Prvom zakonu'; i Treći zakon, koji kaže 'Robot mora nastojati da odbrani sebe po svaku cenu, sem ukoliko se to ne protivi Prvom i Drugom zakonu.' Shvatate li?"
<BR>&nbsp;&nbsp;&nbsp;&nbsp;&nbsp;R Denil, koji je s velikom pažnjom pratio razgovor, upade u reč. "Ako mi dopustiš, Elija, hteo bih da proverim da li sam tačno shvatio doktora Džerigela. Ono što, gospodine, želite da kažete, jeste da bi svaki pokušaj da se izgradi robot, čiji se pozitronski mozak ne bi pridržavao ovih triju zakona, zahtevao najpre postavljanje nove bazične teorije, što bi, opet, zahtevalo mnoge godine rada."
<BR>&nbsp;&nbsp;&nbsp;&nbsp;&nbsp;Robotičar se zahvalno nasmešio. "Upravo sam to mislio, gospodine..."
<BR>&nbsp;&nbsp;&nbsp;&nbsp;&nbsp;Bejli je pričekao jedan trenutak, a onda pažljivo predstavio R. Denila. "Ovo je Denil Olivav, doktore Džerigel."
<BR>&nbsp;&nbsp;&nbsp;&nbsp;&nbsp;"Drago mi je, gospodine Olivav." Doktor Džerigel je pružio ruku i rukovao se s Denilom. Nastavio je: "Računam da bi bilo potrebno oko pedeset godina da se razvije bazična teorija nonasenionskog pozitronskog mozga - to jest, takvog mozga u koji ne bi bilo ugrađeno poštovanje triju zakona i - tek onda bismo došli do robota sličnih modernim modelima."
<BR>&nbsp;&nbsp;&nbsp;&nbsp;&nbsp;"I to se nikad ranije nije pokušalo?" upita Bejli. "Čini mi se, doktore, da mi robote gradimo već nekoliko hiljada godina. Zar se za sve to vreme nije mogao naći neko, ili neka grupa, koja bi smogla potrebnih pedeset godina?"
<BR>&nbsp;&nbsp;&nbsp;&nbsp;&nbsp;"Naravno", uzvrati robotičar, "ali to nije rad koji bi se ikome sviđao."
<BR>&nbsp;&nbsp;&nbsp;&nbsp;&nbsp;"Teško mi je da u to poverujem. Ljudska radoznalost je neograničena."
<BR>&nbsp;&nbsp;&nbsp;&nbsp;&nbsp;"Ipak, niko nije dovoljno radoznao da stvori nonasenionskog robota. Kod ljudske rase, gospodine Bejlije, veoma je snažno izražen Frankeštajnov kompleks."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"To je opšte poznato ime iz srednjevekovnih romana i označava robota koji se okrenuo protiv svoga stvaraoca. Ja lično nisam nikada čitao taj roman, ali to nije važno. Naprosto, želim da kažem da se roboti ne mogu graditi bez Prvog zakona."
<BR>&nbsp;&nbsp;&nbsp;&nbsp;&nbsp;"I mislite da čak nema ni teorije koja ne bi počivala na tim Zakonima",
<BR>&nbsp;&nbsp;&nbsp;&nbsp;&nbsp;"Ne, koliko ja znam" - on se samouvereno nasmeši - "a ja znam poprilično."
<BR>&nbsp;&nbsp;&nbsp;&nbsp;&nbsp;"Dakle, robot s ugrađenim Prvim zakonom ne bi ni na koji način mogao ubiti čoveka?"
<BR>&nbsp;&nbsp;&nbsp;&nbsp;&nbsp;"Nikada. Osim ukoliko takvo ubistvo ne bi bilo potpuno slučajno, ili ukoliko ne bi bilo potrebno da se time spasu životi dvaju ili više ljudi. U oba ova slučaja pozitronski potencijal upropastio bi robotov mozak, tako da se više nikada ne bi mogao popraviti."
<BR>&nbsp;&nbsp;&nbsp;&nbsp;&nbsp;"U redu", reče Bejli. "Sve ovo odnosi se na situaciju na Zemlji. Je li tako?"
<BR>&nbsp;&nbsp;&nbsp;&nbsp;&nbsp;"Da. Tako je."
<BR>&nbsp;&nbsp;&nbsp;&nbsp;&nbsp;"A šta je sa Spoljnjim svetovima?"
<BR>&nbsp;&nbsp;&nbsp;&nbsp;&nbsp;Dr Džerigelova samouverenost malo je splasnula. "Dragi gospodine Bejli, ne mogu govoriti o onome što ne znam, ali da su nonasenionski pozitronski mozgovi ikada bili sazdani ili da je izgrađena matematička teorija neophodna za to, siguran sam da bismo o tome čuli."
<BR>&nbsp;&nbsp;&nbsp;&nbsp;&nbsp;"Jeste li baš sigurni u to? Dopustite mi, onda, da vam izložim jednu misao, dr Džerigele. Nadam se da nemate ništa protiv."
<BR>&nbsp;&nbsp;&nbsp;&nbsp;&nbsp;"Ne. Svakako, ne." Bespomoćno je pogledao Bejlija, a onda R. Denila. "Na kraju krajeva, ako je to toliko važno, kao što kažete, biće mi milo da učinim sve što mogu."
<BR>&nbsp;&nbsp;&nbsp;&nbsp;&nbsp;"Hvala vam, doktore. Hteo sam da vas upitam zašto se prave humanoidni roboti? Naime, setio sam se da ja, zapravo, i ne znam razlog za to. Zašto robot mora imati glavu i ruke i noge? Zašto mora manje ili više izgledati kao čovek?"
<BR>&nbsp;&nbsp;&nbsp;&nbsp;&nbsp;"Želite da pitate zašto se ne gradi funkcionalno, kao bilo koja druga mašina?"
<BR>&nbsp;&nbsp;&nbsp;&nbsp;&nbsp;"Tačno", reče Bejli, "zašto?"
<BR>&nbsp;&nbsp;&nbsp;&nbsp;&nbsp;Doktor Džerigel se nasmešio. "Zaista, gospodine Bejli, vi ste se prekasno rodili. Rana robotička literatura puna je rasprava baš o tome, a polemike koje su se bile zapodele behu strašne. Ako želite da pročitate vrlo dobru knjigu o debati između funkcionalista i antifunkcionalista, mogu vam preporučiti Henfordovu Istoriju robotike. Matematika je u njoj svedena na najmanju meru. Verujem da bi vas knjiga mogla zanimati."
<BR>&nbsp;&nbsp;&nbsp;&nbsp;&nbsp;"Pročitaću je", reče strpljivo Bejli. "U međuvremenu, možete li mi vi reći nešto o tome?"
<BR>&nbsp;&nbsp;&nbsp;&nbsp;&nbsp;"Ekonomska logika je odlučila. Recimo, gospodine Bejli, kada biste vi bili nadzornik na farmi, da li bi vam bilo isplativije da kupite traktor s pozitronskim mozgom, a zatim posebno kosilicu, drljaču, aparat za mužu, automobil ili nešto drugo, sve opremljeno pozitronskim mozgovima; ili bi vam bilo isplativije da imate jednu jedinu mašinu, robota s jednim jedinim pozitronskim mozgom, koji će svime time upravljati. Upozoravam vas da potonja alternativa predstavlja samo pedeseti ili stoti deo troškova za prvu."
<BR>&nbsp;&nbsp;&nbsp;&nbsp;&nbsp;"Ali zašto baš ljudski oblik?"
<BR>&nbsp;&nbsp;&nbsp;&nbsp;&nbsp;"Zato što je ljudska forma jedina forma u prirodi koja je, po svojoj nameni, uspešno uopštena. Mi nismo specijalizovana životinja, gospodine Bejli, osim kada je reč o našem živčanom sistemu i o nekoliko drugih sitnica. Ako želite da sazdate neki oblik koji može poslužiti u mnoge svrhe, ne možete naći bolji od imitacije ljudskog oblika. Osim toga, sva naša tehnologija zasniva se na ljudskom obliku. Automobil, na primer, ima kontrole načinjene tako da ih može dohvatiti i njima upravljati samo čovek, rukama i nogama, određenog oblika i veličine, i zglobovima određenih osobina. Čak i tako jednostavni predmeti kao što su stolice ili stolovi, noževi ili viljuške, načinjeni su prema ljudskoj meri i prema ljudskom načinu rada. Lakše je napraviti robote na sliku i priliku čoveka nego korenito promeniti filosofiju svih naših alata."
<BR>&nbsp;&nbsp;&nbsp;&nbsp;&nbsp;"Shvatam. To mi se čini pametno. A sada, doktore, da li je istina da robotičari Spoljnjih svetova proizvode robote mnogo humanoidnije od naših?"
<BR>&nbsp;&nbsp;&nbsp;&nbsp;&nbsp;"Verujem da je tako."
<BR>&nbsp;&nbsp;&nbsp;&nbsp;&nbsp;"Da li bi oni mogli proizvesti robota toliko humanoidnog da bi ga pod normalnim okolnostima bilo nemoguće prepoznati?"
<BR>&nbsp;&nbsp;&nbsp;&nbsp;&nbsp;Doktor Džerigel podiže obrve i malo razmisli. "Mislim da bi mogli, gospodine Bejli. To bi, međutim, bilo strašno skupo. Sumnjam da bi se isplatilo."
<BR>&nbsp;&nbsp;&nbsp;&nbsp;&nbsp;"Verujete li", natavio je Bejli neumoljivo, "da bi mogli napraviti robota koji bi čak i vas prevario?"
<BR>&nbsp;&nbsp;&nbsp;&nbsp;&nbsp;Robotičar se nasmešio. "Ah, dragi moj gospodine Bejli! U to iskreno sumnjam. Kod robota ima više stvari, koje..."
<BR>&nbsp;&nbsp;&nbsp;&nbsp;&nbsp;Doktor Džerigel zastade usred rečenice. Polako se okrenuo prema R. Denilu i njegovo ružičasto lice prebledi.
<BR>&nbsp;&nbsp;&nbsp;&nbsp;&nbsp;"Ah, zaboga", prošaputa.
<BR>&nbsp;&nbsp;&nbsp;&nbsp;&nbsp;Ispružio je jednu ruku i lagano dotaknuo R. Denilov obraz. R. Denil se nije ni pomerio, mirno gledajući robotičara.
<BR>&nbsp;&nbsp;&nbsp;&nbsp;&nbsp;"Zaboga", reče doktor Džerigel, gotovo jecajući, "ovo je robot."
<BR>&nbsp;&nbsp;&nbsp;&nbsp;&nbsp;"Bilo vam je potrebno dosta dugo vremena da to primetite", reče Bejli suvo.
<BR>&nbsp;&nbsp;&nbsp;&nbsp;&nbsp;"Nisam to očekivao. Nikada u životu nisam video nešto slično. Proizvod Spoljnjih svetova?"
<BR>&nbsp;&nbsp;&nbsp;&nbsp;&nbsp;"Da", reče Bejli.
<BR>&nbsp;&nbsp;&nbsp;&nbsp;&nbsp;"Da, sada je očigledno. Njegovo držanje. Kako govori. Gospodine Bejli, ovo ipak nije savršena imitacija."
<BR>&nbsp;&nbsp;&nbsp;&nbsp;&nbsp;"Ali prilično je dobra, zar ne?"
<BR>&nbsp;&nbsp;&nbsp;&nbsp;&nbsp;"Ah, predivan je. Sumnjam da bi iko mogao na prvi pogled prepoznati robota. Zaista sam vam zahvalan što ste me doveli da ga malo pogledam." Robotičar se brzo uspravi.
<BR>&nbsp;&nbsp;&nbsp;&nbsp;&nbsp;Bejli je ispružio ruku. "Molim vas, doktore. Samo trenutak. Najpre se ipak moramo posvetiti rešavanju ubistva."
<BR>&nbsp;&nbsp;&nbsp;&nbsp;&nbsp;"Zar je to, onda, istina?"
<BR>&nbsp;&nbsp;&nbsp;&nbsp;&nbsp;Doktor Džerigel je bio gorko razočaran. "Mislio sam ste možda naprosto hteli da videte koliko će vremena proći pre nego što primetim..."
<BR>&nbsp;&nbsp;&nbsp;&nbsp;&nbsp;"Istina je, dr Džerigel. Recite mi, sada, kad bismo sazdali humanoidnog robota kao što je ovaj, s namerom da ga podmetnemo kao čoveka, ne bi li bilo neophodno da njegov mozak poseduje kvalitete što je moguće sličnije kvalitetima ljudskoga mozga?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"U redu. Ne bi li se takav humanoidni mozak mogao načiniti bez ugrađivanja Prvog zakona? Možda, da bude izostavljen slučajno. Vi kažete da je takva teorijska osnova nepoznata. Sama činjenica međutim, da je nepoznata, znači da bi konstruktori mogli napraviti mozak bez Prvog zakona. Oni ne bi znali - šta moraju izbegavati."
<BR>&nbsp;&nbsp;&nbsp;&nbsp;&nbsp;Doktor Džerigel je energično zatresao glavom. "Ne, to je nemoguće."
<BR>&nbsp;&nbsp;&nbsp;&nbsp;&nbsp;"Jeste li sigurni? Možemo, ipak, bar proveriti Drugi zakon... Denile, daj mi svoj revolver."
<BR>&nbsp;&nbsp;&nbsp;&nbsp;&nbsp;Bejlijeve oči ni za trenutak nisu napuštale robota. Vlastitom rukom čvrsto je stiskao svoje oružje.
<BR>&nbsp;&nbsp;&nbsp;&nbsp;&nbsp;R. Denil je mirno rekao: "Evo, Elija", i pružio ga sa drškom unapred.
<BR>&nbsp;&nbsp;&nbsp;&nbsp;&nbsp;Bejli je rekao: "Detektiv se nikada ne sme rastajati od svog revolvera, ali robot nema izbora. On mora poslušati čoveka."
<BR>&nbsp;&nbsp;&nbsp;&nbsp;&nbsp;"Osim, gospodine Bejli", reče doktor Džerigel, "ako poslušnost može dovesti do kršenja Prvog zakona."
<BR>&nbsp;&nbsp;&nbsp;&nbsp;&nbsp;"Da li vam je poznato, doktore, da je Denil uperio svoj revolver u grudi nenaoružanih muškaraca i žena i da je zapretio da će pucati?"
<BR>&nbsp;&nbsp;&nbsp;&nbsp;&nbsp;"Ali nisam pucao", umeša se Denil.
<BR>&nbsp;&nbsp;&nbsp;&nbsp;&nbsp;"Tačno, ali pretnja je već sama po sebi bila neobična, zar ne doktore?"
<BR>&nbsp;&nbsp;&nbsp;&nbsp;&nbsp;Doktor Džerigel se uzgrizao za usnu. "Morao bih znati sve okolnosti da bih mogao prosuditi. Zvuči prilično neobično."
<BR>&nbsp;&nbsp;&nbsp;&nbsp;&nbsp;"Razmislite onda o ovome. R. Denil je bio na poprištu zločina i ako izostavite mogućnost da je neki žitelj Zemlje prešao preko otvorenog prostora, prenoseći oružje, samo je Denil, između svih onih koji su bili na poprištu zločina, mogao to oružje sakriti."
<BR>&nbsp;&nbsp;&nbsp;&nbsp;&nbsp;"Sakriti oružje?" upita doktor Džerigel.
<BR>&nbsp;&nbsp;&nbsp;&nbsp;&nbsp;"Dozvolite mi da objasnim. Revolver kojim je ubistvo počinjeno nije pronađen. Taj revolver nije mogao tek tako nestati. Postoji samo jedno mesto gde bi mogao biti, jedno jedino mesto gde niko nije ni pomislio da pogleda."
<BR>&nbsp;&nbsp;&nbsp;&nbsp;&nbsp;"Gde, Elija?" upita R. Denil.
<BR>&nbsp;&nbsp;&nbsp;&nbsp;&nbsp;Bejli izvuče svoj revolver i čvrsto ga uperi u robota.
<BR>&nbsp;&nbsp;&nbsp;&nbsp;&nbsp;"U tvojoj vrećici za hranu", reče on. "U tvojoj vrećici za hranu, Denile!"
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
