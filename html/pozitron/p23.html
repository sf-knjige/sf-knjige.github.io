<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Operaciona sala nije bila ni izbliza tako veličanstvena kao ona u kojoj je, u 'Robotima i mehaničkim ljudima Sjedinjenih Država', Endru mnogo puta poboljšavan proteklih godina, ali on je ipak znao da je prostorija odlično opremljena i potpuno dorasla predviđenom poslu. Sa divljenjem i odobravanjem je razgledao lasersku banku, ploču sa mnogo mernih brojčanika i kontrola, paučinasti lavirint pomoćnih igala, cevčica i ventila, i samu glavnu hiruršku pozornicu, s podijumom, ležajem, svetlima i instrumentima, sa belim čaršavima i zaslepljujućim hromiranim držačima. Sve je spremno čekalo neobičnog pacijenta.
<BR>&nbsp;&nbsp;&nbsp;&nbsp;&nbsp;Sam hirurg bio je veličanstveno smiren. Očito je uspeo da u međuvremenu savlada sve nesigurnosti koje je osećao zbog nepravilnosti Endruovog zahteva i Endruove pojave uopšte, i sada se u potpunosti usmerio na zadatak koji ga je očekivao. Endru je bio sigurniji nego ikad pre da je načinio jedini mogući izbor odabravši robota hirurga da izvede ovu operaciju.
<BR>&nbsp;&nbsp;&nbsp;&nbsp;&nbsp;Pa ipak, osećao je malu nesigurnost - samo vrlo malu - kako se bližio trenutak stvarnog početka operacije. Šta ako nešto pođe naopako? Šta ako se posle operacije pokaže da je u nekom pogledu onesposobljen? Šta ako operacija ne uspe i on prestane da funkcioniše na operacionom stolu?
<BR>&nbsp;&nbsp;&nbsp;&nbsp;&nbsp;Ne. Ništa od toga nije bilo važno. Nije bilo načina da operacija ne uspe, baš nikakvog. A čak i ako bude tako... ne. To prosto nije bilo bitno.
<BR>&nbsp;&nbsp;&nbsp;&nbsp;&nbsp;Hirurg ga je pažljivo posmatrao.
<BR>&nbsp;&nbsp;&nbsp;&nbsp;&nbsp;"Jeste li spremni?" upitao je.
<BR>&nbsp;&nbsp;&nbsp;&nbsp;&nbsp;"Potpuno", odgovorio je Endru. "Hajde da počnemo."
<BR>&nbsp;&nbsp;&nbsp;&nbsp;&nbsp;"Vrlo dobro", rekao je hirurg bezvoljno i brzim, glatkim pokretom uzeo laserski skalpel u savršeno konstruisanu desnicu.
<BR>&nbsp;&nbsp;&nbsp;&nbsp;&nbsp;Endru je odabrao da tokom čitave operacije ostane pri punoj svesti. Nije želeo da ni za trenutak isključuje um. Bol mu nije predstavljao problem, a želeo je da bude siguran kako se postupa tačno po njegovim uputstvima. Naravno da je bilo upravo tako. Priroda hirurga, pošto je bio robot, nije dozvoljavala nikakvo svojevoljno menjanje dogovorenog načina delanja.
<BR>&nbsp;&nbsp;&nbsp;&nbsp;&nbsp;Ono za šta Endru nije bio pripremljen bila je neočekivana i ogromna slabost i vrtoglavica pošto je sve obavljeno.
<BR>&nbsp;&nbsp;&nbsp;&nbsp;&nbsp;Nikada ranije nije upoznao osećanja nalik onima koja su ga obuzela u prvim časovima perioda oporavka. Čak ni kada su preneli njegov mozak iz robotskog u androidno telo.
<BR>&nbsp;&nbsp;&nbsp;&nbsp;&nbsp;Umesto da normalno korača, njihao se i spoticao. Često mu se činilo da se pod pred njim podiže kao da bi da ga udari u lice. Ponekad bi mu prsti toliko drhtali da je jedva uspevao da drži predmete. Njegov vid, oduvek besprekoran, iznenada bi se zamaglio na po nekoliko minuta. Ili bi pokušao da se priseti nečijeg imena, a u umu mu se ne bi pojavilo ništa sem izluđujuće praznine koja je svetlucala oko uglova sećanja.
<BR>&nbsp;&nbsp;&nbsp;&nbsp;&nbsp;Proveo je čitavo popodne, tokom prve nedelje po operaciji, pretražujući sećanje u potrazi za punim imenom čoveka kojeg je uvek oslovljavao kao Gospodina. A onda se, iznenada, ime pojavilo: Džerald Martin. No onda je Endru zaboravio ime tamnokose starije sestre Male Gospođice, i bili su mu potrebni novi sati marljivog traganja pre nego što su mu reči 'Melisa Martin' naglo iskrsle u mozgu. Dva sata! Normalno bi se to dogodilo za dve milisekunde!
<BR>&nbsp;&nbsp;&nbsp;&nbsp;&nbsp;Endru je sve to manje-više mogao da očekuje, i na neki apstraktan način i jeste očekivao. Pa ipak, stvarnost samih osećanja bila je daleko iznad onoga što je smatrao da mu predstoji. Fizička slabost bila je nešto potpuno novo za njega. Isto je važilo i za slabu koordinaciju, nesigurne reflekse, loš vid i trenutke narušenog sećanja. Bilo je ponižavajuće osećati se tako nesavršeno... tako ljudski...
<BR>&nbsp;&nbsp;&nbsp;&nbsp;&nbsp;Ne, pomislio je.
<BR>&nbsp;&nbsp;&nbsp;&nbsp;&nbsp;Nema u tome ničega ponižavajućeg. Sve si pogrešno shvatio. Ljudski je biti nesavršen. A to si želeo više od svega: da budeš čovek. I sada si upravo to. Nesavršenost, slabost, nepreciznost - upravo po tome su ljudi - ljudi. I to ih i navodi da previđaju svoje mane.
<BR>&nbsp;&nbsp;&nbsp;&nbsp;&nbsp;A ti nikada ranije nisi imao mana, govorio je Endru samom sebi. Sada ih imaš, i to je to. To je to. Postigao si ono što si želeo da postigneš, i ne smeš zbog toga da žališ.
<BR>&nbsp;&nbsp;&nbsp;&nbsp;&nbsp;Postepeno, kako su se nizali dani, stvari su počele da se poboljšavaju.
<BR>&nbsp;&nbsp;&nbsp;&nbsp;&nbsp;Postepeno. Vrlo postepeno.
<BR>&nbsp;&nbsp;&nbsp;&nbsp;&nbsp;Prvo se vratilo sećanje. Endruu je bilo milo kad je otkrio da u potpunosti vlada pamćenjem, u trenutku i sasvim, čitavom svojom prošlošću.
<BR>&nbsp;&nbsp;&nbsp;&nbsp;&nbsp;Sedeo je u stolici za ljuljanje, kraj kamina u prostranoj dnevnoj sobi onoga što je nekada bila kuća Džeralda Martina, i dopuštao da mu sećanja na protekle godine protiču kroz um: fabrika u kojoj je sklopljen; dolazak u kuću Martinovih; Mala Gospođica i Gospođica kao deca, kako šetaju s njim po plaži; Gospodin i Gospođa za trpezarijskim stolom; njegove drvene skulpture i nameštaj koji je pravio; direktori 'Američkih robota' koji su došli s istoka da ga pregledaju; prva poseta Malog Gospodina; vreme kada je odlučio da počne da nosi odeću; venčanje Malog Gospodina i rođenje Pola Černija. Čak i manje prijatne stvari, kao događaj sa dvojicom huligana koji su pokušali da ga rastave kad su ga presreli na putu za biblioteku. I još mnogo, mnogo toga, skoro dve stotine godina sećanja.
<BR>&nbsp;&nbsp;&nbsp;&nbsp;&nbsp;Sve je bilo tu. Um mu nije bio trajno oštećen, i osetio je ogromno olakšanje.
<BR>&nbsp;&nbsp;&nbsp;&nbsp;&nbsp;Podovi su prestali da skaču na njega. Vid je prestao da ga izdaje. Ruke su prestale da se tresu. Više nije bio u opasnosti da se usred koraka saplete i padne. Ponovo je bio onaj stari, u svemu najvažnijem.
<BR>&nbsp;&nbsp;&nbsp;&nbsp;&nbsp;Ostalo je samo izvesno osećanje slabosti, ili mu se barem tako činilo: prodorna, stalna slabost, osećanje da mora da sedne i malo se odmori pre nego što pođe da uradi ono što je isplanirao.
<BR>&nbsp;&nbsp;&nbsp;&nbsp;&nbsp;Možda mu se to samo činilo. Hirurg je rekao da se dobro oporavlja.
<BR>&nbsp;&nbsp;&nbsp;&nbsp;&nbsp;Postojao je sindrom po imenu hipohondrija, Endru je to znao, pri kome se osećaš kao da patiš od simptoma koje zapravo nemaš. To je prilično uobičajena pojava među ljudskim bićima, koliko je čuo. Hipohondrični ljudi nalaze kod sebe najrazličitije simptome koje nikakav medicinski pregled ne uspeva da potvrdi; i što više misle o mogućnosti da su bolesni, otkrivaju sve više i više novih simptoma.
<BR>&nbsp;&nbsp;&nbsp;&nbsp;&nbsp;Endru se pitao da li je, tokom dugog i neumornog pohoda ka punoj ljudskosti, možda nekako uspeo da razvije hipohondriju, i morao je da se nasmeši pri toj pomisli. Sasvim je moguće, zaključio je. Njegova oprema za testiranje nije pokazivala nikakvo smanjenje sposobnosti. Svi parametri su bili unutar dozvoljenih granica. Pa ipak... ipak - bio je tako umoran...
<BR>&nbsp;&nbsp;&nbsp;&nbsp;&nbsp;Mora da sve to umišlja. Endru je naredio sebi da više ne obraća pažnju na osećanje umora. Umoran ili ne, ponovo je otputovao na drugu stranu kontinenta, u veliki toranj od zelenog stakla Svetskog zakonodavnog tela u Njujorku, kako bi posetio Či Li-Hsing.
<BR>&nbsp;&nbsp;&nbsp;&nbsp;&nbsp;Ušao je u njenu prostranu i otmenu kancelariju, a ona ga je automatskim pokretom ponudila da sedne preko puta njenog stola, kao što bi učinila sa svakim drugim posetiocem. No, Endru je oduvek više voleo da u njenom prisustvu stoji, iz nekog čudnog osećanja učtivosti koje nikada nije ni pokušao da sebi razjasni, i nije želeo da sedne ni sada - naročito ne sada. Time bi se sigurno odao. Ipak, posle nekoliko trenutaka je utvrdio da stajanje predstavlja preveliki napor pa se naslonio na zid, što je neupadljivije mogao.
<BR>&nbsp;&nbsp;&nbsp;&nbsp;&nbsp;"Ove nedelje će biti konačno glasanje, Endru", rekla je Li-Hsing. "Pokušala sam da ga odložim, ali mi je ponestalo parlamentarnih smicalica i nisam mogla više ništa. Biće glasanje i izgubićemo... i to će biti kraj, Endru."
<BR>&nbsp;&nbsp;&nbsp;&nbsp;&nbsp;"Zahvalan sam vam na umešnom odlaganju", odgovorio je Endru. "Tako sam dobio dovoljno vremena - i odigrao sam kartu na koju sam morao da igram."
<BR>&nbsp;&nbsp;&nbsp;&nbsp;&nbsp;Li-Hsing ga je zbunjeno pogledala. "Kakvu to kartu, Endru?" U glasu joj se osetila nervoza. "Bio si toliko tajanstven proteklih meseci! Nagoveštavao si postojanje ovog ili onog projekta, a nisi nikome hteo da kažeš na šta se to spremaš."
<BR>&nbsp;&nbsp;&nbsp;&nbsp;&nbsp;"Nisam mogao, Či. Da sam vam išta rekao - tebi ili nekome kod 'Fajngolda i Černija' - sprečili biste me. Siguran sam u to. Mogla si da me sprečiš, to znaš, najobičnijim naređenjem da odustanem. Drugi zakon: ne bih mogao da se oduprem. Sajmon de Long bi učinio isto. Zato sam morao da krijem planove dok ih nisam izvršio."
<BR>&nbsp;&nbsp;&nbsp;&nbsp;&nbsp;"Šta si to učinio, Endru?" upitala je Či Li-Hsin, vrlo tiho, skoro preteći.
<BR>&nbsp;&nbsp;&nbsp;&nbsp;&nbsp;"Složili smo se da je problem u mozgu", počeo je Endru. "Pozitronski mozak protiv organskog. Ali šta je zaista u pitanju? Moja inteligencija? Ne. Ja, doduše, imam neobičan um, ali to je zato što sam tako konstruisan da imam neobičan um, i posle mene su razbili kalup. Drugi roboti imaju izuzetne mentalne sposobnosti u jednom ili drugom pogledu, već prema specijalnosti za koju su predviđeni, ali u osnovi predstavljaju prilično glupa stvorenja. Onako kako je glup kompjuter, bez obzira što je mnogo triliona puta brži od čoveka kada treba sabirati kolone brojeva. Znači, ljudi mi ne zavide zbog inteligencije. Postoje mnogi ljudi koji mogu da misle mnogo bolje od mene."
<BR>&nbsp;&nbsp;&nbsp;&nbsp;&nbsp;"Endru..."
<BR>&nbsp;&nbsp;&nbsp;&nbsp;&nbsp;"Dozvoli da dovršim, Či. Sad ću preći na stvar."
<BR>&nbsp;&nbsp;&nbsp;&nbsp;&nbsp;Promeškoljio se uza zid, nadajući se da Li-Hsing neće primetiti kako nema snage da stoji bez oslonca duže od nekoliko minuta. No, činilo mu se da je ona to već primetila. Zurila je u njega nekako nesigurno i uznemireno.
<BR>&nbsp;&nbsp;&nbsp;&nbsp;&nbsp;"Koja je najveća razlika između mog pozitronskog i jednog ljudskog mozga?" nastavio je. "U tome što je moj mozak besmrtan. Svi naši problemi potiču odatle, zar ne shvataš? Zašto bi iko mario kako mozak izgleda ili kako je uopšte nastao? Ono što je bitno jeste da organski mozak umire. Mora da umre. To se ne može ničim izbeći. Svi ostali telesni organi mogu se održavati ili zamenjivati veštačkim, ali mozak ne može, osim ako se ličnost izmeni, pa time i ubije. A organski mozak na kraju mora da umre. Dok moji pozitronski vodovi..."
<BR>&nbsp;&nbsp;&nbsp;&nbsp;&nbsp;Dok je govorio, Li-Hsin je menjala izraze lica. Sada je izgledala užasnuto.
<BR>&nbsp;&nbsp;&nbsp;&nbsp;&nbsp;Endru je znao da je konačno počela da shvata. Ali želeo je da ga sasluša do kraja. Neumoljivo je nastavio. "Moji pozitronski vodovi su trajali, evo, već gotovo dva stoleća bez ikakvog primetnog propadanja, bez ikakve nepoželjne promene, i svakako će trajati još stolećima. Možda i beskonačno: ko to može reći? Čitava nauka o robotici stara je svega tri stotine godina, a to je suviše kratko vreme da bi iko mogao reći koliki je puni vek trajanja pozitronskog mozga. Moj mozak je praktično besmrtan. Zar nije to osnovna prepreka koja me deli od ljudske rase? Ljudska bića mogu da tolerišu besmrtnost robota zato što je odlika mašine da traje dugo, i to nikome ne preti psihološki. Ali nikada neće moći da tolerišu zamisao o besmrtnom ljudskom biću, pošto je njihova sopstvena smrtnost podnošljiva samo dotle dok je zajednička. Dozvolite jednoj osobi da bude izuzeta od smrti, i svi ostali će se osećati kao žrtve. I iz tog razloga, Či, vi odbijate da me priznate za ljudsko biće."
<BR>&nbsp;&nbsp;&nbsp;&nbsp;&nbsp;"Rekao si da ćeš preći na stvar", oštro je rekla Li-Hsing. "Pa pređi onda. Šta si to učinio sebi, Endru? Hoću da znam!"
<BR>&nbsp;&nbsp;&nbsp;&nbsp;&nbsp;"Uklonio sam problem."
<BR>&nbsp;&nbsp;&nbsp;&nbsp;&nbsp;"Uklonio ga? Kako?"
<BR>&nbsp;&nbsp;&nbsp;&nbsp;&nbsp;"Pre više decenija, kada je moj pozitronski mozak premešten u ovo androidno telo, povezan je s organskim nervima ali je ostao pažljivo izolovan od metaboličkih procesa koji bi inače neizbežno doveli do njegovog propadanja. Sada sam se podvrgao poslednjoj operaciji, kako bih preuredio veze između mozga i tela. Izolacija je uklonjena. Moj mozak je sada podložan istim silama laganog propadanja kojima je podložna svaka organska materija. Stvari su tako uređene da će - polako, sasvim polako - iz mojih vodova iščeznuti svi potencijali."
<BR>&nbsp;&nbsp;&nbsp;&nbsp;&nbsp;Blago izborano lice Li-Hsing za trenutak je ostalo bezizražajno. Onda je stegla usne i zgrčila šake u pesnice.
<BR>&nbsp;&nbsp;&nbsp;&nbsp;&nbsp;"Hoćeš li da kažeš kako si uredio da umreš, Endru? Ne. Ne, nemoguće da si to učinio! To bi bilo narušavanje Trećeg zakona."
<BR>&nbsp;&nbsp;&nbsp;&nbsp;&nbsp;"Ne baš", odgovorio je Endru. "Postoji više načina da se umre, Či, a Treći zakon ne pravi razliku između njih. Ali ja pravim. Ovo što sam učinio predstavlja izbor između smrti mog tela i smrti mojih težnji i želja. Da ostavim telo u životu po cenu jedne veće smrti - to je pravo narušavanje Trećeg zakona. A ovo ne. Kao robot mogao bih da živim večno, to je tačno. Ali kažem ti da ću radije umreti kao čovek nego živeti večito kao robot."
<BR>&nbsp;&nbsp;&nbsp;&nbsp;&nbsp;"Endru! Ne!" uzviknula je Li-Hsing. Ustala je od stola, neobično brzo mu prišla i uhvatila ga za mišicu, kao da hoće da ga prodrma. Ali samo ga je čvrsto stegla, duboko zarivši prste u njegovo čvrsto sintetičko telo. "Endru, time nećeš osvojiti ono što želiš. To je samo strašna ludost. Vrati se u prethodno stanje."
<BR>&nbsp;&nbsp;&nbsp;&nbsp;&nbsp;"Ne mogu. Učinjena je prevelika šteta. Operacija je nepovratna."
<BR>&nbsp;&nbsp;&nbsp;&nbsp;&nbsp;"I sada...?"
<BR>&nbsp;&nbsp;&nbsp;&nbsp;&nbsp;"Imam godinu dana života, Či - manje-više. Dočekaću dvestotu godišnjicu svog sklapanja. Priznajem da sam podlegao slabosti kad sam uredio stvari tako da to dočekam. A potom - biće to prirodna smrt, Či. Ostali roboti bivaju razmontirani, ili nepovratno isključeni, ili definitivno pokvareni. Ja ću prosto umreti. Prvi robot koji će ikada umreti - ako, doduše, i tada budem važio za robota."
<BR>&nbsp;&nbsp;&nbsp;&nbsp;&nbsp;"Ne mogu da poverujem, Endru. Čemu sve to? Uništio si sebe ni za šta... ni za šta! Prosto nije vredelo toga!"
<BR>&nbsp;&nbsp;&nbsp;&nbsp;&nbsp;"Ja mislim da jeste."
<BR>&nbsp;&nbsp;&nbsp;&nbsp;&nbsp;"Onda si budala, Endru!"
<BR>&nbsp;&nbsp;&nbsp;&nbsp;&nbsp;"Ne", nežno je rekao. "Ako konačno postanem čovek, onda će značiti da je vredelo. A ako ne uspem, pa, barem će uskoro doći kraj uzaludnoj borbi i bolu, a i to će vredeti truda."
<BR>&nbsp;&nbsp;&nbsp;&nbsp;&nbsp;"Bolu?"
<BR>&nbsp;&nbsp;&nbsp;&nbsp;&nbsp;"Da, bolu. Zar misliš da ja nikad ne osećam bol, Či?"
<BR>&nbsp;&nbsp;&nbsp;&nbsp;&nbsp;Li-Hsing je tada učinila nešto što je Endrua zaprepastilo i ostavilo bez reči.
<BR>&nbsp;&nbsp;&nbsp;&nbsp;&nbsp;Počela je tiho da plače.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
