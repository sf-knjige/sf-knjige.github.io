<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Bilo mu je kao da su ga ponovo sastavljali iz početka. Danima, nedeljama i mesecima, Endru nikako nije mogao da se navikne na sebe, i najjednostavniji pokreti terali su ga na oklevanje.
<BR>&nbsp;&nbsp;&nbsp;&nbsp;&nbsp;U svom telu uvek se osećao sasvim kod kuće. Trebalo je samo da ustanovi potrebu za pokretom i smesta je bio u stanju da taj pokret i načini, lako i automatski. Sada mu je bio potreban svestan napor usmeravanja. Podigni ruku, morao je da kaže sebi. Pomeri je ovamo. Sad je spusti.
<BR>&nbsp;&nbsp;&nbsp;&nbsp;&nbsp;Da li se tako osećaju ljudski potomci dok se trude da savladaju tajne koordinacije tela? Endruu se često činilo da je tako.
<BR>&nbsp;&nbsp;&nbsp;&nbsp;&nbsp;Možda. Imao je preko sto godina a ipak se osećao kao dete dok se kretao u tom fantastičnom novom telu.
<BR>&nbsp;&nbsp;&nbsp;&nbsp;&nbsp;Telo je bilo odlično. Načinili su ga visokim, ali ne toliko visokim da bi delovao nadneseno ili preteće. Imao je široka ramena, uske kukove, vitke i snažne udove. Sam je odabrao svetlosmeđu kosu, pošto je smatrao da bi riđa bila suviše drečava, plava suviše upadljiva a crna suviše mračna, a ljudska kosa se javljala samo u tim bojama, osim prosede ili sede kose kod staraca, a to nije želeo. Oči - fotoelektrične ćelije, naravno, ali veoma ubedljive na prvi pogled - takođe su bile smeđe, malčice prošarane zlatnim mrljama. Za boju kože Endru je odabrao nešto sasvim neutralno, neku vrstu mešavine najčešćih nijansi kože raznih tipova ljudi, tamniju od ružičaste kože Černijevih, ali svetliju od mnogih drugih. Tako niko neće moći na prvi pogled da kaže kojoj rasi on pripada, pošto ionako nije pripadao nijednoj. Tražio je da dizajneri 'Američkih robota' udese da izgleda kao da mu je negde između trideset pet i pedeset ljudskih godina: dovoljno star da deluje zrelo, ali ne toliko da pokaže ozbiljnije znake starenja.
<BR>&nbsp;&nbsp;&nbsp;&nbsp;&nbsp;Fino telo. Bio je siguran da će biti veoma srećan u njemu, samo kad uspe da se navikne.
<BR>&nbsp;&nbsp;&nbsp;&nbsp;&nbsp;Svakog dana je pomalo napredovao. Svakog dana je dobijao još malo kontrole nad novim, elegantnim androidnim kućištem. Ali proces je bio strašno spor, užasno spor...
<BR>&nbsp;&nbsp;&nbsp;&nbsp;&nbsp;Pol je bio izbezumljen. "Oštetili su te, Endru. Podneću tužbu."
<BR>&nbsp;&nbsp;&nbsp;&nbsp;&nbsp;"Ne smeš, Pole. Nećeš uspeti da dokažeš z-z-z-..."
<BR>&nbsp;&nbsp;&nbsp;&nbsp;&nbsp;"Zlonamernost?"
<BR>&nbsp;&nbsp;&nbsp;&nbsp;&nbsp;"Zlonamernost, da. Osim toga, postajem sve jači, sve mi je bolje. To je samo tr-tr-"
<BR>&nbsp;&nbsp;&nbsp;&nbsp;&nbsp;"Trema?"
<BR>&nbsp;&nbsp;&nbsp;&nbsp;&nbsp;"Trauma. Nikada ranije nije izvedena takva op-operr-acija."
<BR>&nbsp;&nbsp;&nbsp;&nbsp;&nbsp;Endru je govorio veoma polako. Bilo mu je neobično teško da govori, to mu je bila jedna od najtežih funkcija - stalna borba za izražavanje. Za Endrua je bila prava agonija da izgovori reč, a bilo je bolno i slušati ga. Čitav glasovni mehanizam bio je drugačiji nego ranije. Umesto efikasnog elektronskog mehanizma koji je mogao da proizvodi onako ubedljiv ljudski glas, imao je sistem vibrirajućih komora i struktura nalik na mišiće koji su ih kontrolisali, pa je glas trebalo da bude potpuno isti kao kod organskog ljudskog bića; ali sada je Endru morao da uobličava svaki slog umesto da se to obavlja automatski, a to je bio težak posao, veoma težak.
<BR>&nbsp;&nbsp;&nbsp;&nbsp;&nbsp;Pa ipak, nije očajavao. Očajanje nije spadalo u osećanja za koja je bio sposoban, a problemi su u mnogim slučajevima bili samo privremeni. Osećao je svoj mozak iznutra. To niko drugi nije mogao; niko drugi nije mogao bolje od njega da zna da mu je mozak nedirnut, da je neoštećen prošao kroz proces prenošenja. Misli su mu slobodno tekle kroz neuralne veze ovog tela, iako telo još nije umelo da brzo reaguje na njih. Svi parametri su se odlično slagali.
<BR>&nbsp;&nbsp;&nbsp;&nbsp;&nbsp;Imao je male probleme samo sa unutrašnjim vezama. Znao je da mu je u osnovi dobro i da je samo pitanje vremena kada će ostvariti potpunu kontrolu nad novim telom. Morao je da sebe smatra za vrlo mladog. Kao da je dete, novorođeno dete.
<BR>&nbsp;&nbsp;&nbsp;&nbsp;&nbsp;Prolazili su meseci. Koordinacija mu se stalno poboljšavala. Brzo je napredovao ka punoj pozitronskoj kontroli.
<BR>&nbsp;&nbsp;&nbsp;&nbsp;&nbsp;Pa ipak, nije sve bilo onako kako je želeo. Endru je provodio sate red ogledalom, procenjujući sebe dok je isprobavao sve izraze lica i pokrete tela. Ono što je video bilo je nešto manje od onoga što je očekivao od svog novog tela.
<BR>&nbsp;&nbsp;&nbsp;&nbsp;&nbsp;Nije sasvim ljudsko! Lice je bilo kruto - suviše kruto - i podozrevao je da se to vremenom neće popraviti. Pritisnuo bi prst uz obraz i koža bi se ugnula, ali ne onako kao kod ljudi. Mogao je da se smeši, čkilji i mršti se, ali to su bili veštački izrazi lica, imitacije. Poslao bi signal za osmeh, ili mrštenje, ili nešto treće, i mišići na licu bi poslušno formirali izraz osmeha ili mrštenja, pokrećući mu crte lica u skladu s pažljivo formulisanim programom. Uvek je bio svestan mašinerije, ma koliko organska bila, kako pažljivo bruji ispod kože da bi dala željeni efekat. Kod ljudskih bića to ne ide tako, podozrevao je.
<BR>&nbsp;&nbsp;&nbsp;&nbsp;&nbsp;A pokreti su bili suviše odmereni. Nedostajala im je bezbrižna nemarnost ljudskih bića. Mogao je da se nada kako će se to vremenom popraviti - već je prošao prve strašne dane posle operacije, kada se nesigurno teturao po sobi kao nekakav grubi prepozitronski automat - ali nešto mu je govorilo da čak ni sa sjajnim novim telom nikada neće moći da se kreće onako prirodno kao bukvalno sva ljudska bića na svetu.
<BR>&nbsp;&nbsp;&nbsp;&nbsp;&nbsp;Pa ipak, stvari nisu bile tako loše. Stručnjaci 'Američkih robota' časno su se pridržavali pogodbe i izveli su prenos sa svom neverovatnom tehničkom veštinom koju su imali na raspolaganju. Endru je dobio ono što je želeo. Zaista pažljivi posmatrač ne bi se prevario da ga proglasi za ljudsko biće, ali izgledao je mnogo ljudskije od bilo kog drugog robota, i barem je mogao da nosi odeću bez glupe suprotnosti bezizraznog metalnog lica iznad nje.
<BR>&nbsp;&nbsp;&nbsp;&nbsp;&nbsp;"Sada ću se vratiti na posao", konačno je objavio jednog dana.
<BR>&nbsp;&nbsp;&nbsp;&nbsp;&nbsp;Pol Černi se nasmejao. "Znači da ti je sigurno dobro. Šta ćeš raditi? Pisaćeš novu knjigu?"
<BR>&nbsp;&nbsp;&nbsp;&nbsp;&nbsp;"Ne", ozbiljno je odvratio Endru. "Suviše sam dugovečan da bih se neprekidno bavio istim poslom. Neko vreme sam bio umetnik, a i sad se još ponekad bavim time. A potom sam bio istoričar, i još uvek mogu da napišem koju knjigu, možda, ako osetim potrebu. Ali moram da napredujem. Ono što sad želim, Pole, jeste robobiologija."
<BR>&nbsp;&nbsp;&nbsp;&nbsp;&nbsp;"Misliš, robopsihologija?"
<BR>&nbsp;&nbsp;&nbsp;&nbsp;&nbsp;"Ne. To bi podrazumevalo proučavanje pozitronskih mozgova, a u ovom trenutku to me ne zanima. Robobiologija se, koliko mi se čini, bavi funkcionisanjem tela koje je povezano s tim mozgom."
<BR>&nbsp;&nbsp;&nbsp;&nbsp;&nbsp;"Zar to nije robotika?"
<BR>&nbsp;&nbsp;&nbsp;&nbsp;&nbsp;"U starim danima je bila. Ali robotičari rade sa metalnim telima. Ja ću proučavati organsko humanoidno telo - a jedino koje postoji, koliko znam, pripada meni. Proučavaću način na koji radi, na koji simulira ljudsko telo. Hoću da o veštačkim ljudskim telima saznam više nego što znaju oni koji prave androide."
<BR>&nbsp;&nbsp;&nbsp;&nbsp;&nbsp;"Jako sužavaš polje istraživanja", zamišljeno je primetio Pol. "Kao umetnik, imao si na raspolaganju čitav niz mogućnosti izražavanja. Tvoja dela su se mogla porediti s onim najboljim što je ikada načinjeno na svetu. Kao istoričar, bavio si se uglavnom robotima. Kao robobiolog, proučavaćeš samo samog sebe."
<BR>&nbsp;&nbsp;&nbsp;&nbsp;&nbsp;Endru je klimnuo glavom. "Tako izgleda."
<BR>&nbsp;&nbsp;&nbsp;&nbsp;&nbsp;"Zaista želiš da se tako zatvoriš u sebe?"
<BR>&nbsp;&nbsp;&nbsp;&nbsp;&nbsp;"Razumevanje samog sebe je početak razumevanja čitavog univerzuma", rekao je Endru. "Ili se meni tako čini. Novorođenče misli da je ono čitav svet, ali greši, i to uskoro otkriva. Zato mora da prouči ono što je van njega - mora da nauči gde se nalaze granice između njega i ostatka sveta - kako bi uspelo da iole razume ko je i kako treba da živi. A ja sam sada u mnogo čemu nalik na novorođenče, Pole. Pre ovoga bio sam nešto drugo, nešto mehaničko i relativno jednostavno za razumevanje, ali sada sam pozitronski mozak u telu koje je skoro ljudsko, i tek sam počeo da shvatam samog sebe. Ja sam jedini na svetu, kao što znaš. Nema nikoga nalik na mene. Nikada nije ni bilo. Pošto se krećem u ljudskom društvu, niko neće razumeti šta sam ja, a i sam to jedva razumem. Zato moram da učim. Ako to zoveš zatvaranjem u sebe, Pole, neka bude tako. Ali upravo to moram da uradim."
<BR>&nbsp;&nbsp;&nbsp;&nbsp;&nbsp;Endru je morao da krene od samog početka, jer nije znao ništa ni o običnoj biologiji, kao ni o jednoj drugoj nauci osim robotike. Priroda organskog života, njegova hemijska i električna osnova, predstavljala je tajnu za njega. Nikada ranije nije imao razloga da to proučava. Ali sada, kad je i sam bio organski - ili je barem njegovo telo bilo organsko - osetio je duboku potrebu da proširi svoje znanje o životu. Da bi razumeo kako su oni koji su projektovali njegovo androidsko telo mogli da simuliraju funkcije ljudskog oblika, prvo je morao da sazna kako zapravo funkcioniše original.
<BR>&nbsp;&nbsp;&nbsp;&nbsp;&nbsp;Počeo je da se pojavljuje u bibliotekama univerziteta i medicinskih centara, gde je mogao satima da sedi kraj elektronskih aparata za pretraživanje. Izgledao je savršeno normalno u odeći, i nigde nije svojom pojavom izazivao zbunjenost. Ono malo ljudi koji su znali da je on robot, nisu ni pokušavali da mu smetaju.
<BR>&nbsp;&nbsp;&nbsp;&nbsp;&nbsp;Dogradio je prostranu odaju uz svoju kuću, da mu služi kao laboratorija, i opremio ju je brojnim naučnim aparatima. I biblioteka mu je rasla. Preduzimao je istraživačke projekte koji su trajali nedeljama, iako je radio po dvadeset četiri časa dnevno - jer Endruu san i dalje nije bio potreban. Iako spolja isti kao čovek, zadržao je načine obnavljanja i održavanja snage mnogo efikasnijim nego kod vrste po čijem obličju je sazdan.
<BR>&nbsp;&nbsp;&nbsp;&nbsp;&nbsp;Tajne disanja, varenja, metabolizma, deobe ćelija, cirkulacije i termoregulacije, čitav složeni i čudesni sistem telesne homeostaze koja održava ljudska bića funkcionalnim po osamdeset, devedeset ili čak i sto godina, više mu nisu bile tajna. Uneo se duboko u mehanizme ljudskog tela jer je shvatio da je i ono mehanizam isto kao i proizvodi 'Robota i mehaničkih ljudi Sjedinjenih Država'. Ono je organski mehanizam, to da, ali ipak mehanizam, divno konstruisan, sa čvrstim zakonima metaboličkog ritma, ravnoteže i raspadanja, kvarova i popravki.
<BR>&nbsp;&nbsp;&nbsp;&nbsp;&nbsp;Proticale su godine, sasvim mirno, ne samo u Endruovom zaklonjenom skloništu na starom imanju Martinovih, nego i u čitavom spoljašnjem svetu. Populacija na Zemlji bila je stabilna, održavana ne samo niskim natalitetom nego i stalnim iseljavanjem na rastuće kolonije u svemiru. Ogromni kompjuteri su kontrolisali najveći deo ekonomskih promena, držeći ponudu i potražnju između pojedinih regiona u ravnoteži, tako da su drevni ciklusi narastanja i opadanja pretvoreni u blago ustalasane krivulje. To nije bilo dinamično razdoblje puno izazova; ali nije bilo ni burno i opasno.
<BR>&nbsp;&nbsp;&nbsp;&nbsp;&nbsp;Endru jedva da je obraćao pažnju na događaje preko svog kućnog praga. Želeo je i morao da istražuje mnogo osnovnije pojave, i istraživao ih je. U to vreme samo to mu je bilo važno. Njegovi prihodi, koji su poticali od dobro investirane dobiti od zanata kojim se nekada bavio, kao i od novca što mu je ostavila Mala Gospođica, bili su više nego dovoljni za potrebe održavanja tela i troškove istraživanja.
<BR>&nbsp;&nbsp;&nbsp;&nbsp;&nbsp;Bio je to izdvojen, zatvoren život: upravo ono što je želeo. Odavno je stekao punu kontrolu nad svojim androidskim telom, posle prvih teških dana, i često je odlazio na duge šetnje kroz šumu na vrhu litice, ili duž puste, hučne plaže gde je nekada odlazio sa Malom Gospođicom i njenom sestrom. Ponekad je plivao - ledena voda nije mu predstavljala problem - a ponekad bi se uputio i do izdvojene, usamljene kormoranske stene na koju je Gospođica poželela da ga pošalje dok je još bila dete. Čak i njemu je bilo teško da pliva čak donde, a kormorani izgleda nisu uživali u njegovom društvu, ali uživao je oprobavajući snagu na takvom poduhvatu, svestan da nijedan čovek, čak ni najbolji plivač, ne bi lako izveo takav put kroz ledeno, divlje more.
<BR>&nbsp;&nbsp;&nbsp;&nbsp;&nbsp;Ipak, najveći deo vremena Endru je trošio na istraživanja. Često bi se dogodilo da nedeljama ne izađe iz kuće.
<BR>&nbsp;&nbsp;&nbsp;&nbsp;&nbsp;A onda je jednog dana došao Pol Černi. "Mnogo vremena je prošlo, Endru", rekao je.
<BR>&nbsp;&nbsp;&nbsp;&nbsp;&nbsp;"Zaista." U poslednje vreme su se retko viđali, iako se nisu nimalo otuđili. Porodica Černi je i dalje obitavala u kući nešto dalje uz obalu, ali Pol je odlučio da veći deo vremena provodi negde bliže San Francisku.
<BR>&nbsp;&nbsp;&nbsp;&nbsp;&nbsp;"Još uvek si zauzet programom bioloških istraživanja?" upitao je Pol.
<BR>&nbsp;&nbsp;&nbsp;&nbsp;&nbsp;"Veoma", odgovorio je Endru.
<BR>&nbsp;&nbsp;&nbsp;&nbsp;&nbsp;Iznenadio se koliko je Pol ostario. U poslednje vreme je s posebnim zanimanjem proučavao pojavu starenja kod ljudi, i uspeo je da donekle razume njene uzroke i oblike. Pa ipak - uprkos iskustvu sa starenjem u generacijama ove jedne porodice - od Gospodina preko Male Gospođice do Pola - uvek se iznenađivao što ljudi tako brzo osede, izboraju se, pognu i ostare. Kao i Pol. Nekada dugonog, kao da se smanjio, ramena su mu se opustila a struktura kostiju lica pretrpela je izvesne izmene, pa mu je brada postala izraženija a jagodice kao da su nestajale. Mora da je imao problema i s vidom, jer je umesto očiju sada imao svetlucave fotoelektrične ćelije, veoma nalik na one kroz koje je i Endru sada posmatrao svet. Tako su on i Pol u barem jednom pogledu postali srodniji.
<BR>&nbsp;&nbsp;&nbsp;&nbsp;&nbsp;"Šteta što te istorija robota više ne zanima onako kao nekada", rekao je Pol. "Tvojoj knjizi sada bi trebalo novo poglavlje."
<BR>&nbsp;&nbsp;&nbsp;&nbsp;&nbsp;"Kako to misliš, Pole?"
<BR>&nbsp;&nbsp;&nbsp;&nbsp;&nbsp;"Poglavlje o radikalnoj novoj politici koju su poveli 'Američki roboti'."
<BR>&nbsp;&nbsp;&nbsp;&nbsp;&nbsp;"Ne znam ništa o tome. O kakvoj novoj politici govoriš?"
<BR>&nbsp;&nbsp;&nbsp;&nbsp;&nbsp;Pol je podigao obrve. "Nisi čuo? Zaista? Pa, Endru, počeli su da proizvode centralne kontrolne stanice za svoje robote - ogromne pozitronske kompjutere, zapravo, koji su u stanju da kontrolišu deset do hiljadu robota, pomoću mikrotalasnog prenosa. Roboti koje sada proizvode uopšte nemaju mozak."
<BR>&nbsp;&nbsp;&nbsp;&nbsp;&nbsp;"Nemaju mozak? Ali, kako onda...?"
<BR>&nbsp;&nbsp;&nbsp;&nbsp;&nbsp;"Ogromni centralni mozgovi obavljaju svu potrebnu obradu podataka. Sami roboti sada su samo pokretni udovi glavnog mislećeg centra."
<BR>&nbsp;&nbsp;&nbsp;&nbsp;&nbsp;"Je li tako efikasnije?"
<BR>&nbsp;&nbsp;&nbsp;&nbsp;&nbsp;"'Američki roboti' tvrde da jeste. Ne znam je li zaista tako. Ali imam utisak da je sve to zajedno nekakav način da ti se osvete. Smit-Robertson je tik pred smrt najavio zaokret u novom pravcu. Bio je star i bolestan, ali uspeo je da progura program, i on i sada traje. Čini mi se da je želeo da bude siguran da se kompanija više nikada neće suočiti s robotom koji će im praviti toliko problema kao ti. Zato su počeli da odvajaju mozak od tela. Nesvesna mehanička sprava za rad ne može polagati pravo na građanska prava niti na pravnu zaštitu; a veliki mozak koji čuči u svojoj kutiji je samo kompjuter. Mozak ne može da se pojavi u kancelariji direktora kompanije i zatraži da ga premeste u nekakvo novo telo. A robotska tela, pošto uopšte nemaju mozak, nisu u položaju da postavljaju bilo kakve zahteve."
<BR>&nbsp;&nbsp;&nbsp;&nbsp;&nbsp;"Meni to izgleda kao ogroman korak unazad", rekao je Endru. "Zanemarili su dve stotine godina napretka u robotici samo da bi poštedeli sebe izvesnih sitnih političkih nevolja."
<BR>&nbsp;&nbsp;&nbsp;&nbsp;&nbsp;"Jeste. Jeste." Pol se nasmešio i polako odmahnuo glavom. "Neverovatno je, Endru, koliko si ti umao uticaja na istoriju robotike. Tvoja umetnost je navela 'Američke robote' da prave preciznije, specijalizovane robote, jer si ti ispao suviše pametan, pa su se plašili kako će ljudi reagovati na to. Kad si ti stekao slobodu, nastao je princip robotskih prava; a tvoj zahtev za androidskim telom naveo je 'Američke robote' da pređu na razdvajanje mozga i tela."
<BR>&nbsp;&nbsp;&nbsp;&nbsp;&nbsp;"Pretpostavljam da će na kraju kompanija stvoriti svet u kome jedan ogromni mozak kontroliše nekoliko milijardi robotskih tela. Tako će se sva jaja naći u jednoj kotarici. Opasno. Nimalo razumno."
<BR>&nbsp;&nbsp;&nbsp;&nbsp;&nbsp;"Mislim da si u pravu", rekao je Pol. "Ali pretpostavljam da će proći još čitav vek dok se to dogodi. Što znači da više neću biti tu da vidim kako će izgledati."
<BR>&nbsp;&nbsp;&nbsp;&nbsp;&nbsp;Prešao je preko sobe i zastao kraj otvorenih vrata, zagledan u šumu u daljini. S okeana je duvao vlažan povetarac, i Pol ga je udisao duboko, kao da pokušava da utoli žeđ. Trenutak kasnije ponovo je pogledao Endrua, i izgledalo je kao da je za tih nekoliko minuta ostario deset godina.
<BR>&nbsp;&nbsp;&nbsp;&nbsp;&nbsp;"Zapravo", rekao je glasom spuštenim do promuklog šapata, "možda neću doživeti ni iduću godinu."
<BR>&nbsp;&nbsp;&nbsp;&nbsp;&nbsp;"Pole!"
<BR>&nbsp;&nbsp;&nbsp;&nbsp;&nbsp;"Nemoj da izigravaš iznenađenje. Mi smo smrtni, Endru." Pol je slegnuo ramenima. "Nismo kao ti, a do sada si već sigurno shvatio šta to znači."
<BR>&nbsp;&nbsp;&nbsp;&nbsp;&nbsp;"Jesam, ali..."
<BR>&nbsp;&nbsp;&nbsp;&nbsp;&nbsp;"Da. Da, znam. Izvini, Endru. Znam koliko si odan našoj porodici, i kako mora da ti je tužno i strašno da nas gledaš kako odrastamo, starimo i na kraju umiremo. Pa, ni nama se to ne dopada, priznajem, ali nema smisla buniti se. Već živimo dvaput duže nego pre samo stotinu godina. To je za većinu nas dovoljno dugo, valjda. Jednostavno to treba prihvatiti."
<BR>&nbsp;&nbsp;&nbsp;&nbsp;&nbsp;"Ali ne razumem. Kako možeš da budeš tako miran kad si suočen sa... sa potpunim prestankom? Sa krajem svih svojih napora, svih svojih želja da postigneš, naučiš, rasteš..."
<BR>&nbsp;&nbsp;&nbsp;&nbsp;&nbsp;"Verovatno ne bih bio miran, pretpostavljam, da imam dvadeset godina, ili četrdeset. Ali nije tako. A deo sistema - i to dobar deo, po meni - čini da u izvesnim godinama prestaje da ti bude važno što ćeš na kraju svakako umreti. Ionako više ne postižeš, ne učiš, ne rasteš. Takav kakav je, svoj život si proživeo i uradio si sve što si mogao za svet i za sebe, a sada ti vreme ističe, a tvoje telo to zna i prihvata. Postajem veoma umoran, Endru. Ti zapravo ne znaš šta ta reč znači, zar ne? Ne, vidim da ne znaš. Ni ne možeš da znaš. Ti ne možeš da se umoriš i imaš samo teorijsko znanje kako to izgleda. Ali s nama je drugačije. Upinjemo se i trudimo, pa za sedamdeset, osamdeset ili možda sto godina to postane previše, pa zato prvo sednemo, a onda legnemo i konačno zatvorimo oči da ih više nikad ne otvorimo, i na samom kraju znamo da to jeste kraj i uopšte nam nije važno. Ili ne marimo: nisam siguran je li to isto, ali možda i jeste... Nemoj tako da me gledaš, Endru."
<BR>&nbsp;&nbsp;&nbsp;&nbsp;&nbsp;"Umiranje je ljudima prirodna stvar", rekao je Endru. "Ja to ne razumem, Pole."
<BR>&nbsp;&nbsp;&nbsp;&nbsp;&nbsp;"Znam. Zaista ne razmeš. Nisi u stanju da razumeš. Sigurno misliš kako je smrt neka vrsta žalosne greške u konstrukciji, i ne shvataš kako to da ne može da se popravi, jer bismo vrlo lako mogli da stalno popravljamo delove tela kako se budu kvarili ili trošili, kao što si ti oduvek menjao svoje. Ti si čak zamenio i čitavo telo."
<BR>&nbsp;&nbsp;&nbsp;&nbsp;&nbsp;"Ali svakako postoji teorijska mogućnost da budeš prenet u..."
<BR>&nbsp;&nbsp;&nbsp;&nbsp;&nbsp;"Ne. Ne postoji. Čak ni u teoriji. Mi nemamo pozitronske mozgove i naši nisu prenosivi, pa ne možemo da zatražimo da nam neko izvadi mozak iz tela koje smo istrošili i prebaci ga u neko ganc novo. Ne možeš da razumeš činjenicu da ljudi neizbežno stižu do trenutka kada više niko ne može da ih popravi. Ali to je u redu. Zašto bi iko očekivao da postigne nedostižno? Uskoro ću umreti, i to je sve. A hoću da ti kažem jednu stvar, Endru: kada mene više ne bude, bićeš finansijski obezbeđen."
<BR>&nbsp;&nbsp;&nbsp;&nbsp;&nbsp;"Ali i ovako sam vrlo dobro..."
<BR>&nbsp;&nbsp;&nbsp;&nbsp;&nbsp;"Da, znam. Čak i u takvom slučaju, stvari se ponekad brzo menjaju. Smatramo da živimo u bezbednom svetu, ali i druge civilizacije su tako mislile pa su pre ili kasnije ustanovile da greše. Eto tako, Endru: ja sam poslednji Černi. Nemam naslednika, osim tebe. Postoje neki daleki srodnici preko baba-tetke, ali oni se ne računaju. Ne poznajem ih i nisu mi bitni. Ti si mi bitan. Sav novac koji pripada meni lično, ostaviću u fond na tvoje ime, pa ćeš biti ekonomski bezbedan ubuduće, koliko god se može predvideti."
<BR>&nbsp;&nbsp;&nbsp;&nbsp;&nbsp;"To nije potrebno, Pole", s mukom je izgovorio Endru. Morao je da prizna sebi da je Pol u pravu kad je rekao da on ne razume smrt, da nije u stanju da razume smrt. Za sve ovo vreme nije uspeo da se navikne na smrt Černijevih.
<BR>&nbsp;&nbsp;&nbsp;&nbsp;&nbsp;"Hajde da se ne svađamo", rekao je Pol. "Ne mogu da ponesem novac sa sobom, a najradije bih ga ostavio tebi, pa neka tako i bude. A neću da trošim ostatak života u raspravama s tobom. Hajde da pričamo o nečem drugom... Čime se baviš ovih dana?"
<BR>&nbsp;&nbsp;&nbsp;&nbsp;&nbsp;"Biologijom, još uvek."
<BR>&nbsp;&nbsp;&nbsp;&nbsp;&nbsp;"Kojim njenim delom?"
<BR>&nbsp;&nbsp;&nbsp;&nbsp;&nbsp;"Metabolizmom."
<BR>&nbsp;&nbsp;&nbsp;&nbsp;&nbsp;"Misliš, robotskim metabolizmom? Zar tako nešto postoji? Ili misliš na androidski metabolizam? Ili na ljudski?"
<BR>&nbsp;&nbsp;&nbsp;&nbsp;&nbsp;"Na sva tri", odgovorio je Endru. "Neka vrsta sinteze." Zastao je, a onda je odlučio da sve kaže. Zašto bi išta krio od Pola? "Projektujem sistem koji će dozvoliti androidima - mislim, meni; ja sam jedini postojeći android, zar ne? - da dobijaju energiju iz sagorevanja ugljenih hidrata a ne iz atomskih ćelija."
<BR>&nbsp;&nbsp;&nbsp;&nbsp;&nbsp;Pol ga je dugo i pažljivo posmatrao.
<BR>&nbsp;&nbsp;&nbsp;&nbsp;&nbsp;"Hoćeš da kažeš", konačno je rekao, "da hoćeš da omogućiš androidima da dišu i jedu isto kao ljudi?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"Nikad ranije mi nisi pomenuo ništa slično, Endru. Je li ovo nešto novo?"
<BR>&nbsp;&nbsp;&nbsp;&nbsp;&nbsp;"Zapravo nije. Iskreno, Pole, zbog ovoga sam i započeo sva ta biološka proučavanja."
<BR>&nbsp;&nbsp;&nbsp;&nbsp;&nbsp;Pol je rasejano klimao glavom. Kao da je slušao izdaleka. Izgleda da je teško mogao da shvati šta mu Endru govori.
<BR>&nbsp;&nbsp;&nbsp;&nbsp;&nbsp;"I jesi li dosad postigao išta značajnije?" upitao je posle nekog vremena.
<BR>&nbsp;&nbsp;&nbsp;&nbsp;&nbsp;"Upravo se približavam nečem značajnom", rekao je Endru. "Potrebno je još posla, ali mislim da sam uspeo da projektujem odgovarajući komoru za sagorevanje koja će moći da vrši kontrolisano katalitičko razlaganje."
<BR>&nbsp;&nbsp;&nbsp;&nbsp;&nbsp;"Ali zašto, Endru? Gde je svrha? Znaš da to ne može biti efikasno kao atomska ćelija koju tvoje telo sada koristi."
<BR>&nbsp;&nbsp;&nbsp;&nbsp;&nbsp;"Sasvim verovatno da neće", rekao je Endru. "Ali trebalo bi da bude dovoljno efikasno. Barem koliko sistem koji koristi ljudsko telo, rekao bih, a ne bi se ni razlikovao od njega u osnovi. Glavni problem s atomskom ćelijom, Pole, jeste što je neljudska. Moja energija - sam moj život, moglo bi se reći - potiče iz izvora koji je potpuno različit od ljudskog. I time nisam zadovoljan."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
