<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Trebalo mu je vremena, ali Endru je imao vremena koliko god poželi. A nije ni žurio da dovrši istraživanja. Želeo je da sve bude valjano razrađeno pre nego što ga primeni. A postojao je i još jedan razlog da radi polako. Endru je rešio da se ne podvrgava nikakvim daljim poboljšanjima dok god je Pol Černi još živ.
<BR>&nbsp;&nbsp;&nbsp;&nbsp;&nbsp;Pol nije otvoreno kritikovao Endruovo novo zanimanje, osim što je još na početku rekao da će Endruova nova komora za sagorevanje biti manje efikasna od atomske ćelije koja mu je sada snabdevala telo energijom. Ali Endru je video da čitava zamisao muči Pola. Bila mu je suviše smela, suviše čudna, suviše veliki skok. Izgleda da je čak i Pol imao granice kad je bio u pitanju napredak konstrukcije robota. Čak i Pol!
<BR>&nbsp;&nbsp;&nbsp;&nbsp;&nbsp;Možda je to jedna od posledica starenja, mislio je Endru. Izazovne nove ideje postaju suviše izazovne, bez obzira koliko si bio otvoren za dinamičke promene u mlađim danima. Osećaš da svet juri kraj tebe kao zatrašujući stampedo; želiš da se stvari uspore, želiš da se strašni tempo progresa uspori.
<BR>&nbsp;&nbsp;&nbsp;&nbsp;&nbsp;Je li to razlog? Endru nije bio siguran.
<BR>&nbsp;&nbsp;&nbsp;&nbsp;&nbsp;Da li ljudi neizbežno s godinama postaju konzervativniji?
<BR>&nbsp;&nbsp;&nbsp;&nbsp;&nbsp;Tako je izgledalo. Maloj Gospođici je bilo nelagodno što on nosi odeću. Džordž je smatrao da je čudno što on želi da napiše knjigu. A Pol - Pol...
<BR>&nbsp;&nbsp;&nbsp;&nbsp;&nbsp;Prisećajući se, Endru je shvatio koliko je Pol bio zapanjen, čak i šokiran, kada je po prvi put, u Smit-Robertsonovoj kancelariji, shvatio da Endru želi da ga premeste u androidno telo. Pol se tome ipak brzo prilagodio i potom se besno i sjajno borio da se to ostvari. Ali to nije značilo da smatra kako je to dobra ideja.
<BR>&nbsp;&nbsp;&nbsp;&nbsp;&nbsp;Pustili su me da radim ono što sam smatrao da treba, pomislio je Endru, čak i ako se lično nisu slagali s time. Omogućili su mi da ispunim svoje želje - i to iz ljubavi prema meni.
<BR>&nbsp;&nbsp;&nbsp;&nbsp;&nbsp;Da, iz ljubavi. Prema robotu.
<BR>&nbsp;&nbsp;&nbsp;&nbsp;&nbsp;Endru se neko vreme bavio tom mišlju, i prožela su ga osećanja topline i zadovoljstva. Ali pomalo mu je i smetalo kad bi shvatio da su ga Černijevi podržavali ne samo zbog svojih ličnih uverenja nego i zato što su duboko i iskreno želeli da on ide svojim putem, bilo da je to po njihovom mišljenju ispravno ili ne.
<BR>&nbsp;&nbsp;&nbsp;&nbsp;&nbsp;Tako je učinio i Pol kad mu je pomogao da stekne androidno telo. Ali ta promena je dostigla granicu Polovog prihvatanja Endruove razvojne putanje. Naredni korak - metabolički pretvarač - bio je iznad toga.
<BR>&nbsp;&nbsp;&nbsp;&nbsp;&nbsp;Pa, dobro. Pol neće poživeti još dugo. Endru može i da sačeka.
<BR>&nbsp;&nbsp;&nbsp;&nbsp;&nbsp;I tako je i učinio: i uskoro je stigla vest o Polovoj smrti, ne baš toliko brzo kao što je Pol očekivao, ali ipak veoma brzo. Endru je pozvan na Polovu sahranu - javnu ceremoniju, to je znao, koja označava kraj ljudskog života - ali tamo jedva da je ikoga poznavao i osećao se nelagodno i neprijatno, iako su svi bili upadljivo ljubazni prema njemu. Ti mladi stranci - Polovi prijatelji, članovi firme, daleki rođaci Černijevih - za Endrua su bili nestvarni kao senke, i stajao je među njima obuzet dvostrukim bolom - što je izgubio dobrog prijatelja u Polu i što je ostao lišen poslednje stvarne veze s porodicom koja mu je dala mesto u životu.
<BR>&nbsp;&nbsp;&nbsp;&nbsp;&nbsp;Zapravo, na svetu više nije bilo ljudi s kojima bi bio u bliskoj emocionalnoj vezi. Endru je dotle već shvatio da je voleo Martinove i Černijeve daleko više nego što robotika predviđa - da odanost prema njima nije bila samo posledica Prvog i Drugog zakona, nego nešto što bi se zaista moglo nazvati ljubavlju. Njegovom ljubavlju prema njima. U ranija vremena Endru nikada ne bi priznao tako nešto, čak ni samom sebi; ali sada je sve bilo drugačije.
<BR>&nbsp;&nbsp;&nbsp;&nbsp;&nbsp;Te misli su neizbežno dovele Endrua, u vreme kada je Pol Černi umro, do razmatranja čitavog sistema porodičnih veza - ljubavi roditelja prema detetu, deteta prema roditeljima - i povezanosti tog osećanja s neizbežnom smenom generacija. Ako si čovek, govorio je sebi, onda si deo velikog lanca, lanca razapetog preko ogromnih vremenskih razdoblja, koji te povezuje sa svima onima koji su postojali pre tebe i onima koji će tek doći. A jasno ti je da pojedine karike mogu da nestanu - zapravo, moraju da nestanu - ali da se sam lanac uvek obnavlja, i opstaje. Ljudi umiru, čak i čitave porodice mogu da iščeznu - ali ljudska rasa, vrsta, produžava se i traje stolećima, milenijumima i eonima, a svi su krvnim nasleđem povezani s onima koji su ranije nestali.
<BR>&nbsp;&nbsp;&nbsp;&nbsp;&nbsp;Endruu je bilo teško da to razme - to osećanje povezanosti, beskrajnih veza sa bliskim precima. On nije imao pretke, ne prave, i neće imati ni naslednike. Bio je jedinstven - jedini - nešto što je jednog trenutka iskrslo iz ništavila.
<BR>&nbsp;&nbsp;&nbsp;&nbsp;&nbsp;Endru se pitao kako bi izgledalo da je imao roditelje - ali mogao je samo da nejasno zamisli tehničke robote kako sklapaju njegovo telo u fabrici. Ili kako bi izgledalo da ima dete - ali opet je mogao da zamisli samo policu ili sto, nešto što je načinio sopstvenim rukama.
<BR>&nbsp;&nbsp;&nbsp;&nbsp;&nbsp;Ali ljudski roditelji nisu mehanizmi za sastavljanje, a ljudska deca nimalo ne liče na police i stolove. Pogrešno je zamislio.
<BR>&nbsp;&nbsp;&nbsp;&nbsp;&nbsp;To mu je ostalo tajna. Najverovatnije zauvek. On nije čovek; kako onda da očekuje da razume ljudske porodične veze?
<BR>&nbsp;&nbsp;&nbsp;&nbsp;&nbsp;Potom je pomislio na Malu Gospođicu, na Džordža, na Pola, čak i na žestokog starog Gospodina, i na ono što su oni njemu značili. I shvatio je da je ipak i on sam deo porodičnog lanca, iako nije imao roditelje niti bi mogao da ima decu. Martinovi su ga primili i učinili ga jednim od svojih. I zaista je bio od Martinovih. Usvojeni Martin, to da; ali to je bilo najbolje što bi i mogao da dobije. A bilo je mnogo ljudi koji nisu imali tu utehu da pripadaju porodici tako punoj ljubavi. Kad se sve uzme u obzir, on je sjajno prošao. Iako je bio samo robot, spoznao je trajanje i stalnost porodičnog života; upoznao je toplinu; upoznao je ljubav.
<BR>&nbsp;&nbsp;&nbsp;&nbsp;&nbsp;Svi oni koje je Endru imao - i voleo - sada su, ipak, nestali. To ga je i rastuživalo i oslobađalo u isto vreme. Za njega, lanac se prekinuo. Nikada neće moći da se nastavi. Ali barem je mogao da radi sve što želi, sada, ne plašeći se da će uznemiriti one koji su mu bili tako bliski. Po smrti jedinog Gospodinovog praunuka, Endru se osetio slobodnim da nastavi s planovima za poboljšanje svog androidnog tela. To mu je predstavljalo neku vrstu delimične utehe zbog gubitka.
<BR>&nbsp;&nbsp;&nbsp;&nbsp;&nbsp;Ipak, ostao je sam na svetu, ili mu se bar tako činilo - ne samo zato što je bio pozitronski mozak u jedinstvenom androidnom telu, nego i zato što nije imao nikakvih srodnika ni prijatelja. A živeo je u svetu koji je imao mnogo razloga da se neprijateljski postavi prema njegovim željama. Utoliko pre, pomišljao je Endru, treba da nastavi putem koji je odavno odabrao - putem koji će ga, kako se nadao, na kraju učiniti neosetljivim na svet u koji je bio gurnut tako bezlično, bez svoje volje, pre pre mnogo, mnogo godina.
<BR>&nbsp;&nbsp;&nbsp;&nbsp;&nbsp;Zapravo, Endru nije bio toliko sam koliko je mislio. Ljudi i žene su umirali, ali korporacije su bile dugovečne koliko i roboti, a advokatska firma 'Fajngold i Černi' i dalje je radila, mada u njoj više nije bilo Fajngoldovih ni Černijevih. Firma je imala svoje smernice i držala ih se - odlučno i besprekorno. Zahvaljujući fondu u kome su se nalazile sve njegove investicije, i prihodu koji mu je pripadao kao nasledniku Pola Černija, Endru je i dalje bio imućan. To mu je omogućavalo da plaća poveliku godišnju svotu 'Fajngoldu i Černiju' kako bi se ovi, zauzvrat, bavili pravnom stranom njegovih istraživanja - naročito u vezi s novom komorom za sagorevanje.
<BR>&nbsp;&nbsp;&nbsp;&nbsp;&nbsp;Polako je došlo vreme da Endru ponovo poseti centralu 'Robota i mehaničkih ljudi Sjedinjenih Država'.
<BR>&nbsp;&nbsp;&nbsp;&nbsp;&nbsp;Endruu je u čitavom dugačkom životu to bio treći put da se suoči sa direktorima moćne korporacije za proizvodnju robota. Prvi put, još u vreme Marvina Manskog, Manski je sa direktorom Eliotom Smitom došao u Kaliforniju da bi video njega. Ali tada je još Gospodin bio živ, moćni stari Gospodin koji je mogao da naređuje čak i Robertsonovima i Smitovima. Sledeći put, mnogo godina kasnije, Endru i Pol su otišli na noge kompaniji - da razgovaraju sa Harlijem Smit-Robertsonom i urede Endruov prenos u androidno telo.
<BR>&nbsp;&nbsp;&nbsp;&nbsp;&nbsp;Sada se Endru po drugi put spremao na put na istok, ali ići će sam. A sada je imao lice i telesni oblik, ako već ne unutrašnjost, kao ljudsko biće.
<BR>&nbsp;&nbsp;&nbsp;&nbsp;&nbsp;'Američki roboti' su se veoma promenili od Endruove poslednje posete. Glavna postrojenja za proizvodnju premeštena su u prostranu svemirsku stanicu, što je bilo čest slučaj kod industrijskih objekata. Na Zemlji je ostao samo istraživački centar, okružen velikim i lepim parkom sa prostranim zelenim travnjacima i postojanim lisnatim drvećem širokih krošnji.
<BR>&nbsp;&nbsp;&nbsp;&nbsp;&nbsp;Čitava Zemlja, sa populacijom koja se ustalila na jednoj milijardi - uz otprilike isto toliko robota - sada je već ličila na park. Ogromna oštećenja životne sredine počinjena u ranim stolećima industrijske revolucije, sada su uglavnim bila samo ružne uspomene. Gresi prošlosti nisu sasvim zaboravljeni, ali su stanovnicima preporođene Zemlje izgledali nestvarni, i svakoj narednoj generaciji bilo je sve teže da poveruje kako su ljudi nekada bili spremni da počine tako strašne i samouništavajuće zločine nad sopstvenim svetom. Sada, pošto je industrija uglavnom premeštena u svemir, a spretni i korisni roboti se starali o potrebama onih ljudi koji su ostali, ponovo su došle do izražaja prirodne moći isceljenja same planete, i mora su ponovo bila čista, nebesa jasna, a šume su ponovo osvojile prostranstva koja su nekada zauzimali prenaseljeni, mračni gradovi.
<BR>&nbsp;&nbsp;&nbsp;&nbsp;&nbsp;Kad je Endru sleteo na mali aerodrom 'Američkih robota', dočekao ga je robot. Lice mu je bilo prazno i tupo, a crvene fotoelektrične oči potpuno bezizražajne. Endru je znao da jedva trideset procenata svih robota na Zemlji ima nezavisan mozak; ovaj je predstavljao prazno stvorenje, ništa više do tupu metalnu lutku nekog nepokretnog pozitronskog mozga pohranjenog duboko u zgradama 'Američkih robota'.
<BR>&nbsp;&nbsp;&nbsp;&nbsp;&nbsp;"Ja sam Endru Martin", rekao je Endru. "Imam zakazan sastanak sa istraživačkim direktorom, Magdeskuom."
<BR>&nbsp;&nbsp;&nbsp;&nbsp;&nbsp;"Da. Pođite za mnom."
<BR>&nbsp;&nbsp;&nbsp;&nbsp;&nbsp;Beživotan. Bez mozga. Obična mašina. Stvar.
<BR>&nbsp;&nbsp;&nbsp;&nbsp;&nbsp;Robot je žustro poveo Endrua stazom koja je iznutra svetlucala od nekakvih ugrađenih kristala, pa uz blistavu spiralnu rampu u mnogospratnu kupolu pokrivenu svetlucavom i poluprozirnom opnom. Endruu, koji je imao vrlo malo iskustva sa savremenom arhitekturom, izgledala je kao iz bajke - laka, prostrana, sjajna, pomalo nestvarna.
<BR>&nbsp;&nbsp;&nbsp;&nbsp;&nbsp;Ostavili su ga da čeka u prostranoj ovalnoj sobi pokrivenoj nekim svetlim sintetičkim materijalom koji je pomalo svetlucao i oglašavao se tihom, prijatnom muzikom kad god bi Endru zakoračio po njemu. Ustanovio je da, ako hoda u pravoj liniji, svetlo ima ružičast preliv a u muzici se oseća naglašeniji ritam, a ako pođe duž krivine koju čine zidovi, svetlo se pomera ka plavom kraju spektra a muzika postaje više nalik na mrmor vetra. Upitao se ima li to ikakvog značaja i brzo zaključio da nema: bio je to samo ukras, dekoracija. Na ovako mirnom i postojanom mestu morali bi se očekivati upravo takvi ljupki, ali beznačajni detalji u dekoraciji.
<BR>&nbsp;&nbsp;&nbsp;&nbsp;&nbsp;"Ah - konačno Endru Martin", rekao je duboki glas.
<BR>&nbsp;&nbsp;&nbsp;&nbsp;&nbsp;U sobi se pojavio nizak, nabijen čovek, kao da je nekim čudom iznikao iz tepiha. Imao je tamnu kosu i kožu, sa šiljatom bradicom koja se sijala kao da je lakirana, i nije nosio iznad pojasa ništa osim prsne trake, kako je moda nalagala. Sam Endru bio je mnogo detaljnije obučen. Usvojio je 'draperija' stil Džordža Černija još pre mnogo vremena, uveren da će lepršava odeća bolje prikriti ono što je još uvek smatrao za izvesnu nespretnost u pokretima. Iako je ta moda već nekoliko decenija bila zastarela, a Endru se kretao sa jednakom lakoćom i ljupkošću kao i svaki čovek, nastavio je da se oblači u istom stilu.
<BR>&nbsp;&nbsp;&nbsp;&nbsp;&nbsp;"Doktor Magdesku?" upitao je.
<BR>&nbsp;&nbsp;&nbsp;&nbsp;&nbsp;"Jeste. Zaista." Alvin Magdesku se zaustavio na nekoliko metara od Endrua i odmerio ga ne krijući divljenje, kao da je Endru izložen u muzeju. "Sjajno! Vi ste zaista sjajni!"
<BR>&nbsp;&nbsp;&nbsp;&nbsp;&nbsp;"Hvala", rekao je Endru prilično hladno. Magdeskuov kompliment mu se nije učinio posebno ljubaznim. Više je ličio na bezlično odobravanje kakvo bi se uputilo nekoj dobro proizvedenoj mašini; Endru već odavno nije smatrao da treba da bude zadovoljan takvim odnosom prema sebi.
<BR>&nbsp;&nbsp;&nbsp;&nbsp;&nbsp;"Kako je lepo od vas što ste došli!" uzviknuo je Magdesku. "Koliko sam želeo da vas vidim! Ali ja sam veoma neučtiv." Pošao je napred širokim, isprekidanim pokretima sve dok se nije našao bukvalno licem u lice s Endruom. Pružio mu je ruku, dlanom naviše, raširenih prstiju.
<BR>&nbsp;&nbsp;&nbsp;&nbsp;&nbsp;Da. Novi način pozdravljanja, koji je očito zamenio rukovanje koje je toliko stotina godina obeležavalo susrete između ljudi. Endru nije bio navikao ni na rukovanje, a kamoli na ovaj novi pokret. Rukovanje prosto ne spada u ono što roboti rade. Ali Magdesku je očito očekivao to, i ovim gestom je pomogao da se izgladi nelagodnost koju su ostavile njegove prve reči. I tako je Endru odgovorio onako kako mu se činilo da treba, pružajući svoju ruku. Postavio ju je iznad Magdeskuove i povio vrhove prstiju naniže, tako da je dotakao vrhove prstiju ponuđene šake.
<BR>&nbsp;&nbsp;&nbsp;&nbsp;&nbsp;Bilo je to čudno osećanje, dodirivati šaku čoveka kao da su jednaki. Čudno i prilično uznemirujuće, ali takođe i prilično ohrabrujuće.
<BR>&nbsp;&nbsp;&nbsp;&nbsp;&nbsp;"Dobrodošli, dobrodošli, dobrodošli!" rekao je Magdesku. Prosto je ključao od energije; možda i suviše energije, po Endruovom mišljenju. Ali delovao je iskreno. "Čuveni Endru Martin! Veoma čuveni Endru Martin!"
<BR>&nbsp;&nbsp;&nbsp;&nbsp;&nbsp;"Veoma čuveni?"
<BR>&nbsp;&nbsp;&nbsp;&nbsp;&nbsp;"Svakako. Najčuveniji proizvod u našoj istoriji. Iako izgleda gotovo nepristojno nazvati proizvodom nešto tako životno poput vas, moram da priznam. Nadam se da vas to ne vređa?"
<BR>&nbsp;&nbsp;&nbsp;&nbsp;&nbsp;"Kako bi moglo? Ja jesam proizvod", rekao je Endru, ali bez mnogo topline. Ustanovio je da Magdesku ne ume da zadrži određeni stav prema njemu. Želeo je da se dodirnu šakama kao dvojica ljudi na poslovnom sastanku, to da; ali sledećeg časa mu je rekao da je nešto. I još da je 'životan'. Endru nije imao iluzija o sebi; znao je da je upravo to. Čovekolik, a ne čovek. Životan, a ne živ. Proizvod, a ne osoba. Ali nije uživao da sluša o tome.
<BR>&nbsp;&nbsp;&nbsp;&nbsp;&nbsp;"Na vama su obavili sjajan posao! Izuzetno! Izuzetno! Skoro kao čovek!"
<BR>&nbsp;&nbsp;&nbsp;&nbsp;&nbsp;"Ne sasvim", rekao je Endru.
<BR>&nbsp;&nbsp;&nbsp;&nbsp;&nbsp;"Ali veoma životno, kad se sve uzme u obzir. Neverovatno! Grdna šteta što je stari Smit-Robertson imao pik na vas. Vi ste neverovatno čovekoliki po izgledu, nesumnjivo, fantastično tehničko dostignuće - ali on nije dopustio da kompanija dalje poboljšava ideju o androidima. Da je dopustio našima da razrađuju tu ideju, svašta smo mogli da postignemo sa vama."
<BR>&nbsp;&nbsp;&nbsp;&nbsp;&nbsp;"Još uvek možete", rekao je Endru.
<BR>&nbsp;&nbsp;&nbsp;&nbsp;&nbsp;"Mislim da ne možemo", odgovorio je Magdesku, i oduševljenje je iščilelo iz njega kao iz probušenog balona. Neverovatno brzo je promenio raspoloženje. Okrenuo se od Endrua i počeo da hoda po prostoriji u cik-cak, što je prouzrokovalo zelenkasto svetlo i čudnu muziku punu zvonjave. "Prošlo je vreme", mračno je rekao. "Razdoblje značajnog napretka u robotici - pa, slobodno ga zaboravite, sad je to samo istorija. Barem ovde. Slobodno korišćenje robota na Zemlji datira od pre nekih sto pedeset godina, ali sada se to opet menja. Sve se ponovo vraća u svemir, a oni koji ostaju, neće imati mozak."
<BR>&nbsp;&nbsp;&nbsp;&nbsp;&nbsp;"Ali ostajem ja, a ja ne idem sa Zemlje."
<BR>&nbsp;&nbsp;&nbsp;&nbsp;&nbsp;"Pa, to je tačno. Ali vi ste vi, potpun izuzetak, robot za sebe, jedini androidni robot. Vi niste prototip novog oblika. Vi ste samo jedinstveni primerak koji se pojavio u sasvim drugačijem razdoblju, a pošto su vas proizveli, potrudili su se da svakako ostanete jedini. Bez želje za daljim razvojem. Bez vrhunskih poboljšanja. Uostalom, u vama i nije ostalo mnogo robotskog. Veoma ste drugačiji... zašto ste, uostalom, došli ovamo?"
<BR>&nbsp;&nbsp;&nbsp;&nbsp;&nbsp;"Zbog poboljšanja", rekao je Endru.
<BR>&nbsp;&nbsp;&nbsp;&nbsp;&nbsp;Magdesku se oštro nasmejao. "Zar niste nimalo obratili pažnju na ono što sam upravo govorio? Nema više pravog napretka! Ovo je istraživački centar, tačno, ali sva naša istraživanja su usmerena u potpuno pogrešnom pravcu! Pokušavamo da napravimo robote koji su jednostavniji, mnogo više mehanički, a vi - najsavršeniji robot koji je ikada postojao i koji će ikada postojati - dolazite i tražite da vas još poboljšamo. Kako? Šta možemo da uradimo a da nije već učinjeno?"
<BR>&nbsp;&nbsp;&nbsp;&nbsp;&nbsp;"Ovo", rekao je Endru.
<BR>&nbsp;&nbsp;&nbsp;&nbsp;&nbsp;Pružio je Magdeskuu memorijski disk. Direktor istraživanja ga je pogledao sa gađenjem, kao da mu je Endru ponudio na dlanu jegulju ili žabu.
<BR>&nbsp;&nbsp;&nbsp;&nbsp;&nbsp;"Šta je to?" konačno je upitao.
<BR>&nbsp;&nbsp;&nbsp;&nbsp;&nbsp;"Nacrt mojeg sledećeg poboljšanja."
<BR>&nbsp;&nbsp;&nbsp;&nbsp;&nbsp;"Nacrt", zbunjeno je rekao Magdesku. "Poboljšanja?"
<BR>&nbsp;&nbsp;&nbsp;&nbsp;&nbsp;"Da. Želim da budem još manje robot nego sada. Pošto sam do izvesnog stepena organski, želim da imam i organski izvor energije. Možete mi ga napraviti. Potrebna istraživanja su već obavljena."
<BR>&nbsp;&nbsp;&nbsp;&nbsp;&nbsp;"Ko ih je obavio?"
<BR>&nbsp;&nbsp;&nbsp;&nbsp;&nbsp;"Ja."
<BR>&nbsp;&nbsp;&nbsp;&nbsp;&nbsp;"Projektovali ste sopstveno poboljšanje?" Magdesku je počeo da se kezi. Keženje se pretvorilo u smeh, a smeh u histerični kikot. "Divno! Robot dolazi ovamo i predaje direktoru istraživanja nacrt poboljšanja! A ko ga je izradio? Isti taj robot! Divno! Divno! Znate, kad sam bio mali, baka mi je čitala knjigu, drevnu knjigu koja je dosad sigurno sasvim zaboravljena, zvala se 'Alisa u zemlju čuda'. Bila je o devojčici od pre tri ili četiri stotine godina, koja pođe za zecom u njegovu rupu i nađe se u svetu gde je sve potpuno apsurdno, samo što niko ne shvata da je tako pa se strašno ozbiljno ponašaju. Ovo mi jako liči na tu knjigu. Ili na njen nastavak. Moglo bi da se zove 'Alvin u zemlji čuda'. Iako mi se čini da je i ranije postojao nastavak." Magdesku je govorio sve brže, skoro divlje. "Treba li ozbiljno da shvatim tu šemu? Sigurno nije šala?"
<BR>&nbsp;&nbsp;&nbsp;&nbsp;&nbsp;"Nije. Uopšte."
<BR>&nbsp;&nbsp;&nbsp;&nbsp;&nbsp;"Nije... šala?"
<BR>&nbsp;&nbsp;&nbsp;&nbsp;&nbsp;"Nije. Uveravam vas da ozbiljno govorim. Zašto ne pogledate moj disk, doktore Magdesku?"
<BR>&nbsp;&nbsp;&nbsp;&nbsp;&nbsp;"Da. Zašto ne bih?" Dotakao je izbočinu na zidu i odnekud se pojavio sto sa malim priručnim skenerom. Brzo je gurnuo disk u otvor skenera, i ekran se smesta osvetlio živim bojama. Pojavilo se Endruovo ime, ispisano purpurom, a ispod njega dug spisak brojeva patenata. Magdesku je klimnuo glavom i dao skeneru naređenje da nastavi. Na ekranu su počeli da se pojavljuju složeni dijagrami.
<BR>&nbsp;&nbsp;&nbsp;&nbsp;&nbsp;Magdesku je ukočeno stajao i gledao u ekran s rastućim zanimanjem. Povremeno bi promrmljao nešto, ili bi pogladio bradicu. Posle nekog vremena pogledao je Endrua sa čudnim izrazom lica. "Ovo je veoma genijalno. Veoma. Recite mi: stvarno ste sve ovo sami uradili?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ne mogu da poverujem!"
<BR>&nbsp;&nbsp;&nbsp;&nbsp;&nbsp;"Zaista? Molim vas, pokušajte."
<BR>&nbsp;&nbsp;&nbsp;&nbsp;&nbsp;Magdesku je oštro, ispitivački pogledao Endrua, koji je to izdržao mirno i hladno. Potom je direktor istraživanja slegnuo ramenima i naredio skeneru da nastavi. Nizao se nacrt za nacrtom. Pred njim se odvijao čitav metabolizam, od unosa do apsorpcije. Povremeno je Magdesku zaustavljao mašinu kako bi pogledao prethodni dijagram. Posle nekog vremena je ponovo zastao. "Ovo što ste ovde napravili je nešto mnogo više od poboljšanja", rekao je. "To je ogromna kvalitativna izmena vašeg biološkog programa."
<BR>&nbsp;&nbsp;&nbsp;&nbsp;&nbsp;"Da. Znam to."
<BR>&nbsp;&nbsp;&nbsp;&nbsp;&nbsp;"Veoma eksperimentalno. Jedinstveno. Nečuveno. Nikada ništa slično nije pokušano, pa čak ni zamišjeno. Zašto želite da na sebi izvedete nešto ovako?"
<BR>&nbsp;&nbsp;&nbsp;&nbsp;&nbsp;"Imam razloge", odgovorio je Endru.
<BR>&nbsp;&nbsp;&nbsp;&nbsp;&nbsp;"Koji god da su, niste pažljivo razmislili o njima."
<BR>&nbsp;&nbsp;&nbsp;&nbsp;&nbsp;Endru je, kao i uvek, zadržao kontrolu nad sobom. "Upravo suprotno, doktore Magdesku. Ovo što ste videli predstavlja rezultat višegodišnjih proučavanja."
<BR>&nbsp;&nbsp;&nbsp;&nbsp;&nbsp;"Pretpostavljam. I tehnički je veoma impresivno. To su sjajni nacrti i čitava zamisao može se opisati samo kao izuzetna. Ali čak i tako, mogu izneti milion razloga da se ne podvrgnete svim tim izmenama, a ni jedan jedini u prilog njima. Sve to je veoma rizično. Verujte mi: to što želite da vam se uradi, doseže samu granicu mogućeg. Primite moj savet i ostanite takvi kakvi ste."
<BR>&nbsp;&nbsp;&nbsp;&nbsp;&nbsp;Endru se i plašio da će Magdesku reći nešto tako. Ali nije došao ovamo da bi se predao.
<BR>&nbsp;&nbsp;&nbsp;&nbsp;&nbsp;"Siguran sam da to činite u dobroj nameri, doktore Magdesku. Barem se nadam da je tako. Ali zahtevam da se to izvede."
<BR>&nbsp;&nbsp;&nbsp;&nbsp;&nbsp;"Zahtevate, Endru?"
<BR>&nbsp;&nbsp;&nbsp;&nbsp;&nbsp;Izgledao je zapanjeno - kao da je, uprkos tome što je ranije govorio kako Endru liči na čoveka, tek sad počeo da shvata da čitav razgovor zapravo vodi s jednim robotom.
<BR>&nbsp;&nbsp;&nbsp;&nbsp;&nbsp;"Zahtevam, da." Endru se upitao da li se nestrpljenje koje ga je obuzelo primećuje na njegovom licu, ali bio je siguran da ga je Magdesku već primetio po glasu. "Doktore Magdesku, prevideli ste nešto veoma važno. Nemate drugog izbora do da se povinujete mom zahtevu."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Ako se to što sam projektovao može ugraditi u moje telo, moći će da se ugradi i u ljude. Težnja za produženjem ljudskog veka protetičkim sredstvima odavno postoji - veštačko srce, veštačka pluća, bubrezi, surogat jetre... za poslednja dva ili tri stoleća pojavio se niz veštačkih organa za zamenu nepovratno oštećenih. Ali ne funkcionišu svi podjednako dobro. Neki su veoma nepouzdani, i svakako svi mogu još mnogo da se poboljšavaju. Čitav moj rad se zasniva na nizu takvih poboljšanja. Govorim o spoju organskog i neorganskog; o vezi koja će omogućiti da se veštački delovi tela povezuju s organskim tkivom. To je novi pristup. Nijedno protetičko sredstvo koje postoji ne može se meriti s onim što sam ja sada projektovao i što projektujem i dalje."
<BR>&nbsp;&nbsp;&nbsp;&nbsp;&nbsp;"To je vrlo smela izjava", rekao je Magdesku.
<BR>&nbsp;&nbsp;&nbsp;&nbsp;&nbsp;"Možda jeste. Ali podržana je činjenicama, što mislim da ste i sami uvideli iz podataka koje sam doneo. Dokaz je i to što sam spreman da budem prvi podvrgnut ugrađivanju metaboličkog pretvarača, uprkos rizicima koje vi u tome vidite."
<BR>&nbsp;&nbsp;&nbsp;&nbsp;&nbsp;"Što samo dokazuje da ste spremni na suvišan rizik. A to verovatno znači da vaša merila Trećeg zakona ne funkcionišu kako treba."
<BR>&nbsp;&nbsp;&nbsp;&nbsp;&nbsp;Endru je ostao miran. "Možda se vama tako čini. Ali možda vas zavarava moj spoljašnji izgled. Moja merila Trećeg zakona su potpuno očuvana, i stoga, kad bih smatrao da u mom zahtevu ima ičega samoubilačkog, svakako ne samo da ne bih bio voljan za ovu izmenu, nego ne bih mogao ni da zahtevam da je izvedete. Ne, doktore Magdesku: komora za sagorevanje će raditi. Ako je vi ne sastavite i ne ugradite u mene, uradiću to negde drugde."
<BR>&nbsp;&nbsp;&nbsp;&nbsp;&nbsp;"Drugde? Ko još može da poboljša robota? Ova korporacija kontroliše sve tehničko znanje kada je reč o robotima!"
<BR>&nbsp;&nbsp;&nbsp;&nbsp;&nbsp;"Ne baš", tiho je rekao Endru. "Mislite li da bih mogao da projektujem ovo bez potpunog znanja o sopstvenoj unutrašnjoj konstrukciji?"
<BR>&nbsp;&nbsp;&nbsp;&nbsp;&nbsp;Magdesku je bio zblanut.
<BR>&nbsp;&nbsp;&nbsp;&nbsp;&nbsp;"Hoćete da kažete kako ste spremni da osnujete konkurentsku kompaniju za proizvodnju robota ako ne pristanemo da vam ugradimo ovu izmenu?"
<BR>&nbsp;&nbsp;&nbsp;&nbsp;&nbsp;"Naravno da ne. Jedna robotska kompanija je sasvim dovoljna. Ali ako me primorate, doktore Magdesku, osnovaću kompaniju za proizvodnju protetičkih aparata kao što je moj pretvarač. Ne za androidno tržište, doktore Magdesku, zato što se to tržište sastoji od samo jednog pojedinca, nego za opšte, ljudsko tržište. A onda će, čini mi se, 'Roboti i mehanički ljudi Sjedinjenih Država' požaliti što mi nisu obezbedli saradnju kakvu sam zatražio."
<BR>&nbsp;&nbsp;&nbsp;&nbsp;&nbsp;Nastupilo je dugo ćutanje. Magdesku je konačno progovorio bezvoljnim glasom. "Mislim da shvatam na šta ciljate."
<BR>&nbsp;&nbsp;&nbsp;&nbsp;&nbsp;"Nadam se. Ali biću izričit", rekao je Endru. "U ovom trenutku ja imam patentna prava na ovaj aparat i na čitav niz drugih koji se iz njega mogu izvesti. Advokatska firma 'Fajngold i Černi' me je do sada vrlo dobro zastupala u svim pravnim pitanjima, i nastaviće tako i ubuduće. Neće mi biti teško da pronađem finansijere i lično se upustim se u posao - u posao razvoja niza protetičkih aparata koji će, na kraju, pružiti čovečanstvu mnoge prednosti trajnosti i lakih opravki u kojima uživaju roboti, i to bez ikakvih posledica. Šta mislite da bi se tada desilo sa 'Robotima i mehaničkim ljudima Sjedinjenih Država'?"
<BR>&nbsp;&nbsp;&nbsp;&nbsp;&nbsp;Magdeski je mračno klimao glavom.
<BR>&nbsp;&nbsp;&nbsp;&nbsp;&nbsp;Endru je nastavio. "Ako, pak, sastavite i ugradite u mene aparat koji sam vam upravo pokazao, i ako pristanete da me po potrebi opremate drugim protetičkim aparatima koje kasnije projektujem, spreman sam da sačinim s vašom kompanijom ugovor o lizingu. Otvoreno govoreći, stvari stoje ovako: meni je potrebna vaša stručnost u tehnologiji robota i androida, iako sam siguran da bih mogao da je i sam steknem, ukoliko me primorate, a vama su potrebni aparati koje ja projektujem. Ako sklopimo odgovarajući ugovor o lizingu, 'Roboti i mehanički ljudi Sjedinjenih Država' dobiće dozvolu da koriste moje patente, koji kontrolišu novu tehnologiju ne samo za proizvodnju znatno poboljšanih čovekolikih robota nego takođe i za punu protetizaciju ljudskih bića... Naravno, ugovor se neće sklapati sve dok se prva operacija na meni ne izvede potpuno uspešno, i to tek pošto prođe dovoljno vremena da se jasno pokaže da je zaista bila potpuno uspešna."
<BR>&nbsp;&nbsp;&nbsp;&nbsp;&nbsp;"Na sve ste mislili, zar ne?" klonulo je upitao Magdesku.
<BR>&nbsp;&nbsp;&nbsp;&nbsp;&nbsp;"Nadam se."
<BR>&nbsp;&nbsp;&nbsp;&nbsp;&nbsp;"Jedva mogu da poverujem da ste robot. Tako ste prokleto... agresivni!"
<BR>&nbsp;&nbsp;&nbsp;&nbsp;&nbsp;"Ne verujem, doktore Magdesku."
<BR>&nbsp;&nbsp;&nbsp;&nbsp;&nbsp;"Zahtevi, uslovi, pretnje osnivanjem konkurentske kompanije... pobogu, zar vas Prvi zakon ničim ne ograničava?"
<BR>&nbsp;&nbsp;&nbsp;&nbsp;&nbsp;Endru se nasmešio najširim osmehom za koji je bio sposoban. "Još kako", odgovorio je. "Ali u ovom trenutku slučajno ne osećam nikakav pritisak Prvog zakona. Prvi zakon mi zabranjuje da naudim ljudskim bićima, i uveravam vas da sam jednako nesposoban da to učinim kao što biste i vi bili nesposobni da uklonite svoju levu nogu i ponovo je vratite na mesto ovde, preda mnom. Ali kakvo je mesto Prvog zakona u našem razgovoru? Vi ste ljudsko biće a ja sam robot, tako je, i ja sam pred vas izneo izvesne oštre uslove koje vi možda shvatate kao zahteve i pretnje, dok se to meni čini sasvim drugačije. Po mom mišljenju, ja ne pretim ni vama ni kompaniji za koju radite. Zapravo vam nudim najveću priliku koju ste imali poslednjih godina. Šta kažete, doktore Magdesku?"
<BR>&nbsp;&nbsp;&nbsp;&nbsp;&nbsp;Magdesku je ovlažio usne, čupnuo se za bradu, nervozno popravio pojas koji je nosio preko grudi. "Pa", rekao je, "morate shvatiti, gospodine Martin, da nije u mojoj moći da donosim ovako velike odluke. Time će morati da se pozabavi Upravni odbor, a ne običan službenik kao ja. A to će potrajati."
<BR>&nbsp;&nbsp;&nbsp;&nbsp;&nbsp;"Koliko dugo?"
<BR>&nbsp;&nbsp;&nbsp;&nbsp;&nbsp;"Ne znam. Preneću im sve što ste mi danas rekli, a oni će to razmotriti na redovnom mesečnom sastanku. Potom će, pretpostavljam, formirati komitet za proučavanje, i tako dalje. Potrajaće."
<BR>&nbsp;&nbsp;&nbsp;&nbsp;&nbsp;"Mogu da čekam razumno dugo", rekao je Endru. "Ali samo razumno dugo, a sam ću prosuditi koliko. Bilo bi dobro da im kažete i to." Zahvalio se Magdeskuu i izjavio da je spreman da se vrati na sletište. Sa zadovoljstvom je pomislio da ni sam Pol ne bi ovo bolje obavio.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
