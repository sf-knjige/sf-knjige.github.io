<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Potreba za podizanjem novca s Endruovog računa u banci ukazivala se češće nego što je iko očekivao. Endruu je povremeno, kao i svim mašinama ma koliko dobro načinjene, bila potrebna popravka - a popravke robota su po pravilu skupe. A, osim toga, bila su tu i redovna poboljšanja. Robotika je oduvek bila dinamična industrija, i brzo je napredovala iz decenije u deceniju - od dana prvih masivnih, nezgrapnih proizvoda, koji nisu imali čak ni sposobnost govora. Poboljšanja u dizajnu, funkciji, sposobnostima, ređala su se bez kraja. Kako su godine proticale, roboti su postajali sve doteraniji, sve prilagodljiviji, sve spretniji i izdržljiviji.
<BR>&nbsp;&nbsp;&nbsp;&nbsp;&nbsp;Gospodin se starao da Endru dobije sve novo što stvore US roboti. Kad su se pojavili poboljšani homeostatski vodovi, Gospodin se postarao da ih Endru dobije gotovo odmah. Kad je usavršen novi i mnogo efikasniji sistem zgloba, zasnovan na tehnologiji elastomera, Endru ga je dobio. Kada su se, nekoliko godina kasnije, pojavile nove ploče za lice - načinjene od ugljeničnih vlakana u epoksi matriksu, pa nisu toliko koliko stare ličile na karikaturu - Endru je smesta poboljšan, kako bi dobio ozbiljno, izražajno, umetničko lice kakvo je Gospodin - na ubeđivanje Male Gospođice - smatrao da odgovara Endruovoj prirodi. Mala Gospođica je želela da Endru bude oličenje metalnog savršenstva, a Gospodin se slagao s njom.
<BR>&nbsp;&nbsp;&nbsp;&nbsp;&nbsp;Sve to išlo je na Endruov trošak, naravno.
<BR>&nbsp;&nbsp;&nbsp;&nbsp;&nbsp;Endru je tako zahtevao. Nije hteo ni da čuje da Gospodin plati troškove njegovog poboljšavanja. Iz njegove male radionice u potkrovlju neprekidno je izvirala reka veličanstvenih predmeta - unikatnih remek-dela drvenog nakita izrađenog od retkih vrsta drveta, veličanstvenog kancelarijskog nameštaja, elegantnih kompleta za spavaću sobu, veličanstvenih lampi i dostojanstvenih polica za knjige.
<BR>&nbsp;&nbsp;&nbsp;&nbsp;&nbsp;Nije im bio potreban salon nameštaja, ni katalozi, jer su priče koje su se širile od usta do usta bile dovoljne. Endruovi proizvodi bili su prodani mesecima, a ubrzo i godinama unapred. Čekovi su glasili na 'Umetnički nameštaj Pacifičke obale, d.d.', a Endru Martin je bio jedini službenik 'Umetničkog nameštaja' ovlašten da podiže novac s računa preduzeća. Kad god bi zatrebalo da Endru ode u fabriku robota radi popravke ili poboljšanja, to je bilo plaćeno čekom 'Umetničkog nameštaja', koji je potpisivao Endru Martin.
<BR>&nbsp;&nbsp;&nbsp;&nbsp;&nbsp;Jedini deo Endrua koji se nije ni najmanje menjao bili su pozitronski vodovi. Gospodin je bio odlučan - veoma odlučan - u tom pogledu.
<BR>&nbsp;&nbsp;&nbsp;&nbsp;&nbsp;"Novi roboti nisu ni blizu tvojih osobina, Endru", govorio je. "Ovi novi su obična priprosta stvorenja. Kompanija je uspela da nauči kako da pravi preciznije vodove, tako da dobijaju tačno one funkcije koje žele, ali to je mač sa dve oštrice. Novi roboti nisu promenljivi. Nemaju mentalnu prilagodljivost. Nisu ni najmanje nepredvidljivi. Prosto rade ono što se od njih očekuje i ništa više. Ti mi se više sviđaš, Endru."
<BR>&nbsp;&nbsp;&nbsp;&nbsp;&nbsp;"Hvala, Gospodine."
<BR>&nbsp;&nbsp;&nbsp;&nbsp;&nbsp;"Kompanija će ti tvrditi kako je njihova nova generacija robota efikasna devedeset devet posto, ili će možda ove godine tvrditi da su dostigli i svih sto procenata. Pa, utoliko bolje po njih. Ali robot kao ti, Endru - ti si efikasan sto dva posto. Možda i sto deset. A oni u 'Američkim robotima' to ne žele. Žele da dostignu savršenstvo, i pretpostavljam da su mu i blizu - barem onome što oni smatraju savršenstvom. Savršeni sluga. Mehanički čovek koji besprekorno funkcioniše. Ali savršenstvo može da bude i užasno ograničenje, Endru. Slažeš li se? Ono vodi ka nekakvom automatu bez srca i duše, koji nije u stanju da prevaziđe predstavu koju je njegov graditelj imao o postavljenim granicama. A ti nisi takav, Endru. Ti nisi bez srca i duše, to smo dosad već svi shvatili. A što se tiče ograničenja..."
<BR>&nbsp;&nbsp;&nbsp;&nbsp;&nbsp;"Ja svakako imam ograničenja, Gospodine."
<BR>&nbsp;&nbsp;&nbsp;&nbsp;&nbsp;"Pa naravno da imaš. Ali nisam o tome hteo da govorim, i ti to vrlo dobro znaš! Ti si umetnik, Endru, umetnik u drvetu, a ako si umetnik, to znači da imaš dušu, negde u tim tvojim pozitronskim vodovima. Ne pitaj me otkuda ona tamo - ne znam, a ne znaju ni oni koji su te stvorili. Ali tamo je. Ona ti omogućava da praviš sve te divne stvari. Zato što su tvoji vodovi starinski, uopšteni. Zastareli i uopšteni. A upravo zbog tebe se, Endru, takvi vodovi više ne koriste. Da li si svestan toga?"
<BR>&nbsp;&nbsp;&nbsp;&nbsp;&nbsp;"Jesam, Gospodine. Mislim da jesam, Gospodine."
<BR>&nbsp;&nbsp;&nbsp;&nbsp;&nbsp;"Zato što sam pustio da Marvin Manski dođe ovamo i dobro te osmotri. Ubeđen sam da su on i Smit naredili, istog časa kad su se odavde vratili u fabriku, da se svi roboti s uopštenim vodovima povuku iz proizvodnje. Mora da su se osetili duboko ugroženima kad su videli kakav si. Uplašio si ih nepredvidljivošću.
<BR>&nbsp;&nbsp;&nbsp;&nbsp;&nbsp;"Uplašio, Gospodine? Kako ja mogu ikoga da uplašim?"
<BR>&nbsp;&nbsp;&nbsp;&nbsp;&nbsp;"Uplašio si Manskog, to tačno znam. Strašno si ga uplašio, Endru. Video sam kako mu se ruke tresu dok je dodavao Smitu onu kuglu koju si izrezbario. Manski nije očekivao takve umetničke sposobnosti kod jednog NDR robota. Siguran sam da nije ni pomislio da je to moguće. A onda je video tebe, koji si stvarao ta remek-dela. Znaš li koliko mi je puta telefonirao narednih godina, nagovarajući me da te ipak pošaljem u fabriku kako bi mogli da te prouče? Devet puta! Devet! Svaki put sam odbio. A kad si se ipak vraćao u fabriku radi poboljšanja, svaki put sam pazio da preskočim Manskog i da odem kod Smita, ili kod Džimija Robertsona, ili nekog drugog glavešine da bih dobio najčvršće garancije da Manskog neće pustiti da pipne tvoje vodove. Ipak, stalno sam se plašio da će on to krišom učiniti. E pa, sad je Manski u penziji, a više ne prave robote s takvim vodovima, pa ćemo valjda imati malo mira."
<BR>&nbsp;&nbsp;&nbsp;&nbsp;&nbsp;U to vreme Gospodin je dao ostavku na položaj u zakonodavnom telu. Neko vreme se govorkalo da će se kandidovati za područnog koordinatora, ali nekako nikad nije bilo pravo vreme za to. Gospodin je smatrao da treba da ostane još jedan mandat u zakonodavnom telu kako bi sproveo neke izmene u zakonima, a za to vreme izabran je novi koordinator, koji je isprva izgledao kao beznačajna pojava, neko ko će sačuvati mesto dok Gospodin ne bude spreman da ga preuzme.
<BR>&nbsp;&nbsp;&nbsp;&nbsp;&nbsp;Ali ubrzo se beznačajna pojava pretvorila u energičnog i moćnog koordinatora, koji je ostao još jedan mandat, pa još jedan, a Gospodin se polako umorio od života posvećenog javnoj službi pa ga kandidovanje više nije zanimalo. (Ili je možda priznao sebi da će javnost više voleti da na tom položaju ima nekog mlađeg.)
<BR>&nbsp;&nbsp;&nbsp;&nbsp;&nbsp;Gospodin se u mnogo čemu menjao s godinama, i nije izgubio samo vatrena ubeđenja koja su ga predodredila za uspeh dok je bio još samo neiskusan mlad pravnik. Kosa mu se proredila i osedela, lice mu se izboralo, i više nije tako jasno video onim svojim prodornim očima. Čak i čuveni brkovi bili su mu nekako manje nakostrešeni, manje bujni. A Endru je izgledao bolje nego onda kad je tek ušao u porodicu - sasvim pristalo, zapravo, na svoj robotski način.
<BR>&nbsp;&nbsp;&nbsp;&nbsp;&nbsp;Vreme je donelo izvesne promene i u domaćinstvu Martinovih.
<BR>&nbsp;&nbsp;&nbsp;&nbsp;&nbsp;Gospođa je odlučila da, posle trideset godina provedenih u ulozi Gospođe Džeralda Martina, postoje i važnije stvari u životu nego što je biti supruga uglednog člana oblasnog zakonodavnog tela. Odano i bez roptanja je igrala ulogu Gospođe Džeralda Martina, i to vrlo dobro, ali igrala ju je dovoljno dugo.
<BR>&nbsp;&nbsp;&nbsp;&nbsp;&nbsp;Saopštila je odluku Gospodinu uz nemalo žaljenje, i rastali su se sporazumno. Gospođa je otišla u nekakvu umetničku koloniju u Evropi - možda u južnoj Francuskoj, možda u Italiji. Endru nije bio sasvim siguran gde je to (ni kakve razlike ima, ako je uopšte ima, između Francuske i Italije, koje su za njega predstavljale samo imena) a poštanske marke na njenim retkim pismima Gospodinu bile su iz raznih oblasti. Pošto su i Francuska i Italija bile samo pokrajine Evropskog regiona, a tako je bilo odavno, Endru nije shvatao zašto izdaju svaka svoje poštanske marke, ali očito su želele da održe neke drevne običaje iako je svet prevazišao razdoblje nezavisnih i sukobljenih nacija.
<BR>&nbsp;&nbsp;&nbsp;&nbsp;&nbsp;I dve devojčice su odrasle. Gospođica, koja je po opštem mišljenju postala neobično lepa, udala se i preselila u južnu Kaliforniju, a onda se ponovo udala i otišla u Južnu Ameriku, da bi potom stigla vest o novom braku i novom domu u Australiji. Sada je Gospođica živela u Njujorku i postala je pesnik, i nije bilo pomena o nekim novim muževima. Endru je podozrevao da Gospođičin život nije ispao onako srećan i ispunjen kao što je moglo biti, i žalio je zbog toga. Pa ipak, ponavljao je u sebi, on ionako nikad nije imao sasvim jasne predstave o tome šta ljudi podrazumevaju pod 'srećom'. Možda Gospođica živi upravo onako kako je želela. Nadao se da je tako.
<BR>&nbsp;&nbsp;&nbsp;&nbsp;&nbsp;Što se tiče Male Gospođice, ona je izrasla u vitku, lepo građenu ženu visokih jagodica, obdarenu taktičnošću i upornošću. Endru nikad nije čuo da neko pominje njenu neobičnu lepotu - uvek se smatralo da je Gospođica porodična lepotica, a Malu Gospođicu su hvalili više zbog snažnog karaktera nego zbog izgleda. Za Endruov ukus, zlatokosa Mala Gospođica uvek je bila mnogo lepša nego njena meka i obla starija sestra; ali njegov ukus bio je samo ukus jednog robota, na kraju krajeva, i nikad se nije usudio da s nekim razgovara o izgledu ljudi. Teško da bi to bilo prikladno za jednog robota. Zapravo, nije imao prava čak ni na mišljenje o toj temi, i dobro je to znao.
<BR>&nbsp;&nbsp;&nbsp;&nbsp;&nbsp;Mala Gospođica se udala oko godinu dana pošto je diplomirala, i nije se odselila daleko, tek nešto malo uz obalu, u odnosu na porodično imanje. Njen muž, Lojd Černi, bio je arhitekta, odrastao na Istoku, ali rado je pristao da se nastani na divljoj obali severne Kalifornije koju je njegova žena toliko volela.
<BR>&nbsp;&nbsp;&nbsp;&nbsp;&nbsp;Mala Gospođica je jasno stavila mužu do znanja da ne želi da se udaljava od očevog robota, Endrua, koji joj je od ranog detinjstva bio čuvar i učitelj. Možda je to Lojda Černija začudilo, ali nije se bunio i Mala Gospođica je i dalje često posećivala veličanstvenu kuću Martinovih, u kojoj su sada živeli samo ostareli Gospodin i verni Endru.
<BR>&nbsp;&nbsp;&nbsp;&nbsp;&nbsp;U četvrtoj godini braka Mala Gospođica je rodila dečaka kome su dali ime Džordž. Imao je paperjastu crvenu kosu i ogromne, ozbiljne oči. Endru ga je nazvao Mali Gospodin. Kada je Mala Gospođica dovodila bebu u posetu dedi, ponekad bi dozvolila Endruu da drži mališu, da ga hrani iz bočice i da ga tapka po leđima posle jela.
<BR>&nbsp;&nbsp;&nbsp;&nbsp;&nbsp;Posete Male Gospođice i Malog Gospodina postale su novi izvor velikog zadovoljstva za Endrua, pogotovo kad bi mu dozvolili da pazi na dete. Endru je, na kraju krajeva, bio domaći robot iz serije NDR, ma koliko bio obdaren za obradu drveta i ma koliko se obogatio svojim poslovnim poduhvatima. Staranje o deci bila je jedna od stvari za koje je namenski projektovan.
<BR>&nbsp;&nbsp;&nbsp;&nbsp;&nbsp;Po rođenju unuka koji je živeo u blizini, Endru je osetio da Gospodin ima nekoga ko će mu zameniti one koji su otišli. Odavno je nameravao da se obrati Gospodinu s neobičnom molbom, ali sve dosad je oklevao. Tek ga je Mala Gospođica - koja je znala šta Endru ima na umu - konačno nagovorila da se oglasi.
<BR>&nbsp;&nbsp;&nbsp;&nbsp;&nbsp;Gospodin je sedeo kraj vatre u svojoj dubokoj fotelji, držeći u rukama debelu staru knjigu, ali očito je nije čitao. Endru je zastao na lučnom ulazu u veliku odaju.
<BR>&nbsp;&nbsp;&nbsp;&nbsp;&nbsp;"Mogu li da uđem, Gospodine?"
<BR>&nbsp;&nbsp;&nbsp;&nbsp;&nbsp;"Znaš da ne treba da pitaš. Ovo je tvoja kuća koliko i moja, Endru."
<BR>&nbsp;&nbsp;&nbsp;&nbsp;&nbsp;"Da, Gospodine. Hvala, Gospodine."
<BR>&nbsp;&nbsp;&nbsp;&nbsp;&nbsp;Robot je načinio nekoliko koraka. Metalna stopala su tiho strugala po tamno uglačanom drvenom podu. Potom se zaustavio i sačekao, bez reči. Ovo će biti veoma teško, bio je svestan toga. Gospodin je oduvek bio nagla osoba, ali u starosti je postao baš razdražljiv.
<BR>&nbsp;&nbsp;&nbsp;&nbsp;&nbsp;A trebalo je misliti i na neke vidove Prvog zakona. Jer ono što je Endru želeo da zamoli možda će ozbiljno uznemiriti Gospodina, pa će mu možda i nauditi.
<BR>&nbsp;&nbsp;&nbsp;&nbsp;&nbsp;"Pa?" upitao je Gospodin posle nekog vremena. "Nemoj samo da stojiš, Endru. Vidim ti po licu da hoćeš da razgovaraš o nečemu."
<BR>&nbsp;&nbsp;&nbsp;&nbsp;&nbsp;"Moj izraz lica se nikad ne menja, Gospodine."
<BR>&nbsp;&nbsp;&nbsp;&nbsp;&nbsp;"Onda vidim po načinu na koji stojiš. Znaš na šta mislim. Nešto se dešava. Šta je bilo, Endru?"
<BR>&nbsp;&nbsp;&nbsp;&nbsp;&nbsp;"Voleo bih da... da..." Endru je oklevao, a onda je brzo izgovorio pripremljeni govor. "Gospodine, vi nikada niste ni pokušali da se uplićete u način na koji koristim novac što sam ga zaradio. Uvek ste mi dozvoljavali da ga trošim onako kako želim. To je bilo veoma ljubazno od vas, Gospodine."
<BR>&nbsp;&nbsp;&nbsp;&nbsp;&nbsp;"To je tvoj novac, Endru."
<BR>&nbsp;&nbsp;&nbsp;&nbsp;&nbsp;"Samo vašom voljom, Gospodine. Ne verujem da bi bilo nezakonito i da ste ga vi zadržali, ali vi ste umesto toga osnovali preduzeće u moje ime i dozvolili mi da u njega ulažem svoju zaradu."
<BR>&nbsp;&nbsp;&nbsp;&nbsp;&nbsp;"Bilo bi pogrešno da sam učinio išta drugo, bez obzira kakav bio pravni status tvoje zarade."
<BR>&nbsp;&nbsp;&nbsp;&nbsp;&nbsp;"Dosad sam sakupio prilično bogatstvo, Gospodine."
<BR>&nbsp;&nbsp;&nbsp;&nbsp;&nbsp;"Nadam se da jesi. Mnogo si radio."
<BR>&nbsp;&nbsp;&nbsp;&nbsp;&nbsp;"Po odbitku poreza, Gospodine, i svih troškova koje sam imao za opremu i materijal, i sopstveno održavanje i poboljšanja, uspeo sam da nakupim gotovo devet stotina hiljada dolara."
<BR>&nbsp;&nbsp;&nbsp;&nbsp;&nbsp;"Ne čudi me, Endru."
<BR>&nbsp;&nbsp;&nbsp;&nbsp;&nbsp;"Želeo bih da vam to dam, Gospodine."
<BR>&nbsp;&nbsp;&nbsp;&nbsp;&nbsp;Gospodin se namrštio - najozbiljnijim mrštenjem koje je Endru ikada video, pri čemu su mu se obrve upečatljivo pomakle a usne pomerile naviše, pa su se brkovi preteći nakostrešili - i pri tom je prostrelio Endrua očima koje su, ma koliko zamućene od starosti, i dalje mogle da izraze priličnu količinu srdžbe.
<BR>&nbsp;&nbsp;&nbsp;&nbsp;&nbsp;"Šta? Kakva je to glupost, Endru?"
<BR>&nbsp;&nbsp;&nbsp;&nbsp;&nbsp;"Nikakva glupost, Gospodine."
<BR>&nbsp;&nbsp;&nbsp;&nbsp;&nbsp;"Da sam ikada želeo tvoj novac, ne bih ni pokušao da ti osnujem preduzeće, zar ne? A sada mi pogotovo ne treba. I ovako imam više novca nego što mi treba."
<BR>&nbsp;&nbsp;&nbsp;&nbsp;&nbsp;"Ipak, Gospodine, voleo bih da prebacim svoja sredstva na vas..."
<BR>&nbsp;&nbsp;&nbsp;&nbsp;&nbsp;"Neću da primim ni cent, Endru. Ni jedan jedini cent!"
<BR>&nbsp;&nbsp;&nbsp;&nbsp;&nbsp;"... ne kao poklon", nastavio je Endru, "nego kao cenu za nešto što mogu da dobijem jedino od vas."
<BR>&nbsp;&nbsp;&nbsp;&nbsp;&nbsp;Gospodin je zurio u njega. Sada je izgledao zbunjen.
<BR>&nbsp;&nbsp;&nbsp;&nbsp;&nbsp;"Šta bi ti to mogao da kupiš od mene, Endru?"
<BR>&nbsp;&nbsp;&nbsp;&nbsp;&nbsp;"Svoju slobodu, Gospodine."
<BR>&nbsp;&nbsp;&nbsp;&nbsp;&nbsp;"Svoju...?"
<BR>&nbsp;&nbsp;&nbsp;&nbsp;&nbsp;"Svoju slobodu. Želim da kupim slobodu, Gospodine. Sve do sada ja sam bio samo deo vaše imovine, ali želim da postanem nezavisna jedinka. Uvek ću vam ostati duboko odan i obavezan, ali..."
<BR>&nbsp;&nbsp;&nbsp;&nbsp;&nbsp;"Za ime božje!" povikao je Gospodin strašnim glasom. Ukočeno je ustao i bacio knjigu na pod. Usne su mu drhtale a lice mu je postalo tamnocrveno. Endru ga nikada nije video tako uzbuđenog. "Slobodu? Slobodu, Endru? O čemu to, pobogu, govoriš?"
<BR>&nbsp;&nbsp;&nbsp;&nbsp;&nbsp;Besno je izleteo iz sobe.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
