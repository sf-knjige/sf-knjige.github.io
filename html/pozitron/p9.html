<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Gospodin je bio jednako nezadovoljan. Nije nalazio razloga da se raduje sudskoj odluci, i postarao se da to stavi do znanja i Endruu i Maloj Gospođici.
<BR>&nbsp;&nbsp;&nbsp;&nbsp;&nbsp;Endru je otišao kod njega ubrzo pošto je odluka suda postala konačna i rekao: "Evo vašeg čeka, Gospodine."
<BR>&nbsp;&nbsp;&nbsp;&nbsp;&nbsp;"O kakvom to čeku govoriš?"
<BR>&nbsp;&nbsp;&nbsp;&nbsp;&nbsp;"O čeku na ukupnu sumu računa mog preduzeća. Obećao sam da ću time platiti kada mi date moju slobodu, Gospodine."
<BR>&nbsp;&nbsp;&nbsp;&nbsp;&nbsp;"Ja ti nikad slobodu nisam dao!" odvratio je Gospodin. "Ti si lepo otišao i uzeo je!" Njegov grubi glas učini da Endru oseti kao da mu je u mozgu nastupio kratak spoj.
<BR>&nbsp;&nbsp;&nbsp;&nbsp;&nbsp;"Oče..." strogo je počela Mala Gospođica.
<BR>&nbsp;&nbsp;&nbsp;&nbsp;&nbsp;Gospodin, koji je sedeo zavaljen u svojoj fotelji, umotan u ćebe, mada je bio najtopliji dan toga leta, namrštio se na nju. Ali odgovorio je nešto prijaznijim tonom. "U redu, Endru. Želeo si svoju slobodu, šta god ti to značilo, i nisam se protivio. Pretpostavljam da se to može shvatiti kao da sam podržao tvoj zahtev. Recimo da je tako i bilo. I tako - sad si slobodan. Čestitam, Endru."
<BR>&nbsp;&nbsp;&nbsp;&nbsp;&nbsp;"I želim da za to platim, kao što sam i obećao."
<BR>&nbsp;&nbsp;&nbsp;&nbsp;&nbsp;U Gospodinovim očima planuo je trag nekadašnjeg plamena. "Ne treba mi tvoj prokleti novac, Endru!"
<BR>&nbsp;&nbsp;&nbsp;&nbsp;&nbsp;"Dogovorili smo se, Gospodine."
<BR>&nbsp;&nbsp;&nbsp;&nbsp;&nbsp;"Dogovorili? Ko se dogovorio? Znaš da nikad nisam pristao... Slušaj, Endru, primiću taj ček ako je to jedini način da se osećaš zaista slobodnim. Ali mislim da je to ipak malo preterano. Ja sam bogat starac, neću živeti još dugo, i ako me nateraš da uzmem novac, ja ću ga smesta dati u dobrotvorne svrhe. Daću ga Domu za robote siročiće, ako tako nešto postoji. Ili ću osnovati tako nešto, ako ne postoji." Nasmejao se - krtim smehom bez radosti. Ni Endru ni Mala Gospođica nisu mu se pridružili. "Ali tebi to nije važno, zar ne? Ti samo želiš da se oslobodiš novca. Pa dobro, Endru. Daj mi taj ček."
<BR>&nbsp;&nbsp;&nbsp;&nbsp;&nbsp;"Hvala vam, Gospodine."
<BR>&nbsp;&nbsp;&nbsp;&nbsp;&nbsp;Predao je ček starcu.
<BR>&nbsp;&nbsp;&nbsp;&nbsp;&nbsp;Gospodin je malo čkiljio u njega, okrećući ga, sve dok njegove ostarele oči nisu uspele da utvrde u koju stranu čeka gleda.
<BR>&nbsp;&nbsp;&nbsp;&nbsp;&nbsp;"Zaista si nakupio prilično bogatstvo, Endru. Dodaj mi olovku, Mandi, hoćeš li?" Dok je uzimao olovku, Gospodinu su se tresle ruke, ali kada je počeo da piše na poleđini, činio je to čvrstim, mirnim rukopisom, red za redom, i tekst je ispao mnogo duži od onog što se obično piše na čekovima. Potom je vratio ček Endruu.
<BR>&nbsp;&nbsp;&nbsp;&nbsp;&nbsp;Gospodin je na čeku potvrdio prijem: Džerald Martin, primio svotu kao naknadu za slobodu robota Endrua Martina, NDR-113, po odluci suda. A onda je to podvukao i dodao: Isplatiti Endruu Martinu, kao dodatak za odanost tokom službe ovoj porodici. Izdavanje ovog čeka neizostavno povlači prihvatanje ovog dodatka. Džerald Martin.
<BR>&nbsp;&nbsp;&nbsp;&nbsp;&nbsp;"Da li je tako u redu, Endru?" upitao je Gospodin.
<BR>&nbsp;&nbsp;&nbsp;&nbsp;&nbsp;Endru je malo oklevao. Pokazao je ček Maloj Gospođici, koja je pročitala šta je Gospodin napisao i slegnula ramenima.
<BR>&nbsp;&nbsp;&nbsp;&nbsp;&nbsp;"Ne ostavljate mi nikakav izbor, Gospodine", rekao je Endru.
<BR>&nbsp;&nbsp;&nbsp;&nbsp;&nbsp;"Tako je. Hoću da bude ovako. Sad lepo stavi taj ček u džep - ne, ti nemaš džepove, je li? Pa, stavi ga negde. Čuvaj ga kao uspomenu, nešto po čemu ćeš me se sećati. I hajde da više ne pričamo o tome." Gospodin je ljutito pogledao i Endrua i Malu Gospođicu. "Tako. To smo sredili. A ti si sad potpuno i istinski slobodan, je li tako? Baš dobro. Baš dobro. Odsad pa nadalje sam ćeš birati šta ćeš raditi po kući i radićeš to onako kako ti smisliš. Više ti neću izdavati naređenja, Endru, osim ovog poslednjeg: da radiš samo ono što želiš. Od ovog trenutka pa nadalje ponašaćeš se samo po svojoj volji, onako kako je sud odobrio i odredio. Je li to jasno?"
<BR>&nbsp;&nbsp;&nbsp;&nbsp;&nbsp;"Da, Gospodine."
<BR>&nbsp;&nbsp;&nbsp;&nbsp;&nbsp;"Ali ja sam i dalje odgovoran za tebe. I to je sud odobrio i odredio. Više nisam tvoj vlasnik, ali ako se desi da upadneš u neku nevolju, ja ću morati da te vadim. Sad možda jesi slobodan, ali nemaš nikakva građanska prava kakva imaju ljudska bića. Ostaješ zavisan od mene, drugim rečima - ja sam ti staratelj, po sudskom rešenju. Nadam se da to razumeš, Endru."
<BR>&nbsp;&nbsp;&nbsp;&nbsp;&nbsp;"Zvučiš kao da si besan, oče", rekla je Mala Gospođica.
<BR>&nbsp;&nbsp;&nbsp;&nbsp;&nbsp;"I jesam. Nisam tražio da na mene svale odgovornost za jedinog slobodnog robota na svetu."
<BR>&nbsp;&nbsp;&nbsp;&nbsp;&nbsp;"Ništa nisu svalili na tebe, oče. Prihvatio si odgovornost za Endrua još onog dana kad si ga primio u svoj dom. Sudska odluka to ničim nije izmenila. Ne moraš da radiš ništa što nisi radio i ranije. A što se tiče Endruovog upadanja u nevolje, zašto misliš da će se to desiti? Tri zakona i dalje važe."
<BR>&nbsp;&nbsp;&nbsp;&nbsp;&nbsp;"Pa kako onda on može da bude slobodan?"
<BR>&nbsp;&nbsp;&nbsp;&nbsp;&nbsp;"Zar za ljudska bića ne važe ljudski zakoni, Gospodine?" tiho je upitao Endru.
<BR>&nbsp;&nbsp;&nbsp;&nbsp;&nbsp;Gospodin ga je prostrelio pogledom. "Ne vežbaj logiku na meni, Endru. Ljudska bića su voljno sačinila društvena pravila, sistem zakona kojem se voljno pokoravaju, jer bi inače život u civilizovanom društvu bio nemoguć. Oni koji odbiju da se pokoravaju tim zakonima, i stoga čine da ostalima život bude nesnosan, bivaju kažnjeni, a kasnije se rehabilituju, ili mi bar volimo tako da mislimo. Ali robot nema veze sa društvenim pravilima. Robot se povinuje svojim zakonima zato što nema drugog izbora. Čak i takozvani slobodni robot."
<BR>&nbsp;&nbsp;&nbsp;&nbsp;&nbsp;"Ali kao što kažete, Gospodine, ljudski zakoni postoje i mora im se pokoravati, a oni koji im se pokoravaju i dalje smatraju sebe slobodnima. Stoga robot..."
<BR>&nbsp;&nbsp;&nbsp;&nbsp;&nbsp;"Dosta je!" planuo je Gospodin. Bacio je ćebe na pod i nesigurno ustao iz fotelje. "Nisam raspoložen za dalje rasprave, hvala na pitanju. Idem sad gore. Laku noć, Amanda. Laku noć, Endru."
<BR>&nbsp;&nbsp;&nbsp;&nbsp;&nbsp;"Laku noć i vama, Gospodine. Da vas otpratim u sobu?" upitao je Endru.
<BR>&nbsp;&nbsp;&nbsp;&nbsp;&nbsp;"Nemoj se mučiti. I dalje sam dovoljno snažan da se popnem uza stepenice. Idi za svojim poslom, kakav god da je, a ja idem za svojim."
<BR>&nbsp;&nbsp;&nbsp;&nbsp;&nbsp;Polako je otišao. Endru i Mala Gospođica su se uznemireno zgledali, ali nisu rekli ništa.
<BR>&nbsp;&nbsp;&nbsp;&nbsp;&nbsp;Otada je Gospodin retko izlazio iz svoje sobe. Obroke mu je pripremao i odnosio jednostavan TZ robot, koji se starao o kuhinji. Nikada nije pozivao Endrua na sprat, a Endru nije želeo da ga uznemirava bez poziva; i tako su se posle toga Endru i Gospodin sretali samo u onim retkim prilikama kada bi starac rešio da siđe u prizemlje kuće.
<BR>&nbsp;&nbsp;&nbsp;&nbsp;&nbsp;Endru već neko vreme nije živeo u kući. Pošto mu se posao širio, postalo mu je teško da ga vodi iz radionice u potkrovlju, koju mu je Gospodin dodelio na početku. Stoga je odlučeno, pre nekoliko godina, da se sagradi kućica za Endrua, zapravo obična prizemna koliba, na ivici šume koja se graničila s imanjem Martinovih.
<BR>&nbsp;&nbsp;&nbsp;&nbsp;&nbsp;U kućici nije bilo spavaće sobe, naravno, ni kuhinje, ni kupatila. Jedna od prostorija bila je biblioteka i kancelarija, i tu je Endru držao svoje knjige, nacrte i registratore, a druga, mnogo veća, predstavljala je radionicu, gde je držao alat i ono što je upravo radio. U šupi naslonjenoj na zgradicu nalazilo se skladište egzotičnog drveta koje je Endru koristio za izradu nakita, kao i zaliha manje retke građe za veoma traženi nameštaj.
<BR>&nbsp;&nbsp;&nbsp;&nbsp;&nbsp;Uvek je imao dovoljno posla. Objavljivanje presude o njegovoj slobodi izazvalo je opšte zanimanje za njegova dela, i svakog jutra bi preko kompjutera primio bar tri-četiri narudžbine. Imao je dovoljno posla za više godina unapred, pa je na kraju morao da napravi listu čekanja čak i za one koji bi tek želeli nešto da naruče.
<BR>&nbsp;&nbsp;&nbsp;&nbsp;&nbsp;Sada, kao slobodan robot, radio je još i više nego za vreme dok je, tehnički, bio Gospodinovo vlasništvo. Nije bilo ništa neobično da sastavi trideset šest ili čak četrdeset osam sati neprekidnog rada, ne izlazeći iz kuće, pošto mu, naravno, nisu bili potrebni ni san ni hrana ni odmor.
<BR>&nbsp;&nbsp;&nbsp;&nbsp;&nbsp;Račun u banci mu je rastao i rastao. Zahtevao je da plati Gospodinu sve troškove oko gradnje kućice, i ovoga puta Gospodin je pristao da primi novac samo radi zadovoljenja formalnosti. Vlasništvo zgradice je zvanično preneto na Endrua, a on je plaćao zakupninu za deo zemlje Džeralda Martina, na kojoj se zgrada nalazila.
<BR>&nbsp;&nbsp;&nbsp;&nbsp;&nbsp;Mala Gospođica, koja je i dalje živela samo malo dalje uz obalu, u kući koju su ona i Lojd Černi sagradili još davno, tek što su se venčali, svratila bi da ga poseti kad god bi došla da obiđe oca. Po pravilu, svratila bi u Endruovu radionicu čim bi stigla, popričala s njim i pogledala najnovija dela, a onda bi otišla u glavnu zgradu, Gospodinu.
<BR>&nbsp;&nbsp;&nbsp;&nbsp;&nbsp;Često je dovodila sa sobom Malog Gospodina - mada ga Endru više nije tako zvao. Mali Gospodin je odavno prestao da bude dete. Sada je to bio visok i snažan mladić, nakostrešenih brkova boje rđe, gotovo jednako upadljivih kao što ih je imao njegov deda, a uz to je nosio i zulufe. Čim je suđenje završeno i Endru postao slobodan robot, zabranio je Endruu da ga tako zove.
<BR>&nbsp;&nbsp;&nbsp;&nbsp;&nbsp;"Zar vam je to neprijatno, Mali Gospodine?" upitao je Endru. "Mislio sam da vam se dopada."
<BR>&nbsp;&nbsp;&nbsp;&nbsp;&nbsp;"Dopadalo mi se."
<BR>&nbsp;&nbsp;&nbsp;&nbsp;&nbsp;"Ali sad, kad ste potpuno odrastao i zreo čovek, zvuči vam ponižavajuće? Kao uvreda vašem dostojanstvu? Znate da ja duboko poštujem vaš..."
<BR>&nbsp;&nbsp;&nbsp;&nbsp;&nbsp;"Nema to veze s mojim dostojanstvom", prekinuo ga je Mali Gospodin. "Nego s tvojim."
<BR>&nbsp;&nbsp;&nbsp;&nbsp;&nbsp;"Ne razumem, Mali Gospodine."
<BR>&nbsp;&nbsp;&nbsp;&nbsp;&nbsp;"Očito. Ali vidi ovako, Endru: 'Mali Gospodin' je ljupko ime, i ti i ja ga tako i shvatamo, ali zapravo je to gunđanje starog porodičnog sluge koji se obraća gospodarevom sinu, ili, u našem slučaju, gospodarevom unuku. To ti više ne pristaje, Endru, zar ne shvataš? Moj deda ti više nije gospodar a ja nisam ljubak mali dečko. Slobodan robot ne treba nikoga da zove 'Mali Gospodine'. Je li ti jasno? Ja tebe zovem Endru - oduvek sam te tako zvao. A od sada ćeš i ti mene zvati Džordž."
<BR>&nbsp;&nbsp;&nbsp;&nbsp;&nbsp;Zvučalo je kao naređenje, pa je Endru morao da se pokori.
<BR>&nbsp;&nbsp;&nbsp;&nbsp;&nbsp;Od tog časa je prestao da Džordža Černija zove 'Mali Gospodin'. Ali Mala Gospođica je za njega i dalje ostala Mala Gospođica. Nije mogao ni da zamisli da je zove 'gđa Černi', a 'Amanda' mu se činilo malo nepristojno i suviše otvoreno. Za njega, ona je bila Mala Gospođica i ništa sem Male Gospođice, iako je sada bila žena prosede kose, vitka, gipka i, kao i uvek, lepa kao staro zlato. Endru se nadao da mu ona nikada neće izdati naređenje kakvo mu je izdao njen sin: i nije to učinila. Bila je Mala Gospođica i uvek će i ostati Mala Gospođica.
<BR>&nbsp;&nbsp;&nbsp;&nbsp;&nbsp;Jednog dana su Džordž i Mala Gospođica došli u kuću, ali nijedno od njih nije svratilo do Endrua pre nego što su otišli Gospodinu. Endru je primetio kad je automobil došao i prošao, ne skrećući na njegov prilazni put, i upitao se zašto. Uznemirio se kad je prošlo pola sata, pa još pola, pa još čitav sat, a nijedno od njih nije došlo da ga poseti. Je li ih prošli put nečim uvredio? Ne, to mu nije izgledalo verovatno.
<BR>&nbsp;&nbsp;&nbsp;&nbsp;&nbsp;Ali onda je, znači, neka nevolja u velikoj kući?
<BR>&nbsp;&nbsp;&nbsp;&nbsp;&nbsp;Rešio je da odvrati misli zadubivši se u posao, ali bila mu je potrebna sva robotska moć samodiscipline da bi se usredsredio na rad, pa čak ni tada mu posao nije išao glatko kao obično. Tek tada, kasno popodne, došao je kod njega Džordž Černi - sam.
<BR>&nbsp;&nbsp;&nbsp;&nbsp;&nbsp;"Nešto ne valja, Džordže?" upitao je Endru čim je Džorž ušao.
<BR>&nbsp;&nbsp;&nbsp;&nbsp;&nbsp;"Na žalost, tako je, Endru. Moj deda umire."
<BR>&nbsp;&nbsp;&nbsp;&nbsp;&nbsp;"Umire?" tupo je ponovio Endru.
<BR>&nbsp;&nbsp;&nbsp;&nbsp;&nbsp;Odavno je razmišljao o pojmu smrti, ali nije uspevao da ga razume.
<BR>&nbsp;&nbsp;&nbsp;&nbsp;&nbsp;Džordž je žalosno klimnuo glavom. "Majka je uz njega. Deda hoće da i ti dođeš."
<BR>&nbsp;&nbsp;&nbsp;&nbsp;&nbsp;"Zaista? Nije te poslala majka, nego sam Gospodin?"
<BR>&nbsp;&nbsp;&nbsp;&nbsp;&nbsp;"Sam Gospodin, tako je."
<BR>&nbsp;&nbsp;&nbsp;&nbsp;&nbsp;Endru je osetio drhtaj u vrhovima prstiju. To je bilo najpribližnije fizičkom izrazu uzbuđenja. Ali s tim osećanjem mešala se i strepnja.
<BR>&nbsp;&nbsp;&nbsp;&nbsp;&nbsp;Gospodin - umire!
<BR>&nbsp;&nbsp;&nbsp;&nbsp;&nbsp;Sklonio je alat i požurio ka glavnoj zgradi, a Džordž Černi je kaskao uz njega.
<BR>&nbsp;&nbsp;&nbsp;&nbsp;&nbsp;Gospodin je mirno ležao u krevetu u kome je proveo najveći deo proteklih nekoliko godina. Od kose mu je ostalo samo nekoliko pramenova; čak i slavni brkovi su se ozbiljno proredili. Bio je veoma bled, kao da mu koža postaje prozirna, i jedva se primećivalo da diše. Ali oči su mu bile otvorene - njegove žustre, prodorne, blistavoplave oči - i uspeo je da se nasmeši, jedva pokrenuvši usne, kada je ugledao Endrua kako ulazi.
<BR>&nbsp;&nbsp;&nbsp;&nbsp;&nbsp;"Gospodine... oh, Gospodine, Gospodine..."
<BR>&nbsp;&nbsp;&nbsp;&nbsp;&nbsp;"Hodi ovamo, Endru." Gospodinov glas zazvučao je neobično snažno: kao glas nekadašnjeg Gospodina.
<BR>&nbsp;&nbsp;&nbsp;&nbsp;&nbsp;Endru je oklevao, suviše zbunjen da bi poslušao.
<BR>&nbsp;&nbsp;&nbsp;&nbsp;&nbsp;"Hodi ovamo, kad kažem. To je naređenje. Jednom sam rekao da ti više neću izdavati naređenja, ali ovo je izuzetak. A ujedno je i poslednje naređenje koje ću ti ikada izdati - u to budi siguran."
<BR>&nbsp;&nbsp;&nbsp;&nbsp;&nbsp;"Da, Gospodine." Endru je prišao.
<BR>&nbsp;&nbsp;&nbsp;&nbsp;&nbsp;Gospodin je izvukao jednu ruku ispod pokrivača. Kao da je morao da se upinje da skloni ćebe, i Džordž je požurio da mu pomogne.
<BR>&nbsp;&nbsp;&nbsp;&nbsp;&nbsp;"Ne!" rekao je Gospodin, uz nešto nalik na njegovu staru naprasitost. "Prokletstvo, ni ne pokušavaj, Džordže! Nisam ja bogalj, samo umirem." Ljutito je odgurnuo pokrivač koliko je trebalo da bi podigao ruku, i pružio je ka robotu. "Endru", rekao je. "Endru..."
<BR>&nbsp;&nbsp;&nbsp;&nbsp;&nbsp;"Oh, Gospodine", ponovio je Endru.
<BR>&nbsp;&nbsp;&nbsp;&nbsp;&nbsp;Potom je zaćutao. Nije znao šta da kaže.
<BR>&nbsp;&nbsp;&nbsp;&nbsp;&nbsp;Još nikada nije video nekoga na samrti, a ni mrtvaca. Znao je da je smrt stanje kad ljudi prestaju da funkcionišu. To je nevoljno i nepovratno demontiranje, koje se na kraju događa svim ljudskim bićima. Pošto je bilo neizbežno, Endru je želeo da veruje da ga ljudi prihvataju takvim kakvo je, kao prirodan proces, i ne plaše ga se niti strepe od njega. Ali nije bio sasvim siguran. A Gospodin je tako dugo živeo - mora da se navikao da bude živ, jer uvek je bio tako pun života.
<BR>&nbsp;&nbsp;&nbsp;&nbsp;&nbsp;"Daj mi ruku, Endru."
<BR>&nbsp;&nbsp;&nbsp;&nbsp;&nbsp;"Svakako, Gospodine."
<BR>&nbsp;&nbsp;&nbsp;&nbsp;&nbsp;Endru je prihvatio Gospodinovu hladnu, bledu, zboranu šaku: čvornovato, drevno tkivo na glatkoj, bezvremenskoj plastici bez ikakve mane.
<BR>&nbsp;&nbsp;&nbsp;&nbsp;&nbsp;"Ti si sjajan robot, Endru, znaš li to?" počeo je Gospodin. "Zaista sjajan. Najbolji ikada načinjeni robot."
<BR>&nbsp;&nbsp;&nbsp;&nbsp;&nbsp;"Hvala, Gospodine."
<BR>&nbsp;&nbsp;&nbsp;&nbsp;&nbsp;"Hteo sam to da ti kažem. I još nešto. Drago mi je što si slobodan. To je sve. Važno mi je bilo da ti to kažem. U redu je, Endru."
<BR>&nbsp;&nbsp;&nbsp;&nbsp;&nbsp;To je očito značilo da je razgovor završen. Gospodin više nije obraćao pažnju na Endrua. Ovaj je pustio njegovu drhtavu ruku i povukao se od kreveta, pa je stao kraj Džordža i Male Gospođice. Mala Gospođica je pružila ruku i dotakla Endrua iznad lakta, ovlaš, s ljubavlju. Ali nije rekla ništa. A nije ni Džordž.
<BR>&nbsp;&nbsp;&nbsp;&nbsp;&nbsp;Starac kao da se povukao od njih, nekuda daleko. U sobi se čulo samo njegovo teško disanje. Postajalo je sve nepravilnije i teže. Gospodin je ležao nepokretno, zureći uvis, u prazno. Lice mu je bilo bez izraza, kao u robota.
<BR>&nbsp;&nbsp;&nbsp;&nbsp;&nbsp;Endru je bio potpuno izgubljen. Mogao je samo da stoji i dalje, potpuno nem, potpuno nepokretan, i da gleda ono što je znao da su Gospodinovi poslednji trenuci.
<BR>&nbsp;&nbsp;&nbsp;&nbsp;&nbsp;Starac je sve teže disao. Onda mu je iz grla dopro krkljavi zvuk kakav Endru nikada tokom svog postojanja nije čuo.
<BR>&nbsp;&nbsp;&nbsp;&nbsp;&nbsp;Potom se sve utišalo. Osim što je Gospodin prestao da diše, Endru nije primetio nikakvu promenu na njemu. Trenutak ranije bio je potpuno nepokretan, a takav je bio i sada. Zurio je slepo uvis, maločas kao i sada. Endru je ipak shvatio da se desilo nešto duboko, nešto van njegove moći poimanja. Gospodin je prešao tajanstveni prag koji je delio život od smrti. Više nije bilo Gospodina. Gospodin je nestao. Ostala je samo prazna ljuštura.
<BR>&nbsp;&nbsp;&nbsp;&nbsp;&nbsp;Mala Gospođica je konačno tihim kašljem prekinula dugu tišinu. U njenim očima nije bilo suza, ali Endru je video da je duboko potresena.
<BR>&nbsp;&nbsp;&nbsp;&nbsp;&nbsp;"Drago mi je što si stigao pre nego što je otišao, Endru", rekla je. "Ti spadaš ovde. Ti si član porodice."
<BR>&nbsp;&nbsp;&nbsp;&nbsp;&nbsp;Endru opet nije znao šta da odgovori.
<BR>&nbsp;&nbsp;&nbsp;&nbsp;&nbsp;Mala Gospođica je nastavila. "I to što ti je rekao bilo je divno. Možda ti pred kraj nije delovao prijateljski, Endru, ali bio je star, znaš. I bolelo ga je što si želeo da budeš slobodan. Ali na kraju ti je oprostio, zar ne?"
<BR>&nbsp;&nbsp;&nbsp;&nbsp;&nbsp;Tek tada je Endru našao prave reči. "Nikad ne bih bio slobodan da nije bilo njega, Mala Gospođice", rekao je.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
