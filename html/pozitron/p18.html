<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Protetologija je konačno odvela Endrua sa Zemlje. Ranije nije osećao nikakvu potrebu za putovanjem u svemir - čak ni za putovanjima po Zemlji - ali Zemlja već odavno nije bila glavni centar ljudske civilizacije i većina novog i zanimljivog dešavala se u svemirskim kolonijama, uglavnom na Mesecu, koji je sada već postao svet po svemu zemaljskiji od same Zemlje, osim po gravitaciji. Podzemni gradovi, osnovani kao obični pećinski zakloni u dvadeset prvom stoleću, sada su bili prostrani, blistavo osvetljeni gradovi, gusto naseljeni i brzo rastući.
<BR>&nbsp;&nbsp;&nbsp;&nbsp;&nbsp;Stanovnicima Meseca, kao i svim ljudima, bili su potrebni protetički aparati. Više niko nije bio zadovoljan životnim prosekom od sedamdeset godina, i kad bi organi otkazali poslušnost, postalo je uobičajeno zameniti ih.
<BR>&nbsp;&nbsp;&nbsp;&nbsp;&nbsp;No, niska Mesečeva teža, iako je u izvesnoj meri predstavljala prednost za ljude koji žive pod manjim opterećenjem gravitacije, stvarala je niz problema protetičkim hirurzima. Aparati predviđeni da obezbede stalan i ravnomeran protok krvi, hormona, digestivnih sokova ili neke druge životvorne materije pod Zemljinom gravitacijom, nisu tako pouzdano radili na gravitaciji koja je predstavljala samo šestinu Zemljine. Bilo je problema i s naprezanjem materijala, trajnošću, kao i s neočekivanim i nepoželjnim komplikacijama u mehanizmu povratne sprege.
<BR>&nbsp;&nbsp;&nbsp;&nbsp;&nbsp;Protetolozi sa Meseca godinama su preklinjali Endrua da dođe kod njih i iz prve ruke se upozna sa problemima prilagođavanja s kojima su morali da se suočavaju. Prodajno odeljenje 'Američkih robota' na Mesecu takođe ga je stalno pozivalo da dođe.
<BR>&nbsp;&nbsp;&nbsp;&nbsp;&nbsp;U nekoliko navrata je čak pomenuto da bi, po uslovima ugovora o lizingu, Endru morao da ode; ali Endru je taj predlog - jer bio je uobličen kao predlog, a ne kao naređenje - dočekivao tako ledenim odbijanjem da se kompanija nije usuđivala da ga dalje ponavlja.
<BR>&nbsp;&nbsp;&nbsp;&nbsp;&nbsp;Ali lekari sa Meseca su i dalje zvali u pomoć. Endru ih je neprekidno odbijao, sve dok, iznenada, nije uhvatio sebe kako se pita: Zašto ne? Zašto mi je toliko važno da stalno budem na Zemlji?
<BR>&nbsp;&nbsp;&nbsp;&nbsp;&nbsp;Očito im je tamo gore bio potreban. Niko mu nije naređivao da ode - niko se nije usuđivao, bar ne u poslednje vreme - ali ipak nije mogao da prenebregne činjenicu da je stvoren kako bi služio čovečanstvu, a to nikako nije značilo da je njegova služba ograničena samo na Zemlju. Neka bude tako, pomislio je. I već sat kasnije poruka da prihvata poslednji poziv već je bila poslata na Mesec.
<BR>&nbsp;&nbsp;&nbsp;&nbsp;&nbsp;Jednog hladnog, vlažnog jesenjeg dana Endru je odleteo za San Francisko, a odatle je podzemnom železnicom otišao u veliku Zapadnu svemirsku luku u Nevadi. Nikada ranije nije putovao podzemnom železnicom. Tokom poslednjih pedeset godina nuklearni bageri su prorili mrežu prostranih tunela kroz duboke stenovite slojeve kontinenta, i sada su se kroz njih kretali brzi vozovi, tihim prugama bez inercije, omogućujući brz i jednostavan način putovanja na dugim razdaljinama, pa je veliki deo površine Zemlje mogao da se vrati u prirodno stanje. Endruu se učinilo da je stigao u svemirsku luku u Nevadi gotovo pre nego što je voz i krenuo sa stanice u San Francisku.
<BR>&nbsp;&nbsp;&nbsp;&nbsp;&nbsp;I tako je konačno krenuo u svemir. Na put na Mesec...
<BR>&nbsp;&nbsp;&nbsp;&nbsp;&nbsp;U svakoj fazi ukrcavanja ponašali su se prema njemu kao prema predmetu od finog, retkog i vrlo krhkog porcelana. Visoki službenici 'Američkih robota' rojili su se oko njega, spremni da mu pomognu pri prijavljivanju i ukrcavanju na let.
<BR>&nbsp;&nbsp;&nbsp;&nbsp;&nbsp;Čudili su se koliko malo prtljaga nosi - samo malu tašnu sa nešto odela i nekoliko holokocki za čitanje tokom puta - a bilo je predviđeno da na Mesecu ostane između tri meseca i godine dana. Ali Endru je samo slegnuo ramenima i rekao da nikada nije osećao potrebu da vuče za sobom gomilu stvari dok putuje. To je bilo tačno; doduše, Endru nikada nije ni putovao na više od nekoliko dana.
<BR>&nbsp;&nbsp;&nbsp;&nbsp;&nbsp;Pre ukrcavanja na brod morao je da prođe kroz proces detaljne dekontaminacije, tačnije - detaljne sterilizacije i defumigacije. "Znate, oni na Mesecu imaju vrlo stroga pravila", izvinjavao se službenik svemirske luke dok je Endru čitao dug spisak postupaka kojima se moraju podvrgnuti svi putnici pred odlazak. "Žive potpuno izolovani od svih naših Zemaljskih mikroba, znate, i smatraju da bi bili izloženi velikoj opasnosti od epidemije ako bi im sa Zemlje stiglo nešto sa čime njihovi sistemi ne mogu da se izbore."
<BR>&nbsp;&nbsp;&nbsp;&nbsp;&nbsp;Endru nije smatrao za potrebno da objašnjava kako njegovo androidno telo nije podložno nikakvim infekcijama mikroorganizmima. Službenik svemirske luke svakako je bio svestan da je Endru robot - to je pisalo na njegovoj karti, zajedno sa serijskim brojem i svim ostalim. Nije trebalo biti osobito inteligentan da bi se shvatilo kako roboti, čak i androidni roboti, teško mogu biti prenosnici zaraze.
<BR>&nbsp;&nbsp;&nbsp;&nbsp;&nbsp;No, čovek je bio pre svega birokrata, a posao mu je bio da pazi da se svi koji se ukrcavaju na brod za Mesec podvrgnu propisanim postupcima dekontaminacije, bez obzira je li dotična osoba uopšte sposobna da se kontaminira.
<BR>&nbsp;&nbsp;&nbsp;&nbsp;&nbsp;Endru je imao mnogo iskustva s tim tipom ljudi, pa je znao da bi bilo traćenje vremena i reči kad bi pokušao da se buni. I tako je - mirno i trpeljivo - pustio da ga provedu kroz niz postupaka. Nisu mu mogli nauditi, a prihvatanjem je izbegao beskrajne i grozne birokratske rasprave koje bi verovatno izazvao. Osim toga, pomalo nastrano je uživao što se prema njemu ponašaju kao prema svima drugima.
<BR>&nbsp;&nbsp;&nbsp;&nbsp;&nbsp;I tako se konačno našao na brodu.
<BR>&nbsp;&nbsp;&nbsp;&nbsp;&nbsp;Došao je stjuard da proveri je li Endru bezbedno učvršćen u svoju gravitacionu mrežu, i da mu da brošuru - to je bila već četvrta za poslednja dva dana - o onome što će najverovatnije osetiti tokom putovanja.
<BR>&nbsp;&nbsp;&nbsp;&nbsp;&nbsp;Brošura je trebalo da deluje umirujuće. Prvo će nastupiti blagi stres tokom prvih trenutaka ubrzanja, pisalo je u njoj, ali to uopšte neće predstavljati neki problem. Kad brod bude išao punom brzinom, biće uključeni mehanizmi za kontrolu gravitacije, koji će poništiti nultu silu teže u kojoj će se nalaziti brod, pa putnici neće uopšte biti izloženi osećanju slobodnog pada. (Osim ukoliko to žele, u kom slučaju su dobrodošli u salonu nulte gravitacije, dalje prema krmi.) Tokom putovanja, veštačka gravitacija na brodu će se stalno ali neosetno smanjivati, i kada brod stigne na odredište, putnici će biti priviknuti na mnogo manju težu, kakvu će osećati tokom boravka u Mesečevim naseljima. I tako dalje i tako dalje, detalji o rasporedu obroka, o programima vežbi i sličnim stvarima - niz jasnih, utešnih podataka.
<BR>&nbsp;&nbsp;&nbsp;&nbsp;&nbsp;Endru je to primio na svoj način. Njegovo androidno telo bilo je predviđeno da izdrži gravitaciju i jaču od Zemljine, ne zato što je on to tražio nego zato što je konstruktorima bilo relativno lako, pošto su ionako radili iz početka, da ugrade u njega sve moguće male prednosti nad prirodnim ljudskim telom. Bilo mu je potpuno nevažno kako i kada će jesti na brodu, i šta će biti na jelovniku. Isto je važilo i za fizičke vežbe. Endru je često uživao u oštrim šetnjama duž plaže ili po šumi koja okružuje njegovo imanje, ali njegovom telu zapravo nisu bile potrebne vežbe radi održanja kondicije.
<BR>&nbsp;&nbsp;&nbsp;&nbsp;&nbsp;Stoga se putovanje za njega pretvorilo uglavnom u čekanje. Nije očekivao mnogo problema u prilagođavanju na putovanje kroz svemir, i zaista, nije osetio nijedan. Brod se lako podigao sa ležišta; brzo je ostavio za sobom Zemljinu atmosferu; glatko se probijao kroz tamnu prazninu svemira, na rutinskom kursu ka Mesecu. Svemirska putovanja su odavno prestala da budu uzbudljiva; čak i za novopečenog svemirskog putnika bila su prava tričarija, a većina ljudi je upravo to i želela.
<BR>&nbsp;&nbsp;&nbsp;&nbsp;&nbsp;Jedino što je Endrua zainteresovalo tokom putovanja bio je pogled kroz prozore. Svaki put bi osetio drhtaje u keramičkoj kičmi; krv bi mu brže potekla kroz dakronske arterije; osetio bi i uzbuđeno podrhtavanje u sintetičkim epidermalnim ćelijama na vrhovima prstiju.
<BR>&nbsp;&nbsp;&nbsp;&nbsp;&nbsp;Zemlja gledana iz svemira bila mu je neobično ljupka: savršeni plavi disk ispresecan belim prugama oblaka. Obrisi kontinenata bili su začuđujuće nejasni. Endru je očekivao da će ih videti jasno kao na globusu; ali zapravo su se tek nazirali, i pravu lepotu Zemlji je davalo čudesno kovitlanje atmosferskih oblaka nad ogromnim morima. Takođe je bilo neobično i čudesno videti, na ovaj način, čitavo lice sveta odjednom, jer brod se kretao veoma brzo ka dubini svemira, a planeta iza njih postala je dovoljno mala da se obuhvati jednim pogledom: plava kugla koja se postojano okreće na crnoj, zvezdama prošaranoj pozadini svemira.
<BR>&nbsp;&nbsp;&nbsp;&nbsp;&nbsp;Endru je osetio duboku potrebu da izdelje ploču koja bi predstavljala ono što je video kad je pogledao malu Zemlju na toj ogromnoj pozadini. Koristio bi slojeve tamnog i svetlog drveta, razmišljao je, za kontrast između mora i oblaka. Morao je da se nasmeši: po prvi put posle mnogo godina poželeo je da opet uzme drvo u ruke.
<BR>&nbsp;&nbsp;&nbsp;&nbsp;&nbsp;A onda je došao Mesec, blistavo beo, s izbrazdanim licem koje je sve više raslo. Njegova lepota - sasvim drugačija - takođe je uzbudila Endrua: čistoća, jednostavnost, bezvazdušna nepromenljivost.
<BR>&nbsp;&nbsp;&nbsp;&nbsp;&nbsp;Nisu se svi Endruovi saputnici slagali s njim. "Kako je ružno", uzviknula je jedna žena koja je prvi put putovala na Mesec. "Pogledaš ga sa Zemlje kad je pun i misliš kako je lep i čudesno romantičan. A onda stigneš ovamo, pogledaš izbliza i prosto moraš da zadrhtiš od svih tih boginjavih rupa, pukotina i ožiljaka. I kako je samo mrtav!"
<BR>&nbsp;&nbsp;&nbsp;&nbsp;&nbsp;Možda ti moraš da drhtiš, pomislio je Endru dok ju je slušao. Ali ja ne.
<BR>&nbsp;&nbsp;&nbsp;&nbsp;&nbsp;Za njega su tragovi na Mesečevoj površini bili fantastična intarzija: tragovi dugog vremena, razuđena pesma za čije su stvaranje bile potrebne milijarde godina, i kojoj se moralo diviti zbog veličine. On na Mesečevom licu nije video mrtvilo, nego čistoću, divnu strogost, fantastičnu, smirenu veličanstvenost koja je izgledala gotovo kao nešto sveto.
<BR>&nbsp;&nbsp;&nbsp;&nbsp;&nbsp;Ali šta ja znam o lepoti? - kiselo se upitao. I o svetosti? Ja sam samo robot. Sva moja estetska i duhovna opažanja samo su slučajnosti u pozitronskim vodovima, nenamerna, nepouzdana, možda čak proizvođačka greška, a ne nekakva pohvalna odlika u mojoj konstrukciji.
<BR>&nbsp;&nbsp;&nbsp;&nbsp;&nbsp;Odvratio je pogled od prozora i ostatak putovanja proveo mirno sedeći u svojoj gravitacionoj mreži, čekajući da stigne na Mesec.
<BR>&nbsp;&nbsp;&nbsp;&nbsp;&nbsp;U svemirskoj luci Luna Sitija, troje službenika Mesečeve ispostave 'Robota i mehaničkih ljudi Sjedinjenih Država' čekalo je da pozdravi Endrua: dva muškarca i žena. Priredili su mu - kad je obavio izluđujuće birokratske formalnosti oko iskrcavanja pa mogao da izađe iz broda i priđe odboru za doček - jedno od najvećih iznenađenja koja je doživeo u svom dugom životu.
<BR>&nbsp;&nbsp;&nbsp;&nbsp;&nbsp;Kad ih je prvi put primetio, mahali su mu. Endru je znao da čekaju njega, jer je žena nosila upadljiv transparent na kome je pisalo: 'DOBRODOŠLICA ENDRUU MARTINU U LUNA SITI'. Ali uopšte nije očekivao šta će se desiti kada mu je mlađi muškarac prišao, pružio ruku i počeo uz topao osmeh: "Veoma smo uzbuđeni što ste se odlučili na put, doktore Martin."
<BR>&nbsp;&nbsp;&nbsp;&nbsp;&nbsp;Doktor Martin? Doktor Martin?
<BR>&nbsp;&nbsp;&nbsp;&nbsp;&nbsp;Endru je imao samo počasne doktorate, i sigurno nikada ne bi ni pomislio da se proglasi za 'doktora Martina'. Da ga je službenik 'Američkih robota' oslovio i samo sa 'gospodine Martin', to bi već bilo dovoljno zapanjujuće.
<BR>&nbsp;&nbsp;&nbsp;&nbsp;&nbsp;Niko na Zemlji nikad mu se nije obratio sa 'doktore Martin', 'gospodine Martin', niti ikako drugačije osim sa 'Endru', ni jedan jedini put, nikad za više od sto pedeset godina.
<BR>&nbsp;&nbsp;&nbsp;&nbsp;&nbsp;I bilo je nezamislivo da to iko uradi. U zvaničnim prilikama - kad bi se pojavio na sudu, ili kad bu mu dodeljivali neku nagradu ili počasni doktorat - obično su mu se obraćali sa 'Endru Martin', ali to je bilo najzvaničnije što je ikada doživeo. Najčešće, čak i kad bi bio počasni gost na nekom naučnom kongresu, obraćali su mu se samo sa 'Endru', čak i potpuno nepoznate osobe i niko, čak ni on, nije razmišljao o tome. Iako je većina ljudi običavala da zove robote po nadimku a ne po serijskom broju, bilo je veoma retko da robot ima i prezime. Gospodin je posebno uživao da ga oslovljava sa 'Endru Martin' - jer bio je član porodice - a ne samo sa 'Endru', i ta navika je postala stalna.
<BR>&nbsp;&nbsp;&nbsp;&nbsp;&nbsp;Ali da ga zovu 'doktore Martin', pa čak i 'gospodine Martin'...
<BR>&nbsp;&nbsp;&nbsp;&nbsp;&nbsp;"Nešto ne valja, gospodine?" upitao je službenik 'Američkih robota', jer Endru je stajao pred njim i zbunjeno žmirkao.
<BR>&nbsp;&nbsp;&nbsp;&nbsp;&nbsp;"Ne, nikako. Samo... samo što... uh..."
<BR>&nbsp;&nbsp;&nbsp;&nbsp;&nbsp;"Gospodine?"
<BR>&nbsp;&nbsp;&nbsp;&nbsp;&nbsp;Ni kad su mu se obraćali samo sa 'gospodine' to mu nije pomagalo. Kao da je stalno doživljavao električni udar.
<BR>&nbsp;&nbsp;&nbsp;&nbsp;&nbsp;"Gospodine, šta se desilo?"
<BR>&nbsp;&nbsp;&nbsp;&nbsp;&nbsp;Sada su se svi zabrinuli, namrštili se i načetili oko njega.
<BR>&nbsp;&nbsp;&nbsp;&nbsp;&nbsp;"Da li ste svesni da sam ja robot?" upitao je Endru.
<BR>&nbsp;&nbsp;&nbsp;&nbsp;&nbsp;"Pa..." Zbunjeno su se zgledali. Najednom su postali strašno usplahireni. "Da, gospodine. Da, jesmo."
<BR>&nbsp;&nbsp;&nbsp;&nbsp;&nbsp;"A ipak mi se obraćate sa 'doktore Martin' i 'gospodine'?"
<BR>&nbsp;&nbsp;&nbsp;&nbsp;&nbsp;"Pa... jeste. Naravno. Zbog vašeg rada, gospodine. Zbog vaših izuzetnih dostignuća... to je samo znak pažnje... pa, vi ste ipak Endru Martin!"
<BR>&nbsp;&nbsp;&nbsp;&nbsp;&nbsp;"Da, Endru Martin, robot. Na Zemlji nije uobičajeno obraćati se robotima sa 'doktore' ili 'gospodine'. Nisam navikao na to. Zapravo, nikad mi se i nije dogodilo tako nešto. To se jednostavno ne radi."
<BR>&nbsp;&nbsp;&nbsp;&nbsp;&nbsp;"Da li smo vas uvredili... gospodine?" upitala je žena, i kad joj je poslednja reč pobegla, izgledala je kao da bi rado pregrizla sopstveni jezik.
<BR>&nbsp;&nbsp;&nbsp;&nbsp;&nbsp;"Zapravo me samo iznenađuje. Veoma me iznenađuje. Na Zemlji..."
<BR>&nbsp;&nbsp;&nbsp;&nbsp;&nbsp;"O, ali ovo nije Zemlja", rekao je stariji muškarac. "Ovde imamo sasvim drugačije društvo. To morate da shvatite, doktore Martin. Ovde smo mnogo slobodniji, mnogo nezvaničniji od ljudi na Zemlji."
<BR>&nbsp;&nbsp;&nbsp;&nbsp;&nbsp;"Nezvaničniji? Pa zato robota oslovljavate sa 'doktore'? Mislio sam da nezvanično ponašanje podrazumeva da se i stranci oslovljavaju po imenu, a vi me umesto toga obasipate počastima i oslovljavate me titulom koju zapravo nisam stekao i ne bih ni smeo da je koristim, a..."
<BR>&nbsp;&nbsp;&nbsp;&nbsp;&nbsp;Sada su već bili smireniji. "Mislim da razumem", rekla je žena. "Pa, gospodine - nadam se da vam ne smeta da vas tako zovem, gospodine - mi se uglavnom svi oslovljavamo po imenu. Ja sam Sandra, ovo je Dejvid, ovo je Karlos, a i robote uglavnom oslovljavamo po imenu, baš kao i na Zemlji. Ali vi ste nešto naročito. Vi ste čuveni Endru Martin, gospodine. Vi ste osnivač protetologije, vi ste ogromni stvaralački genije koji je toliko učinio za čovečanstvo. Ma koliko bili nezvanični između sebe, pitanje je osnovnog poštovanja, gospodine, da vas..."
<BR>&nbsp;&nbsp;&nbsp;&nbsp;&nbsp;"Znate, zaista nam je teško i da zamislimo da vam tek tako priđemo i kažemo 'Endru'", rekao je onaj po imenu Karlos. "Čak i ako ste... ako ste..."
<BR>&nbsp;&nbsp;&nbsp;&nbsp;&nbsp;Naglo je zaćutao.
<BR>&nbsp;&nbsp;&nbsp;&nbsp;&nbsp;"Robot?" završio je Endru umesto njega.
<BR>&nbsp;&nbsp;&nbsp;&nbsp;&nbsp;"Da, robot", nesigurno je odgovorio Karlos, izbegavajući Endruov pogled.
<BR>&nbsp;&nbsp;&nbsp;&nbsp;&nbsp;"Osim toga", rekao je Dejvid, "vi baš ne izgledate mnogo kao robot. Zapravo, uopšte ne izgledate kao robot. Znamo da jeste, naravno, ali ipak... Mislim... to je..." I on je pocrveneo i odvratio pogled.
<BR>&nbsp;&nbsp;&nbsp;&nbsp;&nbsp;Sve se strašno iskomplikovalo. Izgleda da su sve troje prosto morali da se spletu, bez obzira šta su pokušavali da kažu. Endru ih je pomalo žalio, ali bio je i uvređen.
<BR>&nbsp;&nbsp;&nbsp;&nbsp;&nbsp;"Molim vas", rekao je. "Ja možda ne ličim mnogo na robota, ali jesam robot već više od sto pedeset godina i uopšte mi ne predstavlja problem da o sebi mislim kao o robotu. Tamo odakle dolazim, robotima se svi obraćaju samo po imenu. Koliko vidim, to je i ovde običaj - a ja sam nekakav izuzetak. Ako toliko poštujete moja velika dostignuća da ne možete da me oslovljavate kako oslovljavate robote, moraću da se pozovem na ono nezvanično ponašanje o kome ste mi govorili. Ovo je granični svet: hajde da svi budemo jednaki. Ako ste vi Sandra, Karlos i Dejvid, onda sam ja Endru. Može li tako?"
<BR>&nbsp;&nbsp;&nbsp;&nbsp;&nbsp;Svi su sinuli.
<BR>&nbsp;&nbsp;&nbsp;&nbsp;&nbsp;"Pa, ako tako kažete, Endru", rekao je Karlos i po drugi put mu pružio ruku.
<BR>&nbsp;&nbsp;&nbsp;&nbsp;&nbsp;Potom je sve išlo lakše. Neki službenici 'Američkih robota' zvali su ga 'Endru', neki 'doktore Martin', a neki su mešali oba načina oslovljavanja.
<BR>&nbsp;&nbsp;&nbsp;&nbsp;&nbsp;Endru se privikao na to. Uvideo je da je stvarno stigao u drugačiju, grublju kulturu, sa mnogo manje tabua i usađenih društvenih navika nego na Zemlji. Granica između ljudi i robota i dalje je bila čvrsta; ali sam Endru, zbog svog androidnog tela i svojih brojnih naučnih uspeha, zauzimao je mesto negde na samoj toj granici, i u opuštenom društvenom sistemu na Mesecu ljudima sa kojima je radio očito je bilo lako da zaborave da je on uopšte robot.
<BR>&nbsp;&nbsp;&nbsp;&nbsp;&nbsp;Što se tiče robota na Mesecu, oni kao da nisu uopšte uviđali njegovo robotsko poreklo. Uvek su se prema njemu ponašali sa pokornošću koja bi pristajala odnosu prema ljudskom biću. Za njih je uvek bio 'doktor Martin', uz mnogo klanjanja, izvinjavanja i potčinjenosti.
<BR>&nbsp;&nbsp;&nbsp;&nbsp;&nbsp;U Endruu su se mešala osećanja. Iako im je rekao kako je navikao da o sebi misli kao o robotu i da treba da mu se tako obraćaju, nije bio siguran da je bio sasvim iskren.
<BR>&nbsp;&nbsp;&nbsp;&nbsp;&nbsp;S jedne strane, oslovljavanje sa 'doktore', ili 'gospodine' umesto sa 'Endru' značilo je priznanje njegovim izuzetnim androidnim poboljšanjima i visokom kvalitetu njegovog pozitronskog mozga. Tokom mnogo godina planirao je da se toliko promeni da pređe iz potpuno robotskog postojanja u nejasno područje blizu ljudskosti, i očito je upravo to i postigao.
<BR>&nbsp;&nbsp;&nbsp;&nbsp;&nbsp;Pa ipak... ipak...
<BR>&nbsp;&nbsp;&nbsp;&nbsp;&nbsp;Kako je bilo čudno da mu se ljudi obraćaju sa toliko izraza poštovanja! Zapravo mu je bivalo neprijatno. Postepeno se privikao, ali nikad dokraja.
<BR>&nbsp;&nbsp;&nbsp;&nbsp;&nbsp;Ljudi kao da nisu mogli da duže vreme drže u svesti da je on robot! Ali on je ipak bio robot - ma koliko se ponekad rado pretvarao da nije - i činilo mu se nekako lažnim da se ponašaju prema njemu kao prema ravnopravnom ljudskom biću.
<BR>&nbsp;&nbsp;&nbsp;&nbsp;&nbsp;Zapravo, bio je svestan da je sam to tražio. 'Hajde da svi budemo jednaki', kazao je Sandri, Karlosu i Dejvidu u svemirskoj luci. I oni su pristali.
<BR>&nbsp;&nbsp;&nbsp;&nbsp;&nbsp;Skoro svakog narednog dana čudio se sopstvenoj smelosti. Jednaki? Jednaki? Kako se samo usudio da to i predloži? I čak da izgovori kao izričito uputstvo - ništa manje - maltene kao naređenje! Rekao je to mirno i neobavezno, kao jedno ljudsko biće drugome.
<BR>&nbsp;&nbsp;&nbsp;&nbsp;&nbsp;Dvoličnost, pomislio je Endru.
<BR>&nbsp;&nbsp;&nbsp;&nbsp;&nbsp;Uobraženost.
<BR>&nbsp;&nbsp;&nbsp;&nbsp;&nbsp;Iluzija veličine.
<BR>&nbsp;&nbsp;&nbsp;&nbsp;&nbsp;Da. Da. Da. Mogao je da kupi sebi telo nalik na ljudsko, mogao je da ga ispuni protetičkim aparatima koji su izvodili mnoge funkcije ljudskog tela bez obzira jesu li mu te funkcije potrebne ili ne; mogao je da gleda ljudska bića pravo u oči i da mirno razgovara s njima kao da im je jednak - ali ništa od toga nije ga činilo jednakim njima. Pred tom činjenicom nije mogao da zatvara oči.
<BR>&nbsp;&nbsp;&nbsp;&nbsp;&nbsp;Pred zakonom on je bio robot i uvek će to i ostati, bez obzira kolika poboljšanja pretrpeo, i koliko ona bila genijalna. Nije imao državljanstvo. Nije mogao da glasa. Nije mogao da prihvati javnu službu, čak ni najbeznačajniju. Jedina građanska prava koja je Endru imao, uprkos svemu što su Černijevi godinama činili za njega, bila su pravo da poseduje samog sebe, pravo da se slobodno kreće bez ponižavanja od strane zlonamernih prolaznika i pravo da posluje u okviru korporacije. A takođe i pravo - ako se tako može reći - da plaća porez.
<BR>&nbsp;&nbsp;&nbsp;&nbsp;&nbsp;'Hajde da svi budemo jednaki', rekao je, kao da će tim rečima to i postići. Kakva glupost! Kakva drskost!
<BR>&nbsp;&nbsp;&nbsp;&nbsp;&nbsp;No, to raspoloženje ga je brzo napuštalo i retko se vraćalo. Osim u mračnim trenucima samopotcenjivanja, Endru je uživao u boravku na Mesecu, i za to vreme je mnogo šta postigao.
<BR>&nbsp;&nbsp;&nbsp;&nbsp;&nbsp;Mesec je predstavljao uzbuđujuće, intelektualno podsticajno mesto. Civilizacija na Zemlji bila je zrela i usporena, ali Mesec je predstavljao granicu, sa svom divljom energijom koju granični poduhvati neizbežno zahtevaju.
<BR>&nbsp;&nbsp;&nbsp;&nbsp;&nbsp;U podzemnim Mesečevim gradovima život je tekao mnogo brže - sve se bez prestanka širilo, jednako se osećalo večito brujanje podzemnih kopača koji su pravili nove pećine, da bi tu šest meseci kasnije počela izgradnja nove grupe predgrađa. Tempo je bio brz a ljudi daleko spremniji na takmičenje i mnogo življi od onih koje je Endru poznavao na Zemlji. Ovde su se svaki čas pojavljivali sjajni tehnički pronalasci. Suštinski nove zamisli bile bi predložene jedne nedelje, a sprovedene u delo već krajem naredne.
<BR>&nbsp;&nbsp;&nbsp;&nbsp;&nbsp;Jedan protetolog mu je to objasnio: "To je sve genetski, Endru. Svi na Zemlji koji su imali imalo preduzimljivosti, odavno su odlučili da odu s nje. Ovde se svi nalazimo na ivici civilizacije, moramo da se snalazimo da bismo opstali, a oni koji su tamo ostali rodonačelnici su nove rase, koja će ostati u pozadini i kretati se linijom manjeg otpora, uvek na stari način. Od sada pa nadalje, čini mi se, budućnost pripada nama koji živimo u svemiru. Zemlja će postati običan učmali svet."
<BR>&nbsp;&nbsp;&nbsp;&nbsp;&nbsp;"Zaista tako mislite?" upitao je Endru.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Pitao se šta će se desiti s njim, pošto će poživeti još mnogo decenija i stoleća, ako njegov svet zaista zahvati takvo opadanje i propast. Smesta je znao i odgovor: potpuno mu je svejedno hoće li Zemlja postati učmalo mesto na kome je napredak nepristojna reč. Njemu napredak više i nije bio potreban, jer ugradio je u sebe sve izmene koje je želeo. Telo mu je po obliku bilo sasvim kao ljudsko; imao je svoje imanje; imao je posao, u kome je postigao ogroman uspeh; živeće kao i uvek, bez obzira šta se dešavalo oko njega.
<BR>&nbsp;&nbsp;&nbsp;&nbsp;&nbsp;No, hvatao je sebe kako čežnjivo razmišlja o mogućnosti da ostane na Mesecu, ili čak da ode i nekuda dublje u svemir. Na Zemlji je bio Endru robot, primoran da ide na sud i bori se svaki put kad bi poželeo neko pravo, ili preimućstvo, koje mu, smatrao je, pripada zbog inteligencije i zasluga za čovečanstvo. Ovde napolju, naprotiv, gde je sve bilo sveže i novo, lako je mogao da zamisli kako ostavlja za sobom svoje robotsko poreklo i stapa se sa ljudskim bićima kao doktor Endru Martin.
<BR>&nbsp;&nbsp;&nbsp;&nbsp;&nbsp;Ta mogućnost izgleda nikoga nije brinula. Od prvog trenutka na Mesecu prosto su ga pozivali da prekorači nevidljivu granicu između čoveka i robota, samo ako to želi.
<BR>&nbsp;&nbsp;&nbsp;&nbsp;&nbsp;Bilo je izazovno.
<BR>&nbsp;&nbsp;&nbsp;&nbsp;&nbsp;Bilo je veoma izazovno.
<BR>&nbsp;&nbsp;&nbsp;&nbsp;&nbsp;Meseci su se pretvorili u godine - ukupno tri - a Endru je ostao na Mesecu, radeći sa tamošnjim protetolozima, pomažući im da izvedu potrebna prilagođavanja kako bi veštački organi iz laboratorija Endrua Martina mogli da rade savršeno kada ih ugrade u ljudska bića koja žive u uslovima niske gravitacije.
<BR>&nbsp;&nbsp;&nbsp;&nbsp;&nbsp;Bio je to naporan posao, jer, iako njemu samom nije smetala niska gravitacija Meseca, ljudi kojima su bili ugrađeni standardni zemaljski modeli imali su prilično problema. Endru je, ipak, uspevao da za svaku teškoću nađe valjano rešenje, i problemi su rešavani jedan po jedan.
<BR>&nbsp;&nbsp;&nbsp;&nbsp;&nbsp;Endruu bi povremeno nedostajalo imanje na obali Kalifornije - ne toliko sama velika kuća koliko sveže letnje izmaglice, visoko drveće, pusta plaža, udari talasa. No, počelo je da mu se čini da se za stalno nastanio na Mesecu. Produžio je boravak na četiri godine, pa na pet.
<BR>&nbsp;&nbsp;&nbsp;&nbsp;&nbsp;A onda je jednog dana otišao u kupolu na površini Meseca i ugledao Zemlju u svoj njenoj čudesnoj lepoti kako lebdi na nebu - mala, gledana s tolilke razdaljine, ali živahna i blistava, plavi dragulj koji je blistavo sijao u noći.
<BR>&nbsp;&nbsp;&nbsp;&nbsp;&nbsp;To je moj dom, iznenada je pomislio. Matični svet - kolevka čovečanstva.
<BR>&nbsp;&nbsp;&nbsp;&nbsp;&nbsp;Endru je osetio kako ga privlači, kako ga zove kući. Isprva to nije mogao da razume. Činilo mu se potpuno nerazumno.
<BR>&nbsp;&nbsp;&nbsp;&nbsp;&nbsp;A onda je shvatio. Njegov rad na Mesecu je završen, u osnovi. Ali dole, na Zemlji, još je imao nerazrešenih poslova.
<BR>&nbsp;&nbsp;&nbsp;&nbsp;&nbsp;Naredne nedelje Endru je rezervisao mesto za povratak kući na brodu koji je odlazio krajem meseca. A onda je ponovo telefonirao i uzeo još raniji let.
<BR>&nbsp;&nbsp;&nbsp;&nbsp;&nbsp;Vratio se na Zemlju, koja je delovala udobno, obično i tiho u poređenju sa dinamičnim životom u Mesečevim naseljima. Kao da se ništa značajno nije desilo za pet godina koliko je odsustvovao. Dok se brod spuštao ka njoj, Zemlja se Endruu učinila kao miran park, prošaran tu i tamo malim naseljima i gradićima civilizacije decentralizovanog Trećeg milenijuma.
<BR>&nbsp;&nbsp;&nbsp;&nbsp;&nbsp;Jedna od prvih stvari koju je Endru učinio, bila je da poseti kancelarije 'Fajngolda i Černija' i objavi da se vratio.
<BR>&nbsp;&nbsp;&nbsp;&nbsp;&nbsp;Trenutni stariji partner, Sajmon de Long, žurno je izašao da ga pozdravi. U vreme Pola Černija, De Long je bio samo činovnik-početnik, neiskusan i stidljiv, ali to je bilo veoma davno; sada je on sazreo u moćnu, sposobnu osobu koja je prosto neizbežno morala da se, bez pravih konkurenata, pojavi na samom vrhu firme. Imao je široka ramena, oštre crte lica i tamnu gustu kosu koju je brijao posred temena, u obliku tonzure, kako je u poslednje vreme postalo moderno.
<BR>&nbsp;&nbsp;&nbsp;&nbsp;&nbsp;De Long je delovao iznenađeno. "Čuli smo da se vraćate, Endru", rekao je, i u glasu mu se osetila mala nesigurnost pri poslednjoj reči, kao da je i on za trenutak hteo da ga oslovi sa 'gospodine Martin', "ali očekivali smo vas tek krajem iduće nedelje."
<BR>&nbsp;&nbsp;&nbsp;&nbsp;&nbsp;"Postao sam nestrpljiv", kratko je odvratio Endru. Želeo je da što pre pređe na stvar. "Sajmone, na Mesecu sam predvodio istraživački tim od dvadeset do trideset ljudi naučnika. Izdavao sam naređenja i niko nije dovodio u pitanje moj autoritet. Mnogi su mi se obraćali sa 'gospodine Martin', i ponašali su se prema meni kao prema osobi dostojnoj najvećeg poštovanja. Roboti na Mesecu su se ponašali prema meni kao prema ljudskom biću. U svakom pogledu sam bio ljudsko biće, tokom čitavog boravka na Mesecu."
<BR>&nbsp;&nbsp;&nbsp;&nbsp;&nbsp;U De Longovim očima pojavio se oprezan izraz. Očito nije imao pojma šta Endru smera, i to je bila prirodna reakcija advokata koji još ne razume sasvim u kakvom novom pravcu se kreću želje važnog klijenta.
<BR>&nbsp;&nbsp;&nbsp;&nbsp;&nbsp;"To mora da vam je bilo neobično, Endru", rekao je ravnim, odsutnim glasom.
<BR>&nbsp;&nbsp;&nbsp;&nbsp;&nbsp;"Neobično, da, ali ne i neprijatno. Nimalo neprijatno, Sajmone."
<BR>&nbsp;&nbsp;&nbsp;&nbsp;&nbsp;"Da, siguran sam da je tako. To je veoma zanimljivo, Endru."
<BR>&nbsp;&nbsp;&nbsp;&nbsp;&nbsp;"E, sad sam se vratio na Zemlju", oštro je rekao Endru, "i sad sam ponovo robot. Čak nisam ni građanin drugog reda - nisam uopšte građanin, Sajmone. Nisam ništa. To mi se ne sviđa. Ako na Mesecu mogu da budem ljudsko biće, zašto ne mogu i ovde?"
<BR>&nbsp;&nbsp;&nbsp;&nbsp;&nbsp;De Long je odgovorio istim opreznim glasom. "Ali i ovde se prema vama ponašaju kao prema ljudskom biću, dragi moj Endru! Imate lep dom koji se vodi na vaše ime. Imate veliku istraživačku laboratoriju. Vaši prihodi su toliki da se čoveku zavrti u glavi, i niko ne dovodi u pitanje vaše pravo na njih. Kada dođete ovamo, u kancelarije 'Fajngolda i Černija', sam stariji partner smesta dolazi da razgovara s vama, kao što vidite. Vi ste odavno u svakom pogledu stekli de facto priznanje da ste ljudsko biće, na Zemlji i na Mesecu, od strane robota i ljudskih bića. Šta biste još želeli?"
<BR>&nbsp;&nbsp;&nbsp;&nbsp;&nbsp;"Nije mi dovoljno da budem de facto ljudsko biće. Hoću ne samo da se prema meni ponašaju kao prema takvom, nego da imam pravni status i sva pripadajuća prava. Hoću da budem ljudsko biće i de iure."
<BR>&nbsp;&nbsp;&nbsp;&nbsp;&nbsp;"Ah", rekao je De Long. Kao da mu je bilo veoma neprijatno. "Ah. Razumem."
<BR>&nbsp;&nbsp;&nbsp;&nbsp;&nbsp;"Zaista, Sajmone?"
<BR>&nbsp;&nbsp;&nbsp;&nbsp;&nbsp;"Naravno. Zar mislite da ne znam čitavu priču o Endruu Martinu? Pre mnogo godina, Pol Černi je provodio sate sa mnom nad vašim dosijeom, objašnjavajući mi sve, korak po korak, od početka, kada ste bili metalni robot - iz serije NDR, je li tako? - pa do časa kad ste dobili androidno telo. I, prirodno, upoznat sam sa svim poboljšanjima vašeg trenutnog tela. A tu su i pravni detalji, a ne samo fizički - kako ste stekli slobodu i ostala građanska prava koja su iz toga proizišla. Bio bih budala, Endru, da nisam shvatio da vam je od samog početka cilj bio da se preobrazite u ljudsko biće."
<BR>&nbsp;&nbsp;&nbsp;&nbsp;&nbsp;"Možda ne od samog početka, Sajmone. Mislim da sam dugo bio zadovoljan i time što sam savršen robot, i kada sam čak i od samog sebe krio kolike su stvarne mogućnosti mog mozga. Ali to više ne krijem. Jedak sam svakom ljudskom biću u svakom mogućem pogledu, a od većine sam i savršeniji. Želim sva legalna prava koja mi pripadaju."
<BR>&nbsp;&nbsp;&nbsp;&nbsp;&nbsp;"Pripadaju?"
<BR>&nbsp;&nbsp;&nbsp;&nbsp;&nbsp;"Da, pripadaju."
<BR>&nbsp;&nbsp;&nbsp;&nbsp;&nbsp;De Long je nabrao usne, nervozno dodirnuo ušnu školjku, prevukao dlanom preko temena odakle je bila uklonjena gusta crna kosa.
<BR>&nbsp;&nbsp;&nbsp;&nbsp;&nbsp;"Pripadaju", ponovio je još jednom. "To je nešto sasvim drugo, Endru. Moramo pogledati u oči činjenici da, ma koliko vi ličili na ljudsko biće po inteligenciji, sposobnostima, pa čak i po izgledu, vi ipak prosto niste ljudsko biće."
<BR>&nbsp;&nbsp;&nbsp;&nbsp;&nbsp;"U kom to smislu?" pobunio se Endru. "Imam oblik ljudskog bića i iste telesne organe koje koriste ljudska bića s ugrađenim protezama. Imam mentalne sposobnosti ljudskog bića - i to veoma inteligentnog ljudskog bića. Doprineo sam ljudskoj kulturi u umetničkom, književnom i naučnom pogledu više od bilo kog drugog ljudskog bića. Šta još može da bude potrebno?"
<BR>&nbsp;&nbsp;&nbsp;&nbsp;&nbsp;De Long je porumeneo. "Oprostite mi, Endru, ali moram da vas podsetim da u genetskom pogledu vi niste deo čovečanstva. Vi ličite na ljudsko biće, ali zapravo ste nešto drugo, nešto... veštačko."
<BR>&nbsp;&nbsp;&nbsp;&nbsp;&nbsp;"Tako je, Sajmone. A šta je s ljudima koji idu unaokolo sa telima punim protetičkih aparata? Aparata koje sam, sasvim slučajno, ja izumeo? Zar nisu ti ljudi makar delom veštački?"
<BR>&nbsp;&nbsp;&nbsp;&nbsp;&nbsp;"Delom jesu."
<BR>&nbsp;&nbsp;&nbsp;&nbsp;&nbsp;"Pa, ja delom jesam čovek."
<BR>&nbsp;&nbsp;&nbsp;&nbsp;&nbsp;De Longu su oči blesnule. "Kojim to delom, Endru?"
<BR>&nbsp;&nbsp;&nbsp;&nbsp;&nbsp;"Ovim", rekao je Endru i pokazao svoje čelo. "I ovim." Kucnuo se po grudima. "Umom. I srcem. Možda jesam veštački, možda jesam tuđinac, neljudski, po vašim strogim genetskim merilima, ali sam čovek u svakom važnom pogledu. I želim da se to i pravno potvrdi. U davna vremena, kada su na Zemlji postojale stotine nezavisnih država, i kada je svaka od njih imala svoje komplikovane propise o državljanstvu, čak i tada je bilo moguće da Francuz postane Englez ili da Japanac postane Brazilac, samo ako obavi sve potrebne pravne postupke. Japanac genetski nema dodira sa Brazilcima, ali postaje Brazilac kada ga oni priznaju za takvog. To isto mogu da učinim i ja. Mogu da postanem naturalizovani čovek, onako kako su ljudi postajali naturalizovani državljani neke zemlje koja nije njihova."
<BR>&nbsp;&nbsp;&nbsp;&nbsp;&nbsp;"Mnogo ste razmišljali o tome, zar ne, Endru?"
<BR>&nbsp;&nbsp;&nbsp;&nbsp;&nbsp;"Da, jesam."
<BR>&nbsp;&nbsp;&nbsp;&nbsp;&nbsp;"Veoma mudro. Veoma, veoma mudro. Naturalizovano ljudsko biće! A šta ćemo sa Tri zakona?"
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;"Oni su ugrađeni u vaš pozitronski mozak. Ne moram da vas podsećam da vas oni stavljaju u podređen položaj prema ljudima, i to nikakva presuda ne može da izmeni. Tri Zakona se ne mogu izbrisati iz vas, zar ne, Endru?"
<BR>&nbsp;&nbsp;&nbsp;&nbsp;&nbsp;"To je tačno."
<BR>&nbsp;&nbsp;&nbsp;&nbsp;&nbsp;"Znači, moraju da ostanu, zar ne? I nastaviće da vas primoravaju da se pokoravate svim ljudima, da žrtvujete život za njih ako ustreba, da se uzdržavate da im ničim ne naudite. Možda možete postići da vas proglase za čoveka, ali i dalje će vašim ponašanjem rukovoditi ugrađena pravila kakvima nije podložno nijedno ljudsko biće."
<BR>&nbsp;&nbsp;&nbsp;&nbsp;&nbsp;Endru je klimnuo glavom. "A Japanac koji postane Brazilac imao je japansku boju kože i japanske kose oči i sve ostale odlike istočne rase kakve stanovnici Brazila, koji su evropskog porekla, nisu imali. No, po brazilskim zakonima on je ipak postajao Brazilac. A po ljudskim zakonima i ja ću biti čovek, makar imao ugrađena Tri zakona."
<BR>&nbsp;&nbsp;&nbsp;&nbsp;&nbsp;"Ali samo postojanje tih zakona u vašem mozgu možda će predstavljati prepreku za..."
<BR>&nbsp;&nbsp;&nbsp;&nbsp;&nbsp;"Neće", prekinuo ga je Endru. "Zašto bi? Prvi zakon samo kaže da ne smem da povredim ljudsko biće, niti da dozvolim da ljudsko biće bude povređeno zbog mog uzdržavanja od delanja. Zar vas ne vezuju slična ograničenja? Zar to ne važi za svaku civilizovanu osobu? Jedina je razlika u tome što ja nemam izbora do da se pokoravam tom zakonu, dok ostala ljudska bića mogu odabrati da se necivilizovano ponašaju, ukoliko su spremna da se sukobe s policijom. Pa onda Drugi zakon: zahteva od mene da se pokoravam ljudima, tako je. Ali ljudska bića nisu obavezna da mi izdaju naređenja, a ako budem imao status ljudskog bića, smatraće se neučtivim ukoliko me iko bude stavljao u položaj da silom učinim nešto protiv svoje volje. Tako ću umesto nedostatka imati prednost. Činjenica da nedostatak postoji nije ni važna. Postoje mnoga ljudska bića s raznim nedostacima, pa niko i ne pomišlja da oni zato nisu ljudi. A što se tiče Trećeg zakona, koji me sprečava da oštetim samog sebe, ne bih rekao da to predstavlja neko veliko opterećenje za razumnu osobu. I tako, Sajmone, kao što vidite..."
<BR>&nbsp;&nbsp;&nbsp;&nbsp;&nbsp;"Da. Da, Endru, zaista vidim." De Long je počeo da se smeje. "U redu. Porazili ste me i predajem se. Vi ste čovek koliko i svako drugi; zaslužujete da se to i pravno potvrdi."
<BR>&nbsp;&nbsp;&nbsp;&nbsp;&nbsp;"E pa, ako bi 'Fajngold i Černi' pokrenuli odgovarajući postupak..."
<BR>&nbsp;&nbsp;&nbsp;&nbsp;&nbsp;"Ne tako brzo, Endru, molim vas. Zadali ste mi veoma složen posao. Ljudske predrasude ne nestaju preko noći, znate. Javiće se ogroman otpor svakom naporu koji bismo učinili da vas proglasimo za čoveka."
<BR>&nbsp;&nbsp;&nbsp;&nbsp;&nbsp;"To sam i očekivao. Ali pobedio sam ogroman otpor i ranije, u vreme kada su Džordž Černi i njegov sin Pol istupili da mi omoguće slobodu."
<BR>&nbsp;&nbsp;&nbsp;&nbsp;&nbsp;"Da. Problem je samo što ovog puta moramo pred svetsko zakonodavno telo, a ne pred regionalno, i moramo progurati zakon koji će vas definisati kao ljudsko biće. Iskreno, nisam baš neki veliki optimista."
<BR>&nbsp;&nbsp;&nbsp;&nbsp;&nbsp;"Plaćam vas da budete optimista."
<BR>&nbsp;&nbsp;&nbsp;&nbsp;&nbsp;"Da. Da, naravno, Endru."
<BR>&nbsp;&nbsp;&nbsp;&nbsp;&nbsp;"Dobro. Znači, složili smo se da to može da se uradi. Pitanje je samo kako. Odakle mislite da treba da počnemo?"
<BR>&nbsp;&nbsp;&nbsp;&nbsp;&nbsp;De Long je samo na tren oklevao. "Dobar početak bio bi razgovor s nekim uglednim članom zakonodavnog tela."
<BR>&nbsp;&nbsp;&nbsp;&nbsp;&nbsp;"Mislite li na nekog konkretnog?"
<BR>&nbsp;&nbsp;&nbsp;&nbsp;&nbsp;"Možda na predsednika komiteta za nauku i tehnologiju."
<BR>&nbsp;&nbsp;&nbsp;&nbsp;&nbsp;"Izvrsna ideja. Možete li odmah da mi ugovorite sastanak?"
<BR>&nbsp;&nbsp;&nbsp;&nbsp;&nbsp;"Ako želite. Ali ne verujem da vam je potreban posrednik, Endru. Neko toliko poznat i poštovan kao vi lako će..."
<BR>&nbsp;&nbsp;&nbsp;&nbsp;&nbsp;"Ne. Vi mi ugovorite sastanak." (Endru nije ni primetio da izdaje izričito naređenje jednom ljudskom biću. Na Mesecu se navikao na to.) "Hoću da znaju da će me firma 'Fajngold i Černi' podržati u ovome do kraja."
<BR>&nbsp;&nbsp;&nbsp;&nbsp;&nbsp;"Pa, sad..."
<BR>&nbsp;&nbsp;&nbsp;&nbsp;&nbsp;"Do kraja, Sajmone. Tokom sto sedamdeset tri godine ja sam na razne načine znatno doprinosio ovoj firmi. Moglo bi se čak reći da firma u ovom obliku ne bi ni postojala da joj ja nisam donosio posao. Činio sam to jer su mi nekada davno izvesni članovi ove firme činili mnoge usluge, i osećao sam se obaveznim da im uzvratim. Sada više nemam obaveza prema firmi 'Fajngold i Černi'. Pre će biti da je obrnuto, i ja nameravam da naplatim taj dug."
<BR>&nbsp;&nbsp;&nbsp;&nbsp;&nbsp;"Učiniću sve što mogu", odgovorio je De Long.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
