<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Endru je pozvao Malu Gospođicu. Ne toliko radi sebe, koliko što se Gospodin toliko razbesneo da se Endru uplašio za starčevo zdravlje, a Mala Gospođica je bila jedina osoba na svetu koja je mogla da ga izvuče i iz takvog raspoloženja.
<BR>&nbsp;&nbsp;&nbsp;&nbsp;&nbsp;Kada je došla, Gospodin je bio u svojoj sobi na spratu. Bio je tamo već dva sata. Endru je odveo Malu Gospođicu uza stepenice i zaustavio se, oklevajući, pred vratima sobe u koju se ona spremala da uđe. Videli su Gospodina kako hoda tamo-amo, krećući se tako odlučno i odsečno da je izgledalo da će izdubiti stazu u starinskom orijentalnom tepihu. Uopšte nije obraćao pažnju na njih dvoje u hodniku.
<BR>&nbsp;&nbsp;&nbsp;&nbsp;&nbsp;Mala Gospođica je pogledala Endrua. "Zašto tu stojiš?" upitala je.
<BR>&nbsp;&nbsp;&nbsp;&nbsp;&nbsp;"Mislim da ne bi valjalo da se sada približim Gospodinu, Mala Gospođice."
<BR>&nbsp;&nbsp;&nbsp;&nbsp;&nbsp;"Ne budi smešan."
<BR>&nbsp;&nbsp;&nbsp;&nbsp;&nbsp;"Zbog mene se uznemirio."
<BR>&nbsp;&nbsp;&nbsp;&nbsp;&nbsp;"Da, to mi je jasno, ali dosad se sigurno smirio. Uđi sa mnom, i utroje ćemo začas sve srediti."
<BR>&nbsp;&nbsp;&nbsp;&nbsp;&nbsp;Endru je čuo ritmičan, ljutit zvuk Gospodinovog stalnog koračanja. "Uza sve poštovanje, Mala Gospođice, meni ne izgleda da se smirio. Uveren sam da je još veoma nervozan, a ako ga budem iznervirao ponovo... Ne, Mala Gospođice, ne mogu da uđem u tu sobu. Ne mogu sve dok me ne uverite da se on dovoljno smirio da mu moje prisustvo neće nauditi."
<BR>&nbsp;&nbsp;&nbsp;&nbsp;&nbsp;Mala Gospođica je za trenutak gledala Endrua, a onda je klimnula glavom. "U redu, Endru. Razumem."
<BR>&nbsp;&nbsp;&nbsp;&nbsp;&nbsp;Ušla je u sobu. Endru je čuo kako se ritam Gospodinovih koraka malo usporava. Čuo je glasove: prvo Malu Gospođicu kako govori mirno i nežno, potom Gospodina, u pravim eksplozijama vulkanskog gneva, pa opet Gospođicu, tihu kao i pre, pa Gospodina, ne više onako gnevnog. A onda Malu Gospođicu, i dalje smirenu ali više ne nežnu; zapravo, sada je govorila vrlo odlučno.
<BR>&nbsp;&nbsp;&nbsp;&nbsp;&nbsp;Za sve to vreme Endru nije imao pojma o čemu razgovaraju. Ne bi mu bilo teško da podesi slušne receptore i jasno čuje razgovor, ali to mu je izgledalo nedolično; i tako, izvršio je podešavanje u suprotnom pravcu, kako bi pratio razgovor taman toliko da sazna je li potrebna njegova pomoć, ali da ne razume same reči.
<BR>&nbsp;&nbsp;&nbsp;&nbsp;&nbsp;Posle nekog vremena na vratima se pojavila Mala Gospođica. "Endru, možeš li da uđeš?"
<BR>&nbsp;&nbsp;&nbsp;&nbsp;&nbsp;"Kao što sam već rekao, veoma sam zabrinut zbog Gospodinovog emocionalnog stanja, Mala Gospođice. Ako bi ga moj ulazak opet uznemirio..."
<BR>&nbsp;&nbsp;&nbsp;&nbsp;&nbsp;"Njegovo emocionalno stanje je sasvim dobro, Endru. Malo puštanja pare kroz uši neće ga ubiti. Zapravo, to je dobro za njega. A sad hodi ovamo. Uđi."
<BR>&nbsp;&nbsp;&nbsp;&nbsp;&nbsp;To je bilo izričito naređenje, u kombinaciji s umanjivanjem potencijala Prvog zakona. Endru nije imao drugog izbora nego da se pokori.
<BR>&nbsp;&nbsp;&nbsp;&nbsp;&nbsp;Zatekao je Gospodina kako sedi u ogromnoj fotelji kraj prozora - fotelji od mahagonija i kože koju mu je Endru napravio pre petnaest godina - sa ćebetom preko nogu. Zaista se smirio, ali u očima mu je ostao čelični blesak. Sedeći kao na prestolu, delovao je kao ljutiti stari car besan zbog neposlušnih podanika. Nije pokazao da primećuje da je Endru prisutan.
<BR>&nbsp;&nbsp;&nbsp;&nbsp;&nbsp;"Dobro, oče", rekla je Mala Gospođica. "Možemo da razgovaramo smireno i prisebno, je li tako?"
<BR>&nbsp;&nbsp;&nbsp;&nbsp;&nbsp;"Ja uvek o svemu pokušavam da razgovaram smireno i prisebno", odgovorio je Gospodin. "Oduvek."
<BR>&nbsp;&nbsp;&nbsp;&nbsp;&nbsp;"Da, oče, zaista."
<BR>&nbsp;&nbsp;&nbsp;&nbsp;&nbsp;"Ali ovo, Mandi! Takva potpuna nelogičnost, tolika užasna glupost koju mi je Endru uvalio..."
<BR>&nbsp;&nbsp;&nbsp;&nbsp;&nbsp;"Oče!"
<BR>&nbsp;&nbsp;&nbsp;&nbsp;&nbsp;"Izvini. Ne mogu da ostanem miran kad se suočim s potpunim ludilom."
<BR>&nbsp;&nbsp;&nbsp;&nbsp;&nbsp;"Znaš da je Endru apsolutno nesposoban za ludilo. Ludilo ne spada u njegove osobine."
<BR>&nbsp;&nbsp;&nbsp;&nbsp;&nbsp;"Kada govori o dobijanju slobode - pobogu, slobode! - šta to može biti do ludilo?" Gospodin je opet pocrveneo i počeo da maše rukama.
<BR>&nbsp;&nbsp;&nbsp;&nbsp;&nbsp;Endru nikada nije video Gospodina takvog - nikada. Ponovo je počeo da se oseća nelagodno što je u sobi, jer bilo je jasno da predstavlja pretnju po starčevo zdravlje. Gospodin kao da je bio na ivici napada. A ako mu se nešto dogodi - nešto što bi bilo direktna posledica Endruovog zahteva...
<BR>&nbsp;&nbsp;&nbsp;&nbsp;&nbsp;"Prestani, oče!" rekla je Mala Gospođica. "Smesta prestani! Nemaš prava da se tako ponašaš!"
<BR>&nbsp;&nbsp;&nbsp;&nbsp;&nbsp;Endru se zapanjio što se Mala Gospođica obraća ocu tako oštro i odlučno. Zvučala je kao majka koja grdi nadureno dete. Sinulo mu je da se među ljudskim bićima uloge vremenom menjaju: Gospodin, nekada tako žustar, svemoćan i sveznajući, sada je bio slab i ranjiv kao dete, a na Maloj Gospođici je bila odgovornost da ga uputi i pomogne mu da razume čudni svet oko njega.
<BR>&nbsp;&nbsp;&nbsp;&nbsp;&nbsp;Endruu je bilo neobično i što su čitavu scenu izvodili pred njim. Doduše, niko u porodici Martin punih trideset godina nije se ustručavao da govori u Endruovom prisustvu - čak i kad je bila reč o najintimnijim pitanjima. Zašto bi se i ustezali u njegovom prisustvu? On je samo robot.
<BR>&nbsp;&nbsp;&nbsp;&nbsp;&nbsp;"Sloboda", rekao je Gospodin. Glas mu je bio promukao. "Za robota!"
<BR>&nbsp;&nbsp;&nbsp;&nbsp;&nbsp;"To je neobična zamisao, tačno. Priznajem to, oče. Ali zašto to primaš kao ličnu uvredu?"
<BR>&nbsp;&nbsp;&nbsp;&nbsp;&nbsp;"Ličnu? Za mene je to uvreda logike! Uvreda razuma! Slušaj, Mandi, šta bi ti rekla kad bi ti tvoja terasa rekla: 'Hoću slobodu. Želim da se preselim u Čikago i da tamo budem terasa. Mislim da je biti terasa u Čikagu mnogo zanimljivije nego biti terasa ovde.'?"
<BR>&nbsp;&nbsp;&nbsp;&nbsp;&nbsp;Endru je primetio pomeranje jednog mišića na obrazu Male Gospođice. Iznenada je shvatio da silina Gospodinove reakcije ima neke veze sa Gospođinom odlukom, pre mnogo godina, da prekine brak sa Gospodinom i ode, da potraži slobodu negde daleko.
<BR>&nbsp;&nbsp;&nbsp;&nbsp;&nbsp;Ljudska bića su tako komplikovana!
<BR>&nbsp;&nbsp;&nbsp;&nbsp;&nbsp;"Terasa ne može ništa da kaže", odgovorila je Mala Gospođica. "Niti može da odluči da ode nekuda. Terase nisu inteligentne. Endru jeste."
<BR>&nbsp;&nbsp;&nbsp;&nbsp;&nbsp;"Veštačka inteligencija."
<BR>&nbsp;&nbsp;&nbsp;&nbsp;&nbsp;"Oče, zvučiš kao najgori zatucani fundamentalista iz Društva za čovečanstvo! Endru decenijama živi s tobom. Poznaješ ga onoliko koliko i svakog člana porodice... šta to govorim... on jeste član porodice. A sad, odjednom, govoriš o njemu kao da je samo neki savršeniji model usisivača! Endru je osoba i ti si toga sasvim svestan."
<BR>&nbsp;&nbsp;&nbsp;&nbsp;&nbsp;"Veštačka osoba", rekao je Gospodin. Ali glas mu više nije bio onako snažan i ubeđen.
<BR>&nbsp;&nbsp;&nbsp;&nbsp;&nbsp;"Veštačka, da. Ali to nije bitno. Ovo je dvadeset drugo stoleće, oče, i to već kraj dvadeset drugog stoleća. Sada već svakako možemo da priznamo da su roboti složeni i osetljivi organizmi koji imaju svoju ličnost, osećanja... koji imaju dušu."
<BR>&nbsp;&nbsp;&nbsp;&nbsp;&nbsp;"Nikako ne bih voleo da to gledište branim na sudu", rekao je Gospodin. Rekao je to tiho, a u glasu mu se umesto gneva pojavio prizvuk šaljivosti. Očito je uspostavljao kontrolu nad sobom. Endru iskusi osećanje olakšanja.
<BR>&nbsp;&nbsp;&nbsp;&nbsp;&nbsp;"Niko ne traži da ideš na sud", odgovorila je Mala Gospođica, "nego samo da to prihvatiš u srcu. Endru želi da mu daš dokument u kome će pisati da je on slobodna jedinka. Spreman je da ti bogato plati za taj dokument, ma koliko bilo nepotrebno plaćati ga. To će biti samo potvrda njegove nezavisnosti. Šta ima tako strašno u tome, ako smem da pitam?"
<BR>&nbsp;&nbsp;&nbsp;&nbsp;&nbsp;"Neću da me Endru ostavi", nadureno je rekao Gospodin.
<BR>&nbsp;&nbsp;&nbsp;&nbsp;&nbsp;"Ah! Tu smo, dakle! To je srž svega, oče, zar ne?"
<BR>&nbsp;&nbsp;&nbsp;&nbsp;&nbsp;U Gospodinovom pogledu sada nije bilo plamena. Kao da ga je obuzelo samosažaljenje. "Ja sam star čovek. Žena mi je odavno otišla, starija kći se otuđila, mlađa se odselila i ima svoju porodicu. Ostao sam sam u kući - imam samo Endrua. A sada i on hoće da ode. E, ne može. Endru je moj. Pripada meni i imam prava da mu naredim da ostane tu, voleo on to ili ne. Imao je prokleto lak život svih ovih godina, i ako misli da sad može tek tako da me ostavi, sad kad sam star i bolestan, neka..."
<BR>&nbsp;&nbsp;&nbsp;&nbsp;&nbsp;"Oče..."
<BR>&nbsp;&nbsp;&nbsp;&nbsp;&nbsp;"Neka slobodno zaboravi to!" povikao je Gospodin. "Neka zaboravi! Zaboravi! Zaboravi!"
<BR>&nbsp;&nbsp;&nbsp;&nbsp;&nbsp;"Ponovo si se uznemirio, oče."
<BR>&nbsp;&nbsp;&nbsp;&nbsp;&nbsp;"Pa šta?"
<BR>&nbsp;&nbsp;&nbsp;&nbsp;&nbsp;"Sredi se, uspori malo. Kad je Endru uopšte pomenuo odlazak?"
<BR>&nbsp;&nbsp;&nbsp;&nbsp;&nbsp;Gopspodin se zbunio. "Pa, zašto bi inače želeo slobodu?"
<BR>&nbsp;&nbsp;&nbsp;&nbsp;&nbsp;"On želi samo komad papira. Pravni dokument. Gomilu reči. Ne namerava on nikuda da ide. Šta si zamislio, da će pobeći u Evropu i tamo otvoriti stolarsku radionicu? Ne, ne. Ostaće tu gde je. Biće ti odan kao i uvek. Ako mu nešto narediš, poslušaće te bez oklevanja, kao i uvek. Šta god da mu kažeš. To se neće promeniti. Ništa se neće promeniti. Endru neće moći ni da izađe iz kuće ako mu to zabraniš. On tu ništa ne može, to je ugrađeno u njega. A želi samo nekoliko reči, oče. Želi da se zove slobodnim. Je li to tako strašno? Je li to opasno po tebe? Zar on to nije zaslužio, oče?"
<BR>&nbsp;&nbsp;&nbsp;&nbsp;&nbsp;"Znači, ti to tako vidiš? Opet neke nove gluposti koje si uvrtela u glavu?"
<BR>&nbsp;&nbsp;&nbsp;&nbsp;&nbsp;"Nisu gluposti, a nisu ni nove. Pobogu, pa Endru i ja smo godinama pričali o ovome!"
<BR>&nbsp;&nbsp;&nbsp;&nbsp;&nbsp;"Godinama ste pričali, kažeš? Godinama?"
<BR>&nbsp;&nbsp;&nbsp;&nbsp;&nbsp;"Godinama, da, godinama smo razgovarali o tome. Zapravo, čitava ideja je bila moja. Rekla sam mu da je glupo što misli o sebi kao o nekom hodajućem aparatu, kada je zapravo mnogo više od toga. Kad sam mu prvi put predložila to, nije reagovao kako treba, ali potom smo nastavili da razgovaramo i posle nekog vremena videla sam da se osvešćuje. Otvoreno mi je rekao da veoma želi da bude slobodan. Fino, rekoh. Kaži to mom ocu i sve će se srediti. Ali on se bojao. Stalno je odlagao, jer se bojao da će te povrediti. Na kraju sam ga naterala da ti kaže."
<BR>&nbsp;&nbsp;&nbsp;&nbsp;&nbsp;Gospodin je slegnuo ramenima. "To je bilo glupo. On ne zna šta je sloboda. Kako i može da zna? On je robot."
<BR>&nbsp;&nbsp;&nbsp;&nbsp;&nbsp;"Stalno ga potcenjuješ, oče. On je naročiti robot. On čita knjige. I razmišlja o onom što pročita. On uči i sazreva iz godine u godinu. Možda je, kad je došao ovamo, i bio običan mehanički čovek kao i svi ostali, ali sposobnost sazrevanja je postojala u njegovim vodovima, znali to njegovi tvorci ili ne, i on je dobro iskoristio tu sposobnost. Oče, poznajem Endrua i kažem ti da je on jednako složeno biće kao... kao... kao ti i ja."
<BR>&nbsp;&nbsp;&nbsp;&nbsp;&nbsp;"Gluposti, devojko."
<BR>&nbsp;&nbsp;&nbsp;&nbsp;&nbsp;"Kako možeš to da kažeš? On oseća stvari. Mora da si svestan toga. Nisam sigurna šta on oseća, uglavnom, ali ne znam ni šta ti uglavnom osećaš, a ti imaš izraze lica i sve ostale mogućnosti za izražavanje telom, koje on nema. Kada razgovaraš s njim, odmah vidiš da on reaguje na sve apstraktne pojmove - ljubav, strah, lepotu, odanost, stotine njih - isto kao i ti i ja. Šta ima važnije od toga? Da neko drugi reaguje tako kao on, zar ne bi mislio da je taj neko jako sličan tebi?"
<BR>&nbsp;&nbsp;&nbsp;&nbsp;&nbsp;"On nije kao mi", rekao je Gospodin. "On je nešto sasvim drugačije."
<BR>&nbsp;&nbsp;&nbsp;&nbsp;&nbsp;"On je neko sasvim drugačiji", ispravila ga je Mala Gospođica. "A nije ni toliko drugačiji kao što bi hteo da veruješ."
<BR>&nbsp;&nbsp;&nbsp;&nbsp;&nbsp;Gospodinovo lice, do maločas crveno od gneva, sada je posivelo. Dugo je ćutao, gledajući u pod i čvršće se umotavajući u ćebe. I dalje je izgledao kao stari car koji ukočeno sedi na prestolu, ali sada je više ličio na cara koji ozbiljno razmišlja o abdikaciji.
<BR>&nbsp;&nbsp;&nbsp;&nbsp;&nbsp;"U redu", konačno je rekao. U glasu mu se osećala gorčina. "Pobedila si, Mandi. Ako hoćeš da se složim da je Endru osoba a ne mašina, evo, slažem se. Endru je osoba. Eto. Jesi li sad srećna?"
<BR>&nbsp;&nbsp;&nbsp;&nbsp;&nbsp;"Nisam rekla da je on osoba, oče."
<BR>&nbsp;&nbsp;&nbsp;&nbsp;&nbsp;"Zapravo jesi. Upravo tu reč si upotrebila."
<BR>&nbsp;&nbsp;&nbsp;&nbsp;&nbsp;"Ti si me ispravio. Rekao si da je on veštačka osoba, i prihvatila sam tu ispravku."
<BR>&nbsp;&nbsp;&nbsp;&nbsp;&nbsp;"Pa dobro. Neka bude tako. Složili smo se da je Endru veštačka osoba. I šta sad? Ako ga ne budemo smatrali za robota, nego za veštačku osobu, šta će se izmeniti? To je samo igranje rečima. Lažna novčanica može se smatrati za novčanicu, ali je i dalje lažna. A robota možeš nazvati veštačkom osobom, ali on i dalje ostaje..."
<BR>&nbsp;&nbsp;&nbsp;&nbsp;&nbsp;"Oče, on želi da mu daš slobodu. Nastaviće da živi ovde i radiće sve što je u njegovoj moći da ti život bude prijatan i udoban, kao što radi od dana kad je došao. Ali želi da mu kažeš da je slobodan."
<BR>&nbsp;&nbsp;&nbsp;&nbsp;&nbsp;"To je besmislena izjava, Mandi."
<BR>&nbsp;&nbsp;&nbsp;&nbsp;&nbsp;"Za tebe možda. Za njega nije."
<BR>&nbsp;&nbsp;&nbsp;&nbsp;&nbsp;"Ne. Ja sam star, tačno, ali nisam sasvim senilan, bar ne zasad. Ovo o čemu govorimo je ogroman pravni pomak. Davanje slobode robotima sigurno neće ukinuti Tri zakona, ali će svakako otvoriti ogromne rasprave o pravima robota, o željama robota, o robotima u raznim pogledima. Roboti će ići na sud i tužiti ljude što ih teraju da rade neprijatne poslove, ili im ne daju godišnji odmor, ili što su samo neljubazni prema njima. Roboti će početi da tuže 'Robote i mehaničke ljude Sjedinjenih Država' što su im u mozak ugradili Tri zakona, jer će neki drveni advokat izjaviti da je to ugrožavanje njihovih ustavnih prava na život, slobodu i sreću. Roboti će želeti pravo glasa. Oh, Mandi, zar ne razumeš? Svi će imati strašne glavobolje."
<BR>&nbsp;&nbsp;&nbsp;&nbsp;&nbsp;"Ne mora da bude tako", odgovorila je Mala Gospođica. "Ovo uopšte ne mora da postane svetski poznat slučaj. To je samo sporazum između Endrua i nas. Mi želimo samo da dobijemo pravno valjan papir, da ga Džon Fajngold sastavi, i ti da ga potpišeš, a ja ću biti svedok, i daćemo ga Endruu, i tamo će pisati..."
<BR>&nbsp;&nbsp;&nbsp;&nbsp;&nbsp;"Ne. To je potpuno besmisleno. Slušaj, Mandi, recimo da ja to potpišem. Kad umrem, Endru će ustati i izjaviti: 'Ćao svima, ja sam slobodan robot i idem u potragu za srećom i bogatstvom, a evo papira koji to dokazuje.' A čim prvi put to nekome kaže, svi će mu se nasmejati u lice, pocepaće taj besmisleni papir i odneće ga u fabriku da ga rastave. Zato što mu list hartije neće dati nikakvu zaštitu koja bi u našem društvu imala nekakvu vrednost. Ne. Ne. Ako već insistiraš na toj besmislici, moram da uradim to na pravi način, inače neće vredeti. Ne možemo Endruu dati slobodu potpisivanjem lista papira koji se tiče samo nas. To je pitanje za sud."
<BR>&nbsp;&nbsp;&nbsp;&nbsp;&nbsp;"Pa dobro, onda idemo u sud."
<BR>&nbsp;&nbsp;&nbsp;&nbsp;&nbsp;"Ali zar ne shvataš šta će to značiti?" bunio se Gospodin. Opet se naljutio. "Ponovo će biti potegnuta sva pitanja koja sam ti nabrajao. Nastupiće ogromne rasprave. Formulisanje zahteva - podnošenje zahteva - javno mnjenje - i konačno presuda. Koja neće biti u našu korist, to ti garantujem."
<BR>&nbsp;&nbsp;&nbsp;&nbsp;&nbsp;Prostrelio je Endrua pogedom. "Slušaj, ti!" U Gospodinovom glasu bilo je oštrine i grubosti koju Endru nikad ranije nije čuo. "Razumeš li o čemu govorimo? Jedini način da te oslobodim, ako to treba da ima ikakvog značaja, jeste da to učinim na pravno važeći način. Ali nema pravno važećih načina da se robot oslobodi. Kad stvar jednom dospe pred sud, ne samo da nećeš uspeti da ostvariš svoj cilj, nego će sud službeno zapleniti sav nocac koji si skupio, pa ćeš i to izgubiti. Reći će ti da robot nema prava da zarađuje novac, ni da otvara bankovni račun, pa će ti ili sve zapleniti ili će mene naterati da ti oduzmem, iako ja to ne želim niti mi je potrebno. Tako ću ja biti osramoćen, a ti ćeš sve izgubiti. I dalje nećeš biti slobodan, ma šta ti to značilo, a nećeš imati ni svoj dragoceni račun u banci. Pa, Endru? Vredi li ova smejurija rizika da izgubiš sav svoj novac?"
<BR>&nbsp;&nbsp;&nbsp;&nbsp;&nbsp;"Sloboda je nešto neprocenjivo, Gospodine", rekao je Endru. "Šansa da steknem slobodu vredna je svake svote novca koju posedujem."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
