<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;"Izvolite, sedite, gospodine", rekao je hirurg, pokazavši stolicu ispred svog stola. "Molim vas."
<BR>&nbsp;&nbsp;&nbsp;&nbsp;&nbsp;"Hvala", odgovorio je Endru Martin.
<BR>&nbsp;&nbsp;&nbsp;&nbsp;&nbsp;Smireno je seo. Sve je radio smireno. Takva mu je bila priroda; taj deo njegove ličnosti nikada se neće promeniti. Kad bi ga pogledao, nikome ni na pamet ne bi palo da je Endru Martin sateran u poslednje pribežište. Ali, bilo je upravo tako. Prešao je pola kontinenta radi ovog razgovora. To mu je bila poslednja nada da ispuni glavni cilj svog života - sve se svelo na ovo. Sve.
<BR>&nbsp;&nbsp;&nbsp;&nbsp;&nbsp;Endruovo lice ostavljalo je utisak glatke praznine - iako bi pažljiv posmatrač možda otkrio nagoveštaj melanholije u njegovom pogledu. Kosa mu je bila glatko začešljana, svetlosmeđa, prilično slaba, i činio se sveže i pažljivo izbrijan; bez brade, bez brkova, bez ikakvih suvišnih detalja na licu. Odeća mu je bila dobro krojena i uredna, po boji uglavnom baršunasto crvenopurpurna; ali bila je upadljivo staromodna, u neobaveznom, komotnom stilu 'draperije', koji je bio u velikoj modi pre nekoliko generacija, a sada se retko viđao.
<BR>&nbsp;&nbsp;&nbsp;&nbsp;&nbsp;Hirurgovo lice takođe je bilo nekako prazno: nimalo iznenađujuće, jer je hirurgovo lice, kao i hirurg sam, bilo načinjeno od nerđajućeg čelika prevučenog slojem bronze. Sedeo je ukočeno i uspravno za svojim impozantnim stolom, u sobi bez prozora visoko iznad jezera Mičigen, gledajući Endrua Martina upadljivo ozbiljno i smireno svojim blistavim očima. Pred njim je na stolu stajala sjajna mesingana pločica s imenom - serijskim brojem, uobičajenim fabričkim nizom slova i cifara.
<BR>&nbsp;&nbsp;&nbsp;&nbsp;&nbsp;Endru Martin nije obraćao pažnju na taj bezlični niz simbola. Takvi grozni, mehanistički sistemi identifikacije nisu mu ništa značili - ne sada, ne više, ne odavno. Endru je smatrao da je sasvim dovoljno da se hirurgu obraća sa "doktore".
<BR>&nbsp;&nbsp;&nbsp;&nbsp;&nbsp;"Ovo je veoma neobično, gospodine", rekao je hirurg. "Veoma neobično."
<BR>&nbsp;&nbsp;&nbsp;&nbsp;&nbsp;"Da. Znam to", rekao je Endru Martin.
<BR>&nbsp;&nbsp;&nbsp;&nbsp;&nbsp;"Jedva da sam razmišljao o nečem drugom otkako sam saznao za ovaj zahtev."
<BR>&nbsp;&nbsp;&nbsp;&nbsp;&nbsp;"Iskreno žalim ako sam vam doneo neke neprijatnosti."
<BR>&nbsp;&nbsp;&nbsp;&nbsp;&nbsp;"Hvala. Cenim vašu brigu."
<BR>&nbsp;&nbsp;&nbsp;&nbsp;&nbsp;Sve veoma zvanično, veoma učtivo, veoma beskorisno. Ispipavali su jedan drugoga, ne želeći da pređu na ono bitno. Sada je hirurg ućutao. Endru je čekao da on nastavi. Tišina se produžavala nedogled.
<BR>&nbsp;&nbsp;&nbsp;&nbsp;&nbsp;Ovo nikuda ne vodi, pomislio je Endru.
<BR>&nbsp;&nbsp;&nbsp;&nbsp;&nbsp;Obratio se hirurgu. "Ono što želim da znam, doktore, jeste kada će operacija moći da se izvede."
<BR>&nbsp;&nbsp;&nbsp;&nbsp;&nbsp;Hirurg je primetno oklevao. Potom je progovorio blagim glasom, uz onaj izvestan nezamenljiv prizvuk poštovanja kakav su roboti uvek koristili u obraćanju ljudskim bićima. "Nisam siguran, gospodine, da sasvim razumem kako se takva operacija može izvesti, a kamoli zašto bi je neko smatrao potrebnom. Uz to, i dalje ne znam ko će joj biti podvrgnut."
<BR>&nbsp;&nbsp;&nbsp;&nbsp;&nbsp;Na hirurgovom licu verovatno bi se pojavio izraz nepomirljivosti pune poštovanja kad bi elegantno uobličen nerđajući čelik mogao da prikaže takav izraz - ili bilo kakav izraz.
<BR>&nbsp;&nbsp;&nbsp;&nbsp;&nbsp;Sad je na Endrua Martina došao red da malo poćuti.
<BR>&nbsp;&nbsp;&nbsp;&nbsp;&nbsp;Zagledao se u desnu ruku robota hirurga - ruku za sečenje - koja je počivala na stolu, potpuno mirna. Bila je sjajno projektovana. Prsti su bili dugi i blago zašiljeni, uobličeni u metalne lukove velike umetničke lepote, lukove tako graciozne i pogodne za funkciju koju vrše da se lako moglo zamisliti kako uzimaju skalpel i kako se on smesta, istoga časa kad se ruka pokrene, sjedinjuje, u savršenom skladu, sa prstima koji ga drže: hirurg i skalpel stopljeni u jedno, fantastično sposobno oruđe.
<BR>&nbsp;&nbsp;&nbsp;&nbsp;&nbsp;To je bilo umirujuće. U radu ovog hirurga nema oklevaja, spoticanja, kolebanja, nema grešaka, pa čak ni mogućnosti za grešku.
<BR>&nbsp;&nbsp;&nbsp;&nbsp;&nbsp;Takva veština dolazi sa specijalizacijom, naravno - specijalizacijom koju je čovečanstvo toliko žarko želelo da je tek poneki robot savremenog doba imao nezavisan mozak. Ogromna većina bila je samo deo neizmerno moćnih centralnih jedinica čiji su kapaciteti bili daleko iznad prostornih ograničenja jednog robotskog tela.
<BR>&nbsp;&nbsp;&nbsp;&nbsp;&nbsp;Čak ni hirurg nije morao da bude ništa više do sklop senzora i monitora i niz mehanizama za rukovanje alatima - ali ljudima je više odgovarala iluzija, makar samo to, da ih operiše izdvojena jedinka a ne priključak neke daleke mašine. Tako su hirurzi - barem oni u privatnoj praksi - imali nezavisan mozak. Ali ovaj, sa mozgom ili ne, bio je tako ograničenih sposobnosti da nije prepoznao Endrua Martina - zapravo, verovatno nije nikad ni čuo za Endrua Martina.
<BR>&nbsp;&nbsp;&nbsp;&nbsp;&nbsp;Za Endrua je to bilo nešto novo. Bio je više nego poznat. Nikad nije tražio tu slavu - to nije ličilo na njega - ali ipak je stekao slavu, ili barem to da ga prepoznaju: zbog onoga što je postigao, zbog onoga šta je bio. Ne ko, nego šta.
<BR>&nbsp;&nbsp;&nbsp;&nbsp;&nbsp;Umesto da odgovori hirurgu, postavio je pitanje, neobično i neočekivano. "Recite mi nešto, doktore. Jeste li ikada poželeli da postanete čovek?"
<BR>&nbsp;&nbsp;&nbsp;&nbsp;&nbsp;Naglo i neobično pitanje očito je iznenadilo hirurga. Malo je oklevao, kao da mu je pomisao da postane čovek bila tako strana da se nije uklapala u pozitronske putanje mozga kakav je imao.
<BR>&nbsp;&nbsp;&nbsp;&nbsp;&nbsp;No, brzo je povratio smirenost i ozbiljno odgovorio: "Ali ja sam robot, gospodine."
<BR>&nbsp;&nbsp;&nbsp;&nbsp;&nbsp;"Zar ne mislite da bi bilo bolje da ste čovek?"
<BR>&nbsp;&nbsp;&nbsp;&nbsp;&nbsp;"Kad bih mogao da se u nekom pogledu poboljšam, gospodine, odabrao bih da budem bolji hirurg. Veština u poslu koji radim je glavna svrha mog postojanja. Ne bih bio bolji hirurg da sam čovek, nego samo da sam složeniji robot. Zaista bih veoma voleo da sam složeniji robot."
<BR>&nbsp;&nbsp;&nbsp;&nbsp;&nbsp;"Ali i tada biste bili još uvek samo robot."
<BR>&nbsp;&nbsp;&nbsp;&nbsp;&nbsp;"Da. Naravno. Sasvim mi je prihvatljivo da budem robot. Kao što sam upravo objasnio, gospodine, da bi se mogla obavljati izuzetno naporna i zahtevna praksa savremene hirurgije, neophodno je biti..."
<BR>&nbsp;&nbsp;&nbsp;&nbsp;&nbsp;"Robot, da", rekao je Endru a u glasu mu se osetio prizvuk ozlojeđenosti. "Ali pomislite koliko to potčinjenosti podrazumeva, doktore! Razmislite: vi ste veoma vešt hirurg. Bavite se najosetljivijim pitanjima života i smrti. Operišete najznačajnije ljude ovog sveta, a, koliko znam, dolaze vam i sa drugih svetova. A ipak - ipak - robot? Zadovoljni ste time? Uza svu tu veštinu, morate da primate naređenja od svakoga, svakog čoveka: deteta, budale, prostaka, hulje. Drugi zakon tako nalaže. Nemate nikakvog izbora. Ovog časa mogao bih da kažem 'Ustani, doktore', i vi biste morali da ustanete. 'Stavi prste na lice i gledaj kroz njih', i vi biste čkiljili. Stoj na jednoj nozi, sedi na pod, idi levo ili desno - sve što poželim da naredim, vi biste poslušali. Mogao bih da naredim da rasklopite sami sebe, ud po ud, i učinili biste to. Vi, veliki hirurg! Bez ikakvog izbora. Čovek zazviždi i vi skačete da poslušate. Zar vas ne vređa što imam moć da vas navedem da učinite sve što poželim, bez obzira koliko to bilo glupo, koliko besmisleno, koliko ponižavajuće?"
<BR>&nbsp;&nbsp;&nbsp;&nbsp;&nbsp;Hirurg se nije pokolebao.
<BR>&nbsp;&nbsp;&nbsp;&nbsp;&nbsp;"Bilo bi mi zadovoljstvo da vas poslušam, ser. Uz neke očite izuzetke. Ako bi vaša naređenja podrazumevala da nanesem zlo nekom drugom ljudskom biću, morao bih da razmotrim osnovne zakone svog postojanja pre nego što vas poslušam, i najverovatnije vas tada ne bih poslušao. Prvi zakon, koji se tiče moje dužnosti prema bezbednosti ljudi, nadvladao bi Drugi zakon, koji se odosi na poslušnost. U ostalim slučajevima pokorio bih se sa zadovoljstvom. Ako bi vama odgovaralo da zahtevate od mene ponašanje koje smatrate glupim, besmislenim ili ponižavajućim, ja bih vas poslušao. S tim što meni to ne bi izgledalo glupo, besmisleno ni ponižavajuće."
<BR>&nbsp;&nbsp;&nbsp;&nbsp;&nbsp;To što je robot hirurg rekao nije nimalo iznenadilo Endrua Martina. Iznenadio bi se, čak i zaprepastio, da je čuo išta drugo.
<BR>&nbsp;&nbsp;&nbsp;&nbsp;&nbsp;Ali čak i tako... čak i tako...
<BR>&nbsp;&nbsp;&nbsp;&nbsp;&nbsp;Robot je produžio, bez ikakvog nagoveštaja nestrpljenja u mirnom, ravnom glasu. "A sad, možda da se vratimo na pitanje ko će biti podvrgnut toj neobičnoj operaciji o kojoj ste došli da razgovaramo, gospodine. Teško mogu da razumem prirodu onoga što želite da se izvrši. Teško mi je da zamislim situaciju koja bi zahtevala tako nešto. Ali ono što moram da znam, kao prvo, jeste ime osobe nad kojom bi trebalo da izvršim operaciju."
<BR>&nbsp;&nbsp;&nbsp;&nbsp;&nbsp;"Ime je Endru Martin", rekao je Endru. "Operacija treba da se izvede na meni."
<BR>&nbsp;&nbsp;&nbsp;&nbsp;&nbsp;"Ali to je nemoguće, gospodine!"
<BR>&nbsp;&nbsp;&nbsp;&nbsp;&nbsp;"Vi ste svakako sposobni za to?"
<BR>&nbsp;&nbsp;&nbsp;&nbsp;&nbsp;"Sposoban u tehničkom smislu, da. Nimalo ne sumnjam u to, bez obzira šta zahtevali od mene, iako u ovom slučaju postoje neka pitanja koja bih morao veoma pažljivo da razmotrim. Ali to nije problem. Molim vas da imate na umu, gospodine, da će osnovna posledica operacije biti nanošenje zla vama."
<BR>&nbsp;&nbsp;&nbsp;&nbsp;&nbsp;"To nije bitno", mirno je rekao Endru.
<BR>&nbsp;&nbsp;&nbsp;&nbsp;&nbsp;"Meni jeste."
<BR>&nbsp;&nbsp;&nbsp;&nbsp;&nbsp;"Je li to robotska verzija Hipokratove zakletve?"
<BR>&nbsp;&nbsp;&nbsp;&nbsp;&nbsp;"U pitanju je nešto moćnije", rekao je hirurg. "Hipokratova zakletva je, naravno, voljno preuzeta obaveza. Ali postoji, toga vi svakako morate biti svesni, nešto ugrađeno u mene, nešto što kontroliše moje profesionalne odluke. Pre svega i iznad svega, ne smem da izazovem povrede. Ne mogu da izazovem povrede."
<BR>&nbsp;&nbsp;&nbsp;&nbsp;&nbsp;"Na ljudskim bićima, tako je."
<BR>&nbsp;&nbsp;&nbsp;&nbsp;&nbsp;"Jeste. Prvi zakon kaže..."
<BR>&nbsp;&nbsp;&nbsp;&nbsp;&nbsp;"Nemojte mi recitovati Prvi zakon, doktore. Znam ga isto tako dobro kao i vi. Ali Prvi zakon se odnosi samo na odnos robota prema ljudskim bićima. Ja nisam ljudsko biće, doktore."
<BR>&nbsp;&nbsp;&nbsp;&nbsp;&nbsp;Hirurg je reagovao vidljivim trzanjem ramena i žmirkanjem fotoelektričnih očiju. Kao da mu je Endru rekao nešto potpuno besmisleno.
<BR>&nbsp;&nbsp;&nbsp;&nbsp;&nbsp;"Da", rekao je Endru, "znam da izgledam sasvim kao čovek, i da sada osećate ono što se kod robota može nazvati iznenađenjem. Ipak, ono što kažem je potpuna istina. Ma koliko ljudski vam izgledao, ja sam samo robot. Robot, doktore. Ja sam robot, i ništa više. Verujte mi. I stoga možete slobodno da me operišete. Prvi zakon ničim ne zabranjuje robotu da deluje na drugog robota. Čak i ako bi to delovanje nanelo zlo tom robotu, doktore."
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
