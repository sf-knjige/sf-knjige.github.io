<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48.
<P>&nbsp;&nbsp;&nbsp;&nbsp;&nbsp;Bez mog podsticaja, došao je danas u moju sumračnu sobu da mi ispriča povest svog života. Ostavlja utisak da sve to odista priča prvi put. Sumnjam da je neko dosad pokazao zainteresovanost za stvar. I to je, odista, nevesela priča - suviše neodstupajuće slična monohromnom životu kakav bi čovek ekstrapolirao za njega, zasnovavši to samo na jednom letimičnom pogledu na mašne u njegovom plakaru.
<BR>&nbsp;&nbsp;&nbsp;&nbsp;&nbsp;Dete razvedenih roditelja, mladost Š-og bila je puna prekida. Retko je išao u istu školu dve godine za redom. Mada nesumnjivo bistar, bio je izuzetno baksuzan da uvek u svom razredu bude dete drugo-po-bistrini, uvek broj dva. "Moja suština", rekao je, "da budem drugi u rangu." Postao je opsesivno kompetitivan, naprežući se iz sve snage nad onim što su njegovi suparnici postizali bez napora. Za takvu osobu prijateljstvo je neostvarljivo; podrazumevalo bi prekid vatre. Š. shvata da je svoju mladost žrtvovao lažnim idolima; sada, kad se mladost istrošila, podnosi im na žrtvu svoj život.
<BR>&nbsp;&nbsp;&nbsp;&nbsp;&nbsp;Njemu je dvadeset četiri, ali ima izgled večnog pubertetlije, toliko uobičajen za naučne bubalice: štrkljasto, rasklimatano telo, bledunjavo lice, bubuljice, kosa preduga da bude četkasta, prekratka da stoji polegnuto. Oči kao poširana jaja izražavaju melanholičnost ne pobuđujući simpatije, možda zbog naočara Maknamarinog tipa. Ženskasti manir da napući usta pre no što će progovoriti. Nimalo nije za čuđenje što ima otpor prema lepoj spoljašnjosti kao Savonarola. Vređaju ga snaga, lepota, zdravlje, čak i simetričnost. Kad ostali prirepci gledaju sport na televiziji, Šipanski napusti prostoriju. Spodobe kao Fredgren, koje nisu ništa osim lepe spoljašnjosti, pokrenu u Š-om toliko strastan prezir i zavist da on trenutno skrene ka katatoničnosti, što je njegova primarna reakcija na sve strasti.
<BR>&nbsp;&nbsp;&nbsp;&nbsp;&nbsp;(Prisećam se sopstvenog pakosnog opisivanja Fredgrena. Počinjem da se pitam jesam li narisao obličje Šipanskog ili sopstveno. On sve više počinje da izgleda kao ja iz noćne more, onaj vid Luisa Saketija što ga je Mordekaj, još davno, u naše školske dane krstio 'Donovanov Mozak'.)
<BR>&nbsp;&nbsp;&nbsp;&nbsp;&nbsp;Zar uopšte nema iskupljujućih osobina? Možda njegova duhovitost. Ali ne, jer mada sam često morao da se nasmejem onome što kaže, on je tako dosledno predmet sopstvenih šala - ponekad grubo, ponekad lukavim posrednim zaključkom - da njegova duhovitost uzbrzo postane uznemirujuća koliko i njegovo ćutanje. Postoji neka nezdrava narcisoidnost u tako postojanom samoocrnjivanju. Možda bi bilo bolje da se to nazove samozloupotrebljavanje?
<BR>&nbsp;&nbsp;&nbsp;&nbsp;&nbsp;Patetičnost takvih ličnosti je to da je njihova glavna (i za neke neodoljiva) privlačnost u njihovoj tako potpunoj nesimpatičnosti. Usne takvih gubavaca su ono što sveci moraju naučiti da ljube.
</P></TD></TR></TABLE>
<P class="next">
<A HREF=p82.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
