<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. jun
<P>&nbsp;&nbsp;&nbsp;&nbsp;&nbsp;Mnogo bolje, hvala. Da, sasvim se dobro osećam. Sada ponovo posmatran sunčanu stranu poraza.
<BR>&nbsp;&nbsp;&nbsp;&nbsp;&nbsp;Činjenice: još jedna poseta H. H.-u. Budući da sam se navikao na podjednaku gipsanu belinu zatvorenika i čuvara, kvarcovana mekota njegovog lica (kao NAJŽUKUSNIJI BELI HLEB, prepečen) izgledala je više no ikad kao narušavanje prirodnog poretka. Ako je to zdravlje, onda neka me bolesti satru!
<BR>&nbsp;&nbsp;&nbsp;&nbsp;&nbsp;Razgovarali smo o ovome, onome i još ponečem. Pohvalio je u opštim crtama činjeničnost (sic) mog dnevnika, ali je izuzeo jučerašnji zapis, koji je suviše subjektivan. Ako ikad ponovo počnem da se osećam subjektivistički, samo treba da kažem i čuvar će doneti nešto za umirenje. Ne možemo sebi dozvoliti da nam se dragoceni dani izmigolje, zar ne?
<BR>&nbsp;&nbsp;&nbsp;&nbsp;&nbsp;I tako, i tome slično, poskakivali su i gegali se podmazani žlebovi i užleblja njegove banalnosti, gore - dole, napred - natrag, po predvidljivim, kružnim putanjama a onda me je zapitao: "A Zigfrida ste upoznali, zar ne?"
<BR>&nbsp;&nbsp;&nbsp;&nbsp;&nbsp;"Zigfrid?" upitao sam, misleći da bi to mogao biti njegov nadimak za Mordekaja.
<BR>&nbsp;&nbsp;&nbsp;&nbsp;&nbsp;Namignuo je "Znate... doktor Baskovu?"
<BR>&nbsp;&nbsp;&nbsp;&nbsp;&nbsp;"Zigfrid?" ponovo sam upitao, još zbunjeniji nego malopre. "Otkud to?"
<BR>&nbsp;&nbsp;&nbsp;&nbsp;&nbsp;"Znate već - kao Zigfridova linija. Neprobojna. Baš zato što sam bio siguran da je hladna kao leš uzeo sam je za ovaj projekt. U principu ne bi išlo da se u ovakvoj situaciji žene muvaju okolo, kad treba da se radi s grupom uspaljenih redova - a još su nekolicina obojeni. Ali sa Zigfridom to ništa ne smeta stvari."
<BR>&nbsp;&nbsp;&nbsp;&nbsp;&nbsp;"Izgleda kao da govorite na osnovu iskustva", nabacio sam.
<BR>&nbsp;&nbsp;&nbsp;&nbsp;&nbsp;"Vojna ženska pomoćna služba", reče Hast, vrteći glavom. "Nekima od njih nije, nikad dosta; a ostale..." Poverljivo se nagnuo napred. "Ovo nemojte da stavite u dnevnik, Saketi, ali je činjenično stanje da je ona još junferica."
<BR>&nbsp;&nbsp;&nbsp;&nbsp;&nbsp;"Ma nije!" pobunio sam se.
<BR>&nbsp;&nbsp;&nbsp;&nbsp;&nbsp;"Nemojte me pogrešno razumeti - Zigfrid je radnik prve klase. Zna svoj posao kao niko drugi, i nikad ne dozvoljava da joj se osećanja pletu u posao. Po pravilu su psiholozi skloni tome da budu sentimentalni, znate već vole da pomažu ljudima. Ne Baskova. Ako ima neku manu, to je nedostatak mašte. Ponekad je malo ograničena u svom načinu razmišljanja. Suviše... znate... konvencionalna. Nemojte pogrešno da me shvatite - ja nauku poštujem kao i bilo koji drugi čovek..."
<BR>&nbsp;&nbsp;&nbsp;&nbsp;&nbsp;Klimnuo sam da, jeste, ne shvatam ga pogrešno.
<BR>&nbsp;&nbsp;&nbsp;&nbsp;&nbsp;"Bez nauke ne bismo imali ni radijaciju, ni kompjutere, ni Krebiozen, ni čoveka na Mesecu. Ali nauka je samo jedan od načina da se stvari posmatraju. Ja, naravno, Zigfridu ne dozvoljavam da govori ma šta otvoreno dečacima..." tako Hast naziva svoje zamorčiće "...ali mislim da oni ipak osećaju njeno neprijateljstvo. Nisu, srećom, dozvolili da to razblaži njihov entuzijazam. Bitno je, što to uviđa čak i Baskova: pustiti ih da sami krmane. Moraju da se istrgnu iz starih shema mišljenja, da krče šta će, da istražuju."
<BR>&nbsp;&nbsp;&nbsp;&nbsp;&nbsp;"Ali šta je tačno to", zapitao sam, "što Baskova ne odobrava?"
<BR>&nbsp;&nbsp;&nbsp;&nbsp;&nbsp;Ponovo se poverljivo nagnuo napred, nabirajući ušća pocrnelih bora oko očiju. "Nema razloga da ja ne budem taj koji će vam reći, Saketi. I onako biste to ubrzo saznali od nekog od dečaka. Mordekaj će izvesti Magnum Opus!"
<BR>&nbsp;&nbsp;&nbsp;&nbsp;&nbsp;"Hoće li?" rekao sam, naslađujući se Hastovom lakovernošću.
<BR>&nbsp;&nbsp;&nbsp;&nbsp;&nbsp;Uzvrpoljio se, osetljiv na prvi nagoveštaj skepticizma kao paprat na sunčevu svetlost. "Jeste, hoće! Znam ja šta vi mislite, Saketi. Vi mislite baš ono što misli i stara Zigfrid - da me je Mordekaj nasamario. Da me, kako se to kaže, radi."
<BR>&nbsp;&nbsp;&nbsp;&nbsp;&nbsp;"To se nameće kao mogućnost", priznao sam. Onda, džarajući po rani: "Vi ne biste želeli da budem neiskren, je li tako?"
<BR>&nbsp;&nbsp;&nbsp;&nbsp;&nbsp;"Nikako, nikako - sve, samo to ne." Sa uzdahom se zavalio u stolicu, puštajući da mu se po licu razliju značajno nabrane borice, kao talasići u plitkoj lokvi njegove nedotupavnosti.
<BR>&nbsp;&nbsp;&nbsp;&nbsp;&nbsp;"Vaš me stav", nastavio je, "ne iznenađuje. Budući da sam pročitao opis vašeg razgovora sa Mordekajem, trebalo je da shvatim... Znate, u početku većina ljudi reaguje na isti način. Misle da je alhemija neka vrsta crne magije. Ne shvataju da je to nauka kao ma koja druga. U stvari, prva nauka, i, čak i danas, jedina nauka koja se ne plaši da posmatra sve činjenice. Saketi, da li ste vi materijalist?"
<BR>&nbsp;&nbsp;&nbsp;&nbsp;&nbsp;"Neee... ne bih rekao."
<BR>&nbsp;&nbsp;&nbsp;&nbsp;&nbsp;"Ali je to ono što je nauka danas postala! Goli materijalizam i ništa drugo. Pokušajte da nekome govorite o natprirodnim činjenicama - što će reći, činjenicama koje su nadmoćnije od činjenica prirodnih nauka - i oni će zatvoriti oči i zapušiti uši. Oni nemaju predstavu o obimu Proučavanja, o stotinama Tomova, o stolećima Istraživanja..."
<BR>&nbsp;&nbsp;&nbsp;&nbsp;&nbsp;Mislim da je upravo hteo da ovu poslednju frazu zaokrugli sa: i Razvoja, ali se na vreme zaustavio.
<BR>&nbsp;&nbsp;&nbsp;&nbsp;&nbsp;"Primetio sam", nastavio je, doduše okolišno, "da ste ne jednom u svom dnevniku spomenuli Tomu Akvinskog. E, pa, jeste li se ikad zamislili nad tim da je on bio alhemičar? Bio je, a njegov učitelj, Albertus Magnus, bio je još veći alhemičar! Vekovima su najveći evropski umovi proučavali hermetične nauke, a danas dođe neko kao vi, ili Baskova, ni ne potrudivši se da sazna išta o tome pa otpiše sav njihov rad kao puku gomilu praznoverica. I ko je onda praznoveran, a? Ko donosi presudu bez dokaznog materijala? A? A? Jeste li ikada pročitali neku knjigu o alhemiji - jednu jedinu knjigu?"
<BR>&nbsp;&nbsp;&nbsp;&nbsp;&nbsp;Morao sam da priznam kako nisam pročitao ni jednu jedinu knjigu o alhemiji.
<BR>&nbsp;&nbsp;&nbsp;&nbsp;&nbsp;Hast je trijumfovao: "A ipak mislite da ste pozvani da sudite o vekovima naučenjaka i teolooo-ga?" U njegovom izgovoru ove reči, i zapravo u celokupnom tonu i sadržini njegovog izlaganja, odjekivao je Mordekaj.
<BR>&nbsp;&nbsp;&nbsp;&nbsp;&nbsp;"Da ja vama dam jedan savet, Saketi."
<BR>&nbsp;&nbsp;&nbsp;&nbsp;&nbsp;"Možete me zvati Lui, gospodine."
<BR>&nbsp;&nbsp;&nbsp;&nbsp;&nbsp;"Jeste, to sam i hteo da kažem... Lui. Neka vaš duh bude otvoren, i budite prijemčivi za Nove Pristupe. Svaki veliki korak napred u istoriji čovečanstva od Galileja", još jedan veličanstveno grozomoran mordekaizam, "pa sve do Edisona, u naše vreme, učinili su ljudi koji su se usuđivali da budu različiti."
<BR>&nbsp;&nbsp;&nbsp;&nbsp;&nbsp;Obećao sam da ću biti otvoren i prijemčiv, ali H. H., zagrejan za svoj predmet, nije odstupao. Razbio je bataljone slamnatih strašila, i dokazao, mesečarskom logikom, kako je cela obeshrabrujuća priča o tri poslednje godine u Maleziji nastala zbog neprijemčivosti izvesnih neimenovanih ličnosti, na ključnim pozicijama u Vašingtonu, za Nove Pristupe.
<BR>&nbsp;&nbsp;&nbsp;&nbsp;&nbsp;Međutim, kad god bih mu postavio pitanje o nečem određenom, postao bi uzdržan i oprezan. Nisam još spreman, natuknuo je, da budem posvećen u misterije. Iz svojih vojničkih dana Hast je sačuvao nepokolebljivu veru u uspešno dejstvo tajni: vrednost znanja opada čim ono postane suviše opštepoznato.
<BR>&nbsp;&nbsp;&nbsp;&nbsp;&nbsp;Više ne mogu ni najmanje da sumnjam u vernost Berigenovog portreta 'generala Ulrika' iz Marsa u konjukciji (koji se, primetio sam, ne može dobiti u našoj biblioteci), i mogu da razumem zbog čega se Hast, mada je na sve strane galamio o kleveti i učinio sve što je mogao da upropasti Berigena, nije nikad usudio da ga potegne na sud. Lakoverna matora budala zaista je vodila celu popišanu, bednu, godinu dana dugu operaciju na Auauiju pomoću astrologije!
<BR>&nbsp;&nbsp;&nbsp;&nbsp;&nbsp;Nadajmo se da se istorija neće doslovce ponoviti, da Mordekaj, suviše prepredeno, ne igra Berigenovu kobnu ulogu.
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Neka bude zabeleženo: čitam jednu jedinu knjigu o alhemiji. Hast ju je poslao po kuriru minut-dva pošto smo se oprostili. Aspects de l alchemie traditionelle od Rene Aloa, s priloženim kucanim prevodom u fascikli označenoj sa STROGO POVERLJIVO.
<BR>&nbsp;&nbsp;&nbsp;&nbsp;&nbsp;Sasvim se prijatno čita, kao monomanijačko pismo, od one vrste koja počinje sa:
<BR>&nbsp;&nbsp;&nbsp;&nbsp;&nbsp;"Gospodine uredniče,
<BR>&nbsp;&nbsp;&nbsp;&nbsp;&nbsp;Vi se verovatno nećete usuditi da štampate ovo pismo, ali..."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
