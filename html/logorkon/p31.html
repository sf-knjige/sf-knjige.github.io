<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. jun
<P>&nbsp;&nbsp;&nbsp;&nbsp;&nbsp;Probudivši se usred noći, zabeležio sam, dremovnom stenografijom, moru koja me je probudila, zatim sam se strovalio natrag u krevet, žudeći za obamrlošću po prestanku mišljenja, i ležao sam tako, ispražnjen i usahao, buljeći u nesamilosnu tamu. Ovo je, razrađen prema tim beleškama, moj san.
<BR>&nbsp;&nbsp;&nbsp;&nbsp;&nbsp;Prvo je zamirisalo na otužnu sladost, kao od gnjilog voća. Shvatio sam da dopire iz velike rupe na sredini moje sobe. Na dnu te rupe stajao je vrlo debeo čovek, okružen gomilama breče. Sa tonzurom, redovnik. Kukuljica i nošnja bili su beli: dominikanac.
<BR>&nbsp;&nbsp;&nbsp;&nbsp;&nbsp;Uzeo je konopac kojim je bio opasan preko sredine i dobacio mi jedan kraj. Bio je gotovo neizvodljiv posao izvlačiti ga napolje. Ipak smo napokon obojica sedeli na ivici jame, dahćući.
<BR>&nbsp;&nbsp;&nbsp;&nbsp;&nbsp;"Ja, naravno", rekao je, "obično lebdim. Često do visine jednog lakta."
<BR>&nbsp;&nbsp;&nbsp;&nbsp;&nbsp;Za tako gromadnog čoveka izgledao je čudnovato nematerijalan. Gotovo gasovit. Njegove ćuftaste ruke podsećale su na naduvene gumene rukavice koje samo što se ne raspuknu. Pomislio sam: Luise, ako ne pripaziš, uskoro ćeš izgledati ovako.
<BR>&nbsp;&nbsp;&nbsp;&nbsp;&nbsp;"A to je samo jedno čudo. Mogao bih da spomenem mnoga druga. Quantam sufficit, kako primećuje Avgustin. Zar nema ničeg na čemu bih mogao da sedim?"
<BR>&nbsp;&nbsp;&nbsp;&nbsp;&nbsp;"Bojim se da bi moje stolice bile suviše... drugorazredne. Možda krevet?"
<BR>&nbsp;&nbsp;&nbsp;&nbsp;&nbsp;"I nešto za jelo. Malčice hleba, nekoliko haringi." Nabio je pesnicu-balon u federe. "Došao sam da predam poruku. Prema tome, neću ostati dugo."
<BR>&nbsp;&nbsp;&nbsp;&nbsp;&nbsp;Pritisnuo sam dugme pored vrata. "Poruku za mene?"
<BR>&nbsp;&nbsp;&nbsp;&nbsp;&nbsp;"Poruku od Boga." Spustio se na izgužvane čaršave. Kukuljica je zaklanjala sve sem donjeg dela njegovog lica, gde bi trebalo da budu usta.
<BR>&nbsp;&nbsp;&nbsp;&nbsp;&nbsp;"Sumnjam", rekoh najpristojnije što sam mogao.
<BR>&nbsp;&nbsp;&nbsp;&nbsp;&nbsp;"Sumnjaš u Boga? Sumnjaš u njegovo postojanje? Kakva budalaština! Naravno da veruješ u Boga - svako veruje. Lično sam dokazao njegovo postojanje na tri različita načina. Prvo, kad on ne bi postojao, sve bi bilo potpuno drugačije. Gore bi bilo dole, a desno bi bilo levo. Ali vidimo da nije tako. Ergo, mora da postoji Bog. Drugo, kad ne bi postojao nijedan od nas dvojice ne bi se sad nalazio ovde, čekajući da nešto pojede. Treće, treba samo da pogledamo na svoje časovnike da bismo videli da On postoji. Koliko je sati?"
<BR>&nbsp;&nbsp;&nbsp;&nbsp;&nbsp;"Malo prišlo tri."
<BR>&nbsp;&nbsp;&nbsp;&nbsp;&nbsp;"Aja-jaj. Prilično su zakasnili. Jesi li vičan zagonetkama? Zašto se hiperdulija molila Pii Mater?"
<BR>&nbsp;&nbsp;&nbsp;&nbsp;&nbsp;"Zašto gavran liči na pisaći sto?" promrmljao sam, jer je moj gost počeo da biva dosadan. Mislim da me nije čuo, a ukoliko jeste, propustio je da shvati aluziju.
<BR>&nbsp;&nbsp;&nbsp;&nbsp;&nbsp;"Ne znaš! Evo još jedne. Jedan moj učitelj je rekao: 'Možete ga zvati glupavi vo. Ali vam kažem da će taj glupavi vo zarikati tako glasno da će njegova rika ispuniti svet'. Ko sam ja?"
<BR>&nbsp;&nbsp;&nbsp;&nbsp;&nbsp;"Toma Akvinski?"
<BR>&nbsp;&nbsp;&nbsp;&nbsp;&nbsp;"Sveti Toma Akvinski. To je trebalo isprve da znaš. Jesi li ti glupav?"
<BR>&nbsp;&nbsp;&nbsp;&nbsp;&nbsp;"U poređenju s većinom - nisam."
<BR>&nbsp;&nbsp;&nbsp;&nbsp;&nbsp;"U poređenju s većinom - a kako bi bilo u poređenju sa mnom? Ha! a Bog je i od mene pametniji. On je na vrhu lestvice živih bića. On je prvo i nematerijalno biće, i kako intelektualnost proizilazi iz nematerijalnosti, iz toga proizilazi, kao noć iz dana, da je On prvo intelektualno biće. Jesi li čitao Dionizija?"
<BR>&nbsp;&nbsp;&nbsp;&nbsp;&nbsp;"Bojim se da nisam."
<BR>&nbsp;&nbsp;&nbsp;&nbsp;&nbsp;"Trebalo bi, trebalo bi. On je napisao da najuzvišeniji umovi podučavaju svaki red nebeskih bića božanskoj nauci. Kao što, na primer ja podučavam tebe. Opatu Sugeru bilo je posebno stalo do Dionizija. Šta sam sada rekao?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Ponovi mi to što sam sad rekao. Ne možeš. Ako nećeš da slušaš ove stvari, kako mogu da ti predam poruku?" Začulo se kucanje. To su bila kolica s kolačima, ali preobražena od potamnelog hroma u bleštavo zlato, i gusto načičkana dragim kamenjem. Tri anđelčeta, ne veća od dece iz zabavišta, dovezla su ih kroz vrata, dvojica su vukla spreda a jedan je gurao otpozadi. Pitao sam se zašto ne lete, nisu li možda njihova mala krila aerodinamički loše zasnovana, što se sećam da sam pročitao u časopisu za populariziranje nauke.
<BR>&nbsp;&nbsp;&nbsp;&nbsp;&nbsp;Jedan heruvim je skinuo poslužavnik trulih ribica s donjeg dela kolica. Poredao ih je u skupocenu porcelansku činiju i prineo je svecu, koji je pokretom punim blaženosti skupio šake da je primi. Dok je heruvim prolazio pored mene, vrh krila mi je dotakao lice. Nije bilo napravljeno od perja, već od finog, belog krzna.
<BR>&nbsp;&nbsp;&nbsp;&nbsp;&nbsp;"Čudo! Znaš, svako jelo je jedno malo čudo. Pogotovu haringe. Umro sam jer sam se najeo čudotvorne haringe."
<BR>&nbsp;&nbsp;&nbsp;&nbsp;&nbsp;Uzeo je nabuhlim prstima tri ribe i strpao ih u senku svoje kukuljice. "Pored manastira je naišao putujući trgovac s tovarom sardina. Ja baš ne marim sardine, ali haringe - ah haringe su druga stvar! I šta misliš da se dogodilo? Pogledao je u svoju poslednju bačvu" - pristigla je još jedna šaka puna trule ribe, jedva prekidajući priču - "i ona je bila puna haringi! Ako se ikad dogodilo čudo onda je to bilo ovo. Osim što su, kako se ispostavilo, bile pokvarene, i ja sam tri dana kasnije umro, posle najstrašnijih stomačnih grčeva koje možeš da zamisliš. Nije li to fantastično? Od mog života bi mogla da se napravi knjiga. U neke stvari ne bi poverovao. Mada bi u njoj bilo vrlo malo..." zakašljao se i anđelu vratio praznu činiju, "...stvari telesne prirode. Zato što od dvadesete godine nikad nisam iskusio zov puti. Nijednom. To mi je neizmerno olakšalo studije."
<BR>&nbsp;&nbsp;&nbsp;&nbsp;&nbsp;Prišao je drugi heruvim s kolačima na zlatnom poslužavniku, među kojima je Akvinski izabrao čokoladni ekler. Tek sada sam primetio krajnje neugodno zapaljenje od koga je heruvimova mala mošnja sva otekla, i zbog čega se jadničak gegao; hodajući neobično raskrečeno. Gost je primetio moj pogled.
<BR>&nbsp;&nbsp;&nbsp;&nbsp;&nbsp;"Znaš, to je orhitis", rekao je, zagrizavši ekler, na čijem je drugom kraju štricnuo šlag. "Zapaljenje mošnica. Od grčkog orhites, testis, a odatle i reč orhideja, zbog oblika njene krtole. Sve se to svodi na jednu te istu stvar, seks, S-E-K-S. Ovaj kolač je izvrstan." Ekler je konzumiran pa se poslužio komadom slatke pite sa sirom.
<BR>&nbsp;&nbsp;&nbsp;&nbsp;&nbsp;"Čitao si naravno, o tome kako me je moj brat Rajnaldo, po naređenju moje majke, oteo i odveo u kulu Rokaseka da tamo budem zatvoren kako ne bih ispunio svoj poziv. Rajnaldo je čvrsto rešio da igra ulogu iskušitelja i poslao je u moju ćeliju mladu damu, izuzetno zavodljivu plavušu, što nisam mogao da ne primetim dok sam je isterivao rasplamsalom glavnjom. Vatrom sam nagoreo znak krsta u drvo vrata kako bih joj onemogućio povratak, i tada mi je božanska milost udelila srećnu uzdržanost o kojoj sam već govorio. To je priča koja se uvek pričala, no ona ima i nastavak koji nije toliko opšte poznat. Rajnaldo je pokušavao da podrije moju postojanost pomažući se i drugim smicalicama. U to vreme se smatralo da nisam neobdaren telesnom privlačnošću. Bio sam vitak kao što si jednom i ti Saketi, bio vitak, pravi mršavko, a pokreti su mi bili skladni kao u leoparda. No u tom tesnom zatvoru uopšte nisam mogao da se krećem. Čitao sam - Sveto pismo i Magistra Sentencija - i pisao - jedno do dva nedosledna delceta - i molio sam se. Ali sam, takođe, što je bilo neizbežno, jeo. Glad je isto toliko moćan zov puti kao požuda, i čak bliži našoj životinjskoj prirodi. Jeo sam četiri a ponekad i pet obroka dnevno. Ukusna mesa i najfiniji sosevi i najizvanredniji kolačići, koji nadaleko prevazilaze ovo, pripremani su u kuhinji koja se bavila isključivo spravljanjem mojih obeda. Jednom, dvaput, odbio sam hranu, bacio je kroz prozor ili je razgazio po podu, ali bi me tada Rajnaldo izgladnjivao. Uskraćivao bi mi svaku hranu po tri, četiri, pet dana, dok ne bi došao petak, ili dan posta, a tad bi se pojavila, ah, najzamamnija i najobilnija hrana. Nisam mogao, nisam mogao da odolim, onda, ili - kasnije. Pošto sam pobegao iz Rokaseke, otkrio sam da me svakog posnog dana u kalendaru iznova posećuje neutoljiva, mučiteljska glad. Nisam mogao da se molim, nisam mogao da čitam, nisam mogao da mislim dok se ta glad ne utoli. I tako, dok se tokom godina nematerijalni intelekt proširivao kao nekakva bogolika, vlažna bundeva, moj materijalni i telesni vid, moje telo, zarad svoje neumerenosti, nadulo se i povećalo do... ovoga!" Zbacio je kukuljicu, otkrivši ono što mu je nekad moralo biti lice. Proždrljivost ga je tako smoždila da mu je izbrisala sve crte lica osim teško otromboljenih nabora obraza i brade koji su okružavali ubrljani otvor usta. Testasto meso je pre ličilo na ogromne guzove nego na lice, a oči su u njima činile najsićušnije jamice.
<BR>&nbsp;&nbsp;&nbsp;&nbsp;&nbsp;"I sad pretpostavljam da bi i ti hteo kolača. Oh, video sam ja pohlepni pogled koji si uputio poslužavniku sa slatkišima. Mopsi, vreme ističe - odnesi gospodinu Saketiju njegovu poruku."
<BR>&nbsp;&nbsp;&nbsp;&nbsp;&nbsp;Dok su me njegova dva drugara uhvatila za ruke i oborila na kolena, treći zecoglavi heruvim je prišao, mrdajući ružičastim nosićem u zadovoljstvu iščekivanja, dok bi njegova krznata krilca povremeno zalepršala kao otkucaji oštećenog srca. Svoje punačke prstiće zavukao je u cvetoliku i gnojnu ranu na svojoj mošnji i odande izvukao tanku belu hostiju išaranu nečitkom pisanijom.
<BR>&nbsp;&nbsp;&nbsp;&nbsp;&nbsp;"Bojim se... da ja... ne razumem."
<BR>&nbsp;&nbsp;&nbsp;&nbsp;&nbsp;"Moraćeš, naravno, da je pojedeš", objasnio je Toma Akvinski. "Tada će tvoje saznanje biti kao božansko."
<BR>&nbsp;&nbsp;&nbsp;&nbsp;&nbsp;Heruvim je na silu ugurao hleb (koji je odisao onim istim smradom što se pre toga dizao iz jame) u moja usta. Pustivši me, anđeli su grunuli u pesmu:
<BR>
<BR>&nbsp;&nbsp;&nbsp;&nbsp;&nbsp;O esca viatorum,
<BR>&nbsp;&nbsp;&nbsp;&nbsp;&nbsp;O panis angelorum,
<BR>&nbsp;&nbsp;&nbsp;&nbsp;&nbsp;O manna caelitum;
<BR>&nbsp;&nbsp;&nbsp;&nbsp;&nbsp;Esurientes ciba,
<BR>&nbsp;&nbsp;&nbsp;&nbsp;&nbsp;Dulcedine non priva,
<BR>&nbsp;&nbsp;&nbsp;&nbsp;&nbsp;Corda qvaerentium.
<BR>
<BR>&nbsp;&nbsp;&nbsp;&nbsp;&nbsp;Dok mi se otužna slast razlivala po ustima, poruka me je kao svetiljka što sagoreva čudotvorna ulja, zasenila svojom nepodnošljivom istinom.
<BR>&nbsp;&nbsp;&nbsp;&nbsp;&nbsp;"Kako sam mogao da ne znam!"
<BR>&nbsp;&nbsp;&nbsp;&nbsp;&nbsp;Video sam naša imena ispisana džinovskim slovima od azura i zlata, jasno kao u ma kojoj knjizi: prvo ime Džordža Vagnera; zatim Mordekajevo i svih ostalih zatvorenika, u jednoličnom nizu; a tamo, na dnu stranice, moje rođeno.
<BR>&nbsp;&nbsp;&nbsp;&nbsp;&nbsp;Ali se bol nije sadržao u ovome, nego u izvesnosti da sam znao. Znao sam gotovo od svog dolaska u logor Arhimed.
<BR>&nbsp;&nbsp;&nbsp;&nbsp;&nbsp;Akvinski se valjao po podu od smeha, krmačasti želudac od stomaka bez udova, što pumpa krv u veliku rogatu bundevu od glave. Njegova rika ispunila je sobu, zagušivši nežnu anđeosku himnu, i probudio sam se.
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Hast mi je, pod pritiskom, potvrdio to što više ni na koji način nije moguće prikrivati, i što je toliko dugo krilo od mene jedino moje očajničko, hotimično slepilo. Sada kad to znam, sada kada znam da to znam, osećam stvarno olakšanje, kao ubica čiji se slučaj otezao nedeljama i koji najzad sluša presudu, presudu koja nikad i nije bila dovedena u pitanje - 'Kriv je' - i, sa istom sigurnošću, osudu, 'Na smrt'. To nije bio san, a poruka je bila istinita. Ja sam, od 16. maja, zaražen Palidinom. Ovde su to svi - osim mene - znali, a ja, mada nisam hteo da čujem šaputanje dok nije postalo rika što ispunjava svet, ja sam, takođe, znao.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
