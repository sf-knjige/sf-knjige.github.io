<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>49.
<P>&nbsp;&nbsp;&nbsp;&nbsp;&nbsp;Zaustavite rotaciju! Otkrio sam iskupljujuću osobinu!
<BR>&nbsp;&nbsp;&nbsp;&nbsp;&nbsp;Danas se ispovedio, kao da je posramljen priznanjem: "Volim muziku." Uspeo je da ispripoveda celu povest svog života ne smatrajući da je to što sve svoje slobodno vreme poklanja ovom oduševljenju - činjenica vredna pomena. U granicama svog ukusa (Mesijen, Bulez Štok hauzen, et al.), Š. poznaje i razabire stvari, iako je (karakteristično) sveukupno njegovo doživljavanje njihovih dela nastalo putem ploča. Nije nikad bio na koncertu ili u operi! Šipanski nije jedna od naših društvenih životinja, on nikako! Ipak, kad sam priznao da nisam upoznat sa Et expecto resurrectionem mortuorum, pokazao je pravi misionarski žar odvukavši me u biblioteku da to saslušam.
<BR>&nbsp;&nbsp;&nbsp;&nbsp;&nbsp;A kakva je prekrasna nova upotreba za uši ova muzika! Posle Et expecto, slušao sam Couleurs de la Cite Celeste, Chronochromie i Sept Hailraiš. Gde sam bio celog života? (U Bajrojtu, eto gde.) Mesijen je presudan za muziku koliko je Džojs bio za književnost. Dozvolite mi da kažem samo ovo: Auh.
<BR>&nbsp;&nbsp;&nbsp;&nbsp;&nbsp;(Jesam li to ja napisao: muzika je, u najboljem slučaju, samo neka vrsta estetske čorbe? Mesijan je kompletan praznični ručak.)
<BR>&nbsp;&nbsp;&nbsp;&nbsp;&nbsp;Rad na preobraćanju u veru se u međuvremenu nastavio. Š. je pomenuo da je Malro naručio Et expeeto za komemoraciju mrtvima iz dva svetska rata, i takva je celovitost dela da se nelagodno raspravlja o muzici ako se ne dotakne ono čemu je pomen. Kao i kod većine njegovih vršnjaka, odnos Š-og prema istoriji je odnos mrzovoljne nestrpljivosti. Njeni nepregledni apsurdi nemaju snagu primera. Ali teško je, pogotovu sa zlatom Palidina u venama, ostati tako savršen noj.
</P></TD></TR></TABLE>
<P class="next">
<A HREF=p83.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
