<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. maj
<P>&nbsp;&nbsp;&nbsp;&nbsp;&nbsp;Večeras jedan sat sa mladim Rigor Mortisom. Epitet možda nije onaj pravi, pošto je R. M. nešto najviše nalik na prijatelja što sam ovde našao. On je, i pored sve svoje pravovernosti, ozbiljan, dobronameran čovek, i nadam se da su naši razgovori nešto više od retoričkih vežbi. Što se mene tiče, znam da pored svog evanđelističkog poriva da ga preobratim, osećam gotovo očajničku potrebu da ga shvatim, pošto su R. M. i njemu slični ti koji u beskonačnost produžuju ovaj neverovatni rat, ti koji veruju, s iskrenošću u koju ne mogu da posumnjam, da je ono što rade moralni čin. Ili treba da prihvatim tezu naših neomilsovaca (tačnije, neomakijavelista), koji tvrde kako biračko telo služi jedino za manipulisanje, kao sitniš u ovoj svetskoj drami, i njihovi tajni gospodari na Olimpu Vašingtona oblikuju njihove stavove s istom lakoćom s kojom (kao što je opšte poznato) kontrolišu štampu?
<BR>&nbsp;&nbsp;&nbsp;&nbsp;&nbsp;Čak bih mogao da poželim da je tako. Kada bi ubeđivanje bilo toliko lak zadatak, možda bi se nekoliko glasova pravedništva moglo ponadati da će imati izvestan uticaj. Ali je činjenica da ni ja, niti iko koga sam poznavao u Komitetu za jednostrani mir nismo nikad ma koga ubedili u ludost i nemoralnost ovog rata, a da taj neko u suštini već nije bio sličnog mišljenja, te mu nisu bila potrebna naša uveravanja nego jedino ohrabrenja.
<BR>&nbsp;&nbsp;&nbsp;&nbsp;&nbsp;Možda je Andrea u pravu; možda rat treba da ostavim političarima i propagandistima - kako ih nazivaju, stručnjacima. (Baš je tako Ajhman bio čuven kao 'stručnjak' za jevrejske probleme. Na kraju krajeva, znao je jidiš!) Da napustim sporna pitanja kako bih svoj talent posvetio isključivo Muzama.
<BR>&nbsp;&nbsp;&nbsp;&nbsp;&nbsp;I svoju dušu, onda, Đavolu?
<BR>&nbsp;&nbsp;&nbsp;&nbsp;&nbsp;Nikako; pa iako je suprotstavljati se beznadežna rabota, bilo bi još gore povinovati se. Razmotrite Jangermanov slučaj: on se povinovao, nije se mešao, stavio je brnjicu savesti. Da li ga je ironija podržala? A Muze? Kad ustaneš da održiš govor prilikom predaje diploma, a pola slušalaca iziđe napolje, gde je onda tvoja uzvišena ravnodušnost, O pesniče? I njegova poslednja knjiga - tako loša, tako loša!
<BR>&nbsp;&nbsp;&nbsp;&nbsp;&nbsp;Ali je Jangermanu bar bio poznat smisao njegovog ćutanja. Kad ja razgovaram sa R. M. kao da se sam jezik preinačuje: posegnem za značenjima a ona se rasprše, kao beline u planinskom potoku. Ili, još bolja metafora, to liči na ona tajna vrata što su se viđala u filmovima strave i užasa. Izgledaju kao deo police za knjige, ali se okrenu kad se pritisne skrivena opruga, i onu drugu stranu čini gruba kamena površina. Moram pokušati da razradim tu sliku.
<BR>&nbsp;&nbsp;&nbsp;&nbsp;&nbsp;Poslednja reč o R. M.-u: mi ne shvatamo a bojim se da i ne možemo shvatiti jedan drugog. Ponekad se pitam nije li objašnjenje prosto to što je on vrlo glup.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
