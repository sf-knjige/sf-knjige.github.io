<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. jun
<P>&nbsp;&nbsp;&nbsp;&nbsp;&nbsp;Mislio sam da su moje migrene, budući tako očigledno psihosomatske, bile izagnane mojom psihoterapijom, no one su se prošle noći vratile, još žešće. Tamo gde je bio jedan sev sada ih je sedam. Možda je La Bask, budući posvećena u misterije, bila kadra da izvede neku vrstu kontramagije protiv lečenja dra Mierisa; možda je to bilo jednostavno zato što sam do posle pola dva sedeo u nastupu škrabanja. Nisam se još dovoljno odvojio od pesme da bih prosudio da li vredi toliku cenu. Ipak, ko zna? Možda je upravo migrena dovela do pesme.
<BR>&nbsp;&nbsp;&nbsp;&nbsp;&nbsp;Toliko o duhovnom životu; znameniti događaj dana bila je zvanična poseta, odmah posle doručka (u podne) legendarnog Mordekaja Vašingtona. Došao je nenajavljen od ma kakvog čuvara, zakucao, no nije čekao da bude pozvan da uđe. "Smem li?" zapitao je, kad je već ušao.
<BR>&nbsp;&nbsp;&nbsp;&nbsp;&nbsp;Čak licem u lice, čak ni po glasu, bučnom glasu koji dumbara po mojoj migreni, nisam ga prepoznao kao svog navodnog školskog druga, ma koga.
<BR>&nbsp;&nbsp;&nbsp;&nbsp;&nbsp;Prvi utisak: nije zgodan. Priznaću da moja merila lepote jesu etnocentrička, ali ne verujem da bi i mnogi Crnci smatrali da Mordekaj Vašington dobro izgleda. Crn je veoma, maltene purpuran. Lica izduženog, sa donjom vilicom koja strči i debelim usnama (pre spljoštenim u plohu lica nego isturenim; mogle bi se nazvati vertikalnim usnama), minimalan nos i našušurena neomaori kosa. Prsa koja bi u prošlom veku bila nazvana jektičavim, nepostojeća ramena, krive noge, gejačka stopala. Glas rapavo škripi, kao u Panča iz pozorišta lutaka. Međutim, lepe oči (mada je uvek lako napraviti ružnim ljudima taj ustupak).
<BR>&nbsp;&nbsp;&nbsp;&nbsp;&nbsp;I pored toga tvrdim da ima izuzetne oči istovremeno vlažne i žive, koje nagoveštavaju dubine ali ih nikad ne otkrivaju, protivrečne oči.
<BR>&nbsp;&nbsp;&nbsp;&nbsp;&nbsp;"Neka, ostani gde si", insistirao je kad sam počeo da se izvlačim iz kreveta. Dovukao je stolicu preko sobe do mog kreveta. "Šta to čitaš? A, knjigu sa slikama. Ovde si bio sve ovo vreme, a niko mi nije rekao. Saznao sam od Džordža. Šteta, no, uostalom, bio sam privremeno..." Neodređeno je mahnuo rukom iznad glave. (Šake su mu kao i stopala bile neproporcionalo velike. Prsti su na vrhovima bili zatupasti kao u radnika, ali hitri, gotovo lepršavi. Njegovi pokreti naginjali su preteranoj teatralnosti kao da bi da budu nadoknada za njegovo lice bez izraza.) "...Upokojen. Inertan. Na umoru. U komi. No sada je sve to prošlo. I ti si ovde. Milo mi je. Odista. Mordekaj Vašington."
<BR>&nbsp;&nbsp;&nbsp;&nbsp;&nbsp;Smrtno ozbiljno mi je pružio ruku. Nisam mogao da ne osetim izvesnu ironiju u tom gestu, kao da, pristajući na to služim jedino da mu dajem šlagvorte.
<BR>&nbsp;&nbsp;&nbsp;&nbsp;&nbsp;Nasmejao se kričavim papagajskim smehom za dve oktave višim od njegovog govornog glasa. Izgledalo je kao da se umesto njega smeje druga osoba. "Oh, smeš da je pipneš. Neću ti preneti nikakve proklete bacile. Ne tim putem, šefe."
<BR>&nbsp;&nbsp;&nbsp;&nbsp;&nbsp;"Na pamet mi nije palo... Mordekaj." (Nikad nisam mogao da nepoznate isprve zovem po imenu.)
<BR>&nbsp;&nbsp;&nbsp;&nbsp;&nbsp;"Oh, nisam očekivao da ćeš me se setiti. Nemoj za to da se sekiraš. I još ne moraš da mi tutojerišeš." Ovo na ubistvenom francuskom. "Ali se ja tebe sećam. Eidetski, kao što pamtiš određeni trenutak iz filma strave. Psiho, na primer. Je l' se sećaš Psiha?"
<BR>&nbsp;&nbsp;&nbsp;&nbsp;&nbsp;"Da, sekvence tuša. Jesam li u to vreme bio kao Toni Perkins? Sačuvaj bože."
<BR>&nbsp;&nbsp;&nbsp;&nbsp;&nbsp;"Dovoljno si zastrašivao na svoj način. Mene. Bili smo u istoj učionici za slobodne aktivnosti. Gospodica Skvinlin, nje se sećaš?"
<BR>&nbsp;&nbsp;&nbsp;&nbsp;&nbsp;"Gospodice Skvinlin! Dabome, tu ženu sam mrzeo."
<BR>&nbsp;&nbsp;&nbsp;&nbsp;&nbsp;"Debela matora zajapurena pizda - đavolski sam je mrzeo, mnogo više nego ti bilo kad burazeru. Predavala mi je engleski u 10C. Sajlas Marner, Julije Cezar, Pesma o starom mornaru. Isuse Hriste, gotovo da sam prestao da govorim jebeni jezik, toliko mi ga je omrzla."
<BR>&nbsp;&nbsp;&nbsp;&nbsp;&nbsp;"Još nisi objasnio šta to imam zajedničko sa Psihom."
<BR>&nbsp;&nbsp;&nbsp;&nbsp;&nbsp;"Dobro, da umesto toga kažemo sa Donovanovim mozgom. Mozak u staklenom rezervoaru. Polip-intelekt u poteri za stipendijama, koji zna sve odgovore, koji proždire sva govna koja Skvinlinovice mogu da ubace unutra. Cerebrum kao Kerber." Upropastio je ovu duhovitost izgovorivši obe reči pogrešno.
<BR>&nbsp;&nbsp;&nbsp;&nbsp;&nbsp;"I kad si hteo, umeo si da spustiš ljudima kao što je stara Skvinlinova. A ja, ja sam samo morao da sedim i jedem njihova govna. Znao sam da su govna, ali šta sam mogao? Obrtali su me kako su hteli.
<BR>&nbsp;&nbsp;&nbsp;&nbsp;&nbsp;Stvar u vezi s tobom koja mi se stvarno urezala u pamet - boga mu, život mi je promenila! - bio je jedan dan u proleće pedeset pete, ti i par onih Jevrejčica sa kojima si se onda muvao ostali ste posle škole da trtljate o tome ima li ili nema Baga. Tako ste ga zvali - Bag. Onda si imao pravi folirantski akcenat - od toga što si gledao suviše filmova Lorensa Olivijea, kladim se. Ja sam sedeo u dnu učionice, po kazni. Mrzovoljan i nevidljiv, što mi je bio stil. Je l' se prisećaš?"
<BR>&nbsp;&nbsp;&nbsp;&nbsp;&nbsp;"Ne tog posebnog dana. Mnogo sam pričao o Bagu te godine. Upravo sam bio otkrio Prosvetljenje, tako ga nazivaju. Međutim, pamtim te dve devojke. Barbara - a koja beše ona druga?"
<BR>&nbsp;&nbsp;&nbsp;&nbsp;&nbsp;"Rut."
<BR>&nbsp;&nbsp;&nbsp;&nbsp;&nbsp;"Kakvo stravično pamćenje imaš."
<BR>&nbsp;&nbsp;&nbsp;&nbsp;&nbsp;"Da te njime bolje pojedem, dušo moja. U svakom slučaju, da nastavim - dve ženske bi potegle one odrtavele argumente o tome da je svemir kao časovnik, i da nema časovnika bez časovničara. Ili prvi uzrok, da ništa drugo ne uzrokuje uzroke. Do tog dana nisam čak ni čuo taj štos sa časovničarem, i kad su s njim izašle na sredu, pomislio sam: "E, ovo će da zaustavi stari Donovanov mozak." Ali ni pomena - ti si prosto pocepao njihove blesave silogizme", još jedan odvratno pogrešan izgovor, "na paramparčad. Uopšte nisu ukopčale, samo su i dalje tupile jedno te isto otrcano đubre - ali ja sam ukopčao. Potpuno si me istrgao iz one starovremske religije."
<BR>&nbsp;&nbsp;&nbsp;&nbsp;&nbsp;"Žao mi je, Mordekaj. Stvarno mi ja žao. Čovek ne shvata koliko drugih života može da zatruje onim što smatra sopstvenom greškom. Ne znam kako..."
<BR>&nbsp;&nbsp;&nbsp;&nbsp;&nbsp;"Žao? Mali, ja sam ti bio zahvalan. Ovo može izgledati čudan vid zahvalnosti, to što si kidnapovan za ovu rupetinu, ali život koji ćeš ovde imati bolji je od onog u Springfildu. Hast mi je pokazao dnevnik koji si tamo vodio. Sad si daleko od toga. Ali, priznajem, nije me jedino altruizam naveo da od Hasta zatražim da te dovede ovamo. Ovo je bila moja velika šansa da sretnem prvoklasnog, bona fide, objavljivanog pesnika. Zaista si otišao do kraja, zar ne, Saketi?" Nemoguće je razmrsiti osećanja koja je pomešao u to jedno pitanje: divljenje, prezir, zavist i - a to je prožimalo gotovo sve što mi je Mordekaj govorio - neka ohola razdraganost.
<BR>&nbsp;&nbsp;&nbsp;&nbsp;&nbsp;"Ako se ne varam, pročitao si Bregove Švajcarske?" uzvratio sam. Pouzdajte se da će piščeva taština iskoristiti prvu priliku da to ubaci!
<BR>&nbsp;&nbsp;&nbsp;&nbsp;&nbsp;Mordekaj je slegao nepostojećim ramenima. "Jes. Pročit'o sam."
<BR>&nbsp;&nbsp;&nbsp;&nbsp;&nbsp;"Onda znaš da sam prerastao sirovi materijalizam iz tog vremena. Bog postoji potpuno nezavisno od Akvinskog. Vera je nešto više od veštog baratanja silogizmima."
<BR>&nbsp;&nbsp;&nbsp;&nbsp;&nbsp;"Jebeš veru, i jebeš tvoje epigrame. Ti više nisi moj Veliki Brat. Ja sam dve godine stariji od tebe, drugar. A što se tiče tvoje zakasnale pobožnosti, sredio sam da te ovamo dovedu uprkos njoj, i takođe uprkos bednoj poeziji koja zaudara."
<BR>&nbsp;&nbsp;&nbsp;&nbsp;&nbsp;Šta sam mogao osim da se uvijam?
<BR>&nbsp;&nbsp;&nbsp;&nbsp;&nbsp;Mordekaj se osmehnuo, njegov je bes iščezao čim je iskazan. "Bilo je i nekih smradno dobrih pesama. Džordžu se knjiga kao celina dopala više nego meni, a Džordž više zna o tim stvarima. Kao prvo, on je duže ovde. Šta misliš o njemu?"
<BR>&nbsp;&nbsp;&nbsp;&nbsp;&nbsp;"O Džordžu? Bio je... vrlo žestok. Bojim se da nisam bio sasvim pripremljen za toliko stvari odjednom. Bojim se da još nisam. Vi ste, ovde dole, prilično razuzdani i raspušteni, pogotovu posle totalnog vakuuma u Springfildu."
<BR>&nbsp;&nbsp;&nbsp;&nbsp;&nbsp;"Jesmo đavola. Uostalom, koliki je tvoj količnik inteligencije?"
<BR>&nbsp;&nbsp;&nbsp;&nbsp;&nbsp;"Ima li smisla u mojim godinama razgovarati o količniku inteligencije? Pedeset sedme sam na jednom testu postigao sto šezdeset, ali ne znam koliko visoko me to smešta po standardnoj krivulji. Ali kakav značaj može da ima štampani test sada? Cela stvar je u tome šta činiš sa svojom inteligencijom."
<BR>&nbsp;&nbsp;&nbsp;&nbsp;&nbsp;"Znam - zar to nije zez?" Ma koliko da je to olako izbacio, osetio sam kako sam prvi put u našem razgovoru dodirnuo temu koju Mordekaj posmatra iole s pažnjom i ozbiljno.
<BR>&nbsp;&nbsp;&nbsp;&nbsp;&nbsp;"Šta ti radiš, Mordekaj? Ovde, u ovom mestu. I šta je ovo mesto? Šta to Hast i Baskova pokušavaju da izvuku iz vas?"
<BR>&nbsp;&nbsp;&nbsp;&nbsp;&nbsp;"Ovo je pakao, Saketi, zar nisi znao? Ili njegovo predvorje. Pokušavaju da pokupuju naše duše kako bi naša tela mogli da upotrebe za kobasice."
<BR>&nbsp;&nbsp;&nbsp;&nbsp;&nbsp;"Rekli su ti da ja ne treba ništa da znam o tome - je l' to?"
<BR>&nbsp;&nbsp;&nbsp;&nbsp;&nbsp;Mordekaj se okrenuo i prešao sobu do police za knjige. "Mi smo guske, a Hast i Baskova nas kljukaju zapadnom kulturom. Naukom, umetnošću, filosofijom, svime što može unutra da se nabije. Pa, ipak...
<BR>
<BR>&nbsp;&nbsp;&nbsp;&nbsp;&nbsp;Nisam pun, nisam pun.
<BR>&nbsp;&nbsp;&nbsp;&nbsp;&nbsp;Moj stomak je ispiran i ispiran,
<BR>&nbsp;&nbsp;&nbsp;&nbsp;&nbsp;pa ipak ne mogu da zadržim
<BR>&nbsp;&nbsp;&nbsp;&nbsp;&nbsp;hranu, ne mogu da dodirnem
<BR>&nbsp;&nbsp;&nbsp;&nbsp;&nbsp;Oh! Ja nisam pun."
<BR>
<BR>&nbsp;&nbsp;&nbsp;&nbsp;&nbsp;Mordekaj je citirao moju rođenu pesmu. Moja reakcija se kolebala između polaskanosti koju sam osetio što je izdvojio upravo taj odlomak da ga nauči napamet (jer se njime najviše ponosim), i sažaljenja nad potresnošću onoga što je izgovorio, ništa manje potresnog zato što sam to ja prvi rekao. Nisam ništa odgovorio, nisam više postavljao pitanja.
<BR>&nbsp;&nbsp;&nbsp;&nbsp;&nbsp;Mordekaj se olovno svalio na kauč. "Ova soba je jebeni dar-mar, Saketi. Sve naše sobe su u početku bile ovakve, ali to ne moraš da trpiš. Kaži Hastu da želiš nešto otmenije. Reci mu da zavese prave smetnje tvojim moždanim talasima. Ovde imamo punu slobodu u pogledu stvari kao što je unutrašnja dekoracija - već ćeš videti. Zato je iskoristi."
<BR>&nbsp;&nbsp;&nbsp;&nbsp;&nbsp;"U poređenju sa Springfildom ovo izgleda sasvim elegantno. Što se toga tiče, u poređenju s ma kojim mestom u kome sam ja do sada živeo, isključivši jedan jedini dan u Ricu."
<BR>&nbsp;&nbsp;&nbsp;&nbsp;&nbsp;"Aha, pesnici baš ne zarađuju tolika brda para, je li? Kladim se da mi je išlo mnogo bolje nego tebi - dok me nisu pozvali u vojsku. Jebem im mater! Golema je greška biti vojni obveznik."
<BR>&nbsp;&nbsp;&nbsp;&nbsp;&nbsp;"Dospeo si u logor Arhimed na isti način kao Džordž, preko vojnog zatvora?"
<BR>&nbsp;&nbsp;&nbsp;&nbsp;&nbsp;"Aha. Napad na oficira. Kurvino kopile je to i zaslužilo. Sve njih treba tako, ali nema ko. E, pa, ovo kurvino kopile je dobilo. Izbio sam seratoru zube, dva zuba. Gadna stvar. Zatvor je bio još gadnija - posle nečeg takvog stvarno se okome na tebe. I tako sam se dobrovoljno prijavio. To je bilo pre šest, sedam meseci. Ponekad pomislim da to i nije bila tako velika greška. Stvar koju su nam dali priznajem ovo - prešišala je LSD. Sa elesdijem misliš kako sve znaš; sa ovim, boga mu ljubim, stvarno znaš. Ali ne mogu tako često da budem ovako ponesen. Najveći deo vremena imam bolove. Kao što kaže H. H. - 'Genije poseduje beskonačnu moć tupljenja'."
<BR>&nbsp;&nbsp;&nbsp;&nbsp;&nbsp;Nasmejao sam se, koliko zbog čiste vrtoglavice od brzine i vrludanja njegove retorike, toliko i u pohvalu igri rečima.
<BR>&nbsp;&nbsp;&nbsp;&nbsp;&nbsp;"Ali to je bila greška. Bolje mi je išlo dok sam bio glupav."
<BR>&nbsp;&nbsp;&nbsp;&nbsp;&nbsp;"Glupav? Ne izgleda da je to ikada stvarno bilo tvoje stanje."
<BR>&nbsp;&nbsp;&nbsp;&nbsp;&nbsp;"Glavu dajem da nikad nisam imao količnik sto šezdeset. Ovom ortaku se to ne dogada."
<BR>&nbsp;&nbsp;&nbsp;&nbsp;&nbsp;"Oh, ali ti testovi su namešteni za bele anglosaksonce - protestante, kao što sam ja. Ili bi trebalo da kažem za bele anglosaksonce - katolike. Meriti inteligenciju nije tako prosto kao uzeti krvnu sliku."
<BR>&nbsp;&nbsp;&nbsp;&nbsp;&nbsp;"Hvala što si to rekao, ali istina je da sam bio glupavo kurvino kopile. Čak pre neznalica nego glupak. Sve što sada znam, kako razgovaram s tobom - to je sve zbog Pe-a - zbog te stvari koju su mi dali."
<BR>&nbsp;&nbsp;&nbsp;&nbsp;&nbsp;"Ama baš sve? Neće biti."
<BR>&nbsp;&nbsp;&nbsp;&nbsp;&nbsp;"Jebeno sve!" Nasmejao se, smehom mirnijim no u početku. "Prijatno je razgovarati sa tobom, Saketi. Štrecneš se na svaku moju skarednost."
<BR>&nbsp;&nbsp;&nbsp;&nbsp;&nbsp;"Zar! Pretpostavljam da je to malograđanski odgoj. Sasvim sam navikao na narodske izraze kad su naštampani, ali izgovorena reč je nekako... to je refleks."
<BR>&nbsp;&nbsp;&nbsp;&nbsp;&nbsp;"Ta knjiga sa slikama koju razgledaš - jesi li pročitao tekst što ide uz njih?"
<BR>&nbsp;&nbsp;&nbsp;&nbsp;&nbsp;Prelistavao sam drugi tom Flamanskih slikara od Vilenskog, koji sadrži reprodukcije. Prvi tom se ceo sastoji od teksta. "Počeo sam, pa sam se zaglibio. Još se nisam dovoljno skrasio da bih mogao da se koncentrišem na ma šta."
<BR>&nbsp;&nbsp;&nbsp;&nbsp;&nbsp;Mordekajeva reakcija izgledala je nezasnovano ozbiljna. Međutim, nije ništa odgovorio, već je posle pauze nastavio prethodnu misao. "Tamo ima jedan pasus koji je straobalan. Da ti ga pročitam?" Sa police je već bio uzeo prvi tom. "O Hugu van der Gusu. Čuo si za njega?"
<BR>&nbsp;&nbsp;&nbsp;&nbsp;&nbsp;"Samo to da je bio jedan od prvih flamanskih slikara. Ali ne verujem da sam video neku njegovu sliku."
<BR>&nbsp;&nbsp;&nbsp;&nbsp;&nbsp;"Nisi ni mogao. Nijedna nije sačuvana. U svakom slučaju ništa što je potpisao. Priča kaže da je oko 1470. poludeo, buncao da je proklet, da će ga đavo uzeti i sve to. Tada je već živeo u tom manastiru blizu Brisela, i redovnici bi mu svirali, pokušavajući da ga smire, kao David Saulu. Jedan od bratije napisao je izveštaj o njegovom ludilu, vredi da se pročita ceo - ali deo koji mi se stvarno dopada... Evo, da ti pročitam:
<BR>
<BR>&nbsp;&nbsp;&nbsp;&nbsp;&nbsp;'... Brat Hugo je zbog raspaljenosti svoje uobrazilje bio podložan maštanjima usred bela dana i priviđenjima, te otud pati od bolesti mozga. Jer, vele, postoji mali, vrlo osetljiv organ u blizini mozga, a njime upravljaju moći stvaralaštva i uobrazilje. Ako bi naša uobrazilja bila suviše slikovita ili naša mašta preobilna, biva pogođen ovaj mali organ, a kad se on napne do prskanja otud proizađu ludilo ili mahnitost. Ukoliko bismo da izbegnemo padu u ovu nepopravivu...'"
<BR>
<BR>&nbsp;&nbsp;&nbsp;&nbsp;&nbsp;Mordekaj je zamucao izgovarajući ovu reč.
<BR>
<BR>&nbsp;&nbsp;&nbsp;&nbsp;&nbsp;"'... opasnost, moramo obuzdavati svoja maštanja i svoju uobrazilju i svoje sumnje i otklanjati sve druge zaludne i beskorisne misli koje bi mogle uzbuditi naš mozak. Svi smo mi samo ljudi; a zar nesreća što je zadesila našeg brata, kao posledica njegovih maštarija i priviđenja, ne bi mogla i nas da zadesi?'
<BR>
<BR>&nbsp;&nbsp;&nbsp;&nbsp;&nbsp;Zar nije moćno? Prosto mogu da zamislim matorog jarca i njegovo zadovoljstvo dok je ovo pisao: 'Rekao sam ti ja, Hugo! Nisam li oduvek govorio da je opasno sve to slikanje?' A šta misliš? Zašto je poludeo?"
<BR>&nbsp;&nbsp;&nbsp;&nbsp;&nbsp;"Svako može da poludi. To nije povlastica slikara; ili pesnika."
<BR>&nbsp;&nbsp;&nbsp;&nbsp;&nbsp;"Jeste, pretpostavljam da je, kad se stvar na to svede, svako lud. Moji su bili ludi bez greške. Mamica - tako smo je zvali, života mi! - mamica je bila luda od svetog duha, a stari je bio lud i bez njega. Oba brata su mi se fiksala, znači i oni su bili ludi. Ludi i ludi i ludi i ludi."
<BR>&nbsp;&nbsp;&nbsp;&nbsp;&nbsp;"Je l' nešto nije u redu?" upitao sam, ustavši sa kreveta i idući ka Mordekaju, čije je uzbuđenje za vreme ovog govora sve više raslo, dok se naposletku nije tresao, čvrsto zatvorenih očiju, sa rukom na srcu, a njegov govor se izrodio u puko grcavo krčanje. Teška knjiga mu je iz leve ruke ispala na pod, i na njen tresak je otvorio oči. "Biće... mi dobro... ako posedim za trenutak. Malo mi se vrti."
<BR>&nbsp;&nbsp;&nbsp;&nbsp;&nbsp;Pomogao sam mu da se vrati do sofe, i doneo sam mu, u nedostatku boljeg leka, čašu vode, koju je zahvalno popio. Dok je držao čašu ruke su mu se još tresle.
<BR>&nbsp;&nbsp;&nbsp;&nbsp;&nbsp;"A ipak, znaš..." mirno je nastavio, prelazeći gore-dole loptastim prstima po brušenoj čaši, "...postojalo je nešto u van der Gusu. Ili ja bar volim da mislim da jeste. Naravno, ima nešto posebno u svakom umetniku. Nekakva magija - u bukvalnom značenju. Odgonetati znake prirode, pa iznova udisati te iste tajne. Je li da je to tako?"
<BR>&nbsp;&nbsp;&nbsp;&nbsp;&nbsp;"Ne znam. Ne verujem da to važi za mene, ali postoje mnogi umetnici koji bi želeli da tako bude. Ali problem sa magijom je, taj što ona ne deluje."
<BR>&nbsp;&nbsp;&nbsp;&nbsp;&nbsp;"Jes' đavola", reče mirno Mordekaj.
<BR>&nbsp;&nbsp;&nbsp;&nbsp;&nbsp;"Da li se možeš rugati Bogu a verovati u demone?"
<BR>&nbsp;&nbsp;&nbsp;&nbsp;&nbsp;"Šta su demoni? Ja verujem u sile četiri elementa: vazdušne duhove, salamandere, vodene vile, patuljke - parabole o prvobitnoj materiji. Vi se smeškate i izrugujete i ututkavate u lagodni jezuitski univerzum studentske fizike. Materija nema više tajni za vas, nipošto! Ništa više no duh. Sve je sređeno i poznato, kao mamini ručkovi. Pa i nojevi se u svemiru osećaju kao kod kuće, mada ga ne vide."
<BR>&nbsp;&nbsp;&nbsp;&nbsp;&nbsp;"Veruj mi, Mordekaj, ja bih bio srećan u svetu vazdušnih duhova i salamandera; svaki pesnik bi bio. Za čim to misliš da smo mi svi kmečali ovih dvesta godina? Iselili su nas."
<BR>&nbsp;&nbsp;&nbsp;&nbsp;&nbsp;"Ali se i dalje rugate rečima. Za vas su one samo ruski balet, zveckanje praporaca. Ali ja sam video salamandere kako obitavaju usred plamena."
<BR>&nbsp;&nbsp;&nbsp;&nbsp;&nbsp;"Mordekaj! Sama predstava da je plamen element jeste besmislica. Pola semestra hemije oslobodilo bi te zabluđenosti tom idejom. Srednjoškolske hemije, kad smo već na tome."
<BR>&nbsp;&nbsp;&nbsp;&nbsp;&nbsp;"Plamen je element promene", rekao je, zanesenim, oholim tonom, "transupstancijalnog. On je most između materije i duha. Šta drugo živi u srcu tvojih džinovskih ciklotrona? Ili u srcu sunca? Ti veruješ u anđele, zar ne - u posrednike između ove i najuzivšenije sfere. E, pa, ja sam razgovarao s njima."
<BR>&nbsp;&nbsp;&nbsp;&nbsp;&nbsp;"Najuzivišenija sfera - ona u kojoj obitava Bog?"
<BR>&nbsp;&nbsp;&nbsp;&nbsp;&nbsp;"Bag, Bag! Miliji su mi dobro znani duhovi - moji vazdušni duhovi i salamanderi - koji ti odgovore kad im se obratiš. Bolje golub u ruci nego vrabac na grani. Ali nema smisla da se prepiremo. Još ne. Čekaj dok budeš video moju laboratoriju. Ako ne usaglasimo naše rečnike da bismo se uzajamno razumeli, nastavićemo da osciliramo izmedu Sic i Non do jebenog sudnjeg dana."
<BR>&nbsp;&nbsp;&nbsp;&nbsp;&nbsp;"Žao mi je - obično nisam tako neelastičan. Zamišljam da je to manje stvar promišljenog neslaganja a više mentalnog samoodržanja. Bilo bi mi lako da dozvolim tvojoj retorici da me zanese. Znaš, ovo treba da je kompliment."
<BR>&nbsp;&nbsp;&nbsp;&nbsp;&nbsp;"Je li, ždereš se što sam pametniji od tebe?"
<BR>&nbsp;&nbsp;&nbsp;&nbsp;&nbsp;"Zar se nisi i ti ždrao, Mordekaj, kad je bilo obrnuto, onda kad si me upoznao? Sem toga..." sa osmehom, pokušavajući da stvarima dam povoljniji izgled, "...nisam siguran da si pametniji."
<BR>&nbsp;&nbsp;&nbsp;&nbsp;&nbsp;"Oh, jesam, jesam. Veruj mi. Ili me, ako hoćeš, testiraj. Bilo kad. Samo izaberi oružje, dušo. Odaberi jednu nauku, ma koju nauku. Možda bi ti više odgovarala formalna rasprava? Da li su ti poznati datumi vladavine engleskih kraljeva, francuskih, španskih, švedskih, pruskih? Možda bi da se lomatamo po obroncima Fineganovog bdenja? Haiku poezija?"
<BR>&nbsp;&nbsp;&nbsp;&nbsp;&nbsp;"Dosta! Verujem ti. Ali, majku mu, još postoji jedna oblast u kojoj ipak ja pobeđujem, natčoveče."
<BR>&nbsp;&nbsp;&nbsp;&nbsp;&nbsp;Mordekaj je izazivački zabacio glavu. "A to je?"
<BR>&nbsp;&nbsp;&nbsp;&nbsp;&nbsp;"Ortoepija?"
<BR>&nbsp;&nbsp;&nbsp;&nbsp;&nbsp;"U redu, zagrizao sam. Šta je ortoepija?"
<BR>&nbsp;&nbsp;&nbsp;&nbsp;&nbsp;"Nauka o pravilnom izgovaranju reči."
<BR>&nbsp;&nbsp;&nbsp;&nbsp;&nbsp;Ni Lucifer, padajući iz raja, nije bio toliko obeshrabren.
<BR>&nbsp;&nbsp;&nbsp;&nbsp;&nbsp;"Jeste, jeste, tako je. Ali, boga mu, ja nemam vremena da tražim i gledam kako se svaka cakana reč izgovara. Ali kad nešto izgovorim pogrešno, hoćeš li da me ispraviš?"
<BR>&nbsp;&nbsp;&nbsp;&nbsp;&nbsp;"Pretpostavljam da pesnik može da posluži za to, ako već nije nizašta drugo."
<BR>&nbsp;&nbsp;&nbsp;&nbsp;&nbsp;"Oh, pripremili smo ti mi svašta. Moraćeš ponovo da razgovaraš sa Džordžom. Ne danas, danas je u ambulanti. Ima moćnu ideju da ovde postavi Marloovog Doktora Fausta, ali smo čekali dok se i ti ne pojaviš. I ima još jedna stvar...?" Mordekaj je, njemu nesvojstveno, delovao nesigurno.
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Nešto sam napisao. Priču. Mislio sam da bi mogao da je pročitaš, pa da mi kažeš šta misliš. Hast je obećao da mogu da je pošaljem napolje, nekom časopisu, pošto je ONB proveri. Ali nisam siguran da je dovoljno dobra. Hoću da kažem, u apsolutnom smislu. Ovde se svima dopada, ali smo mi postali strašno zatvorena grupica. Kao od jedne loze. Ti, međutim, još imaš svoju glavu na ramenima."
<BR>&nbsp;&nbsp;&nbsp;&nbsp;&nbsp;"Biće mi drago da je pročitam, i uverevam te da ću biti onoliko pogan kritičar koliko umem. O čemu je?"
<BR>&nbsp;&nbsp;&nbsp;&nbsp;&nbsp;"O čemu? Isuse Hriste, za jednog pesnika to je tupadžijsko pitanje. U stvari je o van der Gusu."
<BR>&nbsp;&nbsp;&nbsp;&nbsp;&nbsp;"A šta je ONB?"
<BR>&nbsp;&nbsp;&nbsp;&nbsp;&nbsp;"Odeljenje za nacionalnu bezbednost. Mali šifranti. Proveravaju sve što kažemo - znaš, sve se snima - kako bi bili sigurni da nismo... hermetični."
<BR>&nbsp;&nbsp;&nbsp;&nbsp;&nbsp;"A jeste li hermetični?"
<BR>&nbsp;&nbsp;&nbsp;&nbsp;&nbsp;Mordekaj, alhemičar, namignu. "Abra kadabra", reče značajno. A onda je nestao, brz kao vazdušni duh.
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Sažet pregled? Podjednako je lako sažeti ringišpil koji se okreće.
<BR>&nbsp;&nbsp;&nbsp;&nbsp;&nbsp;Svakako osećanje krivice, zato što sam prouzrokovao Mordekajevo otpadništvo. Ne prestaje da me zapanjuje koliko naši najsitniji postupci mogu imati dalekosežne posledice. Kaluđer u manastiru zapada u zabludu, zamišljajući da opasnost postoji jedino za njega, ali vek kasnije njegova jeres može da uzdrma nacije. Možda su konzervativci u pravu, možda slobodoumlje jeste opasno.
<BR>&nbsp;&nbsp;&nbsp;&nbsp;&nbsp;Ali kako stari Adam, Lui II, protestuje zbog ovoga! Što god učinio, nikad ga neću potpuno ućutkati. Ponekad mi je potrebna sva moja snaga volje kako bih sprečio da se začuje njegov glas. On uvek čeka, zgrčen u mom srcu, da razumu preotme vlast.
<BR>&nbsp;&nbsp;&nbsp;&nbsp;&nbsp;No krivica je samo mali deo onog što osećam. To su, mnogo više, zadivljenost i strahopoštovanje. Kao posmatrač neba. Kad u njegov vidokrug uplovi nova planeta. Zornjača. Lucifir, vladar tame. Iskušitelj.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
