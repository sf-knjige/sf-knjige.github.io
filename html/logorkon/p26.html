<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. jun
<P>&nbsp;&nbsp;&nbsp;&nbsp;&nbsp;Postoji veliko zadovoljstvo i njemu saobrazan veliki bol (jedina metafora koja mi pada na pamet setno je analna) u izbacivanju (metafora stidno proviruje) novog oeuvre. Divna reč, oeuvre.
<BR>&nbsp;&nbsp;&nbsp;&nbsp;&nbsp;Nedavni upad Luija II na ove stranice može se pokazati koristan u jednom pogledu: omogućio mi je (tačnije, prinudio me) da svoj dosadašnji rad sagledam jasnije, da shvatim kako je sve to u potpunosti bilo prostituisanje... i još je. Treba da dodam kako u to odricanje uključujem onaj skorašnji gromoviti izliv, Hijerodula.
<BR>&nbsp;&nbsp;&nbsp;&nbsp;&nbsp;Pored samog Dela-u-radu, takođe nazirem svetlucanje nečeg krupnijeg, verovatno svog Magnum Opusa, koji je delimično inspirisan Mordekajevim jučerašnjim blasfemijama...
<BR>&nbsp;&nbsp;&nbsp;&nbsp;&nbsp;Pročitao Portret Pompanija koji je bolji nego što sam očekivao, pa ipak čudnovato razočaravajuć. Mislim da je to zato što je pripovest toliko suzdržana, radnja tako brižljivo razrađena, jezik takve skladne lepote, da sam nezadovoljan. Nadao sam se jednom cri de coeur, neo-figurativnom primerku akcione književnosti, poverljivom naziranju Pravog Mordekaja Vašingtona. Dok je, u stvari, 'Portret' mogao napisati R. L. Stivenson kao dodatak 'Prenoćištu' (osim što ima 40.000 reči, gotovo koliko roman).
<BR>&nbsp;&nbsp;&nbsp;&nbsp;&nbsp;Vredi prepričati sadržinu, pogotovu što nema ničeg drugog čime bih danas da popunim svoj dnevnik, osim okrajaka Procesa izvitorepavanja (igra rečima, zahvaljujući Džemsu Džojsu). Stoga evo ovoga, činjenično:
<BR>&nbsp;&nbsp;&nbsp;&nbsp;&nbsp;'Portret' počinje opsenarski klasičnom scenom u manastiru Rouge-Cloirre gde poludelog van der Gusa redovnici leče od 'raspaljenosti duhovnih moći'. Njihova sredstva su naizmenično nežna i grozomorna i podjednako nedelotvorna. Van der Gus umire u nastupu užasa pred neminovnošću svog prokletstva.
<BR>&nbsp;&nbsp;&nbsp;&nbsp;&nbsp;Posle pogreba (tu prvo dođe divna nadgrobna beseda), po noći dolazi stranac, iskopa kovčeg, otvori ga, i lešu ponovo udahne život. Sad doznajemo da je Hugo prodao svoju dušu u zamenu za (1) kompletan obilazak italijanskog poluostrva kako bi video sve velike slike - dela Masaća, Učela, dela Frančeska i ostalih - u Flandriji poznatih samo na osnovu opisa ili gravira, i (2) tri godine nenadmašne slikarske veštine. Njegova je ambicija ne samo da nadmaši majstore Severa i Juga, već da se nadmeće upravo sa stvaralaštvom Svemogućeg.
<BR>&nbsp;&nbsp;&nbsp;&nbsp;&nbsp;Glavni deo priče se odnosi na van der Gusove posete Milanu (tu je kratka i uverljiva scena s mladim da Vinčijem), Sijeni i Firenci: Tu su duge diskusije između Huga, njegovog dijaboličnog saputnika i ostalih umetnika tog vremena, o prirodi i svrsi umetnosti. Početna van der Gusova teza je ona uobičajena: umetnost treba da odslikava stvarnost. On ne može da razreši kako to najbolje postići - da li predstavljanjem i najsitnijih detalja i dragom kamenju podobnim tonovima flamanske škole ili italijanskim majstorskim baratanjem prostorom i plastičnim formama. Postepeno, međutim, kako stiče obećano majstorstvo i ostvaruje sintezu ova dva stila, on više nije zaokupljen odslikavanjem stvarnosti već time da je (podboden od đavola) potčini sebi. Umetnost se probražava u magiju.
<BR>&nbsp;&nbsp;&nbsp;&nbsp;&nbsp;Jedino u svom vrhunskom oeuvre (dok mu se treća godina bliži kraju), portretu na koji se odnosi naslov, on postiže svoj natprirodni cilj, a čak i tada, dok ga đavo odnosi u pakao, čitalac ostaje u nedoumici da li je konačna propast u priči posledica Hugove magije ili samo đavolove prepredenosti.
<BR>&nbsp;&nbsp;&nbsp;&nbsp;&nbsp;U radnju je utkana prilično mlaka ljubavna priča Faust-Margareta. Smejuljio sam se tiho na opis junakinje: kao model, bar po spoljašnosti, poslužila je doktor Ema Bask. Nije ni čudo što je bezuspešno neuverljiva kao ljubavna priča!
<BR>&nbsp;&nbsp;&nbsp;&nbsp;&nbsp;Zaključak: dopada mi se ova knjiga, i mislim da će se dopasti svakom ko voli knjige o slikarima i đavolima.
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Osim jednog sata za večeru, koju sam pojeo sa zatvorenicima u zajedničkoj trpezariji (mora da su glavnog kuvara dobili od luksuzne prekookeanske linije!), ceo dan i još pola noći radio sam... na onom 'nečem krupnijem' što sam ranije u toku dana nazirao. To je drama, moj početnički pokušaj na tom polju, i ako je gola brzina ikakav pokazatelj vrednosti, mora da je predivna: završio sam prvu verziju polovine prvog čina. Gotovo da se bojim da otkrijem njen naslov. Jedan deo mene još uzmiče od onog što sam naumio, kao cenzor iz devetnaestog veka suočen s današnjim literarnim raspusnostima; drugom delu zastaje dah pred njenom uznesenom natkriljujućom smelošću. Kakve tantalovštine! Vidim da sada moram da se izjasnim ili da umaknem:
<BR>
<BR>&nbsp;&nbsp;&nbsp;&nbsp;&nbsp;AUSCHWITZ:
<BR>&nbsp;&nbsp;&nbsp;&nbsp;&nbsp;komedija
<BR>
<BR>&nbsp;&nbsp;&nbsp;&nbsp;&nbsp;Mordekajeva 'raspaljenost duhovne moći' mora da je zarazna. Branite me, anđeli, i vi koji podarujete milost! Zao duh je ušao u mene!
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
