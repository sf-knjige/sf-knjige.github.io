<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. jun
<P>&nbsp;&nbsp;&nbsp;&nbsp;&nbsp;Fantastična je, i završena!
<BR>&nbsp;&nbsp;&nbsp;&nbsp;&nbsp;Ima tu mnogo da se prepravlja, naravno, ali završena je. Da zahvalim...
<BR>&nbsp;&nbsp;&nbsp;&nbsp;&nbsp;Kome? Avgustin kaže u svojim Ispovestima (I, 1): "Jer, ne znajuć te, mogli bismo mjesto tebe zazivati što drugo." Podjednako opasno u umetnosti kao i u magiji. Pa, ako đavolu moram da zahvalim za Auschwitz, neka bude zabeleženo da mu se zahvaljujem i priznajem njegove zasluge.
<BR>&nbsp;&nbsp;&nbsp;&nbsp;&nbsp;Sad je, dok ovo pišem, kasno popodne. Pošto imam malo vremena pre večere, namislio sam da skiciram nekoliko uvodnih opaski kako bih olakšao ono što se može pokazati kao teško breme pripovedanja, ako veče bude samo upola toliko puno događaja kao što obećava.
<BR>&nbsp;&nbsp;&nbsp;&nbsp;&nbsp;U prvim vrtoglavim trenucima pošto sam bio napisao poslednji monolog u Auschwitzu, kad odjedanput više nisam mogao da podnosim ove gole zidove, ispunjene stravičnim nagoveštajima više od ma kakvog Roršaha (jer nisu li oni bili platno na koje sam projektovao niz slika svoje sumorne komedije?), oteturao sam se u podzemnu mnogostruku potku hodnika, naišavši na njihovo skriveno srce, ili bar minotaura, Hasta. On me je, i sam u vrtoglavici svojih neverovatnih očekivanja, pozvao da ga pratim do malog hrama, četiri nivoa niže, koji je nedavno bio pozornica za Fausta i koji treba da bude katakomba za noćašnje svečane misterije.
<BR>&nbsp;&nbsp;&nbsp;&nbsp;&nbsp;"Uzbuđeni?" upitao me je, iako je to, u stvari, bila izjava o činjeničnom stanju.
<BR>&nbsp;&nbsp;&nbsp;&nbsp;&nbsp;"Zar vi niste?"
<BR>&nbsp;&nbsp;&nbsp;&nbsp;&nbsp;"U vojsci čovek mora da nauči da živi sa uzbuđenjima. Sem toga, budući siguran kao što jesam u ishod..." Slabasno se osmehnuo, da pokaže sigurnost, i pozvao me rukom u lift.
<BR>&nbsp;&nbsp;&nbsp;&nbsp;&nbsp;"Ne, pravo uzbuđenje neće početi sve dok izvesni oficiri u izvesnim kancelarijama Pentagona ne čuju šta sam postigao. Nema potrebe da spominjem imena. Opšte je poznato da je dvadeset godina mala ali moćna klika u Vašingtonu traćila milione i milijarde dolara poreskih obveznika kako bi nas odvela u svemirska prostranstva. Dok je sva ona unutarnja prostranstva tek trebalo istražiti."
<BR>&nbsp;&nbsp;&nbsp;&nbsp;&nbsp;A onda, kad nisam hteo da progutam mamac: "Mora da se pitate šta podrazumevam pod tim izrazom - unutarnja prostranstva?"
<BR>&nbsp;&nbsp;&nbsp;&nbsp;&nbsp;"Veoma... podstiče na razmišljanje..."
<BR>&nbsp;&nbsp;&nbsp;&nbsp;&nbsp;"To je moja lična ideja, i odnosi se na ono što sam vam pre neki dan objašnjavao u vezi sa materijalizmom u nauci modernog doba. Vidite, nauka prihvata samo materijalne činjenice, dok Priroda u stvarnosti uvek ima dve strane, materijalnu i duhovnu. Baš kao što svako ljudsko biće ima dve strane, Telo i Dušu. Telo je proizvod tamne, senovite zemlje, i u alhemiji je to ono što mora da se albinizuje što će reći učini belim kao go, blistavi mač." Kao da traže balčak ovog mača, ruke su mu oratorski mlatarale unaokolo.
<BR>&nbsp;&nbsp;&nbsp;&nbsp;&nbsp;"Međutim, naučniku-materijalisti nedostaje to fundamentalno poimanje, te je stoga sva njegova pažnja usmerena ka svemirskim prostranstvima, dok je jedan alhemičar uvek svestan značaja timskog rada Tela i Duše, i prirodno je stoga mnogo zainteresovaniji za unutarnja prostranstva. Mogao bih o tome da napišem celu knjigu... da mi je samo vaša darovitost za reči."
<BR>&nbsp;&nbsp;&nbsp;&nbsp;&nbsp;"Oh, knjige!" rekoh, hitajući da prelijem vodom ovaj žar. "Ima toliko stvari koje su važnije od knjiga. Kako kaže Sveto pismo, 'Nema kraja sastavljanju mnogih knjiga'. Jedan delotvoran život može društvu da donese više dobra od..."
<BR>&nbsp;&nbsp;&nbsp;&nbsp;&nbsp;"Niste mi potrebni vi, Saketi, da mi to kažete. Ja nisam svoj život protraćio u nekakvoj kuli od slonovače. Ali ipak, knjiga koja mi je na umu ne bi bila obično naklapanje. Ona bi mogla da da odgovore na mnoga pitanja koja danas uznemiravaju misleće ljude. Ako biste hteli da pogledate neke od beleški koje sam napravio...?"
<BR>&nbsp;&nbsp;&nbsp;&nbsp;&nbsp;Uvidevši da je nezaustavljiv, predao sam se s gunđavom ljubaznošću. "To bi bilo zanimljivo."
<BR>&nbsp;&nbsp;&nbsp;&nbsp;&nbsp;"I možda biste mogli da mi date savet kako da ih poboljšam. Mislim, kako da ih učinim jasnijim za prosečnog čitaoca."
<BR>&nbsp;&nbsp;&nbsp;&nbsp;&nbsp;Smrknuto sam klimnuo glavom.
<BR>&nbsp;&nbsp;&nbsp;&nbsp;&nbsp;"I možda..."
<BR>&nbsp;&nbsp;&nbsp;&nbsp;&nbsp;Bio sam pošteđen ovog poslednjeg stezanja mengela time što smo došli do ulaza u svetilište kad i doktor Eme Bask.
<BR>&nbsp;&nbsp;&nbsp;&nbsp;&nbsp;"Malo ste poranili", reče joj Hast. Njegovo pupeće drugarstvo uvuklo se kao puževljev roščić pri pojavi Baskove - u kostimu sivom i suzdržanom, kao nekakav metilj pruženih pipaka, smrknuto uzdignuta na svoje gvozdene pete i spremna da pojaše u bitku.
<BR>&nbsp;&nbsp;&nbsp;&nbsp;&nbsp;"Došla sam da pregledam opremu koja će se upotrebljavati na seansi. Ako mi dozvoljavate?"
<BR>&nbsp;&nbsp;&nbsp;&nbsp;&nbsp;"Imamo već dva eksperta za elektroniku koji proveravaju svaki spoj. Ali, ako mislite da im je potreban vaš savet..." Kruto se naklonio, i ona je ispred njega ušla u pozorište, britko salutiravši.
<BR>&nbsp;&nbsp;&nbsp;&nbsp;&nbsp;Kulise za prvi i poslednji čin Fausta nisu bile uklonjene, te su uzvinute police za knjige i senovite stepenice sada služile kao pozadina za novu dramu. Nalonj izrezbaren u obliku ili orla ili anđela nosio je debeo kožni tom, i to pravu knjigu, a ne obično islikano platno. Bila je širom otvorena na stranici onakvih kabalističkih škrabotina kakve sam primetio na Mordekajevom stolu, no da li je ovo nastavak teatralnosti ili ima neko pragmatičko i sakramentalno značenje, nisam mogao da utvrdim.
<BR>&nbsp;&nbsp;&nbsp;&nbsp;&nbsp;Ovo dosad se dobro slagalo s tradicionalnim predstavljanjima Fausta; naknadno dodati elementi izgledali su prikladniji za moderni film strave i užasa, nešto skarabudženo, možda japansku verziju Frankenštajna. Bilo je tu retorti sortiranih po bojama, kao džinovske kugle za jelku, i nešto što je možda bio teleskop iz vojnih zaliha, širi deo uperen, introspektivno, u parket. Tu je bila silesija brojčanika i žmirkavih lampica i rolni tejpa koje su se okretale, odajući poštu kultu Kibernetike. Ali najsrećnije nadahnuće scenografa bio je par prepravljenih hauba za kosu, iz kojih se raspupelo, kao iz roga izobilja, izdašno bogatstvo električnih rezanaca. Dva inženjera iz ONB-a proveravali su zamršenu utrobu ovih savršenih narandžastih stoličica za pogubljenje od plastike i hroma, dok ih je Biskup nadzirao kakao bi elektronske spojeve sačuvao od skrnavljenja. Klimnuli su Baskovoj, prepoznavši je.
<BR>&nbsp;&nbsp;&nbsp;&nbsp;&nbsp;"Pa?" upitala je. "Kako naše crne kutije? Hoće li sve što dotaknu pretvoriti u zlato?"
<BR>&nbsp;&nbsp;&nbsp;&nbsp;&nbsp;Jedan od inženjera se nelagodno nasmejao. "Koliko mi možemo da kažemo, doktore, one ne rade pod milim bogom ništa osim što zuje."
<BR>&nbsp;&nbsp;&nbsp;&nbsp;&nbsp;"Čini mi se", reče Baskova, obraćajući se meni i praveći se da je zaboravila na Hasta, "da ako se neko nakanio da izvodi mađioničarske trikove, nije mu potrebno ništa više od kruga kredom i mrtvog pileta. Ili, u najboljem slučaju, orgonska kutija."
<BR>&nbsp;&nbsp;&nbsp;&nbsp;&nbsp;"Nije potrebno da budemo pakosni", reče nabusito Hast. "Videćete šta oni mogu kad dođe vreme. Ljudi su se na isti način podsmevali Isaku Njutnu, jer je proučavao astrologiju. Znate li šta im je rekao? Rekao je, 'Gospodine, ja sam je proučavao, a vi niste'."
<BR>&nbsp;&nbsp;&nbsp;&nbsp;&nbsp;"Njutn je, kao i većina raznolikih genija, bio blesav. Ludilo dobro pristaje geniju, ali je za mene neočekivano da čovek kao vi, sasvim običan, ima potrebu da skrene tako daleko po elemente svoje neuroze. Pogotovo u svetlu stare izreke: 'Koga je zmija ujela, taj se i guštera boji'." Nije želela raspravu, već da jednostavno, kao pikador, zada ranu.
<BR>&nbsp;&nbsp;&nbsp;&nbsp;&nbsp;"Da li to govorite o Auauiju? Ono što izgleda svi zaboravljaju u vezi s tim pohodom jeste činjenica da sam pobedio. Uprkos bolestima, uprkos izdaji mog osoblja, pobedio sam. Uprkos lažima koje su me opkoljavale, i uprkos, dozvolite mi da dodam, najnepovoljnijim horoskopima s kojima sam ikada imao posla, ja sam pobedio!"
<BR>&nbsp;&nbsp;&nbsp;&nbsp;&nbsp;Namrštivši nos od zadovoljstva što je nanjušila krv, povukla se unazad i određivala gde da zada sledeći udarac. "Bila sam nepravedna", rekla je pažljivo. "Jer sam sigurna da je Berigen mnogo odgovorniji od vas za sve ono što se tamo dogodilo, bar kako se danas procenjuje odgovornost. Molim vas oprostite."
<BR>&nbsp;&nbsp;&nbsp;&nbsp;&nbsp;Mora da je, kao i ja, pomislila da će se on od ovoga ukopati na mestu, spremljen za banderiljerose. Ni pomena. Odšetao je do nalonja, i onda je, kao da čita iz hijerograma u knjizi, rekao: "Pričajte što god hoćete."
<BR>&nbsp;&nbsp;&nbsp;&nbsp;&nbsp;Baskova je podigla obrvicu, upitno.
<BR>&nbsp;&nbsp;&nbsp;&nbsp;&nbsp;"Pričajte što god hoćete - u tome ima nečeg." Žestoko je udario pesnicom po nalonju. A onda je, sa svojim jedinstvenim smislom za veronauku, citirao moto Berigenove knjige: "Ima mnogo stvari na nebu i zemlji, Horacio, o kojima vaša mudrost ni ne sanja."
<BR>&nbsp;&nbsp;&nbsp;&nbsp;&nbsp;Nije čudo što taj čovek dobija sve svoje bitke: on ne prepoznaje poraz!
<BR>&nbsp;&nbsp;&nbsp;&nbsp;&nbsp;Baskova je zauzdala usta i odgalopirala. Kad je otišla, Hast se okrenuo meni, nasmejan. "E, baš smo pokazali staroj Zigfrid, je I' da? Poslušaj moj savet, Lui - nikad ni ne pokušavaj da se raspravljaš sa ženom."
<BR>&nbsp;&nbsp;&nbsp;&nbsp;&nbsp;Po tradiciji su ovakve komične epizode predigra za mnogo tragičnije događaje: Hamlet se podsmeva Poloniju, Luda zadaje zagonetke, pijani vratar se tetura preko scene da otvori kapiju na koju neko kuca.
<BR>
<BR>&nbsp;&nbsp;&nbsp;&nbsp;&nbsp;Kasnije:
<BR>
<BR>&nbsp;&nbsp;&nbsp;&nbsp;&nbsp;Katastrofu nisam očekivao tako brzo. Komad je gotovo završen, a ja sam mislio da smo negde usred drugog čina. Sada ne preostaje drugo osim da se tela iznesu sa pozornice.
<BR>&nbsp;&nbsp;&nbsp;&nbsp;&nbsp;Kao i uvek, bio sam na svom sedištu mnogo ranije no što zavesa treba da se digne, iako ne pre Hasta, koji je kad sam ušao gnjavio službu za održavanje i popravke zbog ventilatora, jer su ovi ispoljili neočekivani autizam. Obrijao je belu čekinju od popodneva i presvukao se u crno odelo na dva reda. Mada šiveno po poslednjoj modi, odelo je izgledalo zastarelo. Kad sam početkom šezdesetih godina posetio Štutgart, primetio sam da se mnogi poslovni ljudi nose po modi svoje mladosti; za njih - i za Hasta - uvek će biti 1943.
<BR>&nbsp;&nbsp;&nbsp;&nbsp;&nbsp;Zatim je došlo nekoliko zatvorenika koji nisu imali aktivne uloge u obredu, neki u svečanim odelima, drugi u svojoj eklektičnoj ali ništa manje trezvenoj odeći. Mesta nisu zauzeli en bloc nego su se raštrkali po malom gledalištu, tako da je, kad su se smeštili, pozorište jedva izgledalo manje prazno no malopre.
<BR>&nbsp;&nbsp;&nbsp;&nbsp;&nbsp;I Baskova je odabrala da se obuče kao da je u žalosti. Zauzela je sedište iza mene, i odmah je počela da pali 'kemele' jedan o drugi. Za kratko vreme je oko nas dvoje izatkala malu dimnu čauru, pri čemu su joj pomagali pokvareni ventilatori.
<BR>&nbsp;&nbsp;&nbsp;&nbsp;&nbsp;Mordekaj, Biskup i mala vojska kadioničara, prislužnika, itd. (izgledali su kao prvi čin Toske u Operi Amato) stigli su poslednji, bolje reći njihov ulazak bio je klizeće pompezan. Biskup se zlatno naresio u matisovski simvolnu odeždu, mada je čak i on sačuvao primesu pogrebnosti. Njegova mitra bila je crna crncata. Mordekaj je pokazao izvesnu crnohumornu štedljivost u izboru svog balskog kostima: to je bilo ono isto crno somotsko odelo sa zlatnim čipkanim okovratnikom koje je Džordž Vagner nosio kao Faust. Bilo je isuviše očevidno da ga treba dati na čišćenje, ali bi čak i osveženo bilo neprikladno na Mordekaju, jer je činilo da izgleda gotovo jednoobrazno crn. Još gore, kroj je isticao njegove kokošje grudi, zaobljena leđa i krive noge, njegovu neskladnost kad hoda kao i nezgrapnost kad miruje. Nalikovao je na nekog od Velaskezovih patetičnih kepeca, uvećanih razmera, a bogati kostim je samo poslužio da naglasi groteskno obličje. Nesumnjivo je to bio efekat koji se želeo postići. Gordost se svojom ružnoćom razmeće kao da je lepota.
<BR>&nbsp;&nbsp;&nbsp;&nbsp;&nbsp;Hast je požurio do ovog majmunastog Hamleta i zgrabio ga, premda nesigurno, za ruku. "Ovo je istorijski trenutak, dečko moj." Glas mu je bio hrapav od snažno doživljene sopstvene važnosti.
<BR>&nbsp;&nbsp;&nbsp;&nbsp;&nbsp;Mordekaj je klimnuo glavom, povukavši ruku. Oči su mu blistale od silovite usredsređenosti, čak i za njega neuobičajene. Setio sam se van der Gusovih 'očiju punih bola' u Portretu P-a. "Žedan svetlosti, njegov pogled bi se stalno vraćao suncu."
<BR>&nbsp;&nbsp;&nbsp;&nbsp;&nbsp;Biskup, ceremonijalan kao što se pristoji i praćen dvojicom ministranata koji su pridržavali blistavi svod, popeo se ispred Hasta uz četiri stepenika na pozornicu. Mordekaj je odugovlačio u prolazu između redova, ispitujući lica u publici. Kad mu se pogled susreo s mojim, pojavio se iznenadni plamičak razdraganosti. Došao je duž prvog reda do mog sedišta, povio se i prošaputao:
<BR>
<BR>&nbsp;&nbsp;&nbsp;&nbsp;&nbsp;"Duhova više da mi služe nemam,
<BR>&nbsp;&nbsp;&nbsp;&nbsp;&nbsp;Niti veštine da mađije spremam;
<BR>&nbsp;&nbsp;&nbsp;&nbsp;&nbsp;Moj kraj će biti u mom očajanju,
<BR>&nbsp;&nbsp;&nbsp;&nbsp;&nbsp;Ako mi molitva ne pomogne stanju."
<BR>
<BR>&nbsp;&nbsp;&nbsp;&nbsp;&nbsp;Uspravio se, samozadovoljan, skrstivši ruke preko umrljanog somota. "Znaš li ko je to rekao? Vidim da ne znaš - a trebalo bi."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;Otišao je do stepenika, popeo se na prvi i okrenuo. "Onaj isti koji je ranije rekao:
<BR>
<BR>&nbsp;&nbsp;&nbsp;&nbsp;&nbsp;'...prelomiću
<BR>&nbsp;&nbsp;&nbsp;&nbsp;&nbsp;Svoj štap i u zemlju zakopati ga tad
<BR>&nbsp;&nbsp;&nbsp;&nbsp;&nbsp;Na nekoliko lakata duboko...'"
<BR>
<BR>&nbsp;&nbsp;&nbsp;&nbsp;&nbsp;Prekinuvši ga, dovršio sam Prosperov oproštaj od magijskih veština:
<BR>
<BR>&nbsp;&nbsp;&nbsp;&nbsp;&nbsp;"A svoju knjigu utopiti dublje
<BR>&nbsp;&nbsp;&nbsp;&nbsp;&nbsp;No što je ikad plovni visak dopro."
<BR>
<BR>&nbsp;&nbsp;&nbsp;&nbsp;&nbsp;"Znaš", dodao je Mordekaj, namignuvši, "neću baš sad."
<BR>&nbsp;&nbsp;&nbsp;&nbsp;&nbsp;Hast, koji je za nalonjem čekao da se Mordekaj popne na pozornicu, nestrpljivo je začegrtao na nas rukom punom krutog papira. "O čemu to brbljate vas dvojica? Sad ne bismo smeli da razgovaramo - treba da pripremimo svoje umove, ispraznivši ih, za veliki spiritualni doživljaj. Vi, izgleda, ne shvatate da se nalazimo na pragu."
<BR>&nbsp;&nbsp;&nbsp;&nbsp;&nbsp;"Ali ja shvatam, ja shvatam!" Mordekaj je preskočio tri stepenika jednim nesigurnim korakom, prešao pozornicu žustrim gegutanjem i zauzeo mesto ispod jedne od meduzastih haubi. Sandeman je smesta počeo da pričvršćuje flasterom žice na njegovo čelo.
<BR>&nbsp;&nbsp;&nbsp;&nbsp;&nbsp;"Onemeo sam", reče.
<BR>&nbsp;&nbsp;&nbsp;&nbsp;&nbsp;"Započnite."
<BR>&nbsp;&nbsp;&nbsp;&nbsp;&nbsp;Hast se s uživanjem nasmejao. "Pa, ja svakako nisam baš tako mislio. No, i pored svega toga..." Okrenuo se natrag svojoj oskudnoj publici. "Pre nego što počnemo, dame i gospodo, postoje dve do tri stvari koje bih želeo da kažem. Odnose se na veliki poduhvat koji će se sad odigrati." Onda je počeo da čita s kucanih listova koje je držao u ruci.
<BR>&nbsp;&nbsp;&nbsp;&nbsp;&nbsp;Baskova se nagnula napred da bi prošaputala scenskim šapatom: "Kladim se da će stari gerontofob tako da tera pola sata. Boji se da to isproba. Boji se svog praga."
<BR>&nbsp;&nbsp;&nbsp;&nbsp;&nbsp;Prekoračio je njenu procenu za petnaest minuta. Iako se ponosim podrobnošću ovog zapisa, dajem ovde samo najkraću sadržinu tog govora. Prvo je Hast pričao o zadovoljstvu koje mu je pruženo time što će postati dobročinitelj čovečanstva i poslužio nas je sažetim izveštajima o životu i doprinosima ranijih dobročinitelja: Hrista, Aleksandra Velikog, Henrija Forda i velikog modernog astrologa Karla Junga (izgovorenog sa Dž). Osećajno je opisao patos i užas starenja i prikazao koliko štete nanosi društvenom organizmu stalno potkresivanje njegovih najiskusnijih i najkorisnijih članova kratkovidim prinudnim penzionisanjem i smrću. Razotkrio je princip pomoću kog Duša može zauvek ostati mlada ('Neka vam duh bude otvoren, i budite prijemčivi za Nove Pristupe.'), ali je priznao da je u svojim zrelim godinama očajavao zato što nije mogao da pronađe komplementarni princip čijom primenom bi Telo moglo da očuva sličnu nepodložnost starenju. A onda, samo za ovih nekoliko poslednjih meseci, potpomognut od svojih mlađih kolega (uz najmanje klimanje glavom u pravcu Mordekaja), ponovo otkriva tajnu koja je pre mnogo vekova bila poznata nekolicini povlašćenih, a koja će uskoro biti poverena, ako ne svima, bar onim pripadnicima društva čija je odgovornost tolika da su sposobni da se njome okoriste: tajnu Večnog Života.
<BR>&nbsp;&nbsp;&nbsp;&nbsp;&nbsp;Dok je on završio, donekle su me omamili gust dim oko mene i sve jača vrućina. Mora da je na pozornici, pod reflektorima, bilo još toplije, jer su se i Hast i Biskup potpuno presijavali od znoja.
<BR>&nbsp;&nbsp;&nbsp;&nbsp;&nbsp;Sad su Hasta vezivali kaiševima i nameštali pod haubu, a Biskup je prišao nalonju i zamolio nas da mu se pridružimo u kratkoj molitvi, sastavljenoj posebno za ovu priliku.
<BR>&nbsp;&nbsp;&nbsp;&nbsp;&nbsp;Baskova se digla na noge. "Molite se i do ponoći, ovo je vaša predstava. No mogu li da vas upitam, pošto izgleda da imamo vremena na pretek, za svrhu kojoj služe ove raznolike naprave? Alhemičari klasičnog doba mora da su se snalazili pomoću jednostavnijih majstorija. Kad sam danas popodne isto pitanje postavila dvojici inženjera, nisu bili u stanju da prosvetle bilo mene, bilo sebe same, te sam se stoga nadala da biste vi...?"
<BR>&nbsp;&nbsp;&nbsp;&nbsp;&nbsp;"Ono što tražite nije jednostavno", odgovori Biskup sa izveštačenom i smešnom ozbiljnošću. "Vaša težnja je da za tren shvatite ono za čije je poimanje čovečanstvu bilo potrebno nebrojeno mnogo vekova. Da li je anahronizam elektronike to što vas zbunjuje? Ali svakako bi bilo kratkovido ne iskoristiti sve što nam pruža nauka! To što poštujemo mudrost predaka ne znači da moramo omalovažiti tehničku virtuoznost našeg vremena."
<BR>&nbsp;&nbsp;&nbsp;&nbsp;&nbsp;"Dabome, dabome, dabome - ali šta to radi?"
<BR>&nbsp;&nbsp;&nbsp;&nbsp;&nbsp;"U suštini..." Nabrao je obrve. "To, u suštini, povećava. Mada u drugom smislu možete reći da ubrzava. U svom tradicionalnom obliku, obliku koji je bio poznat Paracelzusu, eliksir deluje sporo. Kad ga krvotok najzad apsorbuje, on počinje da prodire u tri meninge - to su dura mater, arachnoidea i pia mater. Tek kad se one pomoću eliksira u potpunosti preobraze - a taj se period produžava u direktnoj proporciji sa dobom starosti ili slabim zdravljem - tek tada počinje proces telesnog obnavljanja. Ali, jasno je da sebi ne možemo priuštiti strpljenje jednog filosofa. Bilo nam je potrebno da ubrzamo delovanje eliksira, i u tome je svrha celokupne opreme i uređaja koje ovde vidite."
<BR>&nbsp;&nbsp;&nbsp;&nbsp;&nbsp;"Kako ona ostvaruje tu svrhu?"
<BR>&nbsp;&nbsp;&nbsp;&nbsp;&nbsp;"Ah, to pitanje nas odnosi u dublje vode. Prvo, alfa pick-up - to jest, naprava koja se sada priprema za gospodina Hasta - beleži i analizira elektroencefalografske krivulje. To što je zabeleženo zatim prorađuje..."
<BR>&nbsp;&nbsp;&nbsp;&nbsp;&nbsp;"Dosta naklapanja!" uzviknuo je Hast, odgurnuvši Sandemana, koji je na njegovo oznojeno čelo pričvršćivao venac od žica. "Već je čula više nego što joj je dozvoljeno. Svemogući Isuse Hriste, vi nemate nikakav osećaj za bezbednost! Ako još jednom progovori, zahtevam da je čuvari odstrane iz gledališta. Jasno? A sad da se vratimo na posao."
<BR>&nbsp;&nbsp;&nbsp;&nbsp;&nbsp;Sandeman je ponovo počeo da lepi flasterom žice po Hastu, radeći sa nervoznom, sitničavom metodičnošću berberina koji brije uzvrpoljenu mušteriju. Mordekaj je, očiju sakrivenih ispod haube noktom čačkao zube. Dosada? Začikavanje? Napetost? Ne mogavši da nazrem njegove oči, nisam to mogao da protumačim.
<BR>&nbsp;&nbsp;&nbsp;&nbsp;&nbsp;Biskup je, uz dodatni vibrato, sada započeo molitvu, koja je (naglasio je) adaptirana prema molitvi Nikolasa Flamela, alhemičara iz četrnaestog veka:
<BR>&nbsp;&nbsp;&nbsp;&nbsp;&nbsp;"Svemogući Bože, oče svetlosnih zraka, Ti iz Koga ističu, kao krv iz kucajućeg srca, svi budući blagoslovi, preklinjemo Te za Tvoju beskrajnu milost. Podari nam udeo u večnoj Mudrosti koja okružuje Tvoj presto, koja je stvorila i usavršila sve stvari, koja ih vodi njihovom ostvarenju ili poništenju. To je ona Mudrost što gospodari nebeskim i okultnim veštinama. Podari nam, Savaote, da svetlost te Mudrosti obaspe naša dela, da namognemo ne grešeći da upražnjavamo onu plemenitu Veštinu kojoj smo posvetili svoj duh, tragajući za tim čudotvornim Kamenom..."
<BR>&nbsp;&nbsp;&nbsp;&nbsp;&nbsp;Na tom mestu je jedan od ministranata, klečeći na jednoj strani pozornice, zazvonio srebrnim zvoncetom.
<BR>&nbsp;&nbsp;&nbsp;&nbsp;&nbsp;"Tim Kamenom mudraca..."
<BR>&nbsp;&nbsp;&nbsp;&nbsp;&nbsp;Dva zvonceta, u horu.
<BR>&nbsp;&nbsp;&nbsp;&nbsp;&nbsp;"Tim najdragocenijim Kamenom, što si ga Ti u Svojoj Mudrosti sakrio od zemaljskog sveta, ali ga možeš otkriti Svojim izabranicima."
<BR>&nbsp;&nbsp;&nbsp;&nbsp;&nbsp;Tri - i dok su svečano zvonila, vrata se širom otvoriše i filosofsko jaje, koje je više nego ikad izgledalo kao veliki lonac, dovezlo se u prostoriju na vrhu stočića na akumulatorski pogon. Četiri ministranta digla su ga na pozornicu.
<BR>&nbsp;&nbsp;&nbsp;&nbsp;&nbsp;Baskova se nagla napred da rizikuje mali podsmeh. "Rituali! Više volim poštenu i valjanu prisilnu neurozu." Ali su i njena izjava i njeno ponašanje bili prenaglašeni i navodili na pomisao da Biskupova papazjanija deluje čak i na nju - zapravo, možda pogotovu na nju.
<BR>&nbsp;&nbsp;&nbsp;&nbsp;&nbsp;Ošamućen od rasplamsalih 'kemela' i uz to izložen napadu stomačnih grčeva, ustanovio sam da je moja pažnja odlutala od molitve ka prostačkom poslu otpečaćivanja jajeta, što se odvijalo gotovo neposredno iznad mene. Tek kad je to okončano izronilo je Biskupovo žitko bajanje iz mrmoreće tmine latinštine u carstvo običnog opsenarstva, baš kao što ponekad, u samoposluzi ili u liftu čovek prepozna melodiju koja se čuje preko zvučnika.
<BR>&nbsp;&nbsp;&nbsp;&nbsp;&nbsp;"...i baš kao što je Tvoj jedini Sin ujedno Bog i čovek, baš kao što je On, koji je rođen bez greha i nepodložan vlasti carstva smrti, odabrao da umre kako bismo se mi oslobodili od greha i večno živeli u Njegovoj prisutnosti; baš kao što je On ustao slavljen trećeg dana: baš je takav Karmot, filosofsko zlato, bez greha, nepromenljiv i blistav, kadar da odoli svim iskušenjima, a ipak spreman da umre za svoju bolesnu i nesavršenu braću. Karmot, veličanstveno rođen iznova, oslobađa ih, pomazuje ih za Večni Život i podaruje im po supstanci istovetno savršenstvo stanja čistog zlata. Stoga te sada, u ime tog istog Hrista Isusa, molimo za ovu anđeosku hranu, ovaj čudotvorni Nebesni kamen temeljac, postavljen na svoje mesto za celu Večnost, da gospodari i caruje uz Tebe, jer su Tvoji i Carstvo, i Moć, i Slava, na vjeki vjekov."
<BR>&nbsp;&nbsp;&nbsp;&nbsp;&nbsp;Čak se i Baskova pridružila odgovoru. "Amin." Biskup je, predavši biskupsku palicu ministrantu, prišao otpečaćenom jajetu i izvadio zemljanu bocu koja se ovih četrdeset dana i noći pekla unutra. Na taj šlagvort su ugašeni svi reflektori, osim jednog, usmerenog kroz teleskopsku ujdurmu koju sam video tog popodneva. (Ova je svetlost, kako sam kasnije obavešten, dobijena - putem nenaznačenog procesa - od zvezde Sirijus.) Biskup je nasuo mutnu sadržinu u putir, koji je, vrškom pun, uzdigao u zrak čiste svetlosti Sirijusa. Sad su okupljeni zatvorenici, na pozornici i van nje, počinili svoj najbesramniji plagijat. Počeli su da pevaju himnu pričesnicu Akvinskog, 'O esca viatorum'.
<BR>
<BR>&nbsp;&nbsp;&nbsp;&nbsp;&nbsp;O esca viatorum,
<BR>&nbsp;&nbsp;&nbsp;&nbsp;&nbsp;O panis angelorum,
<BR>&nbsp;&nbsp;&nbsp;&nbsp;&nbsp;O manna caelitum...
<BR>
<BR>&nbsp;&nbsp;&nbsp;&nbsp;&nbsp;Na vrhuncu ove ukradene ceremonije Biskup se okrenuo i ponudio putir prvo Hastovim usnama, potom Mordekajevim, a obojica su bili toliko povijeni u električnu opremu da su jedva nagnuli putir kako bi otpili iz njega. Dok je svaki od njih pio, Biskup je recitovao svoj gnusni prevod britkog latinskog Akvinskog:
<BR>&nbsp;&nbsp;&nbsp;&nbsp;&nbsp;"O putnikova hrano! Hlebu anđeoski! Mano kojom se hrane vaskolika nebesa! Približi se i svojom slašću utoli srce što te je uvek gladno."
<BR>&nbsp;&nbsp;&nbsp;&nbsp;&nbsp;I poslednji reflektor se zatamneo, i u tom mlakom, nepokretnom vazduhu iščekivali smo ono čega smo se svi bojali, čak i oni sa najviše sigurnosti i samoobmane.
<BR>&nbsp;&nbsp;&nbsp;&nbsp;&nbsp;Tišinu je razbio Hastov glas, mada čudno izmenjen. "Dajte mi svetla! Svetla! Deluje, osećam - osećam promenu!"
<BR>&nbsp;&nbsp;&nbsp;&nbsp;&nbsp;Reflektori su se upalili u punom sastavu, zaslepljujući nežne štapiće mrežnjače. Hast je stajao nasred pozornice, strgavši krunu od žica s glave. Krv mu je iz slepoočnice curila niz znojavo, preplanulo lice, koje se pod reflektorima presijavalo kao tost namazan buterom. Drhteći celim telom, raširio je ruke i uskliknuo pripravnim glasom: "Gledajte, vi kopilad! Pogledajte me - ponovo sam mlad, celo moje telo je oživelo! Pogledajte!"
<BR>&nbsp;&nbsp;&nbsp;&nbsp;&nbsp;No naše oči nisu gledale Hasta. Mordekaj, koji se sve ovo vreme nije pomerao, sada je s bolnom sporošću digao desnu ruku pred oči. Ispustio je zvuk koji je ožalio svu nadu, koji je jad uzvisio do jedinstvenosti samrtnog užasa, a kad njegovo ukrućeno telo više nije moglo da održava ovaj vapaj, kriknuo je iz glasa: "Crno! Tmina! Sve, sve je crno!"
<BR>&nbsp;&nbsp;&nbsp;&nbsp;&nbsp;Sve je bilo gotovo bez prelaza. Telo mu se skljokalo u stolicu, pošto su ga žice u koje je bilo upleteno sprečavale da padne na pod. Doktor iz ambulante je u pripravnosti čekao u hodniku. Njegova dijagnoza bila je kratka, gotovo kao Mordekajeva smrt.
<BR>&nbsp;&nbsp;&nbsp;&nbsp;&nbsp;"Ali kako?" vikao je Hast na njega. "Kako je smeo da umre?"
<BR>&nbsp;&nbsp;&nbsp;&nbsp;&nbsp;"Embolija, rekao bih. Nisam iznenađen. U ovom stadijumu bilo je dovoljno i najmanje uzbuđenje." Doktor se ponovo okrenuo Mordekaju, koji je sada ležao na podu, nezgrapan u smrti kao i u životu, i zaklopio njegove širom otvorene oči.
<BR>&nbsp;&nbsp;&nbsp;&nbsp;&nbsp;Hast se satrveno osmehnuo. "Ne! Opet lažete. On nije mrtav, nije, ne može biti. I On je popio eliksir. On je vraćen u život, ponovo rođen, albinizovan! Život je večan!"
<BR>&nbsp;&nbsp;&nbsp;&nbsp;&nbsp;Baskova je ustala, smejući se uvredljivo. "Mladost!" podrugivala se. "I večni život, beše li? Je l' ovako deluje taj vaš eliksir mladosti?" I sa mrtvim bikom magije pred sobom, izišla je iz pozorišta krupnim koracima, uverena da je zaslužila uši i rep.
<BR>&nbsp;&nbsp;&nbsp;&nbsp;&nbsp;Hast je odgurnuo doktora od leša i stavio ruku na njegovo zaustavljeno srce. Njegov jauk bio je brat onog što je zgromio telo podno njegovih nogu.
<BR>&nbsp;&nbsp;&nbsp;&nbsp;&nbsp;Ustao je, žmureći, i progovorio, u početku gotovo kao mesečar, a onda sve kreštavije. "Nosite ga. Nosite ga iz ove sobe. Kremirajte ga! Nosite ga smesta u peć i spalite. Spaljujte ga dok ne ostane samo pepeo! Oh, crni izdajnik! Ja ću sada umreti, i on je za to kriv. Nisam ništa mlađi - to je bio trik. To je uvek i bio trik. Proklet da je! Proklet bio crni kopilan! Neka bude proklet, proklet, proklet zauvek!" I uz svako proklet, Hast je nogom udarao glavu i grudi leša.
<BR>&nbsp;&nbsp;&nbsp;&nbsp;&nbsp;"Molim vas, gospodine! Mislite na svoje zdravlje!"
<BR>&nbsp;&nbsp;&nbsp;&nbsp;&nbsp;Na doktorov obuzdavajući dodir, Hast se povukao, kao da se plaši. Teturajući se natraške, ruka mu se spustila na nalonj kao oslonac. Mirno ali sistematično, Hast je cepao listove iz knjige i bacao ih na pod. "Laži", reče, gužvajući debeli papir. "Samo laži. Izdaje. Obmana. Laži."
<BR>&nbsp;&nbsp;&nbsp;&nbsp;&nbsp;Izgledalo je čudnovato kako zatvorenici ne obraćaju pažnju na Mordekajevo telo, koje su tek prispeli čuvari nabacili na kolica što su dovezla filosofsko jaje. Na kraju se pokazalo da ono nije ništa više od najobičnije rerne. Iz džepa sam izvadio maramicu da mu s lica obrišem krv, ali su me čuvari isuviše brzo zgrabili za ruke. Dok su me izvodili, Hast je još komadao utopljenu, utopljenu knjigu.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
