<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IZGUBLJENA BUDUĆNOST
<P>&nbsp;&nbsp;&nbsp;&nbsp;&nbsp;Lenarda Nišera pronašli su ispred hotela 'Plaza' u stanju tako velikog erotskog uzbuđenja da su bili potrebni udruženi napori trojice policajaca i jednog turiste u prolazu da ga savladaju. Odveden je zatim u Bolnicu svete Klare, gde su ga strpali u 'vlažni paket' - vlažni čaršav obavijen oko pacijentovih ruku i gornjeg dela tela. To ga je imobilisalo dovoljno dugo da mu jedan internista ubrizga injekciju valijuma.
<BR>&nbsp;&nbsp;&nbsp;&nbsp;&nbsp;Injekcija je već izvršila svoje dejstvo u vreme kada ga je video doktor Majls. Majls je naložio dvojici snažnih bolničara i jednoj psihijatrijskoj negovateljici po imenu Norma da čekaju napolju. Objasnio im je da je pacijent u takvom stanju da ne može nikoga da napadne. Sada je bio sasvim smiren, jašući na kresti valijumskog talasa, gde nema nikakvih nevolja i gde čak i vlažni paket može da bude prijatan.
<BR>&nbsp;&nbsp;&nbsp;&nbsp;&nbsp;"Pa, gospodine Nišere, kako se osećate sada?" upita Majls.
<BR>&nbsp;&nbsp;&nbsp;&nbsp;&nbsp;"Dobro sam, doktore", uzvrati Nišer. "Žao mi je što sam izazvao te neprilike kad sam se vratio iz anomalije prostorvremena i spustio se ispred hotela 'Plaza'."
<BR>&nbsp;&nbsp;&nbsp;&nbsp;&nbsp;"To bi moglo na svakoga tako da utiče", reče Majls.
<BR>&nbsp;&nbsp;&nbsp;&nbsp;&nbsp;"Pretpostavljam da moja priča zvuči prilično šašavo", produži Nišer. "Ne postoji način na koji bih mogao da je dokažem, ali činjenica je da sam bio u budućnosti i da sam se vratio natrag."
<BR>&nbsp;&nbsp;&nbsp;&nbsp;&nbsp;"Je li budućnost lepa?" upita Majls.
<BR>&nbsp;&nbsp;&nbsp;&nbsp;&nbsp;"Budućnost je prava šećerlema", izjavi Nišer. "A ono što se meni tamo desilo... e pa, vi mi to nećete verovati."
<BR>&nbsp;&nbsp;&nbsp;&nbsp;&nbsp;Pacijent, belac srednjeg rasta i star otprilike trideset pet godina, uvijen u vlažni paket i sa širokim osmehom na licu, nastavio je da priča svoju priču.
<BR>
<BR>&nbsp;&nbsp;&nbsp;&nbsp;&nbsp;Prethodnog dana završio je svoj posao u firmi 'Hanreti i Smirč, javni beležnici' u uobičajeno vreme i otišao u stan u Istočnoj dvadeset petoj ulici. Upravo je stavio ključ u bravu, kad je začuo nešto iza sebe. Razbojnik, pomislio je Nišer odmah, hitro se okrenuo i zauzeo stav bubašvabe - osnovni model odbrane u tajvanskom karateu, koji je upravo proučavao. Ali tamo nikoga nije bilo. Umesto razbojnika, ugledao je neku vrstu treperave crvene magle. Plovila je prema Nišeru i okružila ga. Nišer je čuo čudne zvukove i ugledao bleštavu svetlost pre nego što se onesvestio.
<BR>&nbsp;&nbsp;&nbsp;&nbsp;&nbsp;Kad je ponovo došao svesti, neko mu je govorio: "Ne brinite, sve je u redu."
<BR>&nbsp;&nbsp;&nbsp;&nbsp;&nbsp;Nišer je otvorio oči i shvatio da se više ne nalazi u Dvadeset petoj ulici. Sedeo je na klupi u jednom malom parku sa drvećem i jezercima, stazama i kipovima i pitomom jelenskom divljači, a bilo je tu i ljudi koji su šetali i nosili odeću koja je ličila na grčke tunike. Pored njega na klupi sedeo je jedan belokosi stari čovek odeven kao Čarlton Heston u ulozi Mojsija.
<BR>&nbsp;&nbsp;&nbsp;&nbsp;&nbsp;"Šta je ovo?" upita Nišer. "Šta se desilo?"
<BR>&nbsp;&nbsp;&nbsp;&nbsp;&nbsp;"Recite mi", uzvrati starac pitanjem, "da li ste slučajno naleteli nedavno na jedan crvenkasti oblak?... Aha! I mislio sam da je tako! Bila je to jedna lokalna prostorvremenska anomalija i ona vas je prebacila iz vašeg vremena u budućnost."
<BR>&nbsp;&nbsp;&nbsp;&nbsp;&nbsp;"Budućnost?" upita Nišer. "Kakvu budućnost?"
<BR>&nbsp;&nbsp;&nbsp;&nbsp;&nbsp;"Naprosto budućnost", uzvrati starac. "Mi smo otprilike četiri stotine godina ispred vas, dodajte ili oduzmite neku godinu."
<BR>&nbsp;&nbsp;&nbsp;&nbsp;&nbsp;"Vi me zavitlavate", reče Nišer. Zatim je počeo da na razne načine ispituje starca o tome gde se on stvarno nalazi, a starac ga je uveravao da se stvarno nalazi u budućnosti i da je to ne samo tačno, nego i da nije ništa neobično, mada je, dabome, posredi jedna od onih stvari koje se ne dešavaju svakog dana. Na kraju je Nišer morao da se pomiri s tim.
<BR>&nbsp;&nbsp;&nbsp;&nbsp;&nbsp;"E pa, u redu", rekao je. "A kakva je ova budućnost?"
<BR>&nbsp;&nbsp;&nbsp;&nbsp;&nbsp;"Veoma lepa", uveravao ga je starac.
<BR>&nbsp;&nbsp;&nbsp;&nbsp;&nbsp;"Nikakva stvorenja sa drugih planeta nisu nas pokorila?"
<BR>&nbsp;&nbsp;&nbsp;&nbsp;&nbsp;"Naravno da nisu."
<BR>&nbsp;&nbsp;&nbsp;&nbsp;&nbsp;"Da li je nedostatak fosilnih goriva smanjio naš standard do nivoa bednog tavorenja?"
<BR>&nbsp;&nbsp;&nbsp;&nbsp;&nbsp;"Mi smo rešili energetsku krizu pre nekoliko stotina godina kada smo otkrili jeftin način pretvaranja peska u škriljac."
<BR>&nbsp;&nbsp;&nbsp;&nbsp;&nbsp;"Koji su vaši najveći problemi?"
<BR>&nbsp;&nbsp;&nbsp;&nbsp;&nbsp;"Izgleda da nemamo nikakvih."
<BR>&nbsp;&nbsp;&nbsp;&nbsp;&nbsp;"Znači, ovo je Utopija?"
<BR>&nbsp;&nbsp;&nbsp;&nbsp;&nbsp;Starac se osmehnu. "To morate sami da procenite. Možda biste voleli da malo pogledate okolo tokom vašeg kratkog boravka ovde."
<BR>&nbsp;&nbsp;&nbsp;&nbsp;&nbsp;"Zašto kratkog?"
<BR>&nbsp;&nbsp;&nbsp;&nbsp;&nbsp;"Te prostorvremenske anomalije regulišu se same po sebi", uzvrati starac. "Vasiona ne želi da toleriše suviše dugo da se nalazite ovde kada bi trebalo da se nalazite tamo. Vasioni je obično potrebno malčice vremena da vas sustigne. Hoćemo li sada da se prošetamo? Dozvolite da se predstavim. Ja sam Ogun."
<BR>
<BR>&nbsp;&nbsp;&nbsp;&nbsp;&nbsp;Napustili su park i krenuli niz širok i lep bulevar oivičen drvećem. Zgrade su Nišeru izgledale čudne i činilo se da imaju premnogo neobičnih uglova i neskladnih boja. Nalazile su se nešto dalje od ulice i bile okružene brižljivo negovanim zelenim travnjacima. Nišeru je sve to izgledalo kao jedna zaista zgodna budućnost. Ništa egzotično, ali zgodno. A bilo je tu i ljudi koji su šetali u svojim grčkim tunikama, i svi su oni izgledali srećni i dobro uhranjeni. Ličilo je to na nedelju u Centralnom parku.
<BR>&nbsp;&nbsp;&nbsp;&nbsp;&nbsp;Onda je Nišer opazio jedan par koji je otišao dalje od faze razgovora. Skinuli su sa sebe svu odeću. Radili su, da upotrebimo izraz iz dvadesetog veka, one stvari.
<BR>&nbsp;&nbsp;&nbsp;&nbsp;&nbsp;Činilo se da niko u tome nije video ništa neobično. Ogun nije dao nikakav komentar; zbog toga ni Nišer nije ništa rekao. Ali nije mogao da izbegne da zapaža, dok su koračali niz bulevar, da i drugi ljudi rade to isto. Popriličan broj ljudi. Pošto su prošli pored sedmog para koji je bio time zaokupljen, Nišer upita Oguna da li je posredi neki seksualni praznik, ili su oni možda naleteli na godišnju skupštinu bludničara.
<BR>&nbsp;&nbsp;&nbsp;&nbsp;&nbsp;"Ne, nije u pitanju ništa posebno", uzvrati Ogun.
<BR>&nbsp;&nbsp;&nbsp;&nbsp;&nbsp;"Pa zašto, onda, ti ljudi ne rade to kod svojih kuća ili u hotelskim sobama?"
<BR>&nbsp;&nbsp;&nbsp;&nbsp;&nbsp;"Verovatno zato što se većina njih upoznala ovde na ulici."
<BR>&nbsp;&nbsp;&nbsp;&nbsp;&nbsp;To je gadno uzdrmalo Nišera. "Hoćete li da kažete da se ti ljubavni partneri uopšte nisu međusobno poznavali ranije?"
<BR>&nbsp;&nbsp;&nbsp;&nbsp;&nbsp;"Očigledno nisu", uzvrati Ogun spokojno. "Da su se poznavali, pretpostavljam da bi se potrudili da nađu neko udobnije mesto za vođenje ljubavi."
<BR>&nbsp;&nbsp;&nbsp;&nbsp;&nbsp;Nišer je naprosto stajao kao prikovan i bečio oči. Znao je da je to neučtivo, ali nije mogao drugačije. Činilo se da niko ne obraća pažnju na ono što se dešava. Opazio je kako su muškarci i žene izmenjivali poglede dok su prolazili jedni pored drugih; s vremena na vreme neko bi se nekome osmehnuo, onaj bi uzvratio osmeh, za trenutak kao da bi oklevali, a onda...
<BR>&nbsp;&nbsp;&nbsp;&nbsp;&nbsp;Nišer je pokušao da postavi nekih dvadeset pitanja u isti mah. Ogun ga prekide: "Dozvolite mi da vam pojasnim neke stvari, budući da ste tako kratko vreme među nama. Vi dolazite iz jednog vremena seksualne represije i buntovništva. Vama sve ovo mora da izgleda kao jedan prizor neobuzdane raskalašnosti. A za nas to nije ništa drugo do normalno izražavanje naklonosti i solidarnosti."
<BR>&nbsp;&nbsp;&nbsp;&nbsp;&nbsp;"Znači, vi ste rešili problem seksa!" uzviknu Nišer.
<BR>&nbsp;&nbsp;&nbsp;&nbsp;&nbsp;"Manje ili više slučajno", uzvrati Ogun. "Naime, istinski smo nastojali da ukinemo rat pre nego što on nas zbriše sa lica Zemlje. Ali da bismo se otarasili rata, morali smo da izmenimo psihološku osnovu na kojoj on počiva. Ispostavilo se da je potisnuta seksualnost najjači pojedinačni činilac. Kada se to jednom shvatilo i kada je informacija postala široko rasprostranjena, održan je opšti plebiscit. Postignuta je saglasnost da ljudski seksualni običaji moraju da budu preinačeni i reprogramirani radi dobra čitave ljudske rase. Biološko inženjerstvo i specijalne klinike - sve na dobrovoljnoj bazi, razume se - pobrinuli su se za to. Oslobođen agresivnosti i posesivnosti, seks je danas jedna mešavina estetike i druželjubivosti."
<BR>&nbsp;&nbsp;&nbsp;&nbsp;&nbsp;Nišer se upravo spremao da upita Oguna kako je to uticalo na brak i porodicu, kada je primetio kako se ovaj osmehuje jednoj privlačnoj plavuši i hita u njenom pravcu. "Hej, Ogune!" povikao je. "Ne ostavljajte me sada!"
<BR>&nbsp;&nbsp;&nbsp;&nbsp;&nbsp;Stari čovek se osvrte iznenađeno. "Dragi prijatelju, ja nisam ni imao nameru da vas isključim. Naprotiv, ja želim da vas uključim. Svi mi to činimo."
<BR>&nbsp;&nbsp;&nbsp;&nbsp;&nbsp;Nišer je video kako je veći broj ljudi zastao. Gledali su ga, osmehujući se.
<BR>&nbsp;&nbsp;&nbsp;&nbsp;&nbsp;"De, de, lakše malo!" procedio je stisnutog grla, automatski zauzimajući odbrambeni stav bubašvabe.
<BR>&nbsp;&nbsp;&nbsp;&nbsp;&nbsp;Ali do tada ga je jedna žena već zgrabila za nogu, a druga mu se priljubila ispod pazuha, dok ga je treća štipkala za prste. Nišer postade malčice histeričan i doviknu Ogunu: "Zašto se tako ponašaju?"
<BR>&nbsp;&nbsp;&nbsp;&nbsp;&nbsp;"To je spontani izraz našeg velikog zadovoljstva izazvanog novinom i dirljivošću vašeg prisustva. To se dešava uvek kada se neki čovek iz prošlosti pojavi među nama. Mi toliko žalimo njega i ono čemu on mora da se vrati, da želimo da podelimo sve s njim, da podelimo svu ljubav koju imamo. I, eto, tako se to dešava."
<BR>&nbsp;&nbsp;&nbsp;&nbsp;&nbsp;Nišer je imao osećaj da se nalazi usred neke sinemaskopske masovne scene postavljene u drevnom Rimu, ili možda Vavilonu. Ulica je bila prepuna ljudi dokle god je oko moglo da dopre, i svi su oni radili ono jedni s drugima i jedni povrh drugih i jedni ispod drugih i između. Ali ono što je ponajviše proželo Nišera bilo je osećanje de se gomila potpuno opušta. Bila je potpuno iznad seksa. Ličilo je to na neki neobičan okean ljubavi, milosrđa i razumevanja. Ugleda Ogunovo lice kako nestaje u talasu izmešanih tela i povika: "Dokle će ova stvar da se raširi?"
<BR>&nbsp;&nbsp;&nbsp;&nbsp;&nbsp;"Posetioci iz prošlosti uvek odašilju jake vibracije", uzvrati Ogun, boreći se za dah. "Ovo će verovatno da zahvati čitav svet."
<BR>&nbsp;&nbsp;&nbsp;&nbsp;&nbsp;Čitav svet! Nišer za trenutak nije mogao da shvati o čemu Ogun govori. Onda je ukopčao i rekao, gotovo sa poštovanjem: "Hoćete li da kažete... širom čitave planete?"
<BR>&nbsp;&nbsp;&nbsp;&nbsp;&nbsp;Ogun se isceri, a zatim iščeze u opštem kovitlacu. Nišeru je postalo jasno da tako nešto odista i mora da se desi - ljudi oko njega voleli su jedni druge i privlačili sebi sve veći i veći broj drugih zahvaljujući tome što su vibracije postajale sve jače i jače, dok se na kraju čitav svet nije našao upetljan u to. Za Nišera je ovo, neopozivo, bila jedna Utopija. Znao je da će morati da izmisli neki način da ubedi ljude. Onda je digao pogled i shvatio da se nalazi kod južnog dela Centralnog parka ispred hotela 'Plaza'.
<BR>
<BR>&nbsp;&nbsp;&nbsp;&nbsp;&nbsp;"Pretpostavljam da vam je prelaz iz njihovog vremena u naše teško pao, zar ne?" upita Majls.
<BR>&nbsp;&nbsp;&nbsp;&nbsp;&nbsp;Nišer se osmehnu. Očni kapci su mu se spuštali. Dejstvo valijuma je prolazilo, i on je brzo dolazio sebi.
<BR>&nbsp;&nbsp;&nbsp;&nbsp;&nbsp;"Čini mi se da sam ovde izazvao opšte zaprepašćenje", uzvrati on. "Mislio sam da ću moći to svima da objasnim. Računao sam da će biti dovoljno da zgrabim ljude za ruku i navedem ih da se odreknu svojih sputanosti, da ću moći da im pokažem na licu mesta kako su njihova tela stvorena za ljubav. Ali počeo sam to da radim suviše histerično, dabome, i uplašio ih. A onda su me zgrabili policajci."
<BR>&nbsp;&nbsp;&nbsp;&nbsp;&nbsp;"Kako se sada osećate?" upita Majls.
<BR>&nbsp;&nbsp;&nbsp;&nbsp;&nbsp;"Umoran sam i razočaran, a i vratio sam se zdravom razumu, ako tako želite to da nazovete. Možda je sve bilo samo jedna halucinacija. Ali to nije važno. Važno je jedino da sam se vratio u moje sopstveno doba i da još imamo krizu energije i seksualne inhibicije, a ja u tom pogledu ne mogu ništa da izmenim."
<BR>&nbsp;&nbsp;&nbsp;&nbsp;&nbsp;"Izgleda mi da ste se tamo brzo prilagodili", reče Majls.
<BR>&nbsp;&nbsp;&nbsp;&nbsp;&nbsp;"Do vraga, jesam! Niko nikad nije mogao da optuži Lenarda Nišera da se sporo prilagođava."
<BR>&nbsp;&nbsp;&nbsp;&nbsp;&nbsp;"Meni izgleda da je s vama sve u najboljem redu", reče Majls. "Ali voleo bih da ostanete ovde nekoliko dana. Ovo nije kazna, shvatate? Samo iskrena želja da vam pomognemo."
<BR>&nbsp;&nbsp;&nbsp;&nbsp;&nbsp;"U redu, doktore", uzvrati Nišer pospano. "Koliko ću dugo morati da ostanem?"
<BR>&nbsp;&nbsp;&nbsp;&nbsp;&nbsp;"Možda ne više od dan ili dva. Otpustiće vas čim budem zadovoljan vašim stanjem."
<BR>&nbsp;&nbsp;&nbsp;&nbsp;&nbsp;"Poštena nagodba", promrmlja Nišer. A onda je utonuo u san. Majls izdade naređenje dvojici snažnih bolničara da ostanu pored pacijenta i dade odgovarajuća uputstva negovateljici. Zatim se uputi u svoj stan, koji se nalazio nedaleko od klinike, da malo otpočine.
<BR>
<BR>&nbsp;&nbsp;&nbsp;&nbsp;&nbsp;Nišerova priča proganjala je Majlsa dok je pripremao biftek za večeru. Sve to nije moglo da bude istinito, dabome. Ali pretpostavimo, samo pretpostavimo, da se stvarno desilo. Šta ako je budućnost dostigla stanje polimorfne perverzne seksualnosti? Na kraju krajeva, priličan broj dokaza je potvrđivao da prostorvremenske anomalije zaista postoje.
<BR>&nbsp;&nbsp;&nbsp;&nbsp;&nbsp;Odjednom je odlučio da ponovo poseti svog pacijenta. Izišao je iz stana i krenuo natrag u bolnicu, grabeći krupnim korakom, gonjen nekim čudnim osećanjem žurbe.
<BR>&nbsp;&nbsp;&nbsp;&nbsp;&nbsp;Nije bilo nikoga na prijemnom šalteru u Krilu broj 2. Policajac koji je u normalnim okolnostima stajao u hodniku sada je netragom nestao. Majls potrča niz hodnik. Lenardova vrata bila su otvorena i Majls proturi glavu kroz njih.
<BR>&nbsp;&nbsp;&nbsp;&nbsp;&nbsp;Neko je presavio Lenardov ležaj i naslonio ga uza zid. To je ostavilo taman dovoljno prostora za dvojicu bolničara, psihijatrijsku negovateljicu po imenu Norma, dve mlade medicinske sestre, jednog policajca i jednu sredovečnu ženu iz Denvera koja je došla u posetu nekoj svojoj rođaci.
<BR>&nbsp;&nbsp;&nbsp;&nbsp;&nbsp;"Gde je Lenard?" povika Majls.
<BR>&nbsp;&nbsp;&nbsp;&nbsp;&nbsp;"Taj momak mora da me je hipnotisao", promuca policajac, žurno navlačeći pantalone.
<BR>&nbsp;&nbsp;&nbsp;&nbsp;&nbsp;"Propovedao je poruku ljubavi", reče žena iz Denvera, obavijajući se Lenardovim vlažnim čaršavom.
<BR>&nbsp;&nbsp;&nbsp;&nbsp;&nbsp;"Gde je on?" vrištao je Majls.
<BR>&nbsp;&nbsp;&nbsp;&nbsp;&nbsp;Bele zavese lepršale su na otvorenom prozoru. Majls se zagleda u tamu. Nišer je iščezao. Duha uspaljenog kratkom posetom budućnosti, on je sada sigurno propovedao svoju poruku ljubavi svima ljudima širom Zemlje. Mogao bi da se nalazi bilo gde, razmišljao je Majls. Kako, za Boga miloga, da ga pronađem? Kako da mu se pridružim?
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
