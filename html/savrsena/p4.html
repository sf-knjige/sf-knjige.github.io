<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BESMRTNI VOJNIK
<P>&nbsp;&nbsp;&nbsp;&nbsp;&nbsp;Neću ni pokušati da opišem bol. Kazaću jedino da je bio nepodnošljiv čak i pod anesteticima i da sam ga izdržao samo zato što nisam imao nikakvog drugog izbora. Onda je bol postepeno minuo i ja sam otvorio oči i zagledao se u lica bramana koji su stajali iznad mene. Bila su trojica, odevena u uobičajene bele operacione odore i sa belim maskama od gaze. Oni kažu da nose te maske da bi nas zaštitili od klica. Međutim, svaki vojnik zna da ih nose zato da mi ne bismo mogli da ih prepoznamo.
<BR>&nbsp;&nbsp;&nbsp;&nbsp;&nbsp;Bio sam još potpuno ošamućen od anestetika i samo su delovi i parčići moje memorije dejstvovali. "Koliko sam bio mrtav?" upitah.
<BR>&nbsp;&nbsp;&nbsp;&nbsp;&nbsp;"Oko deset časova", uzvrati jedan od bramana.
<BR>&nbsp;&nbsp;&nbsp;&nbsp;&nbsp;"Kako sam umro?"
<BR>&nbsp;&nbsp;&nbsp;&nbsp;&nbsp;"Zar se ne sećaš?" upita rastom najviši braman.
<BR>&nbsp;&nbsp;&nbsp;&nbsp;&nbsp;"Još ne."
<BR>&nbsp;&nbsp;&nbsp;&nbsp;&nbsp;"Pa", reče najviši braman, "bio si sa svojim vodom u rovu 2645B-4. U osvit dana cela vaša četa izvršila je frontalni napad, pokušavajući da zauzme susedni rov. Broj 2645B-5."
<BR>&nbsp;&nbsp;&nbsp;&nbsp;&nbsp;"I šta se desilo?" upitah.
<BR>&nbsp;&nbsp;&nbsp;&nbsp;&nbsp;"Naleteo si na nekoliko mitraljeskih zrna. Ona nova vrsta sa eksplozivnom glavom. Sećaš li se sada? Dobio si jedno u grudi i još tri u ruke i noge. Kad su te bolničari pronašli, bio si mrtav."
<BR>&nbsp;&nbsp;&nbsp;&nbsp;&nbsp;"Jesmo li zauzeli rov?" upitah.
<BR>&nbsp;&nbsp;&nbsp;&nbsp;&nbsp;"Ne. Ovoga puta niste."
<BR>&nbsp;&nbsp;&nbsp;&nbsp;&nbsp;"Shvatam." Moje pamćenje se vraćalo brzo dok je dejstvo anestetika slabilo. Setio sam se momaka iz mog voda. Setio sam se našeg rova. Stari, dobri 2645B-4 bio je moj dom više od godinu dana i bio je prilično ugodan, koliko to već rovovi mogu da budu. Neprijatelj je pokušao da ga zauzme i naš napad u zoru bio je, zapravo, protivnapad. Setio sam se mitraljeskih zrna koja su me cepala u komade i čudesnog olakšanja koje sam osetio dok su to činila. A setio sam se još nečega...
<BR>&nbsp;&nbsp;&nbsp;&nbsp;&nbsp;Seo sam uspravno. "Hej, čekate malo!" rekoh.
<BR>&nbsp;&nbsp;&nbsp;&nbsp;&nbsp;"Šta je bilo?"
<BR>&nbsp;&nbsp;&nbsp;&nbsp;&nbsp;"Mislio sam da je osam časova gornja granica za vraćanje nekog čoveka u život."
<BR>&nbsp;&nbsp;&nbsp;&nbsp;&nbsp;"Mi smo od tada poboljšali našu tehniku", uzvrati jedan braman. "Stalno je poboljšavamo. Sada gornja granica iznosi dvanaest časova, sve dok nije u pitanju ozbiljnije oštećenje mozga."
<BR>&nbsp;&nbsp;&nbsp;&nbsp;&nbsp;"Svaka vam čast", rekoh. Sada mi se pamćenje potpuno vratilo i bio sam svestan svega što se desilo. "Ipak, počinili ste ozbiljnu grešku vraćajući mene u život."
<BR>&nbsp;&nbsp;&nbsp;&nbsp;&nbsp;"Na šta ciljaš, vojniče?" upita jedan od njih onim glasom koji je svojstven samo oficirima.
<BR>&nbsp;&nbsp;&nbsp;&nbsp;&nbsp;"Pročitajte šta piše na mojoj vojničkoj pločici."
<BR>&nbsp;&nbsp;&nbsp;&nbsp;&nbsp;Pročitao je. Njegovo čelo, jedini deo lica koji sam mogao da vidim, postade namršteno. Rekao je: "Ovo je zbilja neobično!"
<BR>&nbsp;&nbsp;&nbsp;&nbsp;&nbsp;"Neobično!" saglasio sam se.
<BR>&nbsp;&nbsp;&nbsp;&nbsp;&nbsp;"Znaš", reče on, "bio si u rovu punom mrtvih ljudi. Nama je rečeno da su svi oni novajlije. Dobili smo naređenje da čitavu grupu ponovo vratimo u život."
<BR>&nbsp;&nbsp;&nbsp;&nbsp;&nbsp;"I niste najpre pročitali moju pločicu?"
<BR>&nbsp;&nbsp;&nbsp;&nbsp;&nbsp;"Bili smo premoreni od rada. Nije bilo vremena. Stvarno mi je žao, vojniče. Da sam znao..."
<BR>&nbsp;&nbsp;&nbsp;&nbsp;&nbsp;"Do đavola s tim", rekoh. "Hoću da vidim glavnog inspektora."
<BR>&nbsp;&nbsp;&nbsp;&nbsp;&nbsp;"Misliš li stvarno..."
<BR>&nbsp;&nbsp;&nbsp;&nbsp;&nbsp;"Da, mislim", rekoh. "Ja nisam pravni stručnjak za rovove, ali imam puno razloga da se žalim. Moje je pravo da vidim glavnog inspektora."
<BR>&nbsp;&nbsp;&nbsp;&nbsp;&nbsp;Upustili su se šapatom u dogovaranje, a za to vreme ja sam malo razgledao samoga sebe. Bramani su me prilično valjano obradili. Ne baš onako valjano kako su to činili u prvim godinama rata, razume se. Transplantacija komada kože bila je sada aljkavije obavljena, a imao sam osećaj da sam i iznutra pomalo ofrlje zakrpljen. Uz to, desna ruka bila mi je oko pet centimetara duža od leve; rđavo izvedeno prišivanje. Ipak, bio je to prilično valjan posao.
<BR>&nbsp;&nbsp;&nbsp;&nbsp;&nbsp;Bramani su prekinuli razgovor i dali mi moju odeću. Obukao sam se. "Dakle, što se tiče glavnog inspektora", reče jedan od njih, "to će u ovom trenutku ići malčice teže. Znaš..."
<BR>&nbsp;&nbsp;&nbsp;&nbsp;&nbsp;Nepotrebno je kazati da nisam video glavnog inspektora. Odveli su me jednom krupnom, mišićavom, ljubaznom, starom naredniku. Jednom od onih tipova punih razumevanja koji porazgovara s vama i objasni da je sve u najboljem redu.
<BR>&nbsp;&nbsp;&nbsp;&nbsp;&nbsp;"De, de, vojniče", dočekao me je ljubazni stari narednik. "Šta to čujem da dižeš galamu zato što su te vratili u život?"
<BR>&nbsp;&nbsp;&nbsp;&nbsp;&nbsp;"Dobro ste čuli", rekoh. "Prema vojnim propisima, čak i običan redov ima svoja prava. Ili mi je bar tako rečeno."
<BR>&nbsp;&nbsp;&nbsp;&nbsp;&nbsp;"Naravno da ih ima", odvrati ljubazni stari narednik.
<BR>&nbsp;&nbsp;&nbsp;&nbsp;&nbsp;"Ja sam izvršio svoju dužnost", rekoh. "Sedamnaest godina u vojsci, od toga osam godina na frontu. Tri puta ubijen, tri puta oživljen. Pravila kažu da čovek može zahtevati smrt posle trećeg puta. Ja sam tako postupio, i to je otisnuto na mojoj pločici. Ali nisu me ostavili mrtvog. Oni prokleti lekari su me oživeli, a to nije pošteno. Hoću da ostanem mrtav."
<BR>&nbsp;&nbsp;&nbsp;&nbsp;&nbsp;"Mnogo je bolje ostati živ", reče narednik. "Dok si živ, uvek imaš priliku da budeš premešten na neku neboračku dužnost. Premeštaj se, doduše, ne obavlja osobito brzo zbog nedostatka ljudstva. Međutim, uvek postoji prilika."
<BR>&nbsp;&nbsp;&nbsp;&nbsp;&nbsp;"Znam", rekoh. "Ipak, više volim da ostanem mrtav."
<BR>&nbsp;&nbsp;&nbsp;&nbsp;&nbsp;"Mislim da bih ti mogao obećati da ćeš kroz, recimo, šest meseci..."
<BR>&nbsp;&nbsp;&nbsp;&nbsp;&nbsp;"Hoću da ostanem mrtav", rekoh odlučno. "Prema vojnim propisima, ja na to imam pravo posle trećeg oživljenja."
<BR>&nbsp;&nbsp;&nbsp;&nbsp;&nbsp;"Naravno da imaš", reče ljubazni, stari narednik, osmehujući mi se, kao vojnik vojniku. "Ali greške se dešavaju u ratnim vremenima. Naročito u jednom ratu kao što je ovaj." Zavalio se na stolici i sklopio šake iza glave. "Sećam se kad je čitava stvar otpočela. U prvi mah je izgledalo da će se sve to srediti pritiskanjem na dugmad. Ali i mi i Crveni imali smo pun arsenal protivraketnih projektila, i to je atomski rat dovelo u pravi ćorsokak. Ukočilo ga je uspostavljanje atomske ravnoteže. Sve je to učinilo da on postane u pravom smislu stvar pešadije."
<BR>&nbsp;&nbsp;&nbsp;&nbsp;&nbsp;"Znam, znam."
<BR>&nbsp;&nbsp;&nbsp;&nbsp;&nbsp;"Ali naši neprijatelji su nas u pogledu brojnosti nadmašivali", reče ljubazni stari narednik. "I još nas nadmašuju. Svi oni milioni i milioni Rusa i Kineza! Morali smo da imamo više boraca. Ili bar da sačuvamo one koje smo već imali. Eto zašto su lekari otpočeli oživljavanje mrtvih."
<BR>&nbsp;&nbsp;&nbsp;&nbsp;&nbsp;"Sve mi je to poznato. Čujte, naredniče, ja želim da mi pobedimo. Strašno to želim. Pokazao sam se kao dobar vojnik. Ali bio sam ubijen tri puta i..."
<BR>&nbsp;&nbsp;&nbsp;&nbsp;&nbsp;"Nevolja je u tome", reče narednik, "što i Crveni oživljavaju svoje mrtve. Borba za brojčanu nadmoćnost na frontu kritična je upravo sada. Sledećih nekoliko meseci odlučiće ishod, ovakav ili onakav. Zašto, dakle, ne zaboraviti sve ovo? Kad sledeći put pogineš, obećavam ti da ćeš biti ostavljen na miru. Zato ovoga puta zaboravimo čitavu stvar."
<BR>&nbsp;&nbsp;&nbsp;&nbsp;&nbsp;"Hoću da vidim glavnoga inspektora", rekoh.
<BR>&nbsp;&nbsp;&nbsp;&nbsp;&nbsp;"U redu, vojniče", uzvrati ljubazni, stari narednik, ne baš prijateljskim tonom. "Idi u sobu 303."
<BR>
<BR>&nbsp;&nbsp;&nbsp;&nbsp;&nbsp;Otišao sam u sobu 303, koja je, u stvari, bila prijavnica, i čekao. Osećao sam se pomalo kriv zbog čitave gužve koju sam izazvao. Na kraju krajeva, rat je bio u toku. Ali bio sam i ljutit. Vojnik ima svoja prava, čak i u ratu. Oni prokleti bramani...
<BR>&nbsp;&nbsp;&nbsp;&nbsp;&nbsp;Baš smešno kako su dobili to ime. Oni su naprosto lekari, a ne Hindusi ili bramani ili bilo šta slično. Dobili su to ime zbog jednog novinskog članka pre nekoliko godina, kada je sve ovo još bilo novo. Čovek koji je napisao članak ispričao je kako sada lekari mogu da ožive mrtve ljude i načine ih ponovo sposobne za borbu. Bila je to tada prilično vruća tema. Autor je naveo jednu Emersonovu pesmu koja ovako počinje:
<BR>
<BR>&nbsp;&nbsp;&nbsp;&nbsp;&nbsp;Ako crveni ubica misli da ubija,
<BR>&nbsp;&nbsp;&nbsp;&nbsp;&nbsp;Ili ako ubijeni misli da je ubijen,
<BR>&nbsp;&nbsp;&nbsp;&nbsp;&nbsp;Oni ne poznaju dobro tajnovite puteve.
<BR>&nbsp;&nbsp;&nbsp;&nbsp;&nbsp;Ja trajem, i prolazim, i ponovo se vraćam.
<BR>
<BR>&nbsp;&nbsp;&nbsp;&nbsp;&nbsp;Eto tako su stvari stajale. Nikad niste mogli da znate, ako ste ubili nekog čoveka, da li će on ostati mrtav, ili će se sledećeg dana vratiti u rov da puca na vas. I niste znali da li ćete ostati mrtvi, ili nećete, ukoliko budete ubijeni. Naslov Emersonove pesme bio je Bramani, pa su tako naši lekari nazvani bramani.
<BR>&nbsp;&nbsp;&nbsp;&nbsp;&nbsp;Biti vraćen u život nije bilo rđavo u početku. Čak i po cenu bola, bilo je prijatno ponovo živeti. Ali, na kraju, dođe vreme kada vam dojadi da budete ubijeni i oživljeni i ponovo ubijeni i oživljeni. Počinjete da se pitate koliko smrti dugujete vašoj zemlji i da li bi bilo lepo i spokojno ostati neko vreme mrtav. Radujete se unapred dugom snu.
<BR>&nbsp;&nbsp;&nbsp;&nbsp;&nbsp;Vojne vlasti su imale razumevanja za to. Suviše često vraćanje u život deluje rđavo na moral. I zato su kao granicu postavili tri oživljenja. Posle trećeg mogli ste da birate premeštaj ili trajnu smrt. Vojne vlasti su više volele da izaberete smrt; čovek koji je bio mrtav tri puta veoma rđavo deluje na moral civila. I većina boraca više je volela da ostanu mrtvi posle trećeg puta.
<BR>&nbsp;&nbsp;&nbsp;&nbsp;&nbsp;Ali ja sam bio obmanut. Vraćen sam u život po četvrti put. Rodoljub sam kao i bilo koji drugi čovek, ali na ovo neću da pristanem.
<BR>
<BR>&nbsp;&nbsp;&nbsp;&nbsp;&nbsp;Najzad mi je bilo dozvoljeno da vidim ađutanta glavnog inspektora. Bio je to jedan pukovnik, mršav, sedokos, poslovan tip. Već su ga obavestili o mom slučaju i on nije traćio vreme na mene. Bio je to kratak razgovor.
<BR>&nbsp;&nbsp;&nbsp;&nbsp;&nbsp;"Vojniče", rekao je, "žao mi je zbog ovoga, ali izdata je nova naredba. Crveni su povećali postotak svojih reanimacija i mi moramo da im pariramo. Norma koja sada važi iznosi šest oživljavanja pre dobijanja razrešnice."
<BR>&nbsp;&nbsp;&nbsp;&nbsp;&nbsp;"Ali ta naredba nije bila izdata u vreme kad sam ja ubijen."
<BR>&nbsp;&nbsp;&nbsp;&nbsp;&nbsp;"Ona ima retroaktivno dejstvo", uzvrati on. "Moraš da izdržiš još dve smrti. Zbogom i srećno, vojniče."
<BR>&nbsp;&nbsp;&nbsp;&nbsp;&nbsp;Eto tako je bilo. Trebalo je da znam da sa višim oficirima ne možete ništa da postignete. Oni ne znaju kako stvari stoje. Retko bivaju ubijeni više od jedanput i naprosto ne razumeju kako se čovek oseća posle četiri puta. I tako sam se vratio natrag u svoj rov.
<BR>&nbsp;&nbsp;&nbsp;&nbsp;&nbsp;Koračao sam polako, pored otrovane bodljikave žice, napregnuto razmišljajući.. Prošao sam pored nečeg prekrivenog ceradom sivožute boje, na kojoj je pisalo Tajno oružje. Naš sektor je ispunjen tajnim oružjima. Ona stižu jednom nedeljno i možda će neko od njih odlučiti ishod rata.
<BR>&nbsp;&nbsp;&nbsp;&nbsp;&nbsp;Ali sada mi nije bilo stalo do toga. Razmišljao sam o sledećoj strofi Emersonove pesme. Ona glasi:
<BR>
<BR>&nbsp;&nbsp;&nbsp;&nbsp;&nbsp;Daleko ili zaboravljeno meni je blisko;
<BR>&nbsp;&nbsp;&nbsp;&nbsp;&nbsp;Senka i sunčeva svetlost su isto;
<BR>&nbsp;&nbsp;&nbsp;&nbsp;&nbsp;Iščezli bogovi mi se ukazuju;
<BR>&nbsp;&nbsp;&nbsp;&nbsp;&nbsp;I isto su za mene sramota i slava.
<BR>
<BR>&nbsp;&nbsp;&nbsp;&nbsp;&nbsp;Stari Emerson je to prilično dobro shvatio, jer upravo tako se čovek oseća posle svoje četvrte smrti. Ništa vam više nije važno i sve vam izgleda manje-više isto. Nemojte pogrešno da me shvatite, ja nisam cinik. Samo kažem da čovekovo stanovište mora da se promeni pošto umre četiri puta.
<BR>&nbsp;&nbsp;&nbsp;&nbsp;&nbsp;Najzad sam stigao u dobri stari rov 2645B-4 i pozdravio sve momke. Saznao sam da ponovo napadamo u zoru. Još sam razmišljao.
<BR>&nbsp;&nbsp;&nbsp;&nbsp;&nbsp;Nisam zabušant, ali sam smatrao da je dovoljno umreti četiri puta. Doneo sam odluku da u ovom napadu zasigurno ostanem mrtav. Ovoga puta neće biti nikakvih grešaka.
<BR>
<BR>&nbsp;&nbsp;&nbsp;&nbsp;&nbsp;Krenuli smo pri prvoj svetlosti, pored bodljikave žice i kotrljajućih mina, i ušli na ničiju zemlju između našeg rova i 2645B-5. Ovaj napad bio je izvođen snagom jednog bataljona i bili smo naoružani novim kuršumima sa samonavođenjem. Neko vreme kretali smo se prilično žustro. A onda se neprijatelj žestoko oglasio.
<BR>&nbsp;&nbsp;&nbsp;&nbsp;&nbsp;Nastavili smo da napredujemo. Svuda oko mene je praštalo, ali ja još nisam zadobio ni ogrebotinu. Pomislio sam da ćemo ovoga puta uspeti. Možda neću ni biti ubijen.
<BR>&nbsp;&nbsp;&nbsp;&nbsp;&nbsp;Onda sam dobio svoje. Jedan eksplozivni kuršum kroz grudi. Krajnje smrtonosna rana. Obično, kad vas tako nešto pogodi, vi ostanete da ležite. Ali ja nisam. Hteo sam da ovoga puta ostanem zasigurno mrtav. I zato sam ustao i zateturao se napred, koristeći pušku kao štaku. Prevalio sam još petnaestak metara izložen najžešćoj unakrsnoj vatri koju ste ikad videli.
<BR>&nbsp;&nbsp;&nbsp;&nbsp;&nbsp;Osetio sam kako me je eksplozivni kuršum tresnuo u čelo. Trajalo je samo jedan majušni delić sekunde tokom koga sam mogao da osetim kako mi mozak kulja napolje i znao sam da je sada gotovo sa mnom. Bramani nisu mogli ništa da preduzmu u pogledu ozbiljnih povreda mozga, a moja je bila zaista ozbiljna.
<BR>&nbsp;&nbsp;&nbsp;&nbsp;&nbsp;Onda sam umro.
<BR>
<BR>&nbsp;&nbsp;&nbsp;&nbsp;&nbsp;Došao sam svesti i digao pogled prema bramanima u njihovoj beloj odeći i sa maskama od gaze.
<BR>&nbsp;&nbsp;&nbsp;&nbsp;&nbsp;"Koliko sam bio mrtav?" upitah.
<BR>&nbsp;&nbsp;&nbsp;&nbsp;&nbsp;"Dva sata."
<BR>&nbsp;&nbsp;&nbsp;&nbsp;&nbsp;Onda sam se setio. "Ali pogođen sam u glavu!"
<BR>&nbsp;&nbsp;&nbsp;&nbsp;&nbsp;Bele maske od gaze se namreškaše; shvatio sam da se oni smeškaju. "Tajno oružje", objasnio mi je jedan od njih. "Na tome se radilo skoro tri godine. Na kraju smo mi i inženjeri usavršili jedan antirasturač. Sjajan izum!"
<BR>&nbsp;&nbsp;&nbsp;&nbsp;&nbsp;"Stvarno?" rekoh.
<BR>&nbsp;&nbsp;&nbsp;&nbsp;&nbsp;"Medicinska nauka najzad može da isceli ozbiljne povrede glave", reče braman. "Ili bilo koju drugu vrstu povreda. Sada smo kadri da izlečimo svakog čoveka, sve dok smo u mogućnosti da prikupimo sedamdeset odsto delova njegovog tela i ubacimo ih u antirasturač. To će stvarno smanjiti naše gubitke. Možda će odlučiti ishod čitavog rata!"
<BR>&nbsp;&nbsp;&nbsp;&nbsp;&nbsp;"Baš lepo", rekoh.
<BR>&nbsp;&nbsp;&nbsp;&nbsp;&nbsp;"Usput rečeno", produži braman, "odlikovan si medaljom zato što si herojski nastavio da jurišaš izložen vatri pošto si zadobio smrtonosnu ranu."
<BR>&nbsp;&nbsp;&nbsp;&nbsp;&nbsp;"To je divno", rekoh. "Da li smo zauzeli rov 2645B-5?"
<BR>&nbsp;&nbsp;&nbsp;&nbsp;&nbsp;"Ovoga puta smo ga zauzeli. Sada usredsređujemo snage za napad na rov 2645B-6."
<BR>&nbsp;&nbsp;&nbsp;&nbsp;&nbsp;Klimnuo sam glavom, ali malo kasnije dali su mi moju odeću i poslali me natrag na front. Stvari su se sada malo sredile i moram priznati da je prilično ugodno biti živ. Ipak, mislim da mi je već dosta svega toga.
<BR>&nbsp;&nbsp;&nbsp;&nbsp;&nbsp;Sada ću morati da pregrmim samo još jednu smrt pre nego što doživim šestu.
<BR>&nbsp;&nbsp;&nbsp;&nbsp;&nbsp;Ukoliko oni ponovo ne promene naredbu.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
