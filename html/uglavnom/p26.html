<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;"Upravo tu, broj četrdeset dva", viknu Ford Prefekt vozaču taksija. "Baš ovde!"
<BR>&nbsp;&nbsp;&nbsp;&nbsp;&nbsp;Taksi prikoči, a Ford i Artur iskočiše. Uz put su se zaustavili kod dobrog broja automata za gotovinu i Ford gurnu vozaču kroz prozor punu šaku novca.
<BR>&nbsp;&nbsp;&nbsp;&nbsp;&nbsp;Ulaz u klub bio je mračan, otmen i odbojan. Naziv mu je pisao samo na najmanjoj pločici. Članovi su znali gde se nalazi, a ukoliko niste bili član, onda vam znanje gde je nije nimalo pomagalo.
<BR>&nbsp;&nbsp;&nbsp;&nbsp;&nbsp;Ford Prefekt nije bio član kod Stavra, iako je jednom bio u drugom Stavrovom klubu u Njujorku. Imao je veoma jednostav način postupanja sa organizacijama čiji nije bio član. Naprosto je uleteo čim su se vrata otvorila, pokazao na Artura i kazao: "U redu je. Sa mnom je."
<BR>&nbsp;&nbsp;&nbsp;&nbsp;&nbsp;Pošao je niz tamne, uglačane stepenice, osećajući se vrlo frudno u novim cipelama. Bile su od đavolje kože i plave, a njemu je bilo veoma drago što je, i pored svega što se zbivalo, bio dovoljno oštrog vida da ih opazi u izlogu prodavnice sa zadnjeg sedišta jurećeg taksija.
<BR>&nbsp;&nbsp;&nbsp;&nbsp;&nbsp;"Mislio sam da sam ti rekao da ne dolaziš ovamo."
<BR>&nbsp;&nbsp;&nbsp;&nbsp;&nbsp;"Šta?" upita Ford.
<BR>&nbsp;&nbsp;&nbsp;&nbsp;&nbsp;Mršavi čovek, bolesnog izgleda, odeven u nešto vrećasto i italijansko, koračao je uz stepenice kraj njih, paleći cigaretu, a onda se odjednom zaustavio.
<BR>&nbsp;&nbsp;&nbsp;&nbsp;&nbsp;"Ne ti", rekao je. "On."
<BR>&nbsp;&nbsp;&nbsp;&nbsp;&nbsp;Gledao je pravo u Artura, a onda je izgledalo da se malo zbunio.
<BR>&nbsp;&nbsp;&nbsp;&nbsp;&nbsp;"Izvinite", reče on. "Mora biti da sam vas zamenio sa nekim." On ponovo pođe uz stepenice, ali gotovo smesta ponovo se okrenu, još zbunjeniji. Piljio je u Artura.
<BR>&nbsp;&nbsp;&nbsp;&nbsp;&nbsp;"Šta sad?" upita Ford.
<BR>&nbsp;&nbsp;&nbsp;&nbsp;&nbsp;"Šta reče?"
<BR>&nbsp;&nbsp;&nbsp;&nbsp;&nbsp;"Rekoh, šta sad?" ponovi Ford iznervirano.
<BR>&nbsp;&nbsp;&nbsp;&nbsp;&nbsp;"Da, tako i ja mislim", reče čovek, zaljulja se malo i ispusti kutiju šibica koju je nosio. Usta su mu se slabašno kretala. Onda je stavio ruku na čelo.
<BR>&nbsp;&nbsp;&nbsp;&nbsp;&nbsp;"Izvinite", reče on. "Očajnički pokušavam da se setim koju sam drogu uzeo, ali mora da je posredi jedna od onih od koje nikako ne možeš da se setiš."
<BR>&nbsp;&nbsp;&nbsp;&nbsp;&nbsp;On zavrte glavom i ponovo se okrenu, a zatim se pope prema muškom toaletu.
<BR>&nbsp;&nbsp;&nbsp;&nbsp;&nbsp;"Hajde", reče Ford. Požurio je niz stepenice, dok ga je Artur nervozno sledio. Susret ga je gadno prodrmao, a nije znao zbog čega.
<BR>&nbsp;&nbsp;&nbsp;&nbsp;&nbsp;Nisu mu se dopadala takva mesta. Uz sve snove o Zemlji i domu koje je sanjao godinama, sada mu je gadno nedostajala koliba na Lemjueli sa noževima i sendvičima. Čak mu je nedostajao i stari Trašbarg.
<BR>&nbsp;&nbsp;&nbsp;&nbsp;&nbsp;"Arture!"
<BR>&nbsp;&nbsp;&nbsp;&nbsp;&nbsp;Bio je to zapanjujući učinak. Vikali su mu ime u stereo tehnici.
<BR>&nbsp;&nbsp;&nbsp;&nbsp;&nbsp;On se nakrivi da pogleda u jednom smeru. Na stepenicama iza sebe ugleda Trilijan koja je žurila prema njemu u najdivnije izgužvanom rimplonu. Odjednom je delovala zgroženo.
<BR>&nbsp;&nbsp;&nbsp;&nbsp;&nbsp;Nakrivio se u drugom smeru da vidi na šta to gleda odjednom zgroženo.
<BR>&nbsp;&nbsp;&nbsp;&nbsp;&nbsp;Na dnu stepeništa bila je Trilijan, odevena... Ne - bila je to Triša. Triša koju je upravo video, histeričnu od zbunjenosti, na televiziji. A iza nje stajala je Nasumica, čiji je pogled delovao sumanutije nego ikada. Iza nje, u prostoru zgodnog, slabo osvetljenog kluba, druge mušterije večeri obrazovale su sleđeni prizor, uznemireno zagledani u sukob na stepeništu.
<BR>&nbsp;&nbsp;&nbsp;&nbsp;&nbsp;Nekoliko sekundi svi su nepomično stajali. Samo muzika iza bara nije umela da se zaustavi.
<BR>&nbsp;&nbsp;&nbsp;&nbsp;&nbsp;"Pištolj koji drži", reče Ford tiho i blago klimnu prema Nasumici, "jeste Vabanata 3. Bio je u brodu koji mi je ukrala. U stvari, prilično je opasan. Ne mičite se nijednog trenutka. Hajde da svi ostanemo mirni i da otkrijemo šta je to uznemirava."
<BR>&nbsp;&nbsp;&nbsp;&nbsp;&nbsp;"Gde se uklapam?" vrisnu Nasumica odjednom. Ruka kojom je držala pištolj silovito joj se tresla. Druga ruka zaroni joj u džep i izvadi ostatke Arturovog sata. Protresla ih je prema njima.
<BR>&nbsp;&nbsp;&nbsp;&nbsp;&nbsp;"Mislila sam da ću se ovde uklopiti", plakala je, "na svetu koji me je stvorio! Ali ispostavilo se da čak ni moja majka ne zna ko sam!" Ona silovito baci sat u stranu i ovaj se razbi među čašama iza bara, rasuvšu svoju unutrašnjost.
<BR>&nbsp;&nbsp;&nbsp;&nbsp;&nbsp;Svi su još trenutak ili dva bili veoma tihi.
<BR>&nbsp;&nbsp;&nbsp;&nbsp;&nbsp;"Nasumice", reče Trilijan tiho sa vrha stepeništa.
<BR>&nbsp;&nbsp;&nbsp;&nbsp;&nbsp;"Umukni!" dreknu Nasumica. "Napustila si me!"
<BR>&nbsp;&nbsp;&nbsp;&nbsp;&nbsp;"Nasumice, veoma je važno da me saslušaš i da razumeš", ustrajala je Trilijan tiho. "Nije nam preostalo mnogo vremena. Moramo otići. Svi moramo otići."
<BR>&nbsp;&nbsp;&nbsp;&nbsp;&nbsp;"O čemu pričaš? Stalno odlazimo!" Sada su joj obe ruke bile na pištolju, i obe su se tresle. Nije ga uperila ni u koga posebno. Okrenula ga je naprosto prema svetu uopšte.
<BR>&nbsp;&nbsp;&nbsp;&nbsp;&nbsp;"Čuj", reče Trilijan ponovo. "Ostavila sam te zbog toga što sam otišla da izveštavam sa ratišta za mrežu. Bilo je izuzetno opasno. Ili sam bar mislila da će biti. Stigla sam, a rat je odjednom prestao. Došlo je do vremenske anomalije i... čuj! Molim te, slušaj! Jedan izviđački ratni brod nije se pojavio gde je trebalo, ostatak flote rasut je u farsičnom neredu. To se sada dešava sve vreme."
<BR>&nbsp;&nbsp;&nbsp;&nbsp;&nbsp;"Baš me briga! Neću da slušam o tvom prokletom poslu!" dreknu Nasumica. "Hoću kuću. Hoću da se negde uklopim!"
<BR>&nbsp;&nbsp;&nbsp;&nbsp;&nbsp;"Nije ti ovo kuća", reče Trilijan, i dalje smirenim glasom. "Nemaš je. Niko od nas je nema. Jedva da je iko danas ima. Nestali brod o kome sam upravo govorila. Ljudi na tom brodu nemaju dom. Ne znaju odakle su. Ne sećaju se čak ni ko su ili šta im je zadatak. Veoma su izgubljeni, zbunjeni i uplašeni. Nalaze se u ovom Sunčevom sistemu i upravo se spremaju da učine nešto veoma... zavedeno, jer toliko su izgubljeni i zbunjeni. Moramo... da... odemo... smesta. Ne mogu ti reći gde možemo poći. Možda više nemamo kuda. Ali ovde ne možemo ostati. Molim te. Još samo jednom. Možemo li poći?"
<BR>&nbsp;&nbsp;&nbsp;&nbsp;&nbsp;Nasumica je drhtala u panici i zbunjenosti.
<BR>&nbsp;&nbsp;&nbsp;&nbsp;&nbsp;"Sve je u redu", reče Artur blago. "Ukoliko sam ja ovde, bezbedni smo. Ne pitajte me da sad objašnjavam, ali ja sam bezbedan, prema tome i vi ste bezbedne. U redu?"
<BR>&nbsp;&nbsp;&nbsp;&nbsp;&nbsp;"Šta to pričaš?" upita Trilijan.
<BR>&nbsp;&nbsp;&nbsp;&nbsp;&nbsp;"Svi se opustite", reče Artur. Osećao se veoma smireno. Život mu je bio začaran i ništa od svega nije delovalo stvarno.
<BR>&nbsp;&nbsp;&nbsp;&nbsp;&nbsp;Lagano, postepeno, Nasumica poče da se opušta i da spušta pištolj, palac po palac.
<BR>&nbsp;&nbsp;&nbsp;&nbsp;&nbsp;Dve stvari dogodiše se istovremeno.
<BR>&nbsp;&nbsp;&nbsp;&nbsp;&nbsp;Vrata mučkog toaleta na vrhu stepenica otvoriše se, a čovek koji se bio navrzao na Artura iziđe, šmrkćući.
<BR>&nbsp;&nbsp;&nbsp;&nbsp;&nbsp;Uplašena naglim pokretom, Nasumica podiže pištolj upravo u trenu kada je jedan čovek koji je stajao iza nje pokušao da ga dohvati.
<BR>&nbsp;&nbsp;&nbsp;&nbsp;&nbsp;Artur se baci napred. Začu se zaglušujuća eksplozija. On nespretno pade kada se Trilijan sručila preko njega. Buka polako zamre. Artur diže pogled da bi video kako ga čovek sa vrha stepeništa gleda pogledom potpune zgranutosti.
<BR>&nbsp;&nbsp;&nbsp;&nbsp;&nbsp;"Ti..." reče on. Onda se lagano, jezivo raspade na delove.
<BR>&nbsp;&nbsp;&nbsp;&nbsp;&nbsp;Nasumica baci pištolj i pade na kolena, uz jecanje. "Žao mi je!" reče ona. "Toliko mi je žao! Toliko, toliko mi je žao..."
<BR>&nbsp;&nbsp;&nbsp;&nbsp;&nbsp;Trilijan joj priđe. Triša joj priđe.
<BR>&nbsp;&nbsp;&nbsp;&nbsp;&nbsp;Artur sede na stepenište sa glavom među šakama, nemajući pojma šta da učini. Ford je takođe sedeo na stepeništu ispod njega. On podiže nešto, pogleda sa zanimanjem i dodade to Arturu.
<BR>&nbsp;&nbsp;&nbsp;&nbsp;&nbsp;"Znači li ti ovo štogod?" upita on.
<BR>&nbsp;&nbsp;&nbsp;&nbsp;&nbsp;Artur ga primi. Bile su to šibice koje je ispustio poginuli. Na kutiji je bilo ispisano ime kluba. Bilo je ispisano i ime vlasnika kluba. Izgledalo je ovako:
<BR>
<BR>&nbsp;&nbsp;&nbsp;&nbsp;&nbsp;STAVRO MILER
<BR>&nbsp;&nbsp;&nbsp;&nbsp;&nbsp;BETA
<BR>
<BR>&nbsp;&nbsp;&nbsp;&nbsp;&nbsp;Gledao je u to neko vreme, dok su stvari lagano počele da mu se slažu u umu. Pitao se šta da učini, ali to se pitao tek onako. Oko njega, ljudi su počinjali da trče i da mnogo viču, ali iznenada mu je bilo veoma jasno da se ništa ne može učiniti, ni sada niti bilo kada. Kroz novu neobičnost buke i svetlosti tek što je mogao da razazna obličje Forda Prefekta, koji je sedeo zavaljen i divljački se smejao.
<BR>&nbsp;&nbsp;&nbsp;&nbsp;&nbsp;Osećaj ogromnog mira potpuno ga preplavi. Znao je da je najzad, jednom za svagda, sve konačno gotovo.
<BR>&nbsp;&nbsp;&nbsp;&nbsp;&nbsp;U tmini mosta, u srcu vogonskog broda, Proštetnik Vogon Jelc sedeo je sam. Svetlosti nakratko zapalacaše po ekranima za nadgledanje spoljašnjosti, nanizanim po jednom zidu. U vazduhu nad njim, prekidi u plavoj i zelenoj vodenastoj kobasici razlučiše se. Mogućnosti izbora kolabirale su, verovatnoće se stapale jedna u drugu i najzad se sve rastopi i prestade da postoji.
<BR>&nbsp;&nbsp;&nbsp;&nbsp;&nbsp;Spusti se veoma duboka tama. Vogonski kapetan sedeo je uronjen u nju nekoliko sekundi.
<BR>&nbsp;&nbsp;&nbsp;&nbsp;&nbsp;"Svetla", reče on.
<BR>&nbsp;&nbsp;&nbsp;&nbsp;&nbsp;Nije bilo odgovora. I ptica je smrskana van svake verovatnoće.
<BR>&nbsp;&nbsp;&nbsp;&nbsp;&nbsp;Vogon sam upali svetlo. On ponovo podiže parče hartije i unese mali znak u kvadratić.
<BR>&nbsp;&nbsp;&nbsp;&nbsp;&nbsp;Dakle, sa tim je gotovo. Brod mu se odšunja u mastiljavu prazninu.
<BR>
<BR>&nbsp;&nbsp;&nbsp;&nbsp;&nbsp;I pored toga što je preduzeo ono što je smatrao izuzetno pozitivnim korakom, grebulonski vođa ipak je dobio veoma rđav mesec. Bio je otprilike isti kao i prethodni meseci, osim što sada nije bilo ničega na televiziji. On umesto toga pusti malo lake muzike.
</P></TD></TR></TABLE>
</CENTER>
</BODY>
</HTML>
