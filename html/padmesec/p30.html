<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Vest da je Selena u plamenu ništa nije promenila u Lorensovom načinu rada. Brže no što je radio nije mogao; da je pokušao, mogao je pogrešiti, upravo u trenutku kada je trebalo da obavi najpipaviji deo posla. Mogao je jedino da nastavi i dalje i da se nada da će pobediti vatru.
<BR>&nbsp;&nbsp;&nbsp;&nbsp;&nbsp;Aparat koji je upravo spušten niz okno ličio je na preglomazan pištolj za ulje, ili džinovsku verziju špriceva kojima su se pravili ukrasi na tortama za venčanje. No, u njemu nije bilo ni ulja ni šlaga, već je sadržao organski silikon pod velikim pritiskom. Trenutno je bio u tečnom stanju; neće još dugo ostati takav.
<BR>&nbsp;&nbsp;&nbsp;&nbsp;&nbsp;Lorensov prvi problem bio je da ubrizga tečnost između dvostrukog trupa, a da mu prašina ne pobegne. Pomoću malog pištolja za zakivanje, ispalio je nekoliko šupljih zakivaka u Seleninu spoljašnju kožu... jedan u središte očišćenog kruga, a drugih šest ravnomerno raspoređenih po obodu.
<BR>&nbsp;&nbsp;&nbsp;&nbsp;&nbsp;Prineo je špric središnjem zakivku i povukao obarač. Začulo se kratkotrajno šištanje kada je tečnost suknula kroz šuplji zakivak, jer se pod njenim pritiskom otvorio mali ventil na vrhu u obliku metka. Radeći sa lakoćom, Lorens je išao od zakivka do zakivka, ispaljujući podjenake količine tečnosti kroz svaki od njih. Sada će se materija ravnomerno raširiti između dva trupa, u obliku krzave palačinke koja će imati više od metra u prečniku. Ne... ne palačinke... souflea, jer će početi da se peni čim prođe kroz cev.
<BR>&nbsp;&nbsp;&nbsp;&nbsp;&nbsp;Nekoliko sekundi kasnije počeće da se sleže, pod uticajem katalizatora smešanog u nju. Lorens pogleda na sat; kroz pet minuta ta će pena biti tvrda kao kamen, ali i porozna poput kamena-plavca... na koji će mnogo i da liči. Tada više prašina neće moći da ulazi u ovaj deo trupa; ona koja se već tamo nalazila već se zamrzla na mestu.
<BR>&nbsp;&nbsp;&nbsp;&nbsp;&nbsp;Ničim nije mogao da skrati tih pet minuta; ceo plan je zavisio od toga da pena postigne određenu čvrstoću. Ako vreme i mesto nisu bili dobro određeni, ili ako su pogrešili hemičari u bazi, ljudi na Seleni mogli su se smatrati mrtvima.
<BR>&nbsp;&nbsp;&nbsp;&nbsp;&nbsp;Vreme dok je čekao iskoristio je da sredi okno tako što je svu opremu vratio na površinu. Uskoro je samo Lorens ostao na dnu bez ikakvih alatki osim svojih šaka. Da je Moris Spenser mogao da prokrijumčari kameru u ovaj uski prostor... a on bi potpisao svaki iole razumni ugovor sa đavolom samo da je to mogao... njegovi gledaoci uopšte ne bi bili u stanju da pogode šta će Lorens dalje preduzeti.
<BR>&nbsp;&nbsp;&nbsp;&nbsp;&nbsp;Zbunili bi se još više kada bi ugledali nešto što je ličilo na dečji obruč kako se polako spušta niz okno. Ali ovo nije bila nikakva igračka za mališane; bio je to ključ koji će otvoriti Selenu.
<BR>&nbsp;&nbsp;&nbsp;&nbsp;&nbsp;Suzan je već sve putnike povela u prednji deo kabine koji je sada bio na mnogo višem nivou. Svi su tamo stajali zbijeni u gomilu, nestrpljivo gledajući u tavanicu i naprežući se da čuju svaki zvuk ohrabrenja.
<BR>&nbsp;&nbsp;&nbsp;&nbsp;&nbsp;Sada ih je trebalo nekako obodriti, pomisli Pet. A njemu samom je to bilo potrebnije nego bilo kome od njih, jer jedino je on znao... ako Henstin i Mekenzi nisu nagađali... stvarne razmere opasnosti s kojom su se suočili.
<BR>&nbsp;&nbsp;&nbsp;&nbsp;&nbsp;Već je i vatra bila dovoljno strašna i mogla ih je pobiti ako se probije u kabinu. Ali ona se sporo širila i mogli su da joj se suprotstave, makar nakratko. Protiv eksplozije su, međutim, bili potpuno nemoćni.
<BR>&nbsp;&nbsp;&nbsp;&nbsp;&nbsp;Selena je bila bomba sa upaljenim fitiljem. Uskladištena energija u akumulatorskim ćelijama koja je pokretala njene motore i sve električne uređaje mogla je pobeći u obliku toplote, ali nije mogla da eksplodira. Na žalost, stvari su drugačije stajale sa rezervoarima u kojima se nalazio tečni kiseonik...
<BR>&nbsp;&nbsp;&nbsp;&nbsp;&nbsp;U njima mora da ima još mnogo litara zastrašujuće hladnog i strašno reaktivnog elementa. Kada sve veća topolota rastrgne te rezervoare, doći će i do fizičke i hemijske eksplozije. Male, doduše... možda jačine koju izazove sto kilograma TNT-a. Ali i to će biti dovoljno da raskomada Selenu.
<BR>&nbsp;&nbsp;&nbsp;&nbsp;&nbsp;Pet nije smatrao da to treba da pomene Henstinu, koji je već smišljao kako da napravi barikadu. Odšrafili su sedišta u prednjem delu kabine i nagurali ih između poslednjeg reda i vrata od toaleta. Izgledalo je kao da se komodor sprema na invaziju, a ne na borbu protiv vatre... što je i bilo tačno. Sama vatra, usled svoje prirode, možda se neće proširiti van odeljka sa akumulatorima, ali čim on pukne i zid u čirevima se konačno ukloni, unutra će pokuljati prašina.
<BR>&nbsp;&nbsp;&nbsp;&nbsp;&nbsp;"Komodore", pozva ga Pet, "dok to radite, ja ću početi da organizujem putnike. Ne smemo dozvoliti da dvadeset ljudi pokuša odjednom da iziđe."
<BR>&nbsp;&nbsp;&nbsp;&nbsp;&nbsp;To je bila košmarna mogućnost koju je trebalo osujetiti po svaku cenu. Ipak će teško biti izbeći paniku... čak i u ovoj veoma disciplinovanoj zajednici... ako jedini put za bekstvo od smrti koja se brzo približava bude predstavljao samo uski tunel.
<BR>&nbsp;&nbsp;&nbsp;&nbsp;&nbsp;Pet ode u prednji deo kabine; na Zemlji bi to predstavljalo strmo penjanje naviše, ali ovde se padina od trideset stepeni jedva primećivala. Pogledao je zastrašena lica ispred sebe i kazao: "Vrlo brzo ćemo izići odavde. Kada se pojavi otvor na tavanici kroz njega će spustiti lestvice od užadi. Prvo će poći dame, a za njima muškarci... po abecednom redu. Ne upirite se da se penjete. Ne zaboravite koliko ste ovde laki, tako da se možete izvući koristeći samo ruke, a to radite što brže budete mogli. Ali nemojte gurati osobu ispred sebe; trebalo bi da imate dovoljno vremena, jer vam je do vrha potrebno svega nekoliko sekundi.
<BR>&nbsp;&nbsp;&nbsp;&nbsp;&nbsp;"Suzan, molim te, napravi popis po abecednom redu. Harding, Brajan, Džonson, Beret... zamolio bih vas da se nađete pri ruci kao i ranije. Može nam zatrebati vaša pomoć..."
<BR>&nbsp;&nbsp;&nbsp;&nbsp;&nbsp;Nije završio rečenicu. Iz stražnjeg dela kabine začula se tiha, prigušena eksplozija... ništa spektakularno, pucanje papirnate kese bi napravilo veću buku. Ali to je značilo da je zid konačno popustio... dok je tavanica, na nesreću, još bila cela.
<BR>&nbsp;&nbsp;&nbsp;&nbsp;&nbsp;S druge strane krova Lorens je položio obruč na fiberglas i počeo da ga pričvršćuje brzosušećim cementom. Prsten je bio gotovo iste širine kao mali bunar u kome je čučao; bio je udaljen svega nekoliko centimetara od valovitih zidova. Iako je bio sasvim bezbedan, on je njime rukovao sa prekomernom pažnjom. Nikada se nije osećao prijatno rukujući ekspolozivima, kao što je to slučaj sa onima koji žive od toga.
<BR>&nbsp;&nbsp;&nbsp;&nbsp;&nbsp;Prstenasto punjenje koje je postavljao predstavljalo je savršeni konvencionalni uzorak, za koji nisu bili vezani nikakvi tehnički problemi. Napraviće precizan i čist rez željene širine i debljine u hiljaditom delu sekunde, a za taj posao bi mu inače bilo potrebno četvrt časa ako bi ga obavljao pomoću električne testere. Lorens je u početku nameravao nju da upotrebi; sada je bio veoma srećan što se predomislio. Malo je bilo verovatno da bi na raspolaganju imao četvrt časa.
<BR>&nbsp;&nbsp;&nbsp;&nbsp;&nbsp;Koliko je to bilo tačno saznao je još dok je čekao da se pena slegne. "Vatra je prodrla u kabinu!" povikao je glas odozgo.
<BR>&nbsp;&nbsp;&nbsp;&nbsp;&nbsp;Lorens je pogledao na sat. Na trenutak mu se učinilo da je sekundara nepokretna, ali to je bio privid koji je već iskusio toliko puta u životu. Sat nije stao; vreme naprosto, kao i obično, nije proticalo onom brzinom kojom je on to želeo. Do ovog trenutka je teklo suviše brzo; sada se, razume se, vuklo kao da su mu noge od olova.
<BR>&nbsp;&nbsp;&nbsp;&nbsp;&nbsp;Pena će za trideset sekundi biti tvrda kao kamen. Ali biće bolje da joj da malo više vremena nego da rizikuje da bude još u plastičnom stanju.
<BR>&nbsp;&nbsp;&nbsp;&nbsp;&nbsp;Krenuo je uz lestvice bez žurbe, vukući za sobom tanke žice detonatora. Savršeno je procenio vreme. Kada je izišao iz okna, odstranio kratki spoj koji je radi sigurnosti napravio na kraju žica i povezao ih sa detonatorom, preostalo je još deset sekundi.
<BR>&nbsp;&nbsp;&nbsp;&nbsp;&nbsp;"Javite im da počinjemo odbrojavanje od deset", reče on.
<BR>
<BR>&nbsp;&nbsp;&nbsp;&nbsp;&nbsp;Dok je Pet trčao nizbrdo da pomogne komodoru... mada nije imao pojma šta bi mogao da preduzme... čuo je Sju kako proziva smirenim glasom: "Gospođica Morli, gospođa Šuster, gospođa Vilijams..." Bila je prava ironija što će gospođica Morli ponovo biti prva, ovog puta zahvaljujući abecedi. Teško da je mogla bilo šta da zameri načinu na koji su se trenutno ophodili prema njoj.
<BR>&nbsp;&nbsp;&nbsp;&nbsp;&nbsp;Petu zatim prolete kroz glavu još jedna misao, ali ova je bila mnogo mračnija. Šta ako se gospođa Šuster zaglavi u tunelu i blokira izlaz. Ipak nisu mogli da je ostave za kraj. Ne, izići će ona bez problema; njene mere su predstavljale odlučujući činilac u projektovanju cevi, a od tada je izgubila nekoliko kilograma...
<BR>&nbsp;&nbsp;&nbsp;&nbsp;&nbsp;Na prvi pogled, spoljašnja vrata toaleta dobro su se držala. Jedini znak da se nešto dogodilo bio je tanki pramen dima koji se izvijao pored šarki. Na trenutak je Pet osetio veliko olakšanje; moglo bi proći i dobrih pola sata pre nego što se vatra probije kroz dvostruki fiberglas, a mnogo pre toga...
<BR>&nbsp;&nbsp;&nbsp;&nbsp;&nbsp;Nešto je počelo da ga golica po bosim stopalima. Automatski se sklonio u stranu pre nego što se svesno zapitao: Šta je to?
<BR>&nbsp;&nbsp;&nbsp;&nbsp;&nbsp;Spustio je pogled. Iako su mu se oči navikle na slabo pomoćno osvetljenje, prošlo je izvesno vreme pre nego što je shvatio da sablasna siva plima nadire ispod tih zabarikadiranih vrata... i da se ploče već povijaju prema unutra pod pritiskom nekoliko tona prašine. Za najviše nekoliko minuta će se srušiti; čak i da izdrže, biće svejedno. Ta tiha, zloslutna plima dospela mu je već do članka.
<BR>&nbsp;&nbsp;&nbsp;&nbsp;&nbsp;Pet nije pokušao da se pokrene, niti da se obrati komodoru, koji je isto tako nepokretno stajao nekoliko centimetara od njega. Prvi put u životu... a kako stvari stoje, može se desiti da bude i poslednji... osetio je čistu, sveprožimajuću mržnju. U tom trenutku, dok su mu milioni suvih i finih pipaka dodirivali bose noge, Petu se činilo da je More Žeđi bilo jedan svestan, zlonameran entitet koji se s njima poigravao kao mačka s mišem. Svaki put, poče on sebi da govori, kada smo pomislili da vladamo situacijom priredilo nam je novo iznenađenje. Uvek smo bili za korak iza njega, a sada se umorilo od te svoje male igre; više mu nismo zabavni. Možda je Redli bio u pravu, konačno...
<BR>&nbsp;&nbsp;&nbsp;&nbsp;&nbsp;Zvučnik koji se klatio iz cevi za vazduh prenuo ga je iz fatalističkog sanjarenja.
<BR>&nbsp;&nbsp;&nbsp;&nbsp;&nbsp;"Spremni smo!" začuo se nečiji povik. "Zbijte se na kraju autobusa i pokrijte lica. Počinjem da odbrojavam od deset."
<BR>&nbsp;&nbsp;&nbsp;&nbsp;&nbsp;"DESET..."
<BR>&nbsp;&nbsp;&nbsp;&nbsp;&nbsp;Već smo na kraju autobusa, pomisli Pet. Nije nam potrebno sve to vreme. Možda ga čak i nemamo.
<BR>&nbsp;&nbsp;&nbsp;&nbsp;&nbsp;"DEVET".
<BR>&nbsp;&nbsp;&nbsp;&nbsp;&nbsp;Kladim se da neće uspeti. More im neće dozvoliti, ako samo pomisli da imamo izgleda da se izvučemo.
<BR>&nbsp;&nbsp;&nbsp;&nbsp;&nbsp;"OSAM."
<BR>&nbsp;&nbsp;&nbsp;&nbsp;&nbsp;Šteta je, posle toliko uloženog napora. Mnogo ljudi se satrlo od posla pokušavajući da nam pomogne. Zaslužili su da imaju više sreće.
<BR>&nbsp;&nbsp;&nbsp;&nbsp;&nbsp;"SEDAM."
<BR>&nbsp;&nbsp;&nbsp;&nbsp;&nbsp;Kažu da je to srećan broj, zar ne? Možda ipak možemo uspeti. Bar neki od nas.
<BR>&nbsp;&nbsp;&nbsp;&nbsp;&nbsp;"ŠEST."
<BR>&nbsp;&nbsp;&nbsp;&nbsp;&nbsp;Hajde da se pretvaramo da hoćemo. Sada je svejedno. Pretpostavimo da je potrebno... oh, petnaest sekundi da se prođe kroz...
<BR>&nbsp;&nbsp;&nbsp;&nbsp;&nbsp;"PET."
<BR>&nbsp;&nbsp;&nbsp;&nbsp;&nbsp;...i razume se, da se ponovo spuste lestvice... verovatno su ih podigli radi sigurnosti...
<BR>&nbsp;&nbsp;&nbsp;&nbsp;&nbsp;"ČETIRI."
<BR>&nbsp;&nbsp;&nbsp;&nbsp;&nbsp;...i pretpostavimo da svakome treba tri sekunde da iziđe...
<BR>&nbsp;&nbsp;&nbsp;&nbsp;&nbsp;"TRI."
<BR>&nbsp;&nbsp;&nbsp;&nbsp;&nbsp;...to bi bilo dvadeset dva puta pet što iznosi hiljadu i, ne to je glupo, zaboravio sam jednostavnu aritmetiku...
<BR>&nbsp;&nbsp;&nbsp;&nbsp;&nbsp;"DVA."
<BR>&nbsp;&nbsp;&nbsp;&nbsp;&nbsp;...recimo, sto i nešto sekundi, što znači skoro dve minute, a to je sasvim dovoljno da nas oni rezervoari tečnog kiseonika raznesu...
<BR>&nbsp;&nbsp;&nbsp;&nbsp;&nbsp;"JEDAN."
<BR>&nbsp;&nbsp;&nbsp;&nbsp;&nbsp;Jedan! A ja još nisam pokrio lice; možda bi trebalo da legnem, makar morao da se nagutam te prljave, smrdljive prašine...
<BR>&nbsp;&nbsp;&nbsp;&nbsp;&nbsp;Čulo se jedno iznenadno, oštro krc i osetio se kratki nalet vazduha; i to je bilo sve. Bili su razočarani ovim antiklimaksom, ali stručnjaci za eksploziv su dobro znali svoj posao, što je za njih veoma poželjno. Energija naboja bila je izračunata sa velikom tačnošću i isto tako dobro usmerena; ostatak jedva da je namreškao prašinu koja je sada već pokrivala pola površine poda u kabini.
<BR>&nbsp;&nbsp;&nbsp;&nbsp;&nbsp;Vreme kao da je stalo; čitavu večnost ništa se nije dogodilo. A onda je usledilo, sporo i prelepo čudo, ostavivši ih bez daha, pošto ga nisu očekivali, iako ga je bilo lako predvideti, samo da su malo razmislili.
<BR>&nbsp;&nbsp;&nbsp;&nbsp;&nbsp;Među grimiznim senkama na tavanici pojavio se prsten blešteće bele svetlosti. Postajao je sve deblji i sjajniji... a onda, sasvim iznenada, raširio se u potpuni i savršeni krug kada je otpao deo krova. Svetlost koja je dopirala do njih poticala je od jedne jedine svetiljke dvadeset metara iznad, ali za oči koje satima nisu videle ništa drugo do nejasno crvenilo bila je veličanstvenija od svakog izlaska sunca.
<BR>&nbsp;&nbsp;&nbsp;&nbsp;&nbsp;Gotovo istog časa kada je krug sa krova pao na pod, pojavile su se i lestvice. Gospođica Morli, koja je zauzela stav kao kakva sprinterka, nestala je u trenu. Za njom i gospođa Šuster... nešto sporije, ali ipak brzinom na koju se niko nije mogao požaliti... Kao da je došlo do pomračenja, samo je nekoliko tankih zraka svetlosti tu i tamo uspevalo da se probije niz ozareni put do bezbednosti. Ponovo je bilo mračno, kao da se posle kratkog pogleda na zoru vratila noć, dvostruko mračnija. Samo sekund kasnije nestala je i gospođa Vilijams.
<BR>&nbsp;&nbsp;&nbsp;&nbsp;&nbsp;Sada su krenuli muškarci... najpre Baldur, verovatno blagosiljajući prvo slovo svog prezimena. U kabini ih je ostalo još dvanaestak kada su zabarikadirana vrata konačno ispala iz šarki i zadržavana lavina pokuljala unutra.
<BR>&nbsp;&nbsp;&nbsp;&nbsp;&nbsp;Prvi talas prašine zahvatio je Peta dok se nalazio na pola puta uz padinu kabine. Iako je bila laka i neopipljiva, usporila mu je kretanje u toj meri da mu se na kraju činilo da krči put kroz lepak. Srećom, vlaga i težak vazduh malo su umanjili njenu snagu, jer bi inače ispunila kabinu oblacima od kojih bi se davili. Pet je kijao i kašljao i delimično je bio slep, ali još je mogao da diše.
<BR>&nbsp;&nbsp;&nbsp;&nbsp;&nbsp;Kroz maglu i mrak čuo je Sju kako broji... "Petnaest, šesnaest, sedamnaest, osamnaest, devetnaest"... šaljući putnike u sigurnost. Nameravao je da je pošalje sa drugim ženama, ali ona je još bila ovde dole i usmeravala je svoje stado. I dok se on s mukom probijao kroz ogavni živi pesak koji mu je sada dopirao gotovo do pasa, osećao je prema Suzan tako veliku ljubav da je mislio da će mu srce pući. Sada više nije ni najmanje sumnjao. Prava ljubav predstavljala je savršenu ravnotežu između želje i nežnosti. Ono prvo je postojalo već odavno, a sada se i drugo ispoljilo u punoj meri.
<BR>&nbsp;&nbsp;&nbsp;&nbsp;&nbsp;"Dvadeset... to ste vi, komodore... brzo!"
<BR>&nbsp;&nbsp;&nbsp;&nbsp;&nbsp;"Malo sutra, Suzan", reče komodor. "Penjite se." Pet nije mogao da vidi šta se dogodilo... još je bio delimično zaslepljen prašinom i tamom... ali je pretpostavljao da je Henstin najverovatnije bukvalno izbacio Sju kroz krov. Ni godine starosti ni godine provedene u svemiru nisu ga lišile snage koju je stekao rođenjem na Zemlji.
<BR>&nbsp;&nbsp;&nbsp;&nbsp;&nbsp;"Jesi li tu, Pete?" pozva ga on. "Ja sam na lestvicama."
<BR>&nbsp;&nbsp;&nbsp;&nbsp;&nbsp;"Ne čekajte me... dolazim."
<BR>&nbsp;&nbsp;&nbsp;&nbsp;&nbsp;To je bilo lakše reći nego učiniti; imao je osećaj da ga hvata milion mekih, ali odlučnih prstiju, povlačeći ga nazad u sve dublju bujicu. Ščepao je jedan od naslona sedišta... koje je sada bilo gotovo zatrpano prašinom... i povukao se napred prema faru svetlosti.
<BR>&nbsp;&nbsp;&nbsp;&nbsp;&nbsp;Nešto ga ošinu po licu; instinktivno je ispružio ruku da to skloni u stranu... a onda je shvatio da je to kraj lestvica od konopca. Bacio se na njih svom snagom - i sporo, nevoljno, More Žeđi ga je pustilo.
<BR>&nbsp;&nbsp;&nbsp;&nbsp;&nbsp;Pre no što je ušao u okno, još jednom se osvrnuo po kabini. Ceo stražnji deo bio je pod tom puzećom plimom sivila; izgledalo je neprirodno i dvostruko zloslutnije, budući da se dizala savršeno geometrijski, bez ijednog nabora na površini. Na metar udaljenosti... Pet je znao da ovo nikada neće zaboraviti, mada nije imao pojma zašto... jedna usamljena papirnata čaša plutala je smireno na nedolazećoj plimi poput čamčića-igračke na mirnoj vodi jezera. Za nekoliko minuta stići će do tavnice i nestati, ali trenutno je još hrabro prkosila prašini.
<BR>&nbsp;&nbsp;&nbsp;&nbsp;&nbsp;Kao i pomoćna svetla; nastaviće još danima da gore čak i kada budu optočena potpunom tamom.
<BR>&nbsp;&nbsp;&nbsp;&nbsp;&nbsp;Sada ga je okruživalo slabo osvetljeno okno; penjao se onoliko brzo koliko su mu to mišići dozvoljavali, ali nije mogao da pretekne komodora. Kada je Henstin oslobodio otvor okna, iznenada ga je zaslepila bujica svetlosti odozgo i Pet nevoljno pogleda naniže kako bi zaštitio oči od tog sjaja. Prašina se već pela za njim, bez bora, glatka, spokojna... i neumoljiva.
<BR>&nbsp;&nbsp;&nbsp;&nbsp;&nbsp;A onda je počeo da se izvlači kroz niski otvor kesona u središtu neverovatno krcatog igloa. Svuda oko njega, u raznim stadijumima iscrpljenosti i neurednosti, nalazili su se njegovi saputnici; pomagale su im četiri prilike u skafanderima i jedna bez njega, za koju je pretpostavio da je glavni inženjer Lorens. Bilo mu je čudno što vidi nova lica, posle svih tih dana...
<BR>&nbsp;&nbsp;&nbsp;&nbsp;&nbsp;"Jesu li svi izišli?" zabrinuto upita Lorens.
<BR>&nbsp;&nbsp;&nbsp;&nbsp;&nbsp;"Jesu", odvrati Pet. "Ja sam poslednji." A potom dodade "Nadam se", jer je shvatio da je u tami i zbrci neko mogao i ostati. Šta ako je Redli odlučio da ne želi da čuje šta imaju da mu kažu na Novom Zelandu.
<BR>&nbsp;&nbsp;&nbsp;&nbsp;&nbsp;Ne... bio je tu sa ostalima. Pet je upravo počeo da broji glave kada je plastični pod iznenada poskočio... i iz otvorenog bunara izleteo savršeni dimni prsten od prašine. Pogodio je tavanicu, odbio se i dezintegrisao pre no što je iko uspeo i da se pomeri.
<BR>&nbsp;&nbsp;&nbsp;&nbsp;&nbsp;"Šta to bio, do đavola?" upita Lorens.
<BR>&nbsp;&nbsp;&nbsp;&nbsp;&nbsp;"Naš rezervoar tečnog kiseonika", odgovori mu Pet. "Stari dobri 'autobus'... izdržao je koliko je trebalo."
<BR>&nbsp;&nbsp;&nbsp;&nbsp;&nbsp;A onda je, na svoj užas, skiper Selene bespomoćno briznuo u plač.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
