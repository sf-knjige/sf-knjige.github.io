<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Dr Tom Louson je, zaključio je glavni inženjer Lorens, bio izuzetak od stare poslovice: "Kada sve znaš, možeš sve i da oprostiš." Saznanje da je astronom proveo detinjstvo bez ljubavi, po raznim institucijama, i da je uspeo da se otrgne iz sredine u kojoj je odrastao zahvaljujući čistom intelektu, po cenu svih ostalih ljudskih kvaliteta, pomagala je čoveku da ga shvati... ali ne i da ga zavoli. Bila je puka nesreća, razmišljao je Lorens, da je on bio jedini naučnik u prečniku od tri stotine hiljada kilometara koji je slučajno imao infracrveni detektor i koji je znao njime da rukuje.
<BR>&nbsp;&nbsp;&nbsp;&nbsp;&nbsp;Sada je sedeo na sedištu za posmatrače u Prašnjavku Dva, vršeći poslednja podešavanja na grubim, ali efikasnim vezovima koje je izumeo. Tronožna kamera bila je pričvršćena za krov skije, a detektor popet na nju, tako da se mogao okretati u svim pravcima.
<BR>&nbsp;&nbsp;&nbsp;&nbsp;&nbsp;Izgleda da je sve radilo, ali to je bilo teško reći u ovom malom hangaru pod pritiskom, sa zbunjujućom gomilom svih mogućih izvora toplote unaokolo. Pravi test mogao je biti napravljen samo napolju, u Moru Žeđi.
<BR>&nbsp;&nbsp;&nbsp;&nbsp;&nbsp;"Sve je spremno", uskoro reče Louson glavnom inženjeru. "Dozvolite da popričam sa čovekom koji će voziti."
<BR>&nbsp;&nbsp;&nbsp;&nbsp;&nbsp;Louson ga zamišljeno pogleda, i dalje pokušavajući da se odluči. Postojali su snažni razlozi i za i protiv onoga o čemu je upravo razmišljao, ali šta god učinio, nije smeo da dozvoli da na to utiču njegova lična osećanja. Stvar je bila suviše važna.
<BR>&nbsp;&nbsp;&nbsp;&nbsp;&nbsp;"U stanju ste da navučete skafander, zar ne?" upita on Lousona.
<BR>&nbsp;&nbsp;&nbsp;&nbsp;&nbsp;"Nikada u životu nisam ga imao na sebi. Oni su potrebni samo kada se ide napolje... i mi to prepuštamo inženjerima."
<BR>&nbsp;&nbsp;&nbsp;&nbsp;&nbsp;"Sada vam se pruža prilika da nešto naučite", primeti Lorens, praveći se da nije shvatio bockanje. (Ako je uopšte u pitanju bilo bockanje; zaključio je da se Louson uglavnom ponašao grubo, jer nije umeo da se ophodi u društvu, a ne zato što je odbijao da to učini.) "To je sasvim jednostavno, kada se vozite na skiji. Mirno ćete sedeti na suvozačevom sedištu, a autoregulator će voditi računa o kiseoniku, temperaturi i ostalom. Postoji samo jedan problem..."
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Da li ste kalustrofobični?"
<BR>&nbsp;&nbsp;&nbsp;&nbsp;&nbsp;Tom je oklevao, jer nije voleo da prizna bilo kakvu slabost. Položio je uobičajene svemirske testove, razume se, ali je podozrevao... i to s pravom... da se jedva provukao u delovima vezanim za psihičku postojanost. Očigledno nije bio akutni klaustrofobičar, jer inače nikada ne bi mogao da se ukrca na brod. Međutim, svemirski brod i skafander bile su dve različite stvari.
<BR>&nbsp;&nbsp;&nbsp;&nbsp;&nbsp;"Mogu da izdržim", konačno je odvratio.
<BR>&nbsp;&nbsp;&nbsp;&nbsp;&nbsp;"Ne zavaravajte se ako ne možete", bio je uporan Lorens. "Smatram da bi trebalo da pođete s nama, ali ne pokušavam da vas nateram da izigravate junaka. Od vas samo tražim da se odlučite pre no što napustimo hangar. Kada zađemo dvadeset kilometara u more, može biti prekasno za premišljanje."
<BR>&nbsp;&nbsp;&nbsp;&nbsp;&nbsp;Tom je pogledao skiju i počeo da grize usnu. Činila mu se suludom ideja da preleti preko tog paklenog jezera u jednoj tako slabušnoj konstrukciji... ali ovi ljudi su to činili svakog dana. A ako nešto pođe naopako sa detektorom, postojali su bar mali izgledi da ga on popravi.
<BR>&nbsp;&nbsp;&nbsp;&nbsp;&nbsp;"Imamo skafander vaše veličine", reče Lorens. "Probajte ga... može vam pomoći da se odlučite."
<BR>&nbsp;&nbsp;&nbsp;&nbsp;&nbsp;Tom se uvukao u mlitavu, pa ipak naboranu odeću, povukao prednji zip i uspravio se, i dalje bez kacige, osećajući se prilično glupo. Boca sa kiseonikom prikopčana za njegov oklop činila mu se apsurdno mala; Lorens je uhvatio njegov zaplašeni pogled.
<BR>&nbsp;&nbsp;&nbsp;&nbsp;&nbsp;"Ne brinite, tu imate dovoljno za gotovo četiri časa. Uopšte ga nećete koristiti... glavne zalihe su na skiji. Pazite nos... stiže kaciga."
<BR>&nbsp;&nbsp;&nbsp;&nbsp;&nbsp;Znao je, po izrazima lica ljudi oko njega, da je ovo bio trenutak koji je razdvajao muškarce od dečaka. Dok vam ne stave tu kacigu, još pripadate ljudskoj rasi; posle ostajete sami, u vlastitom sićušnom mehaničkom svetu. Drugi mogu biti na samo nekoliko centimetara udaljenosti od vas, ali moraćete da zurite u njih kroz debelu plastiku, da razgovarate sa njima preko radija. Nećete moći ni da ih dodirnete, osim kroz dvostruke slojeve veštačke kože. Neko je jednom napisao da je čovek veoma usamljen kada umire u skafanderu; Tom je prvi put u tom trenutku shvatio koliko to mora da je bilo tačno.
<BR>&nbsp;&nbsp;&nbsp;&nbsp;&nbsp;Glas glavnog inženjera odjednom poče da odzvanja iz malih zvučnika ugrađenih u kacigu.
<BR>&nbsp;&nbsp;&nbsp;&nbsp;&nbsp;"Jedina kontrola o kojoj morate da vodite računa jeste interkom... to je tabla s vaše desne strane. Bićete, razume se, povezani sa pilotom; veza će sve vreme biti otvorena dok ste obojica na skiji; tako ćete moći da razgovarate kada god to poželite. Ali čim se isključite, moraćete koristiti radio... što upravo sada činite... da biste mene čuli. Pritisnite dugme za transmitovanje i odgovorite."
<BR>&nbsp;&nbsp;&nbsp;&nbsp;&nbsp;"Čemu služi to crveno dugme ispod koga stoji 'Za slučaj opasnosti'?" upita Tom, pošto je poslušao naređenje.
<BR>&nbsp;&nbsp;&nbsp;&nbsp;&nbsp;"Neće vam biti potrebno... nadam se. Ono stavlja u pogon samonavodeći far i uključuje radio-buku koja se ne isključuje dok neko ne dođe po vas. Ne dirajte ništa na skafanderu bez naših uputstava... a naročito ne to dugme."
<BR>&nbsp;&nbsp;&nbsp;&nbsp;&nbsp;"Neću", obeća Tom. "Hajdemo."
<BR>&nbsp;&nbsp;&nbsp;&nbsp;&nbsp;Krenuo je, prilično nespretno... jer nije bio navikao ni na skafander ni na Mesečevu gravitaciju... prema Prašnjavku Dva i zauzeo svoje mesto na sedištu za posmatrača. Jedno crevo, uključeno na neodgovarajuće mesto na desnom boku, povezivalo je odelo sa kiseonikom na skiji, komunikacijama i energijom. Ovo vozilo je moglo da ga održava u životu, ali teško da bi čoveku bilo udobno ako bi se našao u škripcu i morao na njemu da provede tri ili četiri dana.
<BR>&nbsp;&nbsp;&nbsp;&nbsp;&nbsp;U malom hangaru jedva da je bilo dovoljno mesta za dve prašinske skije, tako da su pumpe za svega nekoliko minuta ispumpale sav vazduh. Kada se odelo ukrutilo oko njega, Tom oseti da ga obuzima blaga panika. Glavni inženjer i dva pilota su ga posmatrali i on nije želeo da im pruži zadovoljstvo da pomisle kako ga je strah. Nema tog čoveka koji nije osetio napetost kada se prvi put u životu našao u vakuumu.
<BR>&nbsp;&nbsp;&nbsp;&nbsp;&nbsp;Hermetička vrata se otvoriše; slabašno strujanje avetinjskih prstiju poslednjih ostataka vazduha, koji je pokuljao napolje, pomilovaše ga načas po skafandru pre no što će se raspršiti u praznini. A onda se, ravno i bezoblično, prazno sivilo Mora Žeđi rasprostrlo sve do obzorja.
<BR>&nbsp;&nbsp;&nbsp;&nbsp;&nbsp;Na trenutak mu se učinilo nemoguće da se ovde, na samo nekoliko metara udaljenosti, nalazi stvarnost koja je stajala iza onih slika što je proučavao u dubini svemira. (Ko je sada gledao kroz teleskop prečnika sto centimetara? Da li je jedan od njegovih kolega, upravo u ovom trenutku, gledao sa svog uzvišenog mesta visoko iznad Meseca?) Ali ovo nije bila slika koju su leteći elektroni iscrtali na platnu; ovo je bilo stvarno, ovo je bilo nešto čudno, amorfno, nešto što je progutalo dvadeset dvoje muškaraca i žena tako da su nestali bez traga. I preko čega će on, Tom Louson, uskoro zaploviti u ovoj krhkoj spravi.
<BR>&nbsp;&nbsp;&nbsp;&nbsp;&nbsp;Nije imao puno vremena za sanjarenje. Skija je počela da vibrira ispod njega, a propeleri da se okreću; zatim je, sledeći Prašnjavka Jedan, lagano skliznula napolje na ogolelu površinu Meseca.
<BR>&nbsp;&nbsp;&nbsp;&nbsp;&nbsp;Niski zraci Sunca na izlasku obasjali su ih čim su napustili dugačku senku zgrada u Luci. Čak i uz zaštitu automatskih filtera, bilo je opasno gledati u pravcu plavo-bele jare na istočnom nebu. Ne, ispravi Tom sam sebe, ovo je Mesec, a ne Zemlja: ovde Sunce izlazi na zapadu. Znači, mi se krećemo u pravcu severoistoka, prema Sinus Rorisu, idemo po Seleninom tragu kojim se ona nikada nije vratila.
<BR>&nbsp;&nbsp;&nbsp;&nbsp;&nbsp;Dok su se niske kupole Luke vidljivo smanjivale put obzorja, osetio je nešto od osobenog ushita i uzbuđenja što ih je izazivala brzina. To osećanje potrajalo je svega nekoliko minuta, dok nije nestao i poslednji orijentir i njih zahvatila opsena da se nalaze u samom središtu nepregledne ravnice. Uprkos buci propelera i laganom, tihom sleganju parabola od prašine iza njih, činilo se da se uopšte ne kreću. Tom je znao da putuju brzinom dovoljnom da za nekoliko časova pređu celo More, pa ipak je morao da se uhvati ukoštac sa strahom da su nekoliko svetlosnih godina daleko i da nema nade da ih iko može spasiti. U tom je trenutku malo prekasno u ovoj partiji, osetio zavidno poštovanje prema ljudima sa kojima je radio.
<BR>&nbsp;&nbsp;&nbsp;&nbsp;&nbsp;Ovo je bilo dobro mesto da počne da proverava opremu. Uključio je detektor i pustio ga da skenira napred nazad preko praznine kojom su upravo prošli. Sa smirenim zadovoljstvom uočio je dva zaslepljujuća traga svetlosti koji su se pružali iza njih preko tame Mora. Ovaj test je, razume se, bio detinjasto prost: Selenin nestajući toplotni trag biće milion puta teže uočiti naspram sve jače toplote zore. Ali ipak je ohrabrivalo; da u ovome nije uspeo, ne bi imalo smisla nastavljati dalje.
<BR>&nbsp;&nbsp;&nbsp;&nbsp;&nbsp;"Kako radi?" upitao je glavni inženjer koji mora da ga je posmatrao sa druge skije.
<BR>&nbsp;&nbsp;&nbsp;&nbsp;&nbsp;"Videćemo", odvrati oprezno Tom. "Izgleda da se ponaša normalno." Usmerio je detektor prema sve manjem polusrpu Zemlje; to je bila za nijansu teža meta, ali ne i jako teška, budući da nije bila potrebna prevelika osetljivost uređaja da se uhvati slaba toplota matičnog sveta koja se projektovala spram hladne noći svemira.
<BR>&nbsp;&nbsp;&nbsp;&nbsp;&nbsp;Da, evo je... Zemlja na dalekom infracrvenom kraju spektra, čudan i na prvi pogled zbunjujući prizor. Jer to više nije bio geometrijski savršen srp oštrih ivica, već nagrižena pečurka čija se nogica protezala duž polutara.
<BR>&nbsp;&nbsp;&nbsp;&nbsp;&nbsp;Tomu je bilo potrebno nekoliko sekundi da shvati sliku. Oba pola su bila otkinuta... razumljivo, pošto su suviše hladni da bi ih uređaj detektovao sa ovako podešenom senzitivnošću. Ali odakle ta izbočina preko neosvetljene strane planete, one na kojoj je bila noć? A onda je shvatio da vidi topli sjaj tropskih okeana, koji su isijavali u tamu toplotu što su je uskladištili tokom dana. Na infracrvenom području polutarna noć bila je svetlija od polarnog dana.
<BR>&nbsp;&nbsp;&nbsp;&nbsp;&nbsp;To ga je podsetilo na činjenicu, koju nijedan naučnik ne sme ni u jednom trenutku smetnuti s uma, da ljudska čula primaju samo sićušnu, iskrivljenu sliku Veseljene. Tom Louson nikada nije čuo Platonovu analogiju o sužnjima i pećini, okovanim lancima, koji su posmatrali senke po zidu i na osnovu njih pokušavali da razaberu stvarni izgled spoljašnjeg sveta. Ovo je bio prikaz koji bi se Platonu dopao; koja je Zemlja bila 'stvarna'... savršeni srp koji se video golim okom, dronjava pečurka koja je sijala na dalekom infracrvenom kraju spektra... ili nijedna od njih?
<BR>
<BR>&nbsp;&nbsp;&nbsp;&nbsp;&nbsp;Kancelarija je bila mala, čak i za Port Roris... koji je bio samo tranzitna stanica između zemaljske strane i tamne strane i odskočna daska za turiste koji su išli u More Žeđi. (Međutim, već izvesno vreme nije bilo onih koji bi je koristili za odskočnu dasku u tom pravcu.) Luka je imala svoj kratki trenutak slave pre trideset godina, dok ju je kao bazu koristio jedan od nekolicine Mesečevih uspešnih kriminalaca... Džeri Badker, koji je zgrnuo malo bogatstvo trgujući lažnim komadima 'Lunjika II'. Teško da je bio uzbudljiv kao Robin Hud ili Bili Kid, ali on je bio ono najbolje što je Mesec mogao da ponudi.
<BR>&nbsp;&nbsp;&nbsp;&nbsp;&nbsp;Morisu Spenseru bilo je veoma drago što je Port Roris bio tako miran mali grad, koji se sastojao od jedne kupole, mada je podozrevao da neće još dugo biti tako miran, naročito kada se trgnu njegove kolege u Klavijusu, postavši svesni činjenice da se šef biroa za međuplanetne vesti nerazumljivo dugo zadržao ovde, umesto da pohita na jug prema svetlima velegrada (broj stanovnika 52.647). Poslao je zaštićeni telegram na Zemlju, svojim pretpostavljenima, koji će imati poverenja u njegov sud i pogoditi zbog čega je ostao ovde. Ranije ili kasnije, i konkurencija će se dosetiti o čemu je reč... ali nadao se da će on do tada već steći veliku prednost.
<BR>&nbsp;&nbsp;&nbsp;&nbsp;&nbsp;Čovek sa kojim je razgovarao bio je Aurigin skiper koji je izgledao prilično mrzovoljno; upravo je proveo zapetljani i besplodni sat u telefonskom razgovoru sa svojim agentima u Klavijusu, pokušavajući da sredi prebacivanje svog tereta. U kompaniji 'Mekajver, Mekdonald, Mekarti i Mekiloh' smatrali su, kako izgleda, da je posredi njegova krivica što se Auriga spustila u Roris; na kraju je spustio slušalicu pošto im je kazao da srede stvar sa upravom. Kako je sada bilo rano jutro u Edinburgu, to bi trebalo izvesno vreme da ih zabavi.
<BR>&nbsp;&nbsp;&nbsp;&nbsp;&nbsp;Kapetan Enson je malo smekšao posle drugog viskija; vredelo je poznavati čoveka koji je u stanju da pronađe viski marke 'Tičers' u Port Rorisu, pa je upitao Spensera kako mu je to pošlo za rukom.
<BR>&nbsp;&nbsp;&nbsp;&nbsp;&nbsp;"Štampa je moćna", odvrati ovaj drugi, smejući se. "Reporter nikada ne otkriva svoje izvore; ako to učini, ne ostaje dugo u poslu."
<BR>&nbsp;&nbsp;&nbsp;&nbsp;&nbsp;Otvorio je aktovku i izvukao fasciklu sa kartama i fotografijama.
<BR>&nbsp;&nbsp;&nbsp;&nbsp;&nbsp;"Još sam se više namučio da ovo pribavim za tako kratko vreme... i cenio bih, kapetane, ako o ovome nikome ništa ne biste kazali. Krajnje je poverljivo, bar u ovom trenutku."
<BR>&nbsp;&nbsp;&nbsp;&nbsp;&nbsp;"Svakako. O čemu je reč... Selena?"
<BR>&nbsp;&nbsp;&nbsp;&nbsp;&nbsp;"Znači, i to ste već pogodili? U pravu ste... možda ne bude ništa od toga, ali želim da se pripremim."
<BR>&nbsp;&nbsp;&nbsp;&nbsp;&nbsp;On izvuče jednu fotografiju i spusti je na sto; prikaz Mora Žeđi, iz standardne serije koju je izdavala Lunarna nadzorna služba, snimljen sa izviđačkih satelita na niskoj orbiti. Mada je ova fotografija bila snimljena popodne, tako da su senke bile okrenute u suprotnom smeru, bila je gotovo istovetna onoj koju je Spenser video neposredno pred spuštanje. Proučio ju je tako pomno da ju je znao napamet.
<BR>&nbsp;&nbsp;&nbsp;&nbsp;&nbsp;"Nedostižne planine", reče on. "Uzdižu se veoma strmo iz Mora i dostižnu visinu od gotovo dve hiljade metara. Taj tamni oval je Kratersko jezero..."
<BR>&nbsp;&nbsp;&nbsp;&nbsp;&nbsp;"Gde je Selena nestala?"
<BR>&nbsp;&nbsp;&nbsp;&nbsp;&nbsp;"Gde je mogla nestati: javile su se neke sumnje u tom pogledu. Naš društveni, mladi prijatelj sa Lagranža raspolaže dokazima da je, zapravo, potonula u Moru Žeđi - negde u ovom području. U tom slučaju, ljudi u njoj možda su još živi. A u tom slučaju, kapetane, na samo stotinu kilometara odavde preduzeće se jedna vraška operacija spasavanja. Port Roris postaće najvažnije medijsko središte u Sunčevom sistemu."
<BR>&nbsp;&nbsp;&nbsp;&nbsp;&nbsp;"Opa! Za tim, znači, njuškate. Ali gde je moje mesto u svemu tome?"
<BR>&nbsp;&nbsp;&nbsp;&nbsp;&nbsp;Spenser ponovo pokaza prstom na kartu.
<BR>&nbsp;&nbsp;&nbsp;&nbsp;&nbsp;"Evo, ovde, kapetane. Želim da iznajmim vaš brod. I želim da me spustite, zajedno sa kamermanom i dve stotine kilograma TV opreme - na zapadni obod Nedostižnih planina."
<BR>
<BR>&nbsp;&nbsp;&nbsp;&nbsp;&nbsp;"Nemam više pitanja, vaša visosti", reče savetnik Šuster, naglo sevši.
<BR>&nbsp;&nbsp;&nbsp;&nbsp;&nbsp;"Vrlo dobro", uzvrati komodor Henstin. "Moram naložiti svedoku da ne napusti područje juristikcije ovog suda."
<BR>&nbsp;&nbsp;&nbsp;&nbsp;&nbsp;Sred opšteg smeha Dejvid Beret vratio se na svoje sedište. Dobro je odigrao svoju ulogu; iako mu je većina odgovora bila ozbiljna i misaona, prožimale su ih duhovite dosetke, što je vezivalo zanimanje slušateljstva. Ukoliko i ostali svedoci budu na istoj visini, problem zabave biće rešen - onoliko dugo koliko je trebalo da bude rešen. Čak i ako dnevno budu trošili po četiri potpuna sećanja na ceo život - što je, razume se, bilo sasvim nemoguće - neko će i dalje pričati dok iz rezervoara za kiseonik budu isticali poslednji tragovi.
<BR>&nbsp;&nbsp;&nbsp;&nbsp;&nbsp;Henstin baci pogled na svoj časovnik; delio ih je još pun sat od skromnog obeda. Mogli su se vratiti Šejnu ili početi (uprkos protivljenju gospođice Morli) onaj uvrnut istorijski roman. Ali bilo je šteta prekinuti sada, dok su svi bili u tako prijemčivom raspoloženju.
<BR>&nbsp;&nbsp;&nbsp;&nbsp;&nbsp;"Ako nemate ništa protiv", reče komodor, "pozvaću novog svedoka."
<BR>&nbsp;&nbsp;&nbsp;&nbsp;&nbsp;"Ja se slažem", usledi brzi odgovor od Bareta, koji se sada smatrao bezbedan od daljeg ispitivanja. Čak se ni igrači pokera nisu protivili, te tako sudski službenik izvuče novo ime iz džezve za kafu u kojoj su ceduljice sa imenima bile izmešane.
<BR>&nbsp;&nbsp;&nbsp;&nbsp;&nbsp;Zagledao se pomalo iznenađeno u izvučenu ceduljicu, zastavši načas pre no što ju je pročitao.
<BR>&nbsp;&nbsp;&nbsp;&nbsp;&nbsp;"Šta je bilo?" upita sudija. "Je li vaše ime?"
<BR>&nbsp;&nbsp;&nbsp;&nbsp;&nbsp;"Ovaj... nije", uzvrati sudski službenik, uputivši učenom savetniku vragolast smešak. Zatim pročisti grlo i objavi: "Gospođa Majra Šuster!"
<BR>&nbsp;&nbsp;&nbsp;&nbsp;&nbsp;"Vaša visosti - protestvujem!" Gospođa Šuster lagano ustade: krupna prilika, iako je izgubila kilogram ili dva od kako su krenuli iz Port Rorisa. Ona pokaza na svog supruga, kome je očigledno bilo neprijatno i koji je pokušavao da se sakrije iza svojih beleški. "Je li pošteno da mi on postavlja pitanja?"
<BR>&nbsp;&nbsp;&nbsp;&nbsp;&nbsp;"Voljan sam da se povučem", reče Irving Šuster još pre no što je sudija uzvratio: "Primedba se uvažava."
<BR>&nbsp;&nbsp;&nbsp;&nbsp;&nbsp;"Spreman sam da preuzmem ispitivanje", reče komodor, premda mu je izraz lica govorio drugačije. "No, oseća li se još neko pozvan za taj posao?"
<BR>&nbsp;&nbsp;&nbsp;&nbsp;&nbsp;Usledila je kratkotrajna tišina, a onda, na Henstinovo iznenađenje i olakšanje, ustade jedan od igrača pokera.
<BR>&nbsp;&nbsp;&nbsp;&nbsp;&nbsp;"Premda nisam advokat, vaša visosti, ipak imam izvesno pravno iskustvo. Voljan sam da pomognem."
<BR>&nbsp;&nbsp;&nbsp;&nbsp;&nbsp;"Vrlo dobro, gospodine Harding. Svedok je vaš."
<BR>&nbsp;&nbsp;&nbsp;&nbsp;&nbsp;Harding zauze Šusterovo mesto u prednjem delu kabine i osmotri publiku koja ga je netremice posmatrala. Bio je to dobro građen, čvrst muškarac koji se nije mnogo uklapao u lik bankarskog službenika; Henstin se načas zapitao da li se tačno predstavio.
<BR>&nbsp;&nbsp;&nbsp;&nbsp;&nbsp;"Zovete se Majra Šuster?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Šta vi, gospođo Šuster, radite na Mesecu?"
<BR>&nbsp;&nbsp;&nbsp;&nbsp;&nbsp;Svedok se osmehnu.
<BR>&nbsp;&nbsp;&nbsp;&nbsp;&nbsp;"Na to je lako odgovoriti. Kazali su mi da ću ovde biti teška samo dvadeset kilograma - i odmah sam došla."
<BR>&nbsp;&nbsp;&nbsp;&nbsp;&nbsp;"Za zapisnik: zašto ste želeli da budete teški dvadeset kilograma?"
<BR>&nbsp;&nbsp;&nbsp;&nbsp;&nbsp;Gospođa Šuster pogleda Hardinga kao da je ovaj kazao nešto sasvim glupo.
<BR>&nbsp;&nbsp;&nbsp;&nbsp;&nbsp;"Svojevremeno sam bila igračica", reče ona; glas joj je najednom postao čežnjiv, a izraz lica nekako zabludeo. "No, napustila sam to, razume se, kada sam se udala za Irvinga."
<BR>&nbsp;&nbsp;&nbsp;&nbsp;&nbsp;"Zbog čega kažete 'razume se', gospođo Šuster?"
<BR>&nbsp;&nbsp;&nbsp;&nbsp;&nbsp;Svedok osmotri svog supruga, koji se pomalo nelagodno promeškoljio; načas je izgledalo da namerava da uputi primedbu, ali se onda predomislio.
<BR>&nbsp;&nbsp;&nbsp;&nbsp;&nbsp;"Oh, smatrao je da to nije dostojan posao. I mislim da je bio u pravu - s obzirom na vrstu plesa koji sam izvodila."
<BR>&nbsp;&nbsp;&nbsp;&nbsp;&nbsp;Ovo je bilo previše za gospodina Šustera. On skoči na noge, potpuno prenebregavši sudiju, i usprotivi se: "Zaboga, Majra! Nema nikakve potrebe..."
<BR>&nbsp;&nbsp;&nbsp;&nbsp;&nbsp;"Oh, ma kakve veze ima, Ive!" uzvrati ona, a njen neprikladan, staromodni sleng načas je prizvao duh devedesetih godina prošlog veka. "Sada je sve svejedno. Prekinimo da se pretvaramo i ponašajmo se prirodno. Nemam ništa protiv da se ovde zna da sam igrala u 'Plavom asteroidu', kao i da si me ti izbavio ćorke kada su pajkani napravili raciju."
<BR>&nbsp;&nbsp;&nbsp;&nbsp;&nbsp;Irving klonu, mrmljajući, dok se sudnicom razlegao grohotan smeh koji njegova visost nije ni pokušala da utiša. Ovo popuštanje napetosti bilo je upravo ono što je priželjkivao; kada se ljudi smeju, onda se ne boje.
<BR>&nbsp;&nbsp;&nbsp;&nbsp;&nbsp;A onda ga opet zagolica gospodin Harding čija su tobož nehajna, ali i veoma lukava pitanja dovela do ovoga. Za čoveka koji je tvrdio da nije advokat stvar mu je više nego uspela. Biće veoma zanimljivo videti kako će se držati na klupi za svedoke - kada na Šustera dođe red da postavlja pitanja.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
