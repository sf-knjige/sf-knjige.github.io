<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Prirodi je bilo potrebno milion godina da postavi zamku u koju je uhvatila Selenu i povukla je u dubine Mora Žeđi. U drugom navratu uhvatila se u zamku koju je sama napravila.
<BR>&nbsp;&nbsp;&nbsp;&nbsp;&nbsp;Kako njeni projektanti nisu smatrali za potrebno da paze na svaki gram prekomerne težine, niti je trebalo da ona bude opremljena za putovanja koja traju duže od nekoliko časova, Selenu nisu opskrbili onim genijalnim postrojenjem kojim su raspolagali svi svemirski brodovi, premda se o njemu javno malo pričalo - za recikliraje svih zaliha vode. Ona nije morala da konzervira svoje resurse na ubog način osoben za letelice koje su saobraćale po svemiru; ono malo vode što se u normalnim prilikama koristilo i stvaralo na njoj jednostavno je izbacivano.
<BR>&nbsp;&nbsp;&nbsp;&nbsp;&nbsp;Tokom poslednjih pet dana nekoliko stotina kila tečnosti i pare napustilo je Selenu i istog časa ih je upila žedna prašina. Još pre mnogo časova prašina oko ventila za izbacivanje se zasitila i pretvorila u blato. Kapajući kroz mnogobrojne kanale izdubila je poput saća okolno More. Tiho, strpljivo, lađa je spirala vlastite temelje. Nežno gurkanje kesona koji se približavao obavilo je ostalo.
<BR>&nbsp;&nbsp;&nbsp;&nbsp;&nbsp;Prvi nagoveštaj predstojeće nesreće gore na splavu pojavio se u obliku treptanja crvene svetiljke na prečišćivaču vazduha, sinhronizovanog sa zavijanjem radio-sirene na svim talasnim dužinama u skafanderu. Zavijanje je prestalo gotovo istog časa, jer je dežurni tehničar pritisnuo dugme za prekid, ali je zato crvena lampica nastavila da trepće.
<BR>&nbsp;&nbsp;&nbsp;&nbsp;&nbsp;Bio je dovoljan jedan pogled na brojčanike da Lorens shvati šta se dogodilo. Cevi za vazduh... obe... nisu više bile spojene sa Selenom. Prečišćivač je pumpao kiseonik u More kroz jednu cev, a što je bilo još gore, kroz drugu je usisavao prašinu. Lorens se zapitao koliko će im vremena biti potrebno da očiste filtre, ali nije gubio vreme na razmišljanje. Bio je suviše zauzet upućivanjem poziva Seleni.
<BR>&nbsp;&nbsp;&nbsp;&nbsp;&nbsp;Odgovora nije bilo. Pokušao je na svim frekvencijama lađe, ali nije primao čak ni šum nosećeg talasa. More Žeđi postalo je neprobojno za radio kao što je bilo neprobojno za zvuk.
<BR>&nbsp;&nbsp;&nbsp;&nbsp;&nbsp;Gotovi su, reče; sve je završeno. Malo nam je nedostajalo, ali nismo uspeli. A bio nam je potreban samo još jedan sat...
<BR>&nbsp;&nbsp;&nbsp;&nbsp;&nbsp;Šta se to moglo dogoditi? - razmišljao je smknuto. Možda je trup propao pod težinom prašine. Ne - to je bilo malo verovatno; unutrašnji vazdušni pritisak bi to sprečio. Mora da je posredi sleganje zbog nečeg drugog; nije bio siguran, ali je pomislio da je došlo do neznatnog podrhtavanja tamo dole. Od samog početka bio je svestan opasnosti od takvog nečeg, ali nije znao kako od toga da se zaštiti. Bio je to rizik koji su svi prihvatili i Selena je izgubila.
<BR>
<BR>&nbsp;&nbsp;&nbsp;&nbsp;&nbsp;Još dok je Selena počinjala da pada, nešto je Petu govorilo da je ovo sasvim različito od prvog potonuća. Bilo je mnogo sporije i čulo se škripanje i šikljanje sa spoljašnje strane trupa koje je čak i u tom trenutku očajanja zaprepastilo Peta, jer nije nalikovalo nijednom zvuku koji bi prašina bila u stanju da proizvede.
<BR>&nbsp;&nbsp;&nbsp;&nbsp;&nbsp;Cevi za kiseonik su iznad njih pravile čudo. Nisu glatko iskliznule napolje, jer je lađa tonula krmom nadole, iskrećući se prema stražnjem delu. Uz pucanje i rasprskavanje fiberglasa, cev ispred vazdušne komore - kuhinje jurnula je kroz krov i nestala s vidika. Istog časa, snažni mlaz prašine uleteo je u kabinu i rasprsnuo se u zagušujući oblak na mestu gde je udario o pod.
<BR>&nbsp;&nbsp;&nbsp;&nbsp;&nbsp;Najbliži je bio komodor Henstin, pa je prvi stigao do tog mesta. Rascepavši košulju, smotao ju je u loptu i gurnuo u otvor. Prašina je letela na sve strane dok se on borio da joj spreči ulazak: gotovo da je uspeo kada se i prednja cev otrgla... a glavna svetla se pogasila, po drugi put, jer se ponovo prekinuo kabl. "Ja ću ovaj!" povika Pet. Trenutak kasnije, takođe bez košulje, pokušavao je da zapuši otvor i spreči bujicu koja je kroz njega nadirala.
<BR>&nbsp;&nbsp;&nbsp;&nbsp;&nbsp;Stotinu puta je plovio preko Mora Žeđi... ali nikada ranije nije golim prstima dodirnuo materiju od koje se ono sastojalo. Sivi prah mu je štrcao u nos i oči, tako da se umalo nije ugušio, i potpuno ga je zaslepeo. Iako je bila suva poput prašine iz kakve faraonske grobnice... čak i suvlja od nje, jer je bila milion puta starija od piramida... ostavljala je nekakav čudan sapunjavi utisak. Dok se borio protiv nje, Pet je uhvatio sebe kako razmišlja: "Ako postoji gora smrt od davljenja... onda je to kada te živog zakopaju."
<BR>&nbsp;&nbsp;&nbsp;&nbsp;&nbsp;Kada je mlaz toliko oslabio da je tek curkao, bilo mu je jasno da je izbegao upravo takvu sudbinu... na trenutak. Pritisak koji je stvaralo petnaest metara prašine, pod niskom lunarnom gravitacijom, nije bilo teško savladati... mada bi to bila sasvim drugačija priča da su rupe u krovu bile mnogo veće.
<BR>&nbsp;&nbsp;&nbsp;&nbsp;&nbsp;Pet je otresao prašinu sa glave i ramena i oprezno otvorio oči. Bar je mogao ponovo da vidi: hvala bogu što su imali rezervnu rasvetu, iako je bila slaba. Komodor je već začepio svoj otvor i smireno je prskao unaokolo vodu iz papirnate čaše kako bi se prašina slegla. To se pokazalo zadivljujuće delotvorno i ono nekoliko preostalih oblačića uskoro se pretvorilo u blatnjave mrlje.
<BR>&nbsp;&nbsp;&nbsp;&nbsp;&nbsp;Henstin podiže glavu i uhvati Petov pogled.
<BR>&nbsp;&nbsp;&nbsp;&nbsp;&nbsp;"Kapetane", oslovi ga on. "Imate li kakvu teoriju?"
<BR>&nbsp;&nbsp;&nbsp;&nbsp;&nbsp;U pojedinim trenucima ga je Komodorova olimpska samokontrola gotovo izluđivala, pomisli Pet. Voleo bi da ga vidi bar jednom kako puca. Ne... to, u stvari, nije bilo tačno. Osetio je trenutnu zavist, čak ljubomoru... razumljivo, ali nedostojno njega. Trebalo bi da se stidi, i stideo se.
<BR>&nbsp;&nbsp;&nbsp;&nbsp;&nbsp;"Ne znam šta se dogodilo", odvrati on. "Možda bi to mogli da nam kažu oni gore."
<BR>&nbsp;&nbsp;&nbsp;&nbsp;&nbsp;Sada je morao da se penje da bi došao do pilotskog sedišta, jer je lađa bila nagnuta za otprilike trideset stepeni u odnosu na vodoravan položaj. Kada je Pet zauzeo svoje mesto ispred radija, osetio je neku vrstu očajničke otupelosti koja je potisnula sve što je doživeo od prvobitnog sahranjivanja. Bilo je to osećanje rezignacije... gotovo sujeverno verovanje da su bogovi protiv njih i da je beskorisno nastavljati borbu.
<BR>&nbsp;&nbsp;&nbsp;&nbsp;&nbsp;Bio je uveren u to kada je uključio radio i otkrio da uopšte ne radi. Nije bilo struje; kada je ta cev za kiseonik pokidala kablove u kolu, obavila je dobro posao.
<BR>&nbsp;&nbsp;&nbsp;&nbsp;&nbsp;Pet se lagano okrenuo u stolici. Dvadeset jedan putnik gledao je u njega, čekajući da čuje novosti. Ali on njih dvadeset nije video, jer Suzan ga je gledala, i on je bio svestan samo izraza na njenom licu. Odisalo je zabrinutošću i pripravnošću... ali čak ni sada na njemu nije bilo ni traga od straha. Dok ju je Pet posmatrao, njegovo vlastito očajanje kao da se raspršilo. Osetio je nalet snage, čak nade.
<BR>&nbsp;&nbsp;&nbsp;&nbsp;&nbsp;"Neka sam proklet ako znam šta se dogodilo", reče on. "Ali u jedno sam siguran... još nismo gotovi, ni za sto svetlosnih godina. Možda smo još malo potonuli, ali naši prijatelji na splavu će brzo da nas stignu. To će značiti malo odlaganje... i ništa više. Nemamo razloga za brigu."
<BR>&nbsp;&nbsp;&nbsp;&nbsp;&nbsp;"Ne želim da dižem paniku, kapetane", javi se Beret, "ali šta ako je i splav potonuo? Šta ćemo onda?"
<BR>&nbsp;&nbsp;&nbsp;&nbsp;&nbsp;"Saznaćemo čim popravim radio", odvrati Pet, pogledavši zabrinuto žice koje su visile sa krova. "Dok ne razvrstam ove špagete, moraćete da se zadovoljite pomoćnim svetlima."
<BR>&nbsp;&nbsp;&nbsp;&nbsp;&nbsp;"Meni ne smetaju", primeti gospođa Šuster. "Mislim da su veoma slatka.
<BR>&nbsp;&nbsp;&nbsp;&nbsp;&nbsp;Neka ste blagosloveni, gospođo Šuster, izgovori Pet u sebi. Brzo se osvrnuo po kabini; mada je teško bilo razaznati izraze lica svih putnika pri ovom slabom osvetljenju, činilo se da su prilično smireni.
<BR>&nbsp;&nbsp;&nbsp;&nbsp;&nbsp;Trenutak kasnije nisu više bili tako mirni; samo toliko vremena mu je bilo dovoljno da utvrdi da ne može popraviti ni svetla ni radio. Žice su bile pokidane duboko u kolu, tako da do njih nije mogao dopreti jednostavnim alatkama koje je ovde imao.
<BR>&nbsp;&nbsp;&nbsp;&nbsp;&nbsp;"Ovo je mnogo ozbiljnije", prijavi Pet. "Nećemo moći da stupimo u vezu, ako nam ne spuste mikrofon."
<BR>&nbsp;&nbsp;&nbsp;&nbsp;&nbsp;"To znači", javi se Beret koji je izgleda voleo sve da posmatra sa mračne strane, "da su izgubili vezu s nama. Neće shvatiti zašto ne odgovaramo. Šta ako pretpostave da smo svi mrtvi... i odustanu od cele operacije?"
<BR>&nbsp;&nbsp;&nbsp;&nbsp;&nbsp;Ta je misao prostrujala Petu kroz glavu, ali ju je istog časa odbacio.
<BR>&nbsp;&nbsp;&nbsp;&nbsp;&nbsp;"Čuli ste šta vam je kazao glavni inženjer Lorens preko radija", odvrati on. "On ne pripada onoj vrsti ljudi koja bi odustala dok nije sasvim sigurna da nismo više živi. To ne treba da vas brine."
<BR>&nbsp;&nbsp;&nbsp;&nbsp;&nbsp;"Šta je s vazduhom?" upita profesor Jajavarden zabrinuto. "Ponovo smo se vratili na vlastite zalihe."
<BR>&nbsp;&nbsp;&nbsp;&nbsp;&nbsp;"Trebalo bi da nam potraju nekoliko časova pošto su se upijači obnovili. Cevi će pre isteka tog vremena ponovo biti na svom mestu", odvrati Pet, nešto samouverenije nego što se osećao. "U međuvremenu, moraćemo biti strpljivi i ponovo se sami zabavljati. Radili smo to tri dana; trebalo bi da možemo još nekoliko sati."
<BR>&nbsp;&nbsp;&nbsp;&nbsp;&nbsp;Osvrnuo se po kabini, da vidi ima li koga ko se ne slaže, i primeti kako jedan putnik polako ustaje. Bila je to poslednja osoba koju bi očekivao... tihi, sitni gospodin Ridli, koji je možda izgovorio desetak reči za vreme celog puta.
<BR>&nbsp;&nbsp;&nbsp;&nbsp;&nbsp;Pet i dalje nije o njemu ništa znao osim da je računovođa sa Novog Zelenada... jedine države na Zemlji koja je pomalo bila izolovana od ostalog sveta zahvaljujući svom položaju. Do nje se, razume se, moglo stići isto onako brzo kao i do svakog drugog mesta na planeti, ali to je bio kraj puta, a ne usputna stanica za negde drugde. Kao rezultat toga, Novozelanđani su još s ponosom čuvali dosta od svoje individualnosti. Tvrdili su, u čemu je bilo dosta istine, da su spasli sve što je ostalo od engleske kulture, sada kada je Atlantska Zajednica apsorbovala britanska ostrva.
<BR>&nbsp;&nbsp;&nbsp;&nbsp;&nbsp;"Želeli ste nešto da kažete, gospodine Ridli?" zapita ga Pet.
<BR>&nbsp;&nbsp;&nbsp;&nbsp;&nbsp;Ridli se osvrnu po slabo osvetljenoj kabini, nalik na kakvog učitelja koji se sprema da oslovi razred.
<BR>&nbsp;&nbsp;&nbsp;&nbsp;&nbsp;"Da, kapetane", poče on. "Moram nešto da priznam. Bojim se da je sve ovo moja krivica."
<BR>&nbsp;&nbsp;&nbsp;&nbsp;&nbsp;Dve sekunde pošto je glavni inženjer Lorens naglo prekinuo svoj komentar, Zemlja je već znala da je nešto pošlo naopako... dok je vestima bilo potrebno nekoliko minuta da stignu do Marsa i Venere. Ali na osnovu slike na ekranu niko nije mogao pogoditi šta se dogodilo. Nekoliko sekundi vladao je haos, ali činilo se da je neposredna kriza prošla. Prilike u skafandrima su se okupile, očigledno su većali, ali niko ih nije mogao čuti jer su se prebacili na internu telefonsku vezu. Nema slika, bez mogućnosti da čujete o čemu govore, razočaravajuće je delovala.
<BR>&nbsp;&nbsp;&nbsp;&nbsp;&nbsp;Tokom tih dugih minuta iščekivanja punih agonije, dok je studio pokušavao da odgonetne šta se događalo, Žil je davao sve od sebe da oživi sliku. To je bilo veoma teško, pošto je snimao krajnje statičnu scenu samo s jednog mesta. Poput svih kamermana, Žil je mrzeo da bude prikovan za jedno mesto. Ovaj položaj je bio savršen... ali bio je ograničen i on ga se već prilično zasitio. Čak je pitao može li se brod pomeriti, ali kao što kapetan Enson reče: "Neka sam proklet ako ću skakutati tamo-amo po planini. Ovo je svemirski brod... a ne divokoza."
<BR>&nbsp;&nbsp;&nbsp;&nbsp;&nbsp;I tako je Žil morao da na različite načine prelazi s jednog plana na drugi i da menja zum, mada je ovo drugo vrlo diskretno koristio, jer ništa nije moglo tako da uznemiri gledaoce kao brzo kretanje kroz prostor ili gledanje prizora koji im eksplodira u lice. Ako bi upotrebio zum na najjačem uvećanju, Žil je mogao da švenkuje Mesecom brzinom od oko pedeset hiljada kilometara na čas... od čega bi nekoliko miliona gledalaca odmah dobilo bolest kretanja.
<BR>&nbsp;&nbsp;&nbsp;&nbsp;&nbsp;Konačno se taj hitni, nemi sastanak okončao; ljudi sa splava su isključili svoje telefone. Možda će sada Lorens odgovoriti na radio-pozive kojima je bombardovan poslednjih pet minuta.
<BR>&nbsp;&nbsp;&nbsp;&nbsp;&nbsp;"Moj Bože", izusti Spenser. "Ne mogu da poverujem! Vidite li vi šta oni to rade?"
<BR>&nbsp;&nbsp;&nbsp;&nbsp;&nbsp;"Da," odvrati kapetan Ensen, "ni ja ne mogu da poverujem. Ali izgleda da napuštaju mesto nesreće."
<BR>&nbsp;&nbsp;&nbsp;&nbsp;&nbsp;Poput čamaca koji odlaze sa broda koji tone, dve prašinske skije, pretrpane ljudima, stadoše da se udaljuju od splava.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
