<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;"I dalje smatram da to sa zastavama nije bila dobra ideja", reče Pet kada je lađa krenula iz Port Rorisa. "Deluju tako lažno, kada znate da su u vakuumu."
<BR>&nbsp;&nbsp;&nbsp;&nbsp;&nbsp;Ipak je morao priznati da je iluzija bila odlična, jer su se zastavice koje su u nizu okruživale zgradu za ukrcavanje pokretale i lepršale na nepostojećem povetarcu. To je postignuto pomoću opruga i električnih motora, i strašno će zbunjivati gledaoce na Zemlji.
<BR>&nbsp;&nbsp;&nbsp;&nbsp;&nbsp;Ovo je bio veliki dan za Port Roris, kao i za celi Mesec. Bilo mu je žao što Sju nije mogla ovome da prisustvuje, ali ona teško da je bila u prikladnom stanju da putuje. Vrlo bukvalno; kao što je primetila kada ju je na rastanku poljubio toga jutra: "Ne shvatam kako žene na Zemlji uopšte mogu da rađaju bebe. Treba nosati unaokolo svu tu težinu pri gravitaciji šest puta većoj od naše."
<BR>&nbsp;&nbsp;&nbsp;&nbsp;&nbsp;Pet skrenu misli sa svoje odsutne porodice i potera Selenu II punom brzinom. Iz kabine iza njega začuše se brojni uzvici "Oh" i Ah" trideset dvoje putnika, kada su sive parabole prašine suknule put sunca poput jednobojnih duga. Na ovo devičansko putovanje krenuli su po danu; putnici će propustiti da vide magičnu fosforescenciju Mora, noć kako hita uz kanjon do Kraterskog jezera, zelenu slavu nepokretne Zemlje. Ali novina i uzbudljivost putovanja predstavljale su glavne atrakcije; zahvaljujući svojoj zlosretnoj prethodnici, Selena II bila je jedno od najpoznatijih vozila u Sunčevom sistemu.
<BR>&nbsp;&nbsp;&nbsp;&nbsp;&nbsp;Predstavljala je živi dokaz stare izreke da se ništa ne može meriti sa rđavim publicitetom. Pošto su počele da pristižu rezervacije, šef za turizam bio je veoma zadovoljan što je imao petlje da zahteva veći prostor za putnike. U početku je morao da se bori da uopšte dobije novu Selenu, "Ko se jednom opeče, postaje dvostruko obazriv", primetio je glavni upravnik i popustio tek kada su otac Feraro i odeljenje za geofiziku sasvim pouzdano dokazali da se More neće ponovo promeškoljiti narednih milion godina.
<BR>&nbsp;&nbsp;&nbsp;&nbsp;&nbsp;"Zadrži je na tom kursu", reče Pet svom kopilotu. "Idem pozadi da porazgovaram sa mušterijama."
<BR>&nbsp;&nbsp;&nbsp;&nbsp;&nbsp;Još je bio dovoljno mlad i dovoljno tašt, da proguta poglede divljenja koji su mu bili upućeni pri ulasku u kabinu za putnike. Svi prisutni su ili čitali o njemu ili su ga videli na TV-u; u stvari, samo prisustvo ovih ljudi ovde predstavljalo je nedvosmisleni izraz poverenja, ali on nije bio lažno skroman kada je bila u pitanju uloga koju je odigrao tokom poslednjih časova. Selene I. Najvrednija stvar koju je imao bio je mali zlatni model lađe koji su gospodin i gospođa Haris dobili kao venčani poklon 'Od svih sa poslednjeg putovanja, uz iskreno poštovanje'. To je bila jedina počasna nagrada koja mu je bila važna i nije želeo nikakvu drugu.
<BR>&nbsp;&nbsp;&nbsp;&nbsp;&nbsp;Bio je već na pola puta, uz put razmenjujući po koju reč sa putnicima, kada se odjednom ukopao u mestu.
<BR>&nbsp;&nbsp;&nbsp;&nbsp;&nbsp;No, brzo se pribrao i razvukao lice u najblistaviji službeni osmeh.
<BR>&nbsp;&nbsp;&nbsp;&nbsp;&nbsp;"Kakvo neočekivano zadovoljstvo, gospođice Morli. Nisam imao pojma da ste na Mesecu."
<BR>&nbsp;&nbsp;&nbsp;&nbsp;&nbsp;"I za mene je to bilo iznenađenje... sve dugujem priči koju sam napisala o Seleni I. Na ovo putovanje me je poslao Međunarodni život."
<BR>&nbsp;&nbsp;&nbsp;&nbsp;&nbsp;"Samo se nadam", primeti Pet, "da će biti malo manje uzbudljivo nego prethodno. Da li ste možda u vezi sa ostalima? Dr Mekenzi i Šusterovi su mi pisali pre nekoliko nedelja, ali često sam se pitao šta se dogodilo sa jadnim malim Redlijem pošto ga je Harding odveo."
<BR>&nbsp;&nbsp;&nbsp;&nbsp;&nbsp;"Ništa... samo je izgubio posao. U Univerzalnim putničkim karticama su zaključili da će javnost biti na Redlijevoj strani ako ga optuže, kao i da će to i druge nevesti na istu ideju. Mislim da zarađuje držeći predavanja svojim istomišljenicima na temu 'Šta sam pronašao na Mesecu'. I da vam proreknem nešto, kapetane Heris."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Jedno dana će se vratiti na Mesec."
<BR>&nbsp;&nbsp;&nbsp;&nbsp;&nbsp;"Nadam se da hoće. Nisam uspeo da doznam šta je očekivao da će naći u Mare Krizijumu."
<BR>&nbsp;&nbsp;&nbsp;&nbsp;&nbsp;Oboje se nasmejaše; a onda gospođica Morli reče: "Čujem da napuštate ovaj posao."
<BR>&nbsp;&nbsp;&nbsp;&nbsp;&nbsp;"Tako je", priznade on. "Prelazim u Svemirsku službu. Ako prođem testove."
<BR>&nbsp;&nbsp;&nbsp;&nbsp;&nbsp;Bio je ubeđen da je u stanju da ih položi i znao je da se mora potruditi. Bilo je zanimljivo i ugodno voziti mesecobus, ali to je ujedno bio i ćorsokak... u šta su ga ubedili Sju i komdor. No, postojao je još jedan razlog...
<BR>&nbsp;&nbsp;&nbsp;&nbsp;&nbsp;Često se pitao koliko je još života izmenjeno ili skrenuto u drugom pravcu kada je More Žeđi zevnulo pod zvezdama. Niko ko je bio na Seleni I nije mogao da izbegne da to iskustvo na njega ne ostavi svoj pečat, u većini slučaja u pozitivnom smislu. Činjenica da je sada ovako prijateljski ćaskao sa gospođicom Morli bila je dovoljan dokaz za to.
<BR>&nbsp;&nbsp;&nbsp;&nbsp;&nbsp;Takođe je moralo ostaviti duboki utisak na ljude koji su učestvovali u spasavanju... naročito na doktora Lousona i glavnog inženjera Lorensa. Pet je mnogo puta sreo Lousona, dok je ovaj vodio razdražljive razgovore na TV-u o naučnim temama; bio je zahvalan astronomu, ali nikako nije mogao da ga zavoli. Međutim, čini se da ga je nekoliko miliona ljudi ipak zavolelo.
<BR>&nbsp;&nbsp;&nbsp;&nbsp;&nbsp;Što se Lorensa tiče, on je naporno radio na svojim memeoarima čiji je radni naslov bio 'Jedan čovek o Mesecu'... i strašno žalio što je potpisao ugovor. Pet mu je već pomogao na poglavljima o Seleni, a Sju je čitala iskucane stranice, čekajući bebu.
<BR>&nbsp;&nbsp;&nbsp;&nbsp;&nbsp;"Izvinite me", reče Pet, setivši se svojih skiperskih dužnosti, "moram se posvetiti i ostalim putnicima. Ali, molim vas, posetite nas kada se naredni put nađete u Klavijus Sitiju."
<BR>&nbsp;&nbsp;&nbsp;&nbsp;&nbsp;"Hoću", obeća gospođica Morli, pomalo iznenađena, mada joj je očigledno bilo drago.
<BR>&nbsp;&nbsp;&nbsp;&nbsp;&nbsp;Pet nastavi dalje prema stražnjem delu kabine, razmenjujući pozdrave i odgovarajući na pitanja. A onda je stigao do vazdušne komore-kuhinje i zatvorio za sobom vrata... istog časa ostavši sam.
<BR>&nbsp;&nbsp;&nbsp;&nbsp;&nbsp;Ovde je bilo više mesta nego u maloj vazdušnoj komori na Seleni I, ali osnovni dizajn bio je isti. Nije čudo što su ga preplavila sećanja; to bi mogao biti skafander čiji su kiseonik on i Mekenzi delili dok su ostali spavali; to bi mogao biti zid na koji je prislonio uvo i čuo u noći šapat prašine koja se podizala. A cela ova odaja mogla je odista biti mesto na kome je prvi put stvarno upoznao Sju, u bukvalnom i biblijskom smislu.
<BR>&nbsp;&nbsp;&nbsp;&nbsp;&nbsp;U ovom novom modelu postojala je jedna novina... mali prozor na spoljašnjim vratima. Priljubio je lice uz njega i zagledao se u morsku površinu koja je jurila pod njima.
<BR>&nbsp;&nbsp;&nbsp;&nbsp;&nbsp;Nalazio se na ovoj strani lađe koja je bila u senci, gledajući suprotno od Sunca, u mrklu noć svemira. Uskoro, kada mu se vid privikao na tamu, ugledao je zvezde. Samo one sjajnije, jer bilo je dovoljno lutajuće svetlosti usled koje su njegove oči postajale neosetljive, ali ipak su bile tu... isto kao i Jupiter, najsjajnija od svih planeta posle Venere.
<BR>&nbsp;&nbsp;&nbsp;&nbsp;&nbsp;Uskoro će biti tamo napolju, daleko od svog rodnog sveta. Ta pomisao ga je uzbudila i užasnula, ali znao je da mora poći.
<BR>&nbsp;&nbsp;&nbsp;&nbsp;&nbsp;Veleo je Mesec, ali on je pokušao da ga ubije: nikada se više neće potpuno lagodno osećati na njegovoj otvorenoj površini. Mada je duboki svemir bio još neprijateljskije nastrojen i još je manje praštao, za sada mu još nije objavio rat. Sa svojim vlastitim svetom, od sada pa nadalje, mogao je biti samo naoružano neutralan.
<BR>&nbsp;&nbsp;&nbsp;&nbsp;&nbsp;Vrata kabine se otvoriše i stjuardesa uđe noseći poslužavnik sa praznim čašama. Pet se okrenu od prozora i zvezda. Naredni put kada ih bude video, biće milion puta sjajnije.
<BR>&nbsp;&nbsp;&nbsp;&nbsp;&nbsp;Osmehnuo se devojci u urednoj uniformi i pokazao rukom na malu kuhinju.
<BR>&nbsp;&nbsp;&nbsp;&nbsp;&nbsp;"Sada je ovo sve vaše, gospođice Džonson", reče. "Dobro je pazite."
<BR>&nbsp;&nbsp;&nbsp;&nbsp;&nbsp;Zatim se vratio za kontrole kako bi Selenu II poveo na svoje poslednje, a njeno prvo putovanje, preko Mora Žeđi.
</P></TD></TR></TABLE>
</CENTER>
</BODY>
</HTML>
