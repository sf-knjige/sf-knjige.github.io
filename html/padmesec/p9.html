<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Skiper teretne letelice Auriga bio je besan, isto kao i njegova posada... ali ništa nisu mogli da promene. Na udaljenosti od deset časova od Zemlje i pet časova do Meseca naređeno im je da se zaustave kod Langranža, uz svo neophodno gubljenje brzine i dodatno kompjutersko preračunavanje koje je to zahtevalo. A da stvari budu još gora, promenjeno im je i odredište, tako da umesto da se spuste u Klavijus Siti, moraće da pristanu u toj jadnoj rupi Port Rorisu, praktično na drugoj strani Meseca. Eter je pucketao od poruka kojima su otkazivane večere i sastanci celom južnom hemisferom.
<BR>&nbsp;&nbsp;&nbsp;&nbsp;&nbsp;Pegavi srebrni disk gotovo punog Meseca, čiji je istočni krak bio izboran lako vidljivim planinama, obrazovao je blistavu pozadinu Lagranžu II kada se Auriga zaustavila stotinu kilometara od stanice u pravcu Zemlje. Nije joj bilo dozvoljeno da se više približi; smetnje koje su izazvali njeni uređaji i sjaj motora i sa ove udaljenosti uticale su na rad osetljivih instrumenata za snimanje na satelitu. Samo je staromodnim hemijskim raketama bilo dozvoljeno da operišu u neposrednoj blizini Lagranža; plazma-pogoni i fuzijski motori bili su pravi tabu.
<BR>&nbsp;&nbsp;&nbsp;&nbsp;&nbsp;Noseći jedan mali kofer pun odeće i jedan veliki pun opreme, Tom Louson je stupio na letelicu dvadeset minuta pošto je napustio Lagranž; pilot šatla odbio je da žuri, uprkos požurivanjima sa Aurige. Novi putnik nije dočekan sa dobrodošlicom; primili bi ga sasvim drugačije da je iko znao kakav je zadatak pred njim. Glavni upravnik je, međutim, naredio da to za sada ostane tajna; nije želeo da potkrepljuje lažne nade među rođacima izgubljenih putnika. Šef turističkog odeljenja zahtevao je da se vest odmah razglasi, potkrepljujući svoj zahtev tvrdnjom da će to pokazati kako čine sve što je u njihovoj moći, ali Olsen je otresito kazao: "Sačekajte dok ne postigne neki rezultat... tada možete svojim prijateljima u novinskim agencijama dostaviti pojedinosti."
<BR>&nbsp;&nbsp;&nbsp;&nbsp;&nbsp;Međutim, naređenje je već zadocnilo. Na Aurigi, se nalazio Moris Spenser, šef biroa za Međuplanetne vesti, koji je putovao u Klavijus Siti da preuzme dužnost. Nije bio načisto je li ovaj novi položaj predstavljao unapređenje ili degradaciju u odnosu na Peking, ali svakako će doneti promenu.
<BR>&nbsp;&nbsp;&nbsp;&nbsp;&nbsp;Za razliku od svih ostalih putnika, njega nimalo nije iznervirala promena kursa. Zakašnjenje je računao u radno vreme, a kao stari novinar uvek je cenio kada bi se dogodilo nešto neobično, kada bi došlo do prekida u unapred utvrđenoj rutini. Nema sumnje da je bilo krajnje neobično za letelicu čije je odredište Mesec da protraći nekoliko sati i nezamislivu količinu energije zastavši kod Lagranžda, samo da bi pokupila jednog ozbiljnog mladića s malo prtljaga. I čemu ta izmena mesta sletanja: umesto u Klavijus Sitiju završiće u Port Rorisu? "Uputstva sa najvišeg nivoa na Zemlji", rekao je skiper, a izgleda da je govorio istinu kada je tvrdio da ništa više ne zna. Posredi je bila neka tajna, a tajne su bile Spenserov fah. Pronicljivo je nagađao šta je tome razlog i bio je pravu... to jest, gotovo u pravu... po prvi put.
<BR>&nbsp;&nbsp;&nbsp;&nbsp;&nbsp;To mora da je imalo neke veze sa izgubljenom prašinskom lađom oko koje se digla velika buka, neposredno pred njegov prelazak sa Zemlje. Ovaj naučnik sa Lagranža mora da ima neka obaveštenja o njoj, ili je u stanju da pomogne u potrazi. Ali čemu tajanstvenost? Možda je u pitanju kakav skandal ili pogreška koju lunarna administracija pokušava da zataška: jednostavni i krajnje verodostojni razlog Spenseru uopšte nije padao na pamet.
<BR>&nbsp;&nbsp;&nbsp;&nbsp;&nbsp;Izbegavao je da otpočne razgovor sa Lousonom tokom preostalog kratkog putovanja i zabavljao se posmatrajući kako nekoliko drugih putnika koji su to pokušali ubrzo odlaze pokunjeni. Spenser je čekao na pravi trenutak, a on je došao trideset minuta pre spuštanja.
<BR>&nbsp;&nbsp;&nbsp;&nbsp;&nbsp;Teško da se slučajno našao na sedištu pored Lousona kada je stiglo naređenje da putnici vežu pojaseve radi usporavanja. Zajedno sa ostalih petnaest putnika, sedeli su u malom zatamnjenom salonu i posmatrali Mesec koji im se lagano približavao. Sočiva na spoljašnjem delu trupa projektovala su sliku na ekran; bila je oštrija i sjajnija čak i od one stvarne. Kao da su se nalazili unutar staromodne camerae obscurae, to je bilo mnogo sigurnije nego da se na brodu nalazio pravi prozor za osmatranje... konstrukcioni rizik protiv koga su se dizajneri svemirskih brodova borili i rukama i nogama.
<BR>&nbsp;&nbsp;&nbsp;&nbsp;&nbsp;Predeo koji se dramatično uvećavao bio je veličanstven, nezaboravan, pa ipak mu je Spenser posvećivao samo pola svoje pažnje. Posmatrao je čoveka pored sebe, njegove napete orlovske crte lica jedva vidljive pri svetlosti zračenoj sa ekrana.
<BR>&nbsp;&nbsp;&nbsp;&nbsp;&nbsp;"Nije li se negde tamo dole", poče on najnonšalantnije što je mogao, "izgubio nedavno brod pun turista?"
<BR>&nbsp;&nbsp;&nbsp;&nbsp;&nbsp;"Jeste", odvrati Tom, znatno kasnije.
<BR>&nbsp;&nbsp;&nbsp;&nbsp;&nbsp;"Ne snalazim se baš dobro na Mesecu. Imate li pojma gde bi trebalo da se nalaze?"
<BR>&nbsp;&nbsp;&nbsp;&nbsp;&nbsp;Spenser je odavno otkrio da su čak i oni ljudi iz kojih je najteže bilo izvući bilo šta retko mogli da odole da vam pruže obaveštenje ako ih navedete da misle kako vam time čine uslugu i ako im pružite priliku da malo proparadiraju svojim superiornim znanjem. Taj trik je palio u devet slučajeva od deset; upalio je i sada sa Tomom Lousonom.
<BR>&nbsp;&nbsp;&nbsp;&nbsp;&nbsp;"Tamo su dole", odvrati on pokazavši u središte ekrana. Ono tamo su Nedosežne planine... a ono svuda oko njih je More Žeđi."
<BR>&nbsp;&nbsp;&nbsp;&nbsp;&nbsp;Spenser je zurio sa iskrenim strahopoštovanjem u crno-bele oštre vrhove planina prema kojima su padali. Nadao se da pilot... bilo da je čovek ili elektronska mašina... zna svoj posao; imao je utisak da se brod približava veoma brzo. A onda je shvatio da su se uputili prema ravnijem terenu na levoj strani slike; planine i neobična siva oblast koja ih je okruživala, udaljavali su se iz središta ekrana.
<BR>&nbsp;&nbsp;&nbsp;&nbsp;&nbsp;"Port Roris", neočekivano se sam od sebe javi Tom, pokazujući prema jedva vidljivoj crnoj mrlji s krajnje leve strane. "Tamo ćemo se spustiti."
<BR>&nbsp;&nbsp;&nbsp;&nbsp;&nbsp;"Da znate, da baš ne bih voleo da se spustimo u te planine", primeti Spenser, koji je odlučio da ne dozvoli da promene temu. "Nikada neće pronaći te jadnike, ako su se izgubili u toj divljini. Zar se ne smatra da ih je zatrpala lavina.
<BR>&nbsp;&nbsp;&nbsp;&nbsp;&nbsp;Tom se superiorno nasmejao.
<BR>&nbsp;&nbsp;&nbsp;&nbsp;&nbsp;"Smatra se", odvrati on.
<BR>&nbsp;&nbsp;&nbsp;&nbsp;&nbsp;"Šta... zar to nije tačno?"
<BR>&nbsp;&nbsp;&nbsp;&nbsp;&nbsp;Malo kasno Tom se prisetio uputstava.
<BR>&nbsp;&nbsp;&nbsp;&nbsp;&nbsp;"Ne mogu vam ništa više reći", odvrati on, istim onim samozadovoljnim i samodopadnim glasom.
<BR>&nbsp;&nbsp;&nbsp;&nbsp;&nbsp;Spenser nije više navaljivao; dovoljno je saznao da sebe ubedi u jednu stvar.
<BR>&nbsp;&nbsp;&nbsp;&nbsp;&nbsp;Klavijus Siti će morati da sačeka; biće bolje da se izvesno vreme zadrži u Port Rorisu.
<BR>&nbsp;&nbsp;&nbsp;&nbsp;&nbsp;Još je postao odlučniji kada je svojim zavidnim očima video kako dr Louson prolazi kroz karantin, carinsko i pasoško odelenje i kroz odelenje za razmenu za ravno tri minuta.
<BR>
<BR>&nbsp;&nbsp;&nbsp;&nbsp;&nbsp;Da je neko prisluškivao šta se događa u Seleni, bio bi veoma zbunjen. Kabina je nemelodiozno odzvanjala dvadeset jednim glasom, u gotovo svim tonalitetima; pevali su rođendansku pesmu.
<BR>&nbsp;&nbsp;&nbsp;&nbsp;&nbsp;Kada je buka zamrla, komodor Henstin je povikao: "Da li se još neko osim gospođice Vilijams možda prisetio da mu je danas rođendan? Svima nam je, razume se, poznato da neke dame ne vole oko toga da dižu buku kada stignu u određene godine..."
<BR>&nbsp;&nbsp;&nbsp;&nbsp;&nbsp;Niko se nije javio, ali je Dejvid Mekenzi uspeo da nadjača sveopšti smeh.
<BR>&nbsp;&nbsp;&nbsp;&nbsp;&nbsp;"Smešna stvar su ti rođendani... nekada sam dobijao opklade na zabavama kladeći se na njih. Pošto znamo da godina ima tri stotine šezdeset pet dana... šta mislite koliko ljudi mora da se nađe na okupu da bi izgledi bili pedset-pedeset da dvoje od njih istog dana slavi rođendan?"
<BR>&nbsp;&nbsp;&nbsp;&nbsp;&nbsp;Posle kraće pauze, tokom koje su prisutni razmatrali pitanje, neko reče: "Pa, polovina od tri stotine šezdeset pet, pretpostavljam. Recimo sto osamdeset."
<BR>&nbsp;&nbsp;&nbsp;&nbsp;&nbsp;"Taj se odgovor nameće sam po sebi... ali je skroz naskroz pogrešan. Ako skupina broji više od dvadeset četvoro ljudi, izgledi su na strani toga da dvoje od njih istog dana slave rođendan."
<BR>&nbsp;&nbsp;&nbsp;&nbsp;&nbsp;"Pa to je smešno! Dvadeset četiri dana od tri stotine šezdeset pet ne mogu sačinjavati takvu jednu verovatnoću."
<BR>&nbsp;&nbsp;&nbsp;&nbsp;&nbsp;"Izvinite... ali mogu. A ako imamo više od četrdeset ljudi, a devet slučajeva od deset dvoje će istog dana slaviti rođendan. Postoji velika verovatnoća da se i ovde među nama nađe takav par, iako nas je samo dvadeset dvoje. Šta mislite o tome da pokušamo, komodore?
<BR>&nbsp;&nbsp;&nbsp;&nbsp;&nbsp;"Odlično... krenuće unaokolo i svakog od vas zapitati za datum rođenja."
<BR>&nbsp;&nbsp;&nbsp;&nbsp;&nbsp;"Oh, ne", pobuni se Mekenzi. "Ljudi varaju ako to tako izvedete. Datume moramo ispisati, tako da niko ne može da otkrije datum rođenja nekog drugog."
<BR>&nbsp;&nbsp;&nbsp;&nbsp;&nbsp;Jedna gotovo prazna strana iz jednog od turističkih vodića bila je žrtvovana za ovu svrhu i iscepkana na dvadeset dva dela. Kada su ih pokupili i pročitali, na iznenađenje svih i Mekenzijevo zadovoljstvo... pokazalo se da su Pet Haris i Robert Brijan obojica rođeni 23. maja.
<BR>&nbsp;&nbsp;&nbsp;&nbsp;&nbsp;"Čista sreća!" reče jedan skeptik, započevši na taj način žučnu matematičku raspravu između pet-šest muškaraca. Dame to nimalo nije zanimalo; ili zbog toga što ih nije bilo briga za matematiku, ili zato što su više volele da prenabregavaju rođendane.
<BR>&nbsp;&nbsp;&nbsp;&nbsp;&nbsp;Kada je komodor zaključio da to već predugo traje, zamolio je za malo pažnje.
<BR>&nbsp;&nbsp;&nbsp;&nbsp;&nbsp;"Dame i gospodo!" obratio im se. "Pređimo na narednu tačku našeg programa. Drago mi je što vam mogu saopštiti da je naš komitet za zabavu, koji sačinjavaju gospođa Šuster i profesor Jaja... ovaj, profesor Džej... došao na ideju koja bi nas mogla zabaviti. Predlažu da obrazujemo sud i da na smenu ispitamo sve prisutne. Zadatak suda jeste da utvrdi zašto smo uopšte došli na Mesec? Razume se, neki neće želeti da ih ispitamo... jer koliko mi je poznato, polovina možda beži od policije ili žena. Slobodno odbijte da pružite dokaze, ali ne krivite nas ako iz toga izvučemo najgore zaključke. Pa, kako vam izgleda ta ideja?"
<BR>&nbsp;&nbsp;&nbsp;&nbsp;&nbsp;Jedni su je oduševljeno prihvatili, dok su drugi počeli ironično da mrmljaju u znak neslaganja, ali kako se niko nije odlučno usprotivio, komodor je nastavio. Gotovo automatski je izabran za predsednika suda; isto tako automatski, Irving Šuster je naimenovan za tužioca.
<BR>&nbsp;&nbsp;&nbsp;&nbsp;&nbsp;Prvi par sedišta su okrenuli tako da je sada gledao ka stražnjem delu lađe; ona će poslužiti kao sudačka klupa koju će deliti predsednik i tužilac. Kada su se svi smestili, i sudski službenik (po imenu Pet Haris) zamolio za tišinu, predsednik im se obratio sa nekoliko reči.
<BR>&nbsp;&nbsp;&nbsp;&nbsp;&nbsp;"Ovde još nije reč o kriminalističkim postupcima", reče on, trudeći se da ostane ozbiljan, što mu baš nije najbolje polazilo za rukom. "Ovo je samo istražni postupak. Ako bilo koji svedok oseti da ga moj cenjeni kolega plaši, može se obratiti sudu. Neka službenik pozove prvog svedoka!"
<BR>&nbsp;&nbsp;&nbsp;&nbsp;&nbsp;"Ah... vaša visosti... ko je prvi svedok?" postavi službenik dosta razumno pitanje.
<BR>&nbsp;&nbsp;&nbsp;&nbsp;&nbsp;Prošlo je deset minuta u raspravi između suda, učenog savetnika i rečitih članova publike dok nisu došli do tog važnog rešenja. Na kraju su se odlučili za žreb i prvo su izvukli Dejvida Bereta.
<BR>&nbsp;&nbsp;&nbsp;&nbsp;&nbsp;Ovlaš se osmehujući, svedok je istupio i zauzeo svoje mesto u uskom prostoru ispred klupe.
<BR>&nbsp;&nbsp;&nbsp;&nbsp;&nbsp;Irving Šuster, koji niti je izgledao niti se osećao kao pravno lice u potkošulji i gaćama, upečatljivo pročisti grlo.
<BR>&nbsp;&nbsp;&nbsp;&nbsp;&nbsp;"Zovete se Dejvid Beret?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Vaše zanimanje?"
<BR>&nbsp;&nbsp;&nbsp;&nbsp;&nbsp;"Agronom u penziji."
<BR>&nbsp;&nbsp;&nbsp;&nbsp;&nbsp;"Gospodine Beret... da li biste sudu kazali tačno zbog čega ste došli na Mesec."
<BR>&nbsp;&nbsp;&nbsp;&nbsp;&nbsp;"Zanimalo me je da vidim kako je ovde, a imao sam vremena i novca."
<BR>&nbsp;&nbsp;&nbsp;&nbsp;&nbsp;Irving Šuster se postrance zagleda u Bereta kroz svoje debele naočari; znao je da to uznemiravajuće deluje na svedoke. U ovom veku je nošenje naočara gotovo predstavljalo ekscentričnost; međutim lekari i advokati... a naročito oni stariji... i dalje su ih nosili; zaista, one su postale simbol pravnika i medicinara.
<BR>&nbsp;&nbsp;&nbsp;&nbsp;&nbsp;"Zanimalo vas je da vidite kako je ovde", citirao je Šuster. "To nije objašnjenje. Zašto vas je zanimalo?"
<BR>&nbsp;&nbsp;&nbsp;&nbsp;&nbsp;"Plašim se da je to pitanje krajnje neodređeno, da ne mogu na njega odgovoriti. Zašto bilo šta činimo?"
<BR>&nbsp;&nbsp;&nbsp;&nbsp;&nbsp;Komodor Henstin se opustio i zadovoljno se osmehnuo. Upravo to je i želeo... da izazove putnike da se raspravljaju, da slobodno govore o nečemu od čega će svi imati koristi, ali neće uzburkati strasti niti ih uvući u prepirku. (Moglo je, razume se, doći i do toga, ali njegova je dužnost bila da održava red u sudnici.)
<BR>&nbsp;&nbsp;&nbsp;&nbsp;&nbsp;"Priznajem", nastavio je tužilac. "da je moje pitanje moglo biti malo određenije. Pokušaću da ga preoblikujem."
<BR>&nbsp;&nbsp;&nbsp;&nbsp;&nbsp;Trenutak je razmišljao, listajući beleške. Sastojale su se samo od listova jednog turističkog vodiča; na marginama je nažvrljao nekoliko redaka kojih je nameravao da se drži za vreme ispitivanja, ali i to je bilo više radi efekta, nego umirenja. Nikada nije voleo da se nađe u sudu bez ičega u rukama; bilo je slučajeva kada bi se nekoliko trenutaka zamišljenog konsultovanja pokazalo od neprocenjive vrednosti.
<BR>&nbsp;&nbsp;&nbsp;&nbsp;&nbsp;"Da li bih bio u pravu kada bih kazao da su vas privukle lepote Mesečevih predela?"
<BR>&nbsp;&nbsp;&nbsp;&nbsp;&nbsp;"Da, delimično i to. Video sam literaturu za turiste i filmove, razume se, i pitao sam se da li je i u stvarnosti sve zaista tako?"
<BR>&nbsp;&nbsp;&nbsp;&nbsp;&nbsp;"Pa, je li je?"
<BR>&nbsp;&nbsp;&nbsp;&nbsp;&nbsp;"Mogu reći", glasio je suvi odgovor, "da je nadmašio moja očekivanja."
<BR>&nbsp;&nbsp;&nbsp;&nbsp;&nbsp;Ostali se uglas nasmejaše. Komodor Henstin glasno lupi nekoliko puta po naslonu stolice.
<BR>&nbsp;&nbsp;&nbsp;&nbsp;&nbsp;"Mir!" povika on. "U slučaju daljnjeg uznemiravanja suda, biću primoran da ispraznim sudnicu!"
<BR>&nbsp;&nbsp;&nbsp;&nbsp;&nbsp;Ovo je, što mu je i bila namera, izazvalo još glasniji smeh, koji on više nije prekidao. Kada se smeh stišao, Šuster je nastavio glasom kao da pita: "Gde ste bili u noći dvadeset drugog?"
<BR>&nbsp;&nbsp;&nbsp;&nbsp;&nbsp;"To je veoma zanimljivo, gospodine Beret. Došli ste čak na Mesec i za to dali velike pare, da biste se divili pogledu. Recite mi... da li ste ikada videli Veliki kanjon?"
<BR>&nbsp;&nbsp;&nbsp;&nbsp;&nbsp;"Nisam; a vi?"
<BR>&nbsp;&nbsp;&nbsp;&nbsp;&nbsp;"Vaša visosti!" zaprepašćeno poče Šuster. "Svedok odbija da odgovori."
<BR>&nbsp;&nbsp;&nbsp;&nbsp;&nbsp;Henstin namrgođeno pogleda gospodina Bereta, koga to, kako se činilo, uopšte nije pomelo.
<BR>&nbsp;&nbsp;&nbsp;&nbsp;&nbsp;"Niste vi zaduženi za ovo ispitivanje, gospodine Beret. Vaše je da odgovarate na pitanja, a ne da ih postavljate."
<BR>&nbsp;&nbsp;&nbsp;&nbsp;&nbsp;"Molim sud da mi oprosti, uvaženi sudijo", odvrati svedok.
<BR>&nbsp;&nbsp;&nbsp;&nbsp;&nbsp;"Ovaj... jesam li ja 'uvaženi sudija'?" upita nesigurno Henstin, okrenuvši se prema Šusteru. "Mislio sam da sam 'vaša visost'."
<BR>&nbsp;&nbsp;&nbsp;&nbsp;&nbsp;Advokat je o ovoj stvari razmišljao nekoliko svečanih minuta.
<BR>&nbsp;&nbsp;&nbsp;&nbsp;&nbsp;"Predlažem... vaša visosti... da se svaki svedok drži procedure na koju je navikao u svojoj zemlji. Sve dok ukazuju dužno poštovanje sudu, to će biti dovoljno."
<BR>&nbsp;&nbsp;&nbsp;&nbsp;&nbsp;"Dobro... nastavite."
<BR>&nbsp;&nbsp;&nbsp;&nbsp;&nbsp;Šuster se ponovo okrenu prema svedoku.
<BR>&nbsp;&nbsp;&nbsp;&nbsp;&nbsp;"Zanima me, gospodine Beret, zašto ste smatrali neophodnim da posetite Mesec kada i na Zemlji ima toliko stvari koje niste videli. Možete li nam pružiti neki valjani razlog za takvo nelogično ponašanje?"
<BR>&nbsp;&nbsp;&nbsp;&nbsp;&nbsp;Bilo je to dobro pitanje, koje je moglo svakoga zanimati, i videlo se da se Beret ozbiljno trudi da odgovori na njega.
<BR>&nbsp;&nbsp;&nbsp;&nbsp;&nbsp;"Video sam dobar deo Zemlje", odvrati on polagano, svojim preciznim engleskim naglaskom... koji je bio gotovo isto takva retkost kao i Šusterove naočari. "Boravio sam u hotelu Everest, bio na oba pola, čak se spustio na dno bezdana Kalipso. Što znači da znam ponešto o našoj planeti; recimo da više nema čime da me iznenadi. Mesec, s druge, pak, strane, bio je nešto sasvim novo... jedan čitav svet udaljen manje od dvadeset četiri časa. Nisam mogao da odolim toj novini."
<BR>&nbsp;&nbsp;&nbsp;&nbsp;&nbsp;Henstin je samo s pola pažnje slušao ovu sporu i pažljivu analizu; nenametljivo je proučavao publiku dok je Baret govorio. Do sada je već stvorio prilično dobru sliku o posadi Selene i putnicima i znao je na koga se može osloniti... a ko će zadavati muke, ako se uslovi pogoršaju.
<BR>&nbsp;&nbsp;&nbsp;&nbsp;&nbsp;Glavni čovek je, razume se, bio kapetan Haris. Komodor je dobro znao taj tip; često ga je sretao u svemiru... a još češće na mestima za obuku kao što je Astrotek. (Kadgod je tamo držao kakvo predavanje, pred sobom je imao red sveže okupanih i obrijanih Peta Harisa.) Pet je bio dobar stručnjak, ali ne i ambiciozan mladić, koji se zanimao za mehaniku i imao dovoljno sreće da pronađe posao koji mu je savršeno odgovarao i koji pred njega pored pažljivosti i ljubaznosti nije stavljao neke veće zahteve. (Privlačne putnice, Henstin je bio ubeđen u to, sigurno nisu imale na šta da se požale.) Biće odan, savestan i neimaginativan, obaviće svoju dužnost onako kako je on shvata i na kraju će hrabro umreti, ne praveći gužvu. To je bila vrlina koju nisu posedovali ni mnogi daleko sposobniji ljudi, a upravo ona će im biti neophodna na lađi, ako i kroz pet dana i dalje budu ovde.
<BR>&nbsp;&nbsp;&nbsp;&nbsp;&nbsp;Gospođica Vilkins, stjuardesa, bila je gotovo isto toliko važna kao i kapetan u svemu tome; ona svakako nije odgovarala stereotipnoj predstavi o svemirskoj hostesi, prazan šarm i sleđeni osmeh. Henstin je već zaključio da je ona karakterna devojka, prilično obrazovana... ali takve su bile i mnoge druge hostese koje je znao.
<BR>&nbsp;&nbsp;&nbsp;&nbsp;&nbsp;Da, imao je sreće sa posadom; a kako su stvari stajale sa putnicima? Bili su znatno iznad proseka, razume se; inače uopšte i ne bi bili na Mesecu. Ovde na Seleni okupio se znatan potencijal mozgova i talenata, ali bila je prava ironija što u ovoj situaciji nisu mogli da im pomognu svi ti mozgovi i talenti. Njima je bio potreban čvrst karakter i odvažnost... ili, jednostavno rečeno, hrabrost.
<BR>&nbsp;&nbsp;&nbsp;&nbsp;&nbsp;U ovom dobu malo je ljudi ikada došlo u situaciju da im zatreba fizička hrabrost. Od rođenja do smrti, nikada se ne bi suočili sa opasnošću. Muškarci i žene na Seleni nisu bili obučeni za ono što ih je čekalo, a on više nije mogao da ih zabavlja raznim igrama i šalama.
<BR>&nbsp;&nbsp;&nbsp;&nbsp;&nbsp;U jednom trenutku tokom narednih dvanaest časova, računao je on, pojaviće se prve naprsline. Tada će već svima postati jasno da nešto zadržava tragačke ekipe i da će možda, ako uopšte pronađu lađu, stići suviše kasno.
<BR>&nbsp;&nbsp;&nbsp;&nbsp;&nbsp;Komodor Henstin pređe pogledom po kabini. Ako se izostavi to što su bili oskudno odeveni i pomalo neuredni, svo dvadeset dvoje muškaraca i žena još su racionalno razmišljali i uspevali da se samokontrolišu.
<BR>&nbsp;&nbsp;&nbsp;&nbsp;&nbsp;Pitao se ko će od njih prvi popustiti?
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
