<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Čini mi se da sam ovde proveo pola života, pomisli Moris Spenser... a Sunce je još nisko na zapadu, gde zalazi na ovom uvrnutom svetu, i još ima tri dana do podneva. Koliko ću još ostati zaglavljen na ovom planinskom vrhu, slušajući visokoumne priče kapetana Ensona o svemirskim putevima i gledajući taj udaljeni splav s njegovim igloima-blizancima.
<BR>&nbsp;&nbsp;&nbsp;&nbsp;&nbsp;Na to pitanje mu niko nije mogao odgovoriti. Kada je keson počeo da se spušta, izgledalo je da će posao biti obavljen u naredna dvadeset četiri sata. Ali sada su ponovo bili na početku... a da stvari budu još gore, više nije bilo vizuelnog uzbuđenja koje je priča u prvi mah nudila. Sve što će se od sada događati biće skriveno duboko ispod površine Mora, ili će se odvijati iza zidova igloa. Lorens je i dalje tvrdoglavo odbijao da primi kameru na splav i Spenser ga nije krivio zbog toga. Glavni inženjer je već jednom imao peh, kada mu se data izjava vratila poput bumeranga, i nije nameravao da ponovo rizikuje.
<BR>&nbsp;&nbsp;&nbsp;&nbsp;&nbsp;Ipak nije dolazio u obzir da Auriga napusti mesto događaja do koga je dospela uz tolike troškove. Ako sve prođe dobro, predstoji im još jedna dramatična scena. A ako sve krene naopako, čeka ih tragičan prizor. Pre ili kasnije, te prašinske skije će se uputiti nazad prema Port Rorisu... sa muškarcima i ženama koje su došli da spasu - ili bez njih. Spenser nije nameravao da propusti odlazak karavana, bez obzira na to da li će se to dogoditi pod Suncem na izlasku ili zalasku, ili pod bleđom svetlošću nepokretne Zemlje.
<BR>&nbsp;&nbsp;&nbsp;&nbsp;&nbsp;Čim je ponovo utvrdio gde se nalazi Selena, Lorens je ponovo počeo da buši. Na ekranu monitora Spenser je mogao da vidi tanku dršku cevi za snabdevanje kiseonikom koja je po drugi put krenula kroz prašinu. Zašto se Lorens gnjavio s tim, upita se on, kada čak nije bio ni siguran ima li živih na Seleni? I kako će to da proveri, sada pošto ni radio više nije radio?
<BR>&nbsp;&nbsp;&nbsp;&nbsp;&nbsp;To su se isto pitali i milioni ljudi dok su gledali cev kako uranja u prašinu; a možda su mnogi došli do ispravnog odgovora. Čudno, ali nikom na Seleni on nije pao na pamet... čak ni komodoru.
<BR>&nbsp;&nbsp;&nbsp;&nbsp;&nbsp;Čim su začuli onaj tupi udar o krov, odmah su pogodili da to nije šipka kojom su ih tražili, pažljivo sondirajući more. Kada se minut kasnije začulo brujanje bušilice koja se probijala kroz fiberglas, osećali su se poput osuđenika koji su u poslednjem trenutku pomilovani.
<BR>&nbsp;&nbsp;&nbsp;&nbsp;&nbsp;Ovog puta je bušilica izbegla kolo kablova... mada to sada više nije bilo važno. Putnici su gotovo kao hipnotisani posmatrali, dok je zvuk postajao sve snažniji i prve truni počele da padaju sa tavanice. Kada se pojavila glava bušilice i spustila se dvadesetak centimetara, u kabini se prolomilo klicanje, kratko ali od srca.
<BR>&nbsp;&nbsp;&nbsp;&nbsp;&nbsp;Šta sada? - pomisli Pet. Ne možemo da razgovaramo sa njima; kako da znam kada treba da odvrnem bušilicu? Neću po drugi put da ponovim istu grešku...
<BR>&nbsp;&nbsp;&nbsp;&nbsp;&nbsp;Zapanjujuće glasno u toj napetoj tišini punoj iščekivanja, metalna cev stade da odzvanja ritmom DIT DIT DAT signala koje, sasvim sigurno, niko od prisutnih na Seleni neće zaboraviti do kraja života. Pet je smesta odgovorio, otkucavši u znak odgovora kleštima jedno 'V'. Sada znaju da smo živi, pomisli on. Ni u jednom trenutku nije, u stvari, poverovao da će Lorens pretpostaviti da su mrtvi i napustiti ih, ali ipak ga je sve vreme progonila sumnja.
<BR>&nbsp;&nbsp;&nbsp;&nbsp;&nbsp;Cev se ponovo oglasila, ovog puta mnogo sporije. Predstavljalo je pravu moru učiti Morzeovu azbuku... u ovom dobu to je bio silan anahronizam, tako da se čulo mnogo ogorčenih protesta među pilotima i svemirskim inženjerima zbog uludo utrošenog napora. Možda će vam zatrebati samo jednom u celom životu.
<BR>&nbsp;&nbsp;&nbsp;&nbsp;&nbsp;Ali u tome i jeste bila stvar. Tada će vam stvarno biti potrebna.
<BR>&nbsp;&nbsp;&nbsp;&nbsp;&nbsp;DIT DIT DAT, čuli su se udarci po cevi, DAT DIT... DIT DIT DIT... DAT DIT DAT DIT... DIT DAT DIT... DIT.. DIT DAT DAT.
<BR>&nbsp;&nbsp;&nbsp;&nbsp;&nbsp;Zatim, da ne bi bilo kakve greške, stali su da ponavljaju reč, ali i Pet i komodor su, iako su, što se Morzeovo azbuke tiče bili zarđali, shvatili poruku.
<BR>&nbsp;&nbsp;&nbsp;&nbsp;&nbsp;"Kažu nam da odvrnemo burgiju", reče Pet. "Pa, hajde da i to obavimo.
<BR>&nbsp;&nbsp;&nbsp;&nbsp;&nbsp;Kratki nalet vazduha izazva trenutak nepotrebne panike, a onda se pritisak izjednačio. Sada je cev bila otvorena prema gornjem svetu i dvadeset dvoje nestrpljivih muškaraca i žena čekalo je prvi dah kiseonika da pokulja prema njima.
<BR>&nbsp;&nbsp;&nbsp;&nbsp;&nbsp;Umesto toga, cev je progovorila. Kroz otvor je stigao glas, promukao i zagrobni, ali savršeno jasan. Bio je tako glasan i u toj meri neočekivan, da se društvo trglo od iznenađenja. Jedva ni pet-šest od ovih muškaraca i žena ikada čulo cev koja govori; odrasli su u uverenju da se glas može poslati kroz prostor jedino putem elektronike. Ovo oživljavanje antike predstavljalo je za njih novost kao što bi i telefon predstavljao novost za kakvog drevnog Grka.
<BR>&nbsp;&nbsp;&nbsp;&nbsp;&nbsp;"Govori vam glavni inženjer Lorens. Čujete li me?"
<BR>&nbsp;&nbsp;&nbsp;&nbsp;&nbsp;Pet savi šake oko otvora i polako odvrati: "Čujemo vas jasno i glasno. Kako nas primate?"
<BR>&nbsp;&nbsp;&nbsp;&nbsp;&nbsp;"Vrlo jasno... jeste li dobro?"
<BR>&nbsp;&nbsp;&nbsp;&nbsp;&nbsp;"Jesmo... šta se dogodilo?"
<BR>&nbsp;&nbsp;&nbsp;&nbsp;&nbsp;"Propali ste još nekoliko metara... ne više. Ovde gore gotovo da ništa nismo ni primetili, dok se cevi nisu otrgnule. Kako stojite s vazduhom?"
<BR>&nbsp;&nbsp;&nbsp;&nbsp;&nbsp;"Još dobro... ali što pre počnete da nas snabdevate, to bolje."
<BR>&nbsp;&nbsp;&nbsp;&nbsp;&nbsp;"Ne brinite... počećemo da ga pumpamo čim očistimo filtere od prašine i dopremimo još jednu bušilicu iz Port Rorisa. Ona koju ste upravo skinuli bila nam je jedina rezervna... prava sreća što smo je imali."
<BR>&nbsp;&nbsp;&nbsp;&nbsp;&nbsp;Znači, još najmanje jedan sat, pomisli Pet, pre no što im ponovo obezbede dovod vazduha. Međutim, trenutno ga to nije brinulo. Znao je kako se Lorens nada da će doći do njih... i bilo mu je jasno da plan neće uspeti, pošto Selena više nije ležala vodoravno.
<BR>&nbsp;&nbsp;&nbsp;&nbsp;&nbsp;"Kako ćete stići do nas?" otvoreno je upitao.
<BR>&nbsp;&nbsp;&nbsp;&nbsp;&nbsp;Usledilo je tek jedva primetno oklevanje pre no što je Lorens odgovorio.
<BR>&nbsp;&nbsp;&nbsp;&nbsp;&nbsp;"Još nisam razradio pojedinosti, ali dodaćemo još jedan deo kesona i nastaviti da ga spuštamo dok ne stigne do vas. Onda ćemo početi da skupljamo prašinu dok ne stignemo do dna. Tako ćemo dospeti na svega nekoliko centimetara od vas; taj prostor ćemo nekako premostiti. Ali prvo bih želeo da obavim nešto drugo."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Devedeset odsto sam ubeđen da nećete više propadati... ali ako ipak do toga dođe, bilo bi mi milije da to bude sada. Želim da svi zajedno nekoliko minuta skačete."
<BR>&nbsp;&nbsp;&nbsp;&nbsp;&nbsp;"Da li je to bezbedno?" upita sumnjičavo Pet. "Šta ako se ova cev ponovo iščupa?"
<BR>&nbsp;&nbsp;&nbsp;&nbsp;&nbsp;"Onda je ponovo možete uvući. Jedna rupica manje ili više, nije važno... ali još jedno sleganje bi i te kako bilo, ako do njega dođe kada budemo pokušavali da napravimo otvor veličine čoveka na krovu."
<BR>&nbsp;&nbsp;&nbsp;&nbsp;&nbsp;Selena je doživela nekoliko čudnih prizora, ali ovaj je van svake sumnje bio najčudniji. Dvadeset dvoje muškaraca i žena svečano je skakalo kao jedan, dižući se do tavanice, a zatim spuštajući što su energičnije mogli na pod. Sve to vreme Pet je bez prestanka motrio na cev koja je vodila u spoljašnji svet; posle punog minuta upornog vežbanja od strane putnika. Selena se pomerila naniže manje od dva centimetra.
<BR>&nbsp;&nbsp;&nbsp;&nbsp;&nbsp;On je to prijavio Lorensu, koji je primio tu vest sa olakšanjem. Sada je s razlogom mogao da veruje da se Selena neće ponovo pomeriti i bio je ubeđen da može izvući te ljude. Kako tačno, to još nije znao, ali plan je počeo da se oblikuje u njegovoj glavi.
<BR>&nbsp;&nbsp;&nbsp;&nbsp;&nbsp;Konačni oblik dobio je tokom narednih dvanaest časova, za vreme razgovora sa njegovim trustom mozgova i posle opita izvršenih na Moru Žeđi. Inženjersko odeljenje je za ovih nedelju dana saznalo više o prašini nego tokom svog dotadašnjeg postojanja; više se nisu borili u mraku protiv uglavnom nepoznatog neprijatelja. Znali su šta smeju, a šta ne.
<BR>&nbsp;&nbsp;&nbsp;&nbsp;&nbsp;Uprkos brzini kojom su donošeni izmenjeni planovi i pravljen potrebni hardver, nije bilo prekomerne žurbe niti nepažljivosti. Jer ovo je bila još jedna operacija koja je morala iz prve da uspe; ako propadne, onda će morati taj keson da ostave i počnu da spuštaju novi. A u najgorem slučaju... oni na Seleni će se udaviti u prašini.
<BR>
<BR>&nbsp;&nbsp;&nbsp;&nbsp;&nbsp;"To je sladak problem", reče Tom Louson koji je voleo slatke probleme... i malo šta drugo. "Donja strana kesona je otvorena tako da kroz nju može da ulazi prašina jer ona dodiruje Selenu samo u jednoj tački, zbog nagiba krova. Pre no što počnemo da ispumpavamo prašinu, moramo zatvoriti taj procep.
<BR>&nbsp;&nbsp;&nbsp;&nbsp;&nbsp;Jesam li kazao 'ispumpavamo'? Greška. Tu stvar ne možete ispumpati; morate je podići. A ako to pokušamo, kako sada stvari stoje, prašina će ulaziti unutra istom brzinom kroz dno cevi kojom ćemo je mi vaditi na vrhu."
<BR>&nbsp;&nbsp;&nbsp;&nbsp;&nbsp;Tom je zastao i sardonički se osmehnuo svojoj mnogomilionskoj publici, kao da je izaziva da reši taj problem. Pustio je gledaoce da se krčkaju u vlastitim mislima izvesno vreme, a onda je podigao model koji je ležao na stolu u studiju. Mada je bio krajnje jednostavan, prilično se njime ponosio, jer ga je sam napravio. Niko nije mogao da nasluti, s druge strane kamere, da je to bio samo karton poprskan aluminijumskom bojom.
<BR>&nbsp;&nbsp;&nbsp;&nbsp;&nbsp;"Ova cev", reče on, "predstavlja kratki deo kesona koji sada vodi do Selene... i koji je, kako sam malopre rekao, pun prašine. A ovo..." drugom šakom je podigao zatupasti cilindar, zatvoren na jednom kraju, "...odlično pristaje u keson, poput klipa. Vrlo je težak i pokušaće da potone pod vlastitom težinom. Ali to, razume se, ne može dok je prašina zarobljena ispod njega."
<BR>&nbsp;&nbsp;&nbsp;&nbsp;&nbsp;Tom okrenu klip tako da se sada ravni kraj valjka našao pred kamerom. Pritisnuo je prstom središte kruga, što je prouzrokovalo otvaranje vratašca.
<BR>&nbsp;&nbsp;&nbsp;&nbsp;&nbsp;"Ovo frunkcioniše kao ventil; kada je zaptivak otvoren, prašina može da protiče kroz otvor i tada se klip lako spušta dole. Čim stigne do dna, ventil će se zatvoriti posle upućenog signala odozgo. Tako će keson biti zapečaćen i moći ćemo da počnemo da vadimo prašinu.
<BR>&nbsp;&nbsp;&nbsp;&nbsp;&nbsp;Zvuči veoma jednostavno, zar ne? Ali nije. Postoji otprilike pedeset problema koje nisam pomenuo. Na primer, kada se keson isprazni, pokušaće da ispliva na površinu sa potiskom od dobrih nekoliko tona. Glavni inženjer Lorens je izradio genijalni sistem sidara koja treba da ga zadrže dole.
<BR>&nbsp;&nbsp;&nbsp;&nbsp;&nbsp;Svakako vam je jasno da će, kad ispraznimo ovu cev, od prašine i dalje postojati klinasti procep između donjeg kraja i Seleninog krova. Kako gospodin Lorens misli s tim da iziđe na kraj, to ne znam. I, molim vas, da meni više ne šaljete predloga; već smo u ovom programu imali dovoljno polupečenih ideja za ceo jedan život.
<BR>&nbsp;&nbsp;&nbsp;&nbsp;&nbsp;Ovaj... klip... nije samo teorija. Ovdašnji inženjeri su ga u proteklih dvanaest časova izgradili i ispitali i sada je u akciji. Ako dobro tumačim signale koje mi upućuje onaj čovek, mislim da se selimo na More Žeđi da vidimo šta se dešava na splavu."
<BR>&nbsp;&nbsp;&nbsp;&nbsp;&nbsp;Sada su na splavu i oko njega bila tri igloa raznih veličina; na Suncu koje se odbijalo o njihovu spoljašnost ličili su na džinovske kapi žive. Jedna prašinska skija stajala je parkirana pored najveće kupole; druge dve bile su u prolazu, i dalje prebacujući zalihe iz Port Rorisa.
<BR>&nbsp;&nbsp;&nbsp;&nbsp;&nbsp;Poput otvora bunara, keson je štrčao iz mora. Njegov obod dizao se svega dvadesetak centimetara iznad prašine i otvor se činio suviše uzan da u njega uđe čovek. Biće to dosta teško za nekoga u skafanderu... ali ključni deo ove operacije obavljaće se bez skafandera.
<BR>&nbsp;&nbsp;&nbsp;&nbsp;&nbsp;U određenim razmacima, u bunaru je nestajala cilindrična hvataljka koju je nekoliko sekundi kasnije izvlačio mali, ali snažni kran. Sa svakim izvlačenjem, hvataljka je prebacivana preko oboda otvora i njen sadržaj je istresan nazad u more. Na trenutak bi se sivi džep prašine zadržao u ravnoteži na nivou ravnice; zatim bi se lagano spustio, nestavši potpuno pre no što bi se iz otvora pojavio novi tovar. Bio je to čarobni trik izvođen u po bela dana, tako da je naprosto plenio pogled. Mnogo efektnije od hiljadu reči kojima se mogao opisati, govorio je gledaocima sve što je trebalo da znaju o Moru Žeđi.
<BR>&nbsp;&nbsp;&nbsp;&nbsp;&nbsp;Hvataljki je sada trebalo više vremena, jer je zadirala dublje u prašinu. Konačno je došao i trenutak kada se pojavila samo dopola puna, i put ka Seleni bio je otvoren... osim one prepreke na kraju puta.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
