<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Lorens je ugledao Aurigu još sa udaljenosti od petnaestak kilometara; teško da ju je mogao prevideti, jer je bila upadljiva pošto se Sunčeva svetlost odbijala o njenu plastiku i metal.
<BR>&nbsp;&nbsp;&nbsp;&nbsp;&nbsp;"Šta je ono, do đavola?" upita on sam sebe i smesta odgovori na to pitanje. To je očigledno bio brod, a prisetio se da je čuo neke neodređene glasine kako je izvesna mreža vesti unajmila brod radi odlaska na planine. To se njega nije ticalo, mada je u jednom trenutku i sam razmišljao o tome da tamo spusti opremu, kako bi izbegao ovo dugočasovno navlačenje preko Mora. Na nesreću, taj plan ne bi uspeo. Nije bilo sigurnog mesta za spuštanje u prečniku pet stotina metara od nivoa 'mora'; ispust koji je Spenseru tako dobro poslužio nalazio se suviše visoko za njega.
<BR>&nbsp;&nbsp;&nbsp;&nbsp;&nbsp;Glavnom inženjeru se baš nije svidelo što će svaki njegov pokret pratiti dugofokusna sočiva sa brda... ali on tu ništa nije mogao. Već je zabranio da mu postave kameru na skije... na ogromno olakšanje, mada Lorens to nije znao, međuplanetnih vesti i ogromno ogorčenje ostalih službi. A onda je shvatio da bi moglo biti i korisno imati brod na samo nekoliko kilometara udaljenosti. Obezbediće im dodatni kanal obaveštavanja, a možda bi mogli i na neki drugi način da iskoriste njegove usluge. Čak bi im mogao ponuditi gostoprimstvo dok ne budu dopremljeni igloi.
<BR>&nbsp;&nbsp;&nbsp;&nbsp;&nbsp;Gde je oznaka? Sada je već trebalo da se vidi! Osetio je nelagodnost kada je pomislio da je mogla pasti i nestati u prašini. To ih, razume se, ne bi sprečilo da pronađu Selenu, ali moglo bi ih zadržati pet-deset minuta, a svaka sekunda sada im je bila važna.
<BR>&nbsp;&nbsp;&nbsp;&nbsp;&nbsp;Odahnuo je sa olakšanjem; prevideo je tanku cev naspram zaslepljujuće pozadine planina. Njegov pilot već je uočio cilj i promenio malo kurs da bi se kretao pravo prema njemu.
<BR>&nbsp;&nbsp;&nbsp;&nbsp;&nbsp;Skije se zaustaviše svaka sa jedne strane oznake i istog časa sve stade da vrca od aktivnosti. Osam prilika u skafanderima počele su da iskrcavaju konopcima povezane zavežljaje i veliku cilindričnu burad. Činile su to velikom brzinom, prema unapred utvrđenom planu. Splav je vrlo brzo počeo da poprima oblik kada je njegov izbušeni metalni okvir bio pričvršćen oko buradi, a lagani pod od fibreglasa stavljen preko njih.
<BR>&nbsp;&nbsp;&nbsp;&nbsp;&nbsp;Nijedan konstrukcijski posao u celoj istoriji Meseca nije izveden uz takav publicitet, zahvaljujući pomnom oku na planini. Ali kada su jednom počeli da rade, osmorica na skijama nisu uopšte bili svesni da im preko ramena zaviruju milioni ljudi. Za njih je sada jedino bilo važno da postave splav i pričvrste udice koje će navoditi šuplje bušilice - nosioce života do cilja.
<BR>&nbsp;&nbsp;&nbsp;&nbsp;&nbsp;Svakih pet minuta, ili manje, Lorens je razgovarao sa Selenom, obaveštavajući Peta i Mekenzija o tome kako napreduju. Činjenica da istovremeno obavešteva i nestrpljivi svet uopšte mu nije pala na pamet.
<BR>&nbsp;&nbsp;&nbsp;&nbsp;&nbsp;Konačno, posle neverovatnih dvadeset minuta, bušilica je bila spremna; njen prvi deo od pet metara bio je postavljen poput harpuna i spreman da zaroni u More. Međutim, ovaj harpun bio je predviđen da donese život, a ne smrt.
<BR>&nbsp;&nbsp;&nbsp;&nbsp;&nbsp;"Silazimo", reče Lorens. "Prvi deo upravo ulazi."
<BR>&nbsp;&nbsp;&nbsp;&nbsp;&nbsp;"Bolje da požurite", prošaputa Pet. "Neću moći još dugo."
<BR>&nbsp;&nbsp;&nbsp;&nbsp;&nbsp;Činilo mu se da se kreće kroz maglu; nije se mogao setiti vremena kada nije bio tu. Pored tupog bola u plućima, u stvari se nije osećao nelagodno... samo je bio neverovatno umoran. Bio je poput robota koji obavlja zadatak čije značenje je odavno zaboravio, ako ga je uopšte ikada i morao znati. U šaci je držao ključ za odvijanje; izvadio ga je iz kutije sa alatom pre nekoliko časova, znajući da će mu biti potreban. Možda će ga podsetiti na ono što treba da obavi, kada dođe vreme za to.
<BR>&nbsp;&nbsp;&nbsp;&nbsp;&nbsp;Kao iz velike daljine čuo je delić razgovora koji očigledno nije bio namenjen njemu; neko je nesumnjivo zaboravio da promeni kanale.
<BR>&nbsp;&nbsp;&nbsp;&nbsp;&nbsp;"Trebalo je da je tako pričvrstimo da se može s ove strane odvrnuti. Šta ako je suviše slab da to učini?"
<BR>&nbsp;&nbsp;&nbsp;&nbsp;&nbsp;"Moramo rizikovati; dodatna podešavanja bi nas zadržala najmanje još jedan sat. Dodaj mi to..."
<BR>&nbsp;&nbsp;&nbsp;&nbsp;&nbsp;A onda se veza prekinula; ali Pet je dovoljno čuo da se naljuti... ili bar da bude onoliko ljut koliko je to čovek u njegovom poluotupelom stanju mogao biti. Pokazaće on njima... on i njegov dobri drugar doktor Mek... Mek kako beše? Više mu se nije sećao prezimena.
<BR>&nbsp;&nbsp;&nbsp;&nbsp;&nbsp;Polako se okrenuo u sedištu i zagledao se u stražnji deo kabine u klanicu sličnu Golgoti. U prvi mah nije mogao da razabere fizičara među ostalim isprevrtanim telima; a onda je primetio da kleči pored gospođe Vilijams, čiji su datum rođenja i smrti imali izgleda da budu blizu jedan drugome. Mekenzi joj je držao masku sa kiseonikom preko lica, potpuno nesvestan činjenice da je šištanje gasa iz cilindra prestalo i da je merač odavno pokazivao nulu.
<BR>&nbsp;&nbsp;&nbsp;&nbsp;&nbsp;"Još samo malo", začu se preko radija. "Svaki čas bi trebalo da čujete udarac."
<BR>&nbsp;&nbsp;&nbsp;&nbsp;&nbsp;Tako brzo? - pomisli Pet. Pa da, teška cev će skliznuti kroz prašinu gotovo onom brzinom kojom je budu spuštali. Smatrao se veoma pametnim što je izvršio tu dedukciju.
<BR>&nbsp;&nbsp;&nbsp;&nbsp;&nbsp;Dum! Nešto je pogodilo krov. Ali gde?
<BR>&nbsp;&nbsp;&nbsp;&nbsp;&nbsp;"Čujem vas", prošaputa on. "Našli ste nas."
<BR>&nbsp;&nbsp;&nbsp;&nbsp;&nbsp;"Znamo", odvrati neki glas. "Osećamo da smo uspostavili kontakt. Ali vi morate obaviti ostalo. Možete li da odredite gde bušilica dodiruje krov? Da li je to prazna oblast krova, ili se nalazi iznad žica? Podići ćemo je i spustiti nekoliko puta, kako bi vam pomogli da to utvrdite."
<BR>&nbsp;&nbsp;&nbsp;&nbsp;&nbsp;Pet je bio prilično besan zbog ovoga; činilo mu se strašno nepošteno što će on morati da odlučuje o jednoj tako složenoj stvari.
<BR>&nbsp;&nbsp;&nbsp;&nbsp;&nbsp;Kuc, kuc - čulo se lupkanje bušilice po krovu. Nije mogao ni da mu život zavisi od toga (zašto mu se činilo da je ta fraza ona prava?) da odredi odakle tačno dopire zvuk. Pa, ionako nisu imali šta da izgube...
<BR>&nbsp;&nbsp;&nbsp;&nbsp;&nbsp;"Samo napred", promrmlja on. "Iznad praznog ste." Morao je dva puta da ponovi pre nego što su ga razumeli.
<BR>&nbsp;&nbsp;&nbsp;&nbsp;&nbsp;Istog časa, baš su oni gore bili brzi... bušilica stade da probija spoljašnji trup. Jasno je čuo zvuk, bio je lepši od bilo kakve muzike.
<BR>&nbsp;&nbsp;&nbsp;&nbsp;&nbsp;Prodrla je kroz prvu prepreku za manje od minute. Čuo ju je kako radi, a zatim staje jer je motor bio ugašen. Operator ju je spustio nekoliko centimetara do unutrašnjeg trupa i ona ponovo poče da se okreće.
<BR>&nbsp;&nbsp;&nbsp;&nbsp;&nbsp;Zvuk je sada bio mnogo jači. Mogao je tačno odrediti odakle dolazi. Poticao je, Pet je pomalo dekoncentrisano primetio, iz velike blizine glavnog spleta kablova koji su prolazili po sredini krova. Ako prođe kroz to...
<BR>&nbsp;&nbsp;&nbsp;&nbsp;&nbsp;Polako i nesigurno je ustao i uputio se ka izvoru zvuka. Upravo je stigao do njega kada ga je zasuo mlaz prašine sa tavanice, iznenadne varnice... i glavno svetlo se ugasilo.
<BR>&nbsp;&nbsp;&nbsp;&nbsp;&nbsp;Srećom su ostala upaljena rezervna svetla. Petovim očima bilo je potrebno nekoliko sekundi da se prilagode na nejasni crveni sjaj; a onda je ugledao metalnu cev kako prodire kroz krov. Lagano se spuštala naniže dok nije ušla pola metra u kabinu; a onda se zaustavila.
<BR>&nbsp;&nbsp;&nbsp;&nbsp;&nbsp;U pozadini se čuo nečiji glas preko radija, koji je govorio nešto što je znao da je vrlo važno. Pokušavao je da uhvati smisao onoga što je čuo dok je stavljao klešta oko bušilice i pritezao podešivač za zavrtanj.
<BR>&nbsp;&nbsp;&nbsp;&nbsp;&nbsp;"Nemojte odvrnuti bušilicu dok vam ne kažemo", govorio neki udaljeni glas. "Nemamo vremena da pričvrstimo zaptivni ventil... cev je s ove strane otvorena prema vakuumu. Reći ćemo vam čim budemo spremni. Ponavljam... nemojte ukloniti bušilicu dok vam mi ne kažemo."
<BR>&nbsp;&nbsp;&nbsp;&nbsp;&nbsp;Pet požele da čovek prestane da ga gnjavi; tačno je znao šta treba da radi. Ako svom snagom pritisne ručku ključa za odvijanje... tako... glava bušilice će spasti i on će moći ponovo da diše.
<BR>&nbsp;&nbsp;&nbsp;&nbsp;&nbsp;Zašto se ne pomera? Ponovo je pokušao.
<BR>&nbsp;&nbsp;&nbsp;&nbsp;&nbsp;"Blagi Bože", začu se preko radija. "Prestanite s tim! Nismo spremni! Izgubićete sav vazduh!"
<BR>&nbsp;&nbsp;&nbsp;&nbsp;&nbsp;Samo trenutak, pomisli Pet, ne obazirući se na ometanje. Ovde nešto nije u redu. Da li treba da okrećem na ovu stranu... ili na onu? Šta ako počnem da ga zavrćem, umesto obrnuto?
<BR>&nbsp;&nbsp;&nbsp;&nbsp;&nbsp;Ovo je bilo užasno zapetljano. Pogledao je u desnu šaku, pa u levu; nijedna mu nije bila od pomoći. (Kao ni taj ludak koji je vikao preko radija.) Pa, može pokušati na drugu stranu i videti hoće li biti išta bolje.
<BR>&nbsp;&nbsp;&nbsp;&nbsp;&nbsp;S velikim dostojanstvom, zaobišao je cev, držeći je jednom rukom. Kada je prionuo na ključ s druge strane, ščepao ga je sa obe šake, kako se ne bi srušio. Na trenutak se oslonio o njega, pognute glave.
<BR>&nbsp;&nbsp;&nbsp;&nbsp;&nbsp;"Periskop gore", promrmlja on. Šta li je, za ime Zemlje, to značilo? Nije imao pojma, ali negde je to već bio čuo i činilo mu se prigodno.
<BR>&nbsp;&nbsp;&nbsp;&nbsp;&nbsp;Još je mozgao o toj stvari kada je glava bušilice počela da se odvrće pod njegovom težinom, veoma lako i glatko.
<BR>&nbsp;&nbsp;&nbsp;&nbsp;&nbsp;Petnaest metara iznad njega, glavni inženjer Lorens i njegovi pomoćnici zastadoše trenutak gotovo paralizovani od užasa. Nikome nije bilo ni na kraj pameti da će se nešto ovakvo dogoditi; mislili su na stotine drugih nesrećnih slučajeva, ali ne i na ovo.
<BR>&nbsp;&nbsp;&nbsp;&nbsp;&nbsp;"Kolemene... Macui! odreza Lorens. "Za Boga miloga, pripojite već jednom taj kiseonik!"
<BR>&nbsp;&nbsp;&nbsp;&nbsp;&nbsp;Još dok je vikao na njih, znao je da će biti prekasno. Trebalo je obezbediti još dva spoja, pa da se zatvori kolo kiseonika. I, razume se, to su bili klasični spojevi-zavrtnji, a ne spojnice koje se brzo oslobađaju. Samo jedna od tih sitnica, koja inače ni u hiljadu godina nikome nikada ne bi bila važna, sada je značila život ili smrt.
<BR>&nbsp;&nbsp;&nbsp;&nbsp;&nbsp;Poput Samsona kod vodenice, Pet je teškim korakom obilazio oko cevi, gurajući ručku ključa pred sobom. Nije pružala nikakav otpor, čak ni pri njegovom sadašnjem nemoćnom stanju; do sada se bušilica odvila više od dva centimetra... i nema sumnje da će ispasti u narednih nekoliko sekundi...
<BR>&nbsp;&nbsp;&nbsp;&nbsp;&nbsp;Ah... još malo. Mogao je da čuje slabo šištanje, koje je postojalo sve jače dok se burgija odvrtala. To je kiseonik koji hita ka kabini, van svake sumnje. Za nekoliko sekundi će ponovo moći da diše i sve njegove nevolje biće okončane.
<BR>&nbsp;&nbsp;&nbsp;&nbsp;&nbsp;Šištanje se probudilo u preteće zviždanje i tada se Pet prvi put zapitao da li pravilno postupa. Zastao je, zamišljeno se zagledao u ključ i počešao se po glavi. Njegovi usporeni mentalni procesni nisu uspeli da pronađu nikakvu grešku u njegovom delanju; da je u tom trenutku preko radija dobio naređenja, možda bi ih i poslušao, ali oni gore su odustali od tih pokušaja.
<BR>&nbsp;&nbsp;&nbsp;&nbsp;&nbsp;Hajde, nazad na posao. (Prošlo je mnogo godina od kada je poslednji put bio ovoliko mamuran.) Još je jednom prilegao na ključ... i pao pravo na lice kada se bušilica oslobodila.
<BR>&nbsp;&nbsp;&nbsp;&nbsp;&nbsp;U istom trenutku kabina je počela da odzvanja od vrišteće tutnjave i snažan vetar je podigao sve slobodne listove hartije kao da su jesenje lišće. Oblikovala se magla usled kondezacije kada se vlaga iz vazduha, rashlađenog zbog naglog širenja, pretvorila u gustu koprenu. Kada se Pet okrenuo na leđa, bar svestan onoga što se dogodilo, gotovo da ga je zaslepila magla koja ga je okruživala.
<BR>&nbsp;&nbsp;&nbsp;&nbsp;&nbsp;Taj vrisak mogao je da znači samo jednu stvar obučenom svemircu i sada su stvar u svoje ruke uzele njegove automatske reakcije. Morao je pronaći neki ravni predmet koji se može priljubiti uz rupu... bilo šta samo da je dovoljno jako.
<BR>&nbsp;&nbsp;&nbsp;&nbsp;&nbsp;Divlje je stao da se osvrće oko sebe po grimiznoj magli, koja se već stanjivala dok ju je svemir isisavao. Buka je bila zaglušujuća; činilo se neverovatno da jedna tako mala cev može da proizvodi takav vrisak.
<BR>&nbsp;&nbsp;&nbsp;&nbsp;&nbsp;Dok je posrtao preko svojih nesvesnih saputnika, probijajući se od sedišta do sedišta, umalo ga nije napustila nada kada mu je molitva bila uslišena. Ugledao je debelu knjigu, otvorenu na podu gde je bila ispuštena. Tako se ne postupa sa knjigama, pomisli on, ali bilo mu je drago da je neko bio nepažljiv. Inače je nikada možda ne bi ugledao.
<BR>&nbsp;&nbsp;&nbsp;&nbsp;&nbsp;Kada je stigao do vrištećeg otvora koji je isisavao život iz lađe, knjiga mu je bukvalno bila iščupana iz šaka i zalepila se za kraj cevi. Zvuk je istog časa uminuo, kao i snažan vetar. Pet je trenutak stajao i klatio se poput pijanca; zatim se bez reči spustio na kolena i bupnuo o pod.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
