<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Kod ovih, razmišljao je Džo Fernrajt, ne postoji život, samo sinopsis života. Mi smo nit koja njima prolazi kroz ruke; uvek u pokretu, u proticanju, klizimo pored njih, a nikako nas ne mogu baš sasvim čvrsto uhvatiti. To izmicanje je neprekidno, ali odnosi i nas same, izmičemo i odlazimo, ka strašnoj alhemiji groba.
<BR>&nbsp;&nbsp;&nbsp;&nbsp;&nbsp;Vilisu reče: "Mož stupiš u kontakt sa Glimungom?"
<BR>&nbsp;&nbsp;&nbsp;&nbsp;&nbsp;"Morate reći..."
<BR>&nbsp;&nbsp;&nbsp;&nbsp;&nbsp;"Vilise", reče on, "možeš li da stupiš u kontakt sa Glimungom?" Kalenda je, na drugom kraju sobe, ali licem u lice sa njim, stajala ćutke - možda ne u onoj tišini kakvu bi stvorila sova, koja svojim perjem upija i suzbija zvuke, nego u jednoj mehaničkoj vrsti tišine: kao da je žica za 'audio' presečena. Je li ovo stvorenje zaista ovde? - pitao se Džo. Činilo se da je materijalno; ništa od one avetinjske, vazdušaste providnosti duha. Stvarno je ovde, reče on sebi. Kalenda je izvršila invaziju na moj radni prostor, pre nego što sam prvo prvcijato parčence uneo u bestežinsku zonu. Pre nego što sam upalio prvu termo-iglu.
<BR>&nbsp;&nbsp;&nbsp;&nbsp;&nbsp;"Ne mogu stupiti u vezu sa Glimungom", reče Vilis. "On spava; sad je njegovo vreme za to. Kroz dvanaest sati on će se probuditi, i tad ću moći da stupim u vezu s njim. Međutim, on je ostavio veliki broj pripravnih servo-asist mehanizama, da deluju u hitnom slučaju. Želite li aktiviranje nekog od njih?"
<BR>&nbsp;&nbsp;&nbsp;&nbsp;&nbsp;Džo reče: "Reci mi šta da radim. Vilise, reci mi šta, zaboga, da radim."
<BR>&nbsp;&nbsp;&nbsp;&nbsp;&nbsp;"U vezi sa Kalendom? Nije zabeleženo da je iko ikad uradio išta u vezi sa Kalendama. Želite li da temeljitije istražim to pitanje? Postoji jedan određeni računar sa kojim se mogu povezati, a koji bi možda mogao sačiniti analizu Vaših sposobnosti u odnosu prema prirodi Kalendi i zatim formulisati neku novu interakciju koja bi..."
<BR>&nbsp;&nbsp;&nbsp;&nbsp;&nbsp;"Da li one umiru?" upita Džo.
<BR>&nbsp;&nbsp;&nbsp;&nbsp;&nbsp;Robot oćuta.
<BR>&nbsp;&nbsp;&nbsp;&nbsp;&nbsp;"Vilise", reče on, "mogu li one biti ubijene?"
<BR>&nbsp;&nbsp;&nbsp;&nbsp;&nbsp;"To nije lako reći", odgovori robot. "Nisu vam to standardna živa bića. Osim toga, sve Kalende izgledaju isto, čime se problem dodatno usložnjava."
<BR>&nbsp;&nbsp;&nbsp;&nbsp;&nbsp;Kalenda položi jedan primerak Knjige na radni sto, blizu Džoa Fernrajta. Onda stade. Čekala je da on uzme Knjigu.
<BR>&nbsp;&nbsp;&nbsp;&nbsp;&nbsp;On je ćutke uze, neko vreme zadrža u rukama, a onda otvori stranicu označenu umetnutim papirićem. Tekst je glasio:
<BR>
<BR>&nbsp;&nbsp;&nbsp;&nbsp;&nbsp;Ono što Džo Fernrajt nađe u potonuloj katedrali navešće ga da ubije Glimunga i time zauvek spreči podizanje Heldskale.
<BR>
<BR>&nbsp;&nbsp;&nbsp;&nbsp;&nbsp;Ono što ću naći u crkvi, reče Džo sebi. Dole, ispod vode. To je već tamo dole, ispod mora. Čeka me...
<BR>&nbsp;&nbsp;&nbsp;&nbsp;&nbsp;Onda pomisli: pa, što pre odem tamo, to bolje. Da li će me Glimung pustiti? - zapita se. Osobito kad pročita ovo - a on verovatno čita ovoga trenutka, dok ja ovde stojim; nema sumnje da prati svaku promenu u tekstu koji raste i samoga sebe ispravlja svakog dana. Svakog sata.
<BR>&nbsp;&nbsp;&nbsp;&nbsp;&nbsp;Ako je pametan, reče on sebi, ubiće on mene prvi. Pre nego što dospem pod vodu. Ubiće me, zapravo, sad.
<BR>&nbsp;&nbsp;&nbsp;&nbsp;&nbsp;Stajao je tako i čekao da se Glimungovo nasilje obruši na njega.
<BR>&nbsp;&nbsp;&nbsp;&nbsp;&nbsp;Ali ništa. Pa da, priseti se on. Glimung spava.
<BR>&nbsp;&nbsp;&nbsp;&nbsp;&nbsp;S druge strane, meditirao je dalje, možda i ne bi trebalo da idem pod more. Šta bi mi Glimung preporučio? Možda to treba da bude odlučujuće: ako Glimung hoće da on ode pod vodu, u redu, ako ne, ne. Baš čudno, pomisli on, da je moja prva reakcija bila želja da pohitam pod vodu. Kao da jedva čekam da načinim to otkriće - koje će uništiti Glimunga i, sa Glimungom, svaku nadu da katedrala bude ikad podignuta. Perverzna reakcija, zaključi on. Tu je nešto iskliznulo ispod mojih podsvesnih inhibicija. Možda bi ovo trebalo nešto da mu kaže o njemu samom, nešto što dosad nije znao. A Kalende, i Knjiga, prizvali na površinu. Pa, da. Kalende su to probudile u meni, uvide on; na tom načelu Kalende operišu. Nameste, tom taktikom, da se svako njihovo proročanstvo obistini.
<BR>&nbsp;&nbsp;&nbsp;&nbsp;&nbsp;"Vilise", reče on, "kako se silazi do Heldskale?"
<BR>&nbsp;&nbsp;&nbsp;&nbsp;&nbsp;"Čovek, pomoću ronilačkog odela sa maskom ili pomoću komore za prolepsis", reče robot.
<BR>&nbsp;&nbsp;&nbsp;&nbsp;&nbsp;"Mož me odvedeš tamo?" upita Džo. "Ov-vaj, hoću reći, Vilise, možeš..."
<BR>&nbsp;&nbsp;&nbsp;&nbsp;&nbsp;"Samo malo", reče robot. "Stiže poziv za Vas. Službeni." Robot je ćutao trenutak-dva. Onda reče: "Gospođica Hilda Rajs, Glimungova lična sekretarica. Želi da razgovara sa Vama." Na robotovim grudima otvoriše se naglo, uz lak prasak, vratanca, i odatle se pruži poslužavnik na kome je bio mobilni telefon. "Uzmite ga", reče Vilis.
<BR>&nbsp;&nbsp;&nbsp;&nbsp;&nbsp;Džo dohvati prenosivi telefon.
<BR>&nbsp;&nbsp;&nbsp;&nbsp;&nbsp;"Gospodine Fernrajt" upita jedan uvežban, kompetentan ženski glas. "Imam jedan hitan zahtev za Vas, od gospodina Glimunga, koji sada spava. On bi radije video da Vi ne zaronite do Heldskale baš sad. On bi želeo da sačekate, pa da neko ide s Vama."
<BR>&nbsp;&nbsp;&nbsp;&nbsp;&nbsp;"Zahtev, rekoste", reče Džo. "Treba li to da shvatim kao naređenje? Da on meni naređuje da sad ne idem pod vodu?"
<BR>&nbsp;&nbsp;&nbsp;&nbsp;&nbsp;"Sva uputstva gospodina Glimunga", odvrati gospođica Rajs, "dolaze u obliku zahteva. On nikada ne naređuje; samo zahteva."
<BR>&nbsp;&nbsp;&nbsp;&nbsp;&nbsp;"Znači, to je ipak naređenje", zaključi Džo.
<BR>&nbsp;&nbsp;&nbsp;&nbsp;&nbsp;Gospođica Rajs primeti: "Mislim da razumete, gospodine Fernrajte. Sutra će, u neko doba dana, gospodin Glimung stupiti u vezu sa Vama. Doviđenja." Telefon je uz tiho 'klik!' zamro.
<BR>&nbsp;&nbsp;&nbsp;&nbsp;&nbsp;"To je naređenje", reče Džo.
<BR>&nbsp;&nbsp;&nbsp;&nbsp;&nbsp;"Dabome", saglasi se robot Vilis. "Tako on rešava sve stvari, kao što je ona pametno ukazala."
<BR>&nbsp;&nbsp;&nbsp;&nbsp;&nbsp;"Ali ako bih pokušao da pođem pod..."
<BR>&nbsp;&nbsp;&nbsp;&nbsp;&nbsp;"E pa ne možeš", reče robot ravno.
<BR>&nbsp;&nbsp;&nbsp;&nbsp;&nbsp;"E pa mogu", reče Džo. "Mogu, s tim što ću biti otpušten."
<BR>&nbsp;&nbsp;&nbsp;&nbsp;&nbsp;"Možeš", reče robot, "s tim što ćeš biti ubijen."
<BR>&nbsp;&nbsp;&nbsp;&nbsp;&nbsp;"Ubijen, Vilise? Ko da me ubije, i na koji način?" Osećao je i strah i ljutnju, neku neobičnu mešavinu emocija, zbog čega u njegovom vagusnom nervu počeše grčevi: njegovo disanje, peristaltika, puls, promeniše se korenito. "Ko da me ubije?" upita on, tonom oštrog zahteva.
<BR>&nbsp;&nbsp;&nbsp;&nbsp;&nbsp;"Prvo moraš reći... ma, do vraga i s time", reče robot. "Da, mnogi mesožderni oblici života. Mnogo hazarda."
<BR>&nbsp;&nbsp;&nbsp;&nbsp;&nbsp;"Ali normalnog za zadatke te vrste", reče Džo.
<BR>&nbsp;&nbsp;&nbsp;&nbsp;&nbsp;"Pretpostavljam da bi ti to mogao reći", reče robot. "Međutim, takav jedan zahtev..."
<BR>&nbsp;&nbsp;&nbsp;&nbsp;&nbsp;"Idem pod vodu", reče Džo.
<BR>&nbsp;&nbsp;&nbsp;&nbsp;&nbsp;"Naći ćeš stravično raspadanje tamo dole. Trulež koju ni zamisliti ne možeš. Taj podvodni svet, u kome Heldskala leži, to je mesto mrtvih stvari, mesto gde sve trune i pada u očaj i propast. Zato Glimung i hoće da podigne katedralu. Ne može više da izdrži, tamo dole; a nećeš moći ni ti. Sačekaj da pođe i on s tobom pod vodu. Nekoliko dana se strpi; leči lonce u svojoj radionici i zaboravi odlaženje dole. Glimung kaže da je to, tamo, 'Akvatični Podsvet'. U pravu je; to je svet satkan od samoga sebe, sasvim zaseban od našeg. Ima svoje sopstvene zakone, koji su jad i beda; po njima, sve mora da sagnjili i postane smeće. To je svet kojim vlada sila neumoljive entropije, i ništa drugo. Svet u kome čak i oni koji raspolažu titanskom snagom, kao Glimung, na kraju budu opustošeni i nemoćni. Okeanska grobnica je to, koja će ubiti sve nas, osim ako uspemo podići katedralu."
<BR>&nbsp;&nbsp;&nbsp;&nbsp;&nbsp;"Pa, ne može biti baš tako rđavo", reče Džo, ali, izgovarajući te reči, oseti kako strah šumori kroz njega i gnezdi mu se u srcu, strah izazvan delimično i ispraznošću njegove rečenice.
<BR>&nbsp;&nbsp;&nbsp;&nbsp;&nbsp;Robot ga pogleda zagonetno, jednim složenim pogledom koji se postepeno pretvarao u porugu.
<BR>&nbsp;&nbsp;&nbsp;&nbsp;&nbsp;"Ako se uzme u obzir da si ti robot", reče Džo, "ne vidim kakva je tvoja emotivna umešanost u ovo; nemaš život."
<BR>&nbsp;&nbsp;&nbsp;&nbsp;&nbsp;Robot reče: "Nijedna struktura, pa čak ni veštačka, ne uživa u procesu entropije. Ona je konačna sudbina svih stvari, i sve stvari joj se opiru."
<BR>&nbsp;&nbsp;&nbsp;&nbsp;&nbsp;Džo reče: "I, šta, Glimung misli da zaustavi taj proces? Ako je entropija konačna sudbina 'svih stvari', onda Glimung nju ne može zaustaviti; osuđen je na propast. On će pretrpeti neuspeh, a entropija će nadirati dalje."
<BR>&nbsp;&nbsp;&nbsp;&nbsp;&nbsp;"Tamo dole, ispod vode", reče Vilise, "nijedan drugi proces i ne deluje, samo entropija. Ali ovde, gore - ako se podigne katedrala - biće i drugih, neretrogradnih sila. Sila ozdravljenja i popravke. Građenja, pravljenja, davanja oblika - odnosno, u tvom slučaju, isceljenja. Zato si ti toliko potreban. Ti, i drugi slični tebi. Vi ćete svojim sposobnostima i radom suzbijati proces rastakanja. Kapiraš?"
<BR>&nbsp;&nbsp;&nbsp;&nbsp;&nbsp;"Ja hoću dole", reče Džo.
<BR>&nbsp;&nbsp;&nbsp;&nbsp;&nbsp;"Kako te je volja. Obuci ronilačko odelo i zaroni u Mare Nostrum, sam samcijat, noću. Spusti se u donji, truležni svet, pa vidi svojim očima. Povešću te do jednog od plovećih pripremnih centara na moru; odatle se bućni - bez mene."
<BR>&nbsp;&nbsp;&nbsp;&nbsp;&nbsp;"Hvala", reče Džo. Izgovorio je tu reč sa namerom da zazvuči ironično; ali izišla je iz njega kao nejako hripanje, a robot, činilo se, nije ni shvatio taj ton.
<BR>&nbsp;&nbsp;&nbsp;&nbsp;&nbsp;Pripremni centar sastojao se od tri ploveće platforme. Svaka je bila pokrivena kupolom, ispod koje je bilo dovoljno mesta za okupljanje mnoštva živih bića i za svu njihovu opremu. Džo se osvrtao i ocenjivao, pogledom stručnjaka, veličinu zdanja. Ovo je građeno robotskim radom, zaključi on. I to nedavno; kupole izgledaju nove, što verovatno i jesu. Ovaj centar napravljen je za njega i za ostale, i neće ničemu služiti dok oni ne počnu odavde da se otiskuju na rad. Prostor ovde nije takav luksuz kao na Zemlji, zaključi on. Ovde je moguće praviti kupole velike koliko god hoćeš... a Glimung, dabome, hoće da budu zaista velike.
<BR>&nbsp;&nbsp;&nbsp;&nbsp;&nbsp;"A ti ni sad nećeš da se spustiš dole sa mnom", reče on robotu Vilisu.
<BR>&nbsp;&nbsp;&nbsp;&nbsp;&nbsp;"Nikad."
<BR>&nbsp;&nbsp;&nbsp;&nbsp;&nbsp;"Pokaži mi ronilačku opremu", reče Džo. "I kako se koristi. Pokaži mi sve što treba da znam."
<BR>&nbsp;&nbsp;&nbsp;&nbsp;&nbsp;"Pokazaću ti minimum..." poče robot, ali zaćuta. Na sletno polje na vrhu najveće od tri kupole spuštao se mali vazdušni brod. Vilis ga je osmatrao napeto. "Suviše malo za Glimunga", promrmlja. "Mora biti neki škrtiji građen, dakle niži oblik života."
<BR>&nbsp;&nbsp;&nbsp;&nbsp;&nbsp;Vazdušni brod se zaustavio; poklopac na njegovom izlaznom otvoru kliznu unazad. Taksi, bilo je objavljeno slovima koja su se protezala od krme do pramca. Iz taksija iskorači Mali Jojez.
<BR>&nbsp;&nbsp;&nbsp;&nbsp;&nbsp;Spustila se liftom i pošla pravo ka Džou i robotu Vilisu. "Glimung mi se obratio", reče ona. "Rekao mi je šta ti radiš ovde. Želeo je da pođem i ja s tobom. Postojala je izvesna sumnja u njegovom umu da li ćeš moći sam - hoću reći, da li ćeš, u fizičkom smislu, preživeti iskustvo sa podsvetom, tamo dole."
<BR>&nbsp;&nbsp;&nbsp;&nbsp;&nbsp;"A on misli da ti to možeš", reče Džo.
<BR>&nbsp;&nbsp;&nbsp;&nbsp;&nbsp;"On misli da, ako idemo dvoje, pa se možemo osloniti jedno na drugo, ima dobrih izgleda da uspemo. A ja sam i iskusnija, poprilično, od tebe. Ogromno iskusnija."
<BR>&nbsp;&nbsp;&nbsp;&nbsp;&nbsp;"Gospođice damo", reče joj Vilis, "da li je Glimung želeo da i ja pođem pod more?"
<BR>&nbsp;&nbsp;&nbsp;&nbsp;&nbsp;"Nije pomenuo tebe", reče Mali kratko i suvo.
<BR>&nbsp;&nbsp;&nbsp;&nbsp;&nbsp;"E, baš volim što nije." Robot se mrštio u teškoj polutami. "Ne volim ono dole."
<BR>&nbsp;&nbsp;&nbsp;&nbsp;&nbsp;"Ali uskoro će se sve izmeniti", reče Mali. "Neće postojati nikakvo 'tamo dole'. Biće sve ovde gore, u ovom svetu, gde dejstvuju drugi zakoni."
<BR>&nbsp;&nbsp;&nbsp;&nbsp;&nbsp;"Najbolji planovi miševa i ljudi..." poče robot sa ledenom skepsom.
<BR>&nbsp;&nbsp;&nbsp;&nbsp;&nbsp;"Aj, ti, pomogni nam da obučemo to za ronjenje", reče mu Džo.
<BR>&nbsp;&nbsp;&nbsp;&nbsp;&nbsp;Robot reče: "Dole, dole, u Akvatičnom Podsvetu, bićete na mestu koje je Amalita zaboravio."
<BR>&nbsp;&nbsp;&nbsp;&nbsp;&nbsp;"Ko je 'Amalita'?" upita Džo.
<BR>&nbsp;&nbsp;&nbsp;&nbsp;&nbsp;Mali reče: "Bog kome je katedrala podignuta. Bog koji je u Heldskali bio obožavan. Kad se katedrala osposobi, Glimung će moći da pozove Amalitu, kao što je činjeno u ranijim vremenima, pre Katastrofe u kojoj je katedrala potonula. To je bio poraz Amalite; potukla ga je Borel - ali samo privremeno. No, težak poraz je to bio. Podseća me to na jednu teransku pesmu koju je napisao izvesni Bert Breht, a naslov je bio 'Udavljena devojka'. Da vidimo. Ako pamćenje posluži... 'I Bog nju zaboravi, deo po deo, prvo ruke njene, pa noge, onda i trup ceo... i samo joj ostavi...'"
<BR>&nbsp;&nbsp;&nbsp;&nbsp;&nbsp;Džo reče: "Kakva su to božanstva?" Niko ranije nije pominjao to, ali, naravno, bilo je logično, trebalo je da se razume samo po sebi; katedrala je mesto za obožavanje nekoga, ili nečega, dakle mora postojati i taj objekt obožavanja, taj neko ili nešto. On reče Jojezovoj: "Znaš li još nešto o tom vidu stvari?"
<BR>&nbsp;&nbsp;&nbsp;&nbsp;&nbsp;"Ja vas mogu obavestiti svestrano", reče robot, kome ovo kao da je smetalo.
<BR>&nbsp;&nbsp;&nbsp;&nbsp;&nbsp;Mali reče robotu: "Da li je tebi ikada palo na um da je možda Amalita taj koji, radeći kroz Glimunga, podiže katedralu? Da bi se moglo nastaviti obožavanje njega, ovde, na ovoj planeti?"
<BR>&nbsp;&nbsp;&nbsp;&nbsp;&nbsp;"Hmmm", reče robot, na način kao da se nervira; Džo je maltene mogao čuti škljocanje releja u robotu, tako se jasno videlo da razmišlja. "Pa, dobro", reče robot već sledećeg trenutka, "vi ste postavili pitanja o dva božanstva, gospodine Ser. Ali ste opet, i ponovo, zanemarili da kažete..."
<BR>&nbsp;&nbsp;&nbsp;&nbsp;&nbsp;"Vilise", reče Džo, "ispričaj mi o Amaliti i Borelu. Koliko su dugo bili obožavani i na koliko planeta? Gde je taj kult počeo?"
<BR>&nbsp;&nbsp;&nbsp;&nbsp;&nbsp;"Imam ja jednu brošuru", reče robot, "koja će iscrpno odgovoriti na ta pitanja." Zavuče glatko šaku u jedan džep na svom toraksu; odatle izdiže fotokopirani pamflet. "Ovo sam napisao u slobodnom vremenu", reče robot. "Sa vašim dopuštenjem, pozivaću se na ovo delo. Na taj način neću morati preopterećivati moje memorijske čipove. Počnimo od ovoga: Amalita je postojao sam. To je bilo pre nekih pedeset hiljada teranskih godina. Onda je, u grču apoteoze, Amalita osetio seksualnu čežnju. Ali nije imao prema čemu da je oseti. Osećao je ljubav, ali se nije imalo šta voleti. Osećao je mržnju, ali se nije imalo šta mrzeti."
<BR>&nbsp;&nbsp;&nbsp;&nbsp;&nbsp;"Osećao je apatiju. Ali nije se imalo zbog čega biti apatičan." To je rekla Mali, bez osećanja; nije bila umešana.
<BR>&nbsp;&nbsp;&nbsp;&nbsp;&nbsp;"Prvo mi da vidimo ovo o seksualnoj želji", reče robot. "Kao što je dobro znano, najprijatniji oblici seksa je rodoskrvnuće, zato što je rodoskrvnuće temeljni tabu širom Vaseljene. Što jači tabu, jače uzbuđenje. Zato je Amalita napravio sebi sestru, Borel. Po stupnju uzbudljivosti, sledeća vrsta seksualne ljubavi je ona prema nekome ko je zao, prema nekoj osobi koje bi se, da je ne voliš, užasavao. Zato je Amalita uzrokovao da njegova sestra bude zla; a ona je odmah počela rušiti sve ono što je on, tokom vekova, podigao."
<BR>&nbsp;&nbsp;&nbsp;&nbsp;&nbsp;Mali promrmlja: "Heldskalu, na primer."
<BR>&nbsp;&nbsp;&nbsp;&nbsp;&nbsp;"Jeste, gospođice damo", saglasi se robot. "Dakle, sledeći, treći po jačini, podsticaj seksualnoj ljubavi jeste zaljubiti se u neku osobu koja je jača od tebe. Zato je Amalita dao svojoj sestri moć da uništava njegova zdanja jedno po jedno; posle je pokušao da interveniše protiv toga, ali je ona sad već bila prejaka. Kao što je i nameravao. I najzad, poslednji element: voljena osoba prisiljava zaljubljenoga da se sroza na njen nivo, gde važe njeni zakoni, neetični, nasilnički. To imamo ovde, u podizanju Heldskale. Svaki pojedini od vas moraće da se spusti u Akvatični podsvet u kome Amalitini zakoni ne važe. Čak i sam Glimung će neminovno potonuti u taj podsvet, gde Borelina travestija stvarnosti sve obuhvata i u svemu je prisutna."
<BR>&nbsp;&nbsp;&nbsp;&nbsp;&nbsp;"A ja mislio da je Glimung božanstvo", reče Džo. "Zbog njegove ogromne moći."
<BR>&nbsp;&nbsp;&nbsp;&nbsp;&nbsp;Robot reče: "Ne može božanstvo da se strmoglavi kroz deset spratova, pa u podrum."
<BR>&nbsp;&nbsp;&nbsp;&nbsp;&nbsp;"Ovo ti razumno zvuči", priznade Džo.
<BR>&nbsp;&nbsp;&nbsp;&nbsp;&nbsp;"Merila koja se moraju uzeti u obzir", reče robot, "počinju besmrtnošću. Amalita i Borel su besmrtni; Glimung ne. Druga merila odnose se na..."
<BR>&nbsp;&nbsp;&nbsp;&nbsp;&nbsp;"Znamo mi drugo i treće merilo", prekide ga Mali. "Neograničena moć i neograničeno znanje."
<BR>&nbsp;&nbsp;&nbsp;&nbsp;&nbsp;"E, znači, pročitali ste moj pamflet", reče robot.
<BR>&nbsp;&nbsp;&nbsp;&nbsp;&nbsp;"Hriste", reče Mali sa gorućim prezirom.
<BR>&nbsp;&nbsp;&nbsp;&nbsp;&nbsp;"Hrista pomenuste?" upita robot. "Zanimljivo božanstvo, zato što ima samo ograničenu moć; samo delimično znanje; i mogao je umreti. Ne zadovoljava nijedno merilo."
<BR>&nbsp;&nbsp;&nbsp;&nbsp;&nbsp;"Onda, kako je nastalo hrišćanstvo?" upita Džo.
<BR>&nbsp;&nbsp;&nbsp;&nbsp;&nbsp;"Nastalo je", reče robot, "zato što je Hrist radio sledeću stvar: brinuo se za druge ljude. 'Briga' je pravi prevod grčke reči 'agape' i latinske 'karitas'. Hrist praznih ruku stoji; ne može on nikoga da spase, čak ni sebe. Ali, ipak, svojim zanimanjem za tuđu dobrobit, svojim poštovanjem drugih, on transcendira..."
<BR>&nbsp;&nbsp;&nbsp;&nbsp;&nbsp;"Ma daj nam samo taj pamflet", reče Mali Jojez umorno. "Pročitaćemo ga u slobodnom vremenu. A sad, idemo pod vodu. Spremi nam ronilačku opremu, kao što je gospodin Fernrajt zatražio."
<BR>&nbsp;&nbsp;&nbsp;&nbsp;&nbsp;"Postoji jedno božanstvo donekle slično", nastavi robot, "na Beti 12. To božanstvo je naučilo veštinu da umre kad god ijedno drugo stvorenje na njegovoj planeti umre. Ono ne umire umesto drugih, nego sa drugima. Ali kad god se neko novo biće rodi, i ono se vraća u život. Tako je izgurao nebrojeno mnogo smrti i vaskrsenja. U poređenju sa Hristom, koji je umro samo jednom. U pamfletu govorim i o tome. Sve je u tom mom pamfletu."
<BR>&nbsp;&nbsp;&nbsp;&nbsp;&nbsp;"Onda si ti Kalenda", reče Džo.
<BR>&nbsp;&nbsp;&nbsp;&nbsp;&nbsp;Robot ga poče osmatrati. Dugotrajnim pogledom, pažljivim. Bez reči.
<BR>&nbsp;&nbsp;&nbsp;&nbsp;&nbsp;"A tvoj pamflet", reče Džo, "jeste Knjiga Kalendi."
<BR>&nbsp;&nbsp;&nbsp;&nbsp;&nbsp;"Pa nije, baš", reče robot najzad.
<BR>&nbsp;&nbsp;&nbsp;&nbsp;&nbsp;"Šta to znači?" zapita Mali oštro.
<BR>&nbsp;&nbsp;&nbsp;&nbsp;&nbsp;"Znači da sam razne moje pamflete zasnivao na Knjizi Kalendi."
<BR>&nbsp;&nbsp;&nbsp;&nbsp;&nbsp;"Zašto?" upita Džo.
<BR>&nbsp;&nbsp;&nbsp;&nbsp;&nbsp;Robot je oklevao. Zatim reče: "Nadam se da postanem profesionalni pisac - slobodni umetnik, jednog dana."
<BR>&nbsp;&nbsp;&nbsp;&nbsp;&nbsp;"Daj, bre, našu opremu", reče Mali, sasvim savladana umorom.
<BR>&nbsp;&nbsp;&nbsp;&nbsp;&nbsp;Jedna čudna, nasumična misao doluta u Džoov um. Možda izronila zbog rasprave o Hristu. "'Brinuti se o'", reče on glasno, kao odjek onog što je robot maločas govorio. "Mislim da znam šta hoćeš reći. Čudna mi se stvar desila, jednom, dok sam bio na Zemlji. Sitinica, zaista. Uzeo sam iz ormana, sa jedne visoke pregrade, šolju, jednu koju sam vrlo retko upotrebljavao. U njoj sam našao pauka, mrtvog pauka; uginuo je zato što nije imao ništa za jelo. Očigledno je upao u šolju i nije mogao da iziđe. Ali, evo poente. Bio je izatkao mrežu, na dnu šolje. Najbolju što je mogao, pod tim okolnostima. Kad sam ga našao - video ga mrtvog u šolji, i njegovu škrtu, beznadežnu paučinu - pomislio sam: ovaj nije imao priliku. Nikada nijedna muva ne bi naišla, pa makar on čekao celu večnost. Čekao je sve dok nije umro. Pokušao je da se snađe koliko je najviše mogao, u datoj situaciji, ali bilo je beznadežno. Od tada se stalno pitam: da li je znao da je beznadežno? Da li je pleo svoju mrežu znajući da mu je uzaludno?"
<BR>&nbsp;&nbsp;&nbsp;&nbsp;&nbsp;"Mala tragedija života", reče robot. "Milijarde takvih ostaju neprimećene, svakog dana. Osim što Bog primeti, bar ako je verovati mom pamfletu."
<BR>&nbsp;&nbsp;&nbsp;&nbsp;&nbsp;"Da, ali ja sam razumeo šta si hteo reći", reče Džo. "O tome kako se neko brine o drugima. Kako mu je stalo do drugih; kako mari za njih; valjda su to približnije reči. Ja sam osetio da mi nije svejedno za onog pauka. Zaista sam osetio saosećanje. Caritas. Ili, na grčkom..." Ali se nije mogao setiti reči.
<BR>&nbsp;&nbsp;&nbsp;&nbsp;&nbsp;"Možemo li sad dole?" upita Mali.
<BR>&nbsp;&nbsp;&nbsp;&nbsp;&nbsp;"Možemo", odvrati Džo. Jasno je da nije razumela. Ali, gle čuda, robot razume. To je neobično, razmišljao je Džo. Zašto robot razume kad ona ne razume? Možda je karitas jedan od činilaca inteligencije, pomisli on. Možda smo od početka pogrešno postavljali stvari: nije karitas osećanje, nego je jedan viši oblik moždane aktivnosti, sposobnost opažanja nečega u životnoj okolini - sposobnost da se primeti i, kako reče robot, brine. To ti je kognicija, saznanje, uvide on; upravo je to. Nije ovde reč o nekakvoj dihotomiji: osećati ili misliti. Saznanje je saznanje.
<BR>&nbsp;&nbsp;&nbsp;&nbsp;&nbsp;Glasno reče: "Mogu li dobiti primerak tvog pamfleta?"
<BR>&nbsp;&nbsp;&nbsp;&nbsp;&nbsp;"Deset centi, molim", reče robot, pružajući pamflet.
<BR>&nbsp;&nbsp;&nbsp;&nbsp;&nbsp;Džo pronađe u džepu i izvuče kartonski novčić od deset centi i dade ga robotu. A Jojezovoj reče: "Haj'mo sad dole."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
