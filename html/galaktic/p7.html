<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Na orbiti oko Oračeve planete, brod poče dejstvovati retro-raketama, da bi smanjio brzinu. Trebalo je da slete kroz pola sata.
<BR>&nbsp;&nbsp;&nbsp;&nbsp;&nbsp;Dotle se Džo Fernrajt zabavljao na gorko ironičan način: čitanjem 'Volstrit džurnala'; tokom godina otkrio je da taj dnevni list sadrži najsvežije i najjezivije nenormalnosti. Čitati te novine, bilo je kao putovati malčice u budućnost - nekih, otprilike, šest meseci.
<BR>
<BR>&nbsp;&nbsp;&nbsp;&nbsp;&nbsp;Nova duboko-dubinska stambena zgrada u Nju Džersiju, projektovana za gerijatrijske slučajeve, ima ugrađenu novu elektroniku, koja omogućuje brzo i lako predavanje novome stanaru. Kad jedan stanar umre, elektronika u zidovima detektuje njegov nedostatak pulsa i reaguje hitro. Pokojnika dohvate mehaničke ruke standardne izrade, uvuku ga u zid sobe, u azbestnu komoru u kojoj njegovo telo bude spaljeno, tako da novi stanar, takođe gerijatrijski slučaj, može već u podne da bude useljen.
<BR>
<BR>&nbsp;&nbsp;&nbsp;&nbsp;&nbsp;Prestade čitati, odbaci novine na pod. Mora biti da nam je ipak bolje ovde, zaključi on. Ako je to ono što za nas planiraju na Zemlji.
<BR>&nbsp;&nbsp;&nbsp;&nbsp;&nbsp;"Potvrdila sam naše rezervacije", reče Mali, najnormalnijim tonom. "Svi imamo sobe u hotelu 'Olimpija' u najvećem gradu na planeti; koji se zove Dijamantska Glava, jer je na jednom krivudavom rtu koji zalazi osamdeset kilometara u Mare Nostrum."
<BR>&nbsp;&nbsp;&nbsp;&nbsp;&nbsp;"Šta je 'Mare Nostrum'?" upita Džo.
<BR>&nbsp;&nbsp;&nbsp;&nbsp;&nbsp;"'Naše more'."
<BR>&nbsp;&nbsp;&nbsp;&nbsp;&nbsp;On pokaza članak u 'Volstrit žurnalu' prvo njoj, a onda, ćutke, i ostalim putnicima. Čitali su i zgledali se; svako je očekivao da na nekom drugom vidi neki znak reakcije.
<BR>&nbsp;&nbsp;&nbsp;&nbsp;&nbsp;"Dobro smo odabrali", reče Harper Boldvin. Drugi počeše klimati glavama. "Ovo je meni dovoljno", nastavi Boldvin. Odmahnu glavom i namršti se; lice mu se iskrivi od gađenja i besa. "A to društvo, takvo, izgradili smo mi", reče on potmulo.
<BR>&nbsp;&nbsp;&nbsp;&nbsp;&nbsp;Članovi posade broda, i to oni sa snažnijim rukama, odvrnuli su poklopac na izlaznom otvoru broda. Spoljašnji vazduh poče se u vrtlozima ulivati unutra. Mirisao je čudno i hladno. Džou se učini da je okean blizu; osetio ga je odmah, u tom vazduhu. Zaklanjajući rukom oči, on izviri napolje; smetalo mu je sunce, ali nije bilo naročito jako. Razaznao je obrise grada koji je izgledao u razumnoj meri moderno, a onostran grada, brda, u mešavini smeđe i sive boje. Ali okean je tu negde, reče on sebi. Mali je u pravu; ovo je planeta kojom preovlađuje okean. Upravo u okeanu mi ćemo naći sve što je od značaja.
<BR>&nbsp;&nbsp;&nbsp;&nbsp;&nbsp;Osmehujući se mehaničkom ljubaznošću, stjuardesa ih je ispratila do otvora i stepenica koje su odatle vodile do vlažne površine sletišta. Džo Fernrajt uze Mali za ruku i povede je dole; oboje su ćutali, neko vreme - Mali kao da je obuzeta nekim svojim mislima, kao da ne primećuje druge ljude niti kosmodromske zgrade. Rđave uspomene, razmišljao je Džo. Ono što joj se desilo, možda joj se desilo ovde.
<BR>&nbsp;&nbsp;&nbsp;&nbsp;&nbsp;A meni, pomisli on, vidi šta ovo znači meni. Prvi međuzvezdani i prvi međuplanetni let u mom životu. Ova zemlja ispod mene nije Zemlja. Jedna veoma čudnovata i značajna stvar dešava se meni. On omirisa vazduh. Drugi svet, druga atmosfera. Čudan osećaj, zaključi on.
<BR>&nbsp;&nbsp;&nbsp;&nbsp;&nbsp;"Nemoj reći", reče Mali, "da je ovo mesto 'nezemaljsko'. Nemoj, tako ti mene."
<BR>&nbsp;&nbsp;&nbsp;&nbsp;&nbsp;"Šta, ne razumem", reče Džo. "Jeste nezemaljsko. Sasvim je drugačije."
<BR>&nbsp;&nbsp;&nbsp;&nbsp;&nbsp;"Ništa, nije bitno", reče Mali. "To je bila jedna mala igra između Ralfa i mene. U davnoj prošlosti. Igrali smo zavrnoce. Tako je on to nazivao. Da vidimo da li bih mogla da se prisetim. 'Poslanik je otišao po slanik.' Pa onda: 'Veseljak je veseli seljak'. Ili: 'Razmnožavanje biljaka je spora-dično.' To je njemu bio 'fazon k'o Amazon'. Meni se to sviđalo, znaš. 'Otkriće atomske energije naelektrisalo je svet 1945.' Razumeš?" Bacila je pogled ka njemu. "Ne razumeš", reče ona. "Nije bitno."
<BR>&nbsp;&nbsp;&nbsp;&nbsp;&nbsp;"Pa to su uglavnom normalni iskazi, koji mogu biti istiniti", reče Džo. "Gde je tu igra?"
<BR>&nbsp;&nbsp;&nbsp;&nbsp;&nbsp;"Ako je 'orah - orasi', onda je i 'psiha - psisi'. A 'satelit' je elitni sat. Kako ti se to dopada? Ralf je nalazio takve stvari u novinama. Ili je slušao takva provaljivanja, 'pala palačinka', na TV. 'Ćelavi bez ruku za kosu se vuku.' Mislim da je on izvlačio sve to iz stvarnosti." Ona setno dodade: "Sve sa Ralfom bilo stvarno. U početku. Posle ne."
<BR>&nbsp;&nbsp;&nbsp;&nbsp;&nbsp;Jedno obazrivo, krupno stvorenje nalik na smeđeg pacova približilo se Džou i Mali, sa punim naručjem nečeg što je ličilo na knjige.
<BR>&nbsp;&nbsp;&nbsp;&nbsp;&nbsp;"Spidli", reče Mali, pokazujući ka pažljivoj pacolikoj spodobi i ka drugoj takvoj koja je počela ubeđivati Harpera Boldvina. "Oni su jedna od domorodačkih živih vrsta, ovde. Za razliku od Glimunga. Naći ćeš - ček da vidim. Ček da vidim ček." Poče brojati na prste. "Spidle, vubove, verjake, klake, trobe i printere. Preživela bića iz drevnih vremena... sve te starije rase, kad su umrla maglena bića, Maglenci, takođe drevna. Ovaj spindl hoće da ti kupiš knjigu."
<BR>&nbsp;&nbsp;&nbsp;&nbsp;&nbsp;Spidl dodirnu mali kasetofon koji mu je bio prikačen za opasač; snimljeni glas poče da govori umesto spidla. "Potpuno okumentovana istorija jednog zadivljujućeg sveta", reče glas na engleskom, a onda, činilo se, to isto, ali na raznim drugim jezicima; zapravo, ko zna šta, ali u svakom slučaju ne na engleskom.
<BR>&nbsp;&nbsp;&nbsp;&nbsp;&nbsp;"Kupi", reče Mali.
<BR>&nbsp;&nbsp;&nbsp;&nbsp;&nbsp;"Pardon?" odvrati Džo.
<BR>&nbsp;&nbsp;&nbsp;&nbsp;&nbsp;"Kupi njegovu knjigu."
<BR>&nbsp;&nbsp;&nbsp;&nbsp;&nbsp;"Ti znaš tu knjigu? Koja je to?"
<BR>&nbsp;&nbsp;&nbsp;&nbsp;&nbsp;Mali reče, sa čvrstim strpljenjem: "Postoji samo jedna knjiga. Na ovom svetu."
<BR>&nbsp;&nbsp;&nbsp;&nbsp;&nbsp;"Kad kažeš 'na ovom svetu'", reče Džo, "da li time hoćeš reći, 'na ovoj jednoj planeti', ili ono, u širem smi..."
<BR>&nbsp;&nbsp;&nbsp;&nbsp;&nbsp;"Na Oračevoj planeti", reče Mali, "postoji samo ta jedna knjiga."
<BR>&nbsp;&nbsp;&nbsp;&nbsp;&nbsp;"Zar ljudima ne dosadi da je čitaju?"
<BR>&nbsp;&nbsp;&nbsp;&nbsp;&nbsp;"Menja se", reče Mali. Dade spidlu novčić; spidl ga zahvalno primi. Primerak knjige pređe u njene ruke, a ona ga dade Džou.
<BR>&nbsp;&nbsp;&nbsp;&nbsp;&nbsp;Džo je poče razgledati. "Ne vidi se naslov. A ni autor."
<BR>&nbsp;&nbsp;&nbsp;&nbsp;&nbsp;"Nju piše", reče Mali, dok su hodali ka grupi kosmodromskih građevina, "grupa stvorova, ili entiteta - engleski ne znam - koja beleži sve događaje na Oračevoj planeti. Sve. Velike i male."
<BR>&nbsp;&nbsp;&nbsp;&nbsp;&nbsp;"Onda su to novine."
<BR>&nbsp;&nbsp;&nbsp;&nbsp;&nbsp;Mali zastade; okrete se da ga pogleda, očima koje su plamtele od zgranutosti da neko može toliko da ne shvata. "To se prvo zabeleži", reče ona, glasom koliko god je mogla smirenijim. "Kalendi odmotavaju tu priču; unose je u knjigu, koja se uvek menja i nema naslova, a ono što unesu, to se i dogodi, kad dođe vreme."
<BR>&nbsp;&nbsp;&nbsp;&nbsp;&nbsp;"Prekognitivci", reče Džo.
<BR>&nbsp;&nbsp;&nbsp;&nbsp;&nbsp;"To dovodi do pitanja. Šta je tu uzrok? Šta posledica? Kalendi su zapisali, onim svojim pismom koje se stalno menja i razvija, da će Maglenci nestati. Maglenci su nestali, zaista. Da li to znači da su Kalendi izazvali njihov nestanak? Spidli misle da je tako." Ona dodade: "Ali, spidli su mnogo sujeverni. Prirodno je da oni veruju u tako nešto."
<BR>&nbsp;&nbsp;&nbsp;&nbsp;&nbsp;Džo nasumce otvori knjigu. Tekst nije bio na engleskom; on nije prepoznao jezik, pa čak ni slova. Ali, prelistavajući, naiđe na kratak pasus na engleskom, ugrađen u masu teksta vanzemaljskog izgleda.
<BR>
<BR>&nbsp;&nbsp;&nbsp;&nbsp;&nbsp;Devojka Mali Jojez stručnjak je za uklanjanje koralnih naslaga sa potopljenih veštačkih tvorevina. Druge jedinke, dovedene sa raznih zvezdanih sistema širom Galaksije, jesu geolozi, građevinski inženjeri specijalizovani za noseće strukture, inženjeri hidraulike, seizmolozi; jedan je specijalista za podvodne robotske operacije, a drugi, arheolog, majstor je za pronalaženje zatrpanih prastarih gradova. Neobično dvoventilsko biće sa mnogo ruku leži u tanku punom slane vode i dejstvuje dobro, kao nadzornik podizanja potonulih brodova sa dna, da bi bili opet iskorišćeni. Gastropod, sposoban da
<BR>
<BR>&nbsp;&nbsp;&nbsp;&nbsp;&nbsp;Na tom mestu tekst je prešao u neki drugi jezik; Džo zaklopi knjigu i zamisli se. "Možda se i ja pominjem, tu negde", reče on. Već su se približili pokretnom pločniku koji je vodio ka velikoj dvorani u sredini kompleksa kosmodromskih građevina.
<BR>&nbsp;&nbsp;&nbsp;&nbsp;&nbsp;"Nego šta", reče Mali smireno. "Ako dovoljno dugo tražiš, naći ćeš. Kako će se ono osećati... Pardon. Kako ćeš se ti osećati zbog njega? Tog mesta?"
<BR>&nbsp;&nbsp;&nbsp;&nbsp;&nbsp;"Utvarno", reče Džo, i sad zadubljen u misli.
<BR>
<BR>&nbsp;&nbsp;&nbsp;&nbsp;&nbsp;Jedna neleteća, prizemna kola, u ulozi taksija, prevezla su ih u njihov hotel. Na tom kratkom putovanju Džo Fernrajt je nastavio da razgleda knjigu bez naslova; ovo ga je sasvim obuzelo, tako da nije ni video šarene prodavnice pored kojih je taksi prolazio, niti nekoliko različitih živih vrsta koje su se vrzmale po ulicama, na pojedinim mestima; bio je svestan da su oko njega ulice grada, stanovnici i zgrade, ali samo mutno svestan. Zato što je našao još jedan pasus na engleskom.
<BR>
<BR>&nbsp;&nbsp;&nbsp;&nbsp;&nbsp;Očigledno, za Poduhvat je neophodno da se locira, podigne i opravi jedna struktura koja je sada ispod vode, struktura koja mora biti - zbog velikog broja zaposlenih inženjera - vrlo velika. Gotovo izvesno je da je to čitav jedan grad, ili čak jedna cela civilizacija, po svoj prilici iz nekog davnog dela prošlosti.
<BR>
<BR>&nbsp;&nbsp;&nbsp;&nbsp;&nbsp;Tu je tekst opet padao u neke inostrane črčkarije, ovog puta nešto nalik na Morzeove crtice i tačke prilagođene nekom binarnom sistemu notacije.
<BR>&nbsp;&nbsp;&nbsp;&nbsp;&nbsp;Džo reče devojci koja je sedela pored njega u taksiju: "Ljudi koji pišu ovu knjigu znaju za dizanje Heldskale."
<BR>&nbsp;&nbsp;&nbsp;&nbsp;&nbsp;"Da", odvrati Mali kratko.
<BR>&nbsp;&nbsp;&nbsp;&nbsp;&nbsp;"Ali gde je tu prekognicija?" upita Džo, zahtevnim tonom. "Ovo je izuzetno ažurno - praktično je izveštaj do ovog minuta, ili je možda sat tamo-amo - ali ništa više od toga."
<BR>&nbsp;&nbsp;&nbsp;&nbsp;&nbsp;"Naći ćeš", reče Mali, "kad budeš dovoljno dugo tražio. Zakopano je. Među drugačije tekstove, koji su svi prevodi jednog prvobitnog, kao nit. Jedna linija. Nit prošlosti, ulazi u sadašnjost, pa u budućnost. Negde u toj knjizi, Fernrajte, zapisana je budućnost Heldskale. Glimunga. Nas. Svi smo mi utkani u jednu priču, jednu tkaninu, u vremenu Kalenda, u njihovom vremenu izvan vremena."
<BR>&nbsp;&nbsp;&nbsp;&nbsp;&nbsp;Džo reče: "A ti si već znala o toj knjizi, pre nego što ti ju je spidl prodao."
<BR>&nbsp;&nbsp;&nbsp;&nbsp;&nbsp;"Videla ranije, kad Ralf i ja bilo ovde. Nama je SSA mašina dala ekstrapolaciju da ćemo biti radosni, a knjiga Kalenda..." Zastala je. "On se ubio. Prvo je pokušao da ubije mene. Ali - nije mogao."
<BR>&nbsp;&nbsp;&nbsp;&nbsp;&nbsp;"A to je knjiga Kalenda rekla."
<BR>&nbsp;&nbsp;&nbsp;&nbsp;&nbsp;"Jest. Tačno to. Sećam se kako smo Ralf i ja čitali u njoj o mi, i nismo verovali. Još pod idejom da SSA mehanizam daje naučnu analizu podataka, a ta knjiga babine priče, mnogo starih baba, pričaju zlo kad SSA zna da biće srećnost."
<BR>&nbsp;&nbsp;&nbsp;&nbsp;&nbsp;"Zašto je SSA mašina promašila?"
<BR>&nbsp;&nbsp;&nbsp;&nbsp;&nbsp;"Zato što nije imala jedan podatak. Vitnijev sindrom. Psihotična reakcija na amfetamine, kod Ralfa. Paranoja i ubilačko neprijateljstvo. Smatrao da je debeo; uzimao ih kao..." Pokušavala je da ulovi pravu reč.
<BR>&nbsp;&nbsp;&nbsp;&nbsp;&nbsp;"Za suzbijanje apetita", reče Džo. "Kao alkohol." Stvar dobra za neke ljude, pomisli Džo; smrtonosna za druge. A za Vitnijev sindrom nije potrebna overdoza; čak i mala količina je dovoljan okidač. Ako je bolest već bila tu, latentna. Kao kad alkoholičaru samo jedno, najmanje pićence donese poraz i gorko, krajnje, potpuno uništenje. "E, je", promrmlja on.
<BR>&nbsp;&nbsp;&nbsp;&nbsp;&nbsp;Taksi priđe ivičnjaku i stade. Vozač, stvor nalik na dabra sa opakim sekutićima, reče nekoliko reči na nekom jeziku koji Džo nije razumeo; Mali je, međutim, razumela i dala dabrovitoj osobi izvesnu svotu u metalnim novčićima, iz svoje torbice. Onda Džo i ona iskoračiše iz taksija na pločnik.
<BR>&nbsp;&nbsp;&nbsp;&nbsp;&nbsp;Osvrnuvši se, Džo reče: "Ovo je kao povratak sto pedeset godina u prošlost." Prizemna, neleteća kola, osvetljenje pomoću ugljeničnih vlakana... ovo bi mogla biti Zemlja u doba predsednika Frenklina Ruzvelta, pomisli on, zainteresovan i razonođen. Dopalo mu se. Tempo ovde, pomisli on, sporiji. I gustina populacije - srazmerno mali broj organizama pokreće se uz i niz ulicu, svejedno da li nogama (ili raznim, razumnim, ekvivalentima nogu) ili kolima.
<BR>&nbsp;&nbsp;&nbsp;&nbsp;&nbsp;"Sad vidiš zašto naljutila na tebe", reče Mali, koja je uhvatila njegovu reakciju. "Što si ocrnjivao Oračevu planetu, moj dom šest godina. A sad..." Ona pokaza razmahom ruke. "Ja se vratila. I opet ja isto što i onda: verujem SSA mašini."
<BR>&nbsp;&nbsp;&nbsp;&nbsp;&nbsp;"Haj'mo u hotel", reče Džo, "da popijemo nešto."
<BR>&nbsp;&nbsp;&nbsp;&nbsp;&nbsp;Zajedno prođoše kroz obrtna vrata, u hotel 'Olimpija', koji je imao podove od drvenog 'parketa', ukrase od izrezbarenog tvrdog drveta, uglačane mesingane kvake i rukohvate na stepenišnim ogradama, kao i debeli crveni ćilim. I lift, antikvitet; Džo ga je već primetio. Neautomatski, otkri on. Lift u kome je bio neophodan i liftboj.
<BR>
<BR>&nbsp;&nbsp;&nbsp;&nbsp;&nbsp;U svojoj hotelskoj sobi, koja je imala stočić za oblačenje, ogledalo sa mrljama iza stakla, gvozdeni krevet i eleganciju platnenih roletni na prozorima, Džo Fernrajt je sedeo u izbledeloj fotelji koja je bila previše tvrdo nabijena materijalom iznutra, i proučavao Knjigu.
<BR>&nbsp;&nbsp;&nbsp;&nbsp;&nbsp;Još donedavno bio je zaokupljen Igrom. A sad - Knjigom. Ali ovo se sastojalo od nečeg sasvim drugačijeg; činjenica koju je, čitajući Knjigu, postupno sve više shvatao. Korak po korak, zavlačeći nos u te stranice, on je gradio u svom umu ukupni utisak, totalitet, engleskog teksta; superponirao je delove i počinjao da uviđa kako izgledaju jedan preko drugog.
<BR>&nbsp;&nbsp;&nbsp;&nbsp;&nbsp;"Idem da se okupam", reče Mali. Već je otvorila kofer i rasporedila gotovo svu odeću po krevetu u svojoj sobi. "Zar nije to čudno, Džo Fernrajte?" doviknu mu ona. "Da moramo držati dve sobe. Kao pre vek ili dva."
<BR>&nbsp;&nbsp;&nbsp;&nbsp;&nbsp;"Jeste", reče on.
<BR>&nbsp;&nbsp;&nbsp;&nbsp;&nbsp;Ona ušeta u njegovu sobu, samo u gaćicama, koje su joj bile pripijene uz telo; naga od pojasa nagore, vide on. Sise nevelike, ali zbijene i podignute: fini tonus mišića. Telo igračice, reče on sebi, ili - Kromanjonke, lovkinje, lukave i gipke osobe naviknute na duge, gladne, čak sasvim uzaludne marševe. Ni grama suvišnog tkiva na njoj, što je već utvrdio u zaključanom salonu, na brodu. Tada ju je grabio rukama; sada video. Ali, pomisli on morbidno, Kejt je imala - pa, zapravo, i sad ima - jednako dobru figuru. Ovo ga je ispunilo potištenošću. On se vrati čitanju Knjige.
<BR>&nbsp;&nbsp;&nbsp;&nbsp;&nbsp;"Da li bi ti, u brodu", reče ona, "želeo da legneš sa mnom i da sam kiklopkinja?" Uperila je prst na jednu tačku iznad svog nosa. "Samo jedno oko; ovde. Polifem; kiklop u 'Odiseji'. I to jedno su mu izbili, zapaljenim štapom, čini mi se."
<BR>&nbsp;&nbsp;&nbsp;&nbsp;&nbsp;Džo reče: "Čuj ovo." Poče joj glasno čitati iz Knjige. "Sadašnju dominantnu rasu na ovoj planeti sačinjava jedno biće koje se naziva Glimung. Slabo je poznato, a po razmerama je ogromno. Nije nastalo na ovoj planeti, nego se na nju doselilo pre nekoliko vekova i preuzelo vlast nad nejakim vrstama koje su preživele slom i iščeznuće ranije dominantne rase, prastarih Maglenaca." On joj mahnu da dođe bliže i pogleda. "Njegova moć, međutim, znatno je sputana zbog jedne tajanstvene knjige u kojoj, prema legendama, postoje zapisi o svemu što je bilo, što jeste i što će biti." On sa treskom zaklopi knjigu. "Ona govori sama o sebi."
<BR>&nbsp;&nbsp;&nbsp;&nbsp;&nbsp;Prišavši njegovoj fotelji, Mali se sagnula bliže knjizi. "Otvori mi da vidim šta još kaže", reče ona.
<BR>&nbsp;&nbsp;&nbsp;&nbsp;&nbsp;"Ništa, tu je bio kraj engleskog dela."
<BR>&nbsp;&nbsp;&nbsp;&nbsp;&nbsp;Mali uze Knjigu od njega, otvori je i poče prelistavati, bacajući pogled na pojedina mesta. Počela se mrštiti; lice joj je bilo napeto i strogo. "Pa, evo i tebe, Džo", reče ona konačno. "Rekla sam ti. Tu si, po imenu pomenut."
<BR>&nbsp;&nbsp;&nbsp;&nbsp;&nbsp;On uze Knjigu od nje i poče brzo čitati.
<BR>
<BR>&nbsp;&nbsp;&nbsp;&nbsp;&nbsp;Džozef Fernrajt doznaje da Glimung smatra Kalende i Knjigu svojim protivnicima, i da sprema zaveru da minira Kalende jednom zauvek. Kako će on to uraditi, nije, međutim, poznato. Tu govorkanja počinju da se međusobno razlikuju.
<BR>
<BR>&nbsp;&nbsp;&nbsp;&nbsp;&nbsp;"Pusti da ja prelistavam", reče Mali; poče osmatrati nekoliko sledećih stranica, a onda zastade na jednoj. Lice joj se smračilo. "Na mom jeziku", reče ona. Dugo je, dugo proučavala taj pasus, čitala ga i ponovo pročitavala, a izraz lica postajao joj je sve napregnutiji, senkama unesenosti i žurnosti gurnut do dramatične žestine. "Ovde kaže", reče ona najzad, "da je Glimungov Poduhvat u tome da podigne katedralu Heldskalu na suvo tlo još jednom. I da neće uspeti."
<BR>&nbsp;&nbsp;&nbsp;&nbsp;&nbsp;"Je l' piše još nešto?" upita Džo. Imao je osećaj da je u tom tekstu, zaista, rečeno još nešto; Malino lice pokazivalo je da je tako.
<BR>&nbsp;&nbsp;&nbsp;&nbsp;&nbsp;Mali reče: "Kaže da će većina onih koji su regrutovani da pomognu Glimungu biti uništena. Kad Poduhvat propadne." Ona se ispravi. "Ne, toodžik. Oštećena ili učinjena da ne postoji. Osakaćena; dabome. To je to. Oni će biti trajno izmenjeni, bez mogućnosti da se odmah počnu popravke na njima."
<BR>&nbsp;&nbsp;&nbsp;&nbsp;&nbsp;"Šta misliš, da li Glimung zna za ove odlomke?" upita Džo. "Za ovo da neće uspeti i da ćemo mi biti..."
<BR>&nbsp;&nbsp;&nbsp;&nbsp;&nbsp;"Naravno da zna. Jasno je iz teksta: 'Glimung smatra Kalende i Knjigu svojim protivnicima, i sprema zaveru da minira Kalende.' A onda: 'On podiže Heldskalu da bi ih minirao.'"
<BR>&nbsp;&nbsp;&nbsp;&nbsp;&nbsp;"A, nije to pisalo", reče Džo. "Pisalo je: 'Kako će on to uraditi, nije, međutim, poznato. Tu govorkanja počinju da se razlikuju.'"
<BR>&nbsp;&nbsp;&nbsp;&nbsp;&nbsp;"Ma, jasno je da je posredi dizanje Heldskale." Počela se šetkati uznemireno po sobi, stiskajući i gnječeći šake. "Sam si kazao: 'Ljudi koji pišu ovu knjigu znaju za dizanje Heldskale.' Treba samo sastaviti ta dva odlomka. Rekla sam ti da je unutra sve, budućnost naša, i Heldskale, i Glimunga. A naša je, da ne postojimo, da umremo." Zastala je, zagledala se mahnito u njega. "Tako su propali Maglenci. Uputili su Knjizi Kalenda izazov, na bitku. Što ti i spidli mogu reći; spidli i do dana današnjeg čavrljaju o tome."
<BR>&nbsp;&nbsp;&nbsp;&nbsp;&nbsp;Džo reče: "Ne bi loše bilo da kažemo ostalim ljudima ovde u hotelu o ovoj stvari."
<BR>&nbsp;&nbsp;&nbsp;&nbsp;&nbsp;Na vratima se začu kucanje; ona se otvoriše, i Harper Boldvin zaviri, sa izvinjavajućim držanjem, u sobu. "Izvinjavam se što smetam vama dvoma", reče, glasom potmulo jakim, "ali, eto, čitali smo ovu knjigu." Pokaza im jedan primerak Knjige Kalenda. "Ima u njoj o svima nama. Rekao sam upravi hotela da obavesti sve goste da ćemo se sastati u glavnoj konferencijskoj dvorani kroz pola sata."
<BR>&nbsp;&nbsp;&nbsp;&nbsp;&nbsp;"Mi ćemo biti tamo", reče Džo, a pored njega Mali Jojez klimnu glavom; njeno telo, većim delom izloženo pogledu, bilo je kruto od zabrinutosti.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
