<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;"Shvataš, razume se", reče Majers, "da sam ja samo doktor ove stanice, a ne psihijatar visokog nivoa. Zbog toga moram da te pošaljem profesoru Stivensu i njegovim veselim ljudima."
<BR>&nbsp;&nbsp;&nbsp;&nbsp;&nbsp;"Da li je to stvarno neophodno?" upita Frenklin.
<BR>&nbsp;&nbsp;&nbsp;&nbsp;&nbsp;"Ne mislim da jeste, ali ne mogu da prihvatim odgovornost. Kada bih bio kockar poput Dona, kladio bih se na veliko da nikada više nećeš ponoviti taj trik. Ali doktori ne mogu dozvoliti sebi da se kockaju, a mislim da je ionako dobra ideja da odeš sa Čaplje na nekoliko dana."
<BR>&nbsp;&nbsp;&nbsp;&nbsp;&nbsp;"Završiću kurs za nekoliko nedelja. Zar ne može da čeka do tada?"
<BR>&nbsp;&nbsp;&nbsp;&nbsp;&nbsp;"Ne raspravljaj sa doktorima, Volte - ne možeš pobediti. A ukoliko mi je matematika ispravna, mesec i po nije nekoliko nedelja. Kurs može da sačeka neki dan; ne mislim da će te profesor Stivens držati dugo. Verovatno će te dobro prodrmati i poslati te pravo nazad. U međuvremenu, ukoliko te zanimaju moji pogledi, voleo bih da ih skinem sa grbače."
<BR>&nbsp;&nbsp;&nbsp;&nbsp;&nbsp;"Samo napred."
<BR>&nbsp;&nbsp;&nbsp;&nbsp;&nbsp;"Najpre, mi znamo zašto si imao taj napad baš onda. Miris je od svih čula ono koje izaziva najviše sećanja, a sada kada si mi rekao da je ta vazdušna komora na svemirskom brodu uvek mirisala na sinten, čitava stvar ima smisla. Bila je rđava sreća da si omirisao stvar upravo dok si gledao u svemirsku stanicu: prokleta stvar gotovo da me hipnotiše ponekad dok je gledam kako jurca preko neba poput nekog ludog meteora.
<BR>&nbsp;&nbsp;&nbsp;&nbsp;&nbsp;Ali to nije čitavo objašnjenje, Voltere. Morao si da budeš, da tako kažemo, učinjen osetljivijim da bi postao prijemčiv. Reci mi - imaš li ovde ženinu fotografiju?"
<BR>&nbsp;&nbsp;&nbsp;&nbsp;&nbsp;Frenklin je izgledao više zbunjen nego uznemiren zbog neočekivanog, naizgled zaista nedoslednog pitanja.
<BR>&nbsp;&nbsp;&nbsp;&nbsp;&nbsp;"Da", reče on. "Zbog čega pitaš?"
<BR>&nbsp;&nbsp;&nbsp;&nbsp;&nbsp;"Nije bitno. Mogu li da je pogledam?"
<BR>&nbsp;&nbsp;&nbsp;&nbsp;&nbsp;Posle podosta traženja, koje je, Majers je bio sasvim siguran, bilo nepotrebno, Frenklin izvadi kožni novčanik i pruži mu ga. Nije gledao Majersa dok je doktor proučavao ženu koju su sada razdvajali od muža zakoni teže prekršivi od svih što ih je čovek izumeo.
<BR>&nbsp;&nbsp;&nbsp;&nbsp;&nbsp;Bila je niska i tamnoputa, blistavih smeđih očiju. Jedan jedini pogled rekao je Majersu sve što je želeo da zna, pa ipak je nastavio da gleda u fotogradiju sa neodredivom mešavinom samilosti i radoznalosti. Kako li, upita se on, Frenklinova žena izlazi nakraj sa svojim problemom? Da li i ona nanovo izgrađuje život na tom dalekom svetu za koji je bila zauvek vezana genetikom i silom teže? Ne, zauvek nije bila prava reč. Mogla je bezbedno da putuje na Mesec, koji je imao samo težu njenog rodnog sveta. Ali ne bi bilo nikakve svrhe da to učini, jer Frenklin se nikada nije mogao suočiti čak ni sa tričavim putovanjem od Zemlje do Meseca.
<BR>&nbsp;&nbsp;&nbsp;&nbsp;&nbsp;Uz uzdah, dr Majers zatvori novčanik. Čak i u najsavršenijim društvenim sistemima, na najmirnijim i najzadovoljnijim svetovima, i dalje će biti slomljenih srca i tragedija. A dok čovek širi moći preko Vaseljene, neizbežno će stvarati nova zla i nove probleme da ga progone. Pa ipak, osim pojedinosti, nije bilo ničega zaista novog u vezi sa tim slučajem. Tokom vekova, ljudi su se razdvajali - često zauvek - od onih koje su voleli zbog slučajnosti u geografskom rasporedu ili zlobe svojih sadruga.
<BR>&nbsp;&nbsp;&nbsp;&nbsp;&nbsp;"Čuj, Volte", reče Majers kada mu je pružio novčanik. "Znam nekoliko stvari o tebi koje čak ni profesor Stivens ne zna i zato evo mog doprinosa.
<BR>&nbsp;&nbsp;&nbsp;&nbsp;&nbsp;Shvatao ti to svesno ili ne, Indra liči na tvoju ženu. Zbog toga te je, razume se, najpre i privukla. Istovremeno, to privlačenje otpočelo je sukob u tvom umu. Ti ne želiš da budeš neveran čak ni nekome - molim te izvini što govorim tako otvoreno - ko bi, što se tebe tiče, mogao biti i mrtav. Pa - slažeš li se sa mojom analizom?"
<BR>&nbsp;&nbsp;&nbsp;&nbsp;&nbsp;Frenklinu je bilo potrebno dugo da bi odgovorio. Onda je najzad rekao: "Mislim da možda ima nečega u tome. Ali šta da radim?"
<BR>&nbsp;&nbsp;&nbsp;&nbsp;&nbsp;"Ovo može zvučati cinično, ali postoji stara izreka koja odgovara u ovom slučaju. 'Sarađuj sa neizbežnim.' Jednom kada priznaš da su ti izvesni vidovi života određeni i da moraju biti prihvaćeni, prestaćeš da se boriš protiv njih. Neće to biti predaja; daće ti energiju koja ti je potrebna za bitke koje još treba dobiti."
<BR>&nbsp;&nbsp;&nbsp;&nbsp;&nbsp;"Šta Indra stvarno misli o meni?"
<BR>&nbsp;&nbsp;&nbsp;&nbsp;&nbsp;"Luckasta devojka zaljubila se u tebe, ukoliko to hoćeš da znaš. Tako da najmanje što možeš učiniti jeste da joj nadoknadiš sve nevolje koje si izazvao."
<BR>&nbsp;&nbsp;&nbsp;&nbsp;&nbsp;"Misliš li onda da treba ponovo da se ženim?"
<BR>&nbsp;&nbsp;&nbsp;&nbsp;&nbsp;"Činjenica da možeš da postaviš to pitanje jeste dobar znak, ali ne mogu ti odgovoriti jednostavnim 'da' ili 'ne'. Učinili smo sve što smo mogli da ti ponovo izgradimo profesionalni život; ne možemo ti pružiti toliko pomoći sa emocionalnim. Očigledno, veoma je poželjno da uspostaviš čvrst i postojan odnos koji će zameniti onaj što si ga izgubio. A što se tiče Indre - pa, draga je i pametna devojka, ali niko ne može da kaže koliko od njenih trenutnih osećanja potiče od saosećanja. Zbog toga, ne požuruj stvari; neka idu svojim tokom. Ne možeš dozvoliti pravljenje grešaka.
<BR>&nbsp;&nbsp;&nbsp;&nbsp;&nbsp;Pa, time je propoved dovršena - osim jedne stvari. Deo nevolje sa tobom, Voltere Frenkline, jeste u tome što si uvek bio previše nezavistan i samodovoljan. Odbijao si da priznaš da imaš ograničenja, da ti je potrebna ičija pomoć. Zbog toga, kada si naišao na nešto što je bilo preveliko za tebe, stvarno si otišao u paramparčad i mrziš sebe od tada do danas.
<BR>&nbsp;&nbsp;&nbsp;&nbsp;&nbsp;Sada je to sve gotovo i okončano; čak i ukoliko je stari Volt Frenklin bio malčice smrdljivac, možemo da napravimo bolji posao sa Modelom II. Zar se ne slažeš?"
<BR>&nbsp;&nbsp;&nbsp;&nbsp;&nbsp;Frenklin se suvo nasmeši; osećao se emocionalno iscrpljeno, pa ipak, istovremeno mu se najveći deo preostalih senki digao sa uma. Iako mu je bilo teško da prihvati pomoć, najzad se predao i osećao se bolje zbog toga.
<BR>&nbsp;&nbsp;&nbsp;&nbsp;&nbsp;"Hvala na lečenju, doktore", reče on. "Ne verujem da specijalisti mogu da naprave išta bolje i sada sam sasvim siguran da taj povratak do profesora Stivensa nije neophodan."
<BR>&nbsp;&nbsp;&nbsp;&nbsp;&nbsp;"I ja - ali svejedno ćeš poći. A sada se čisti i pusti me da radim svoj pravi posao lepljenja flastera preko posekotina od korala."
<BR>&nbsp;&nbsp;&nbsp;&nbsp;&nbsp;Frenklin je na pola izašao kroz vrata kada je zastao uz iznenadno, bojažljivo pitanje.
<BR>&nbsp;&nbsp;&nbsp;&nbsp;&nbsp;"Gotovo da sam zaboravio - Don baš hoće da me sutra izvede u podmornici. Je li to u redu?"
<BR>&nbsp;&nbsp;&nbsp;&nbsp;&nbsp;"Oh, naravno - Don je dovoljno odrastao da pazi na tebe. Samo se vrati na vreme za podnevni avion, to jedino tražim."
<BR>&nbsp;&nbsp;&nbsp;&nbsp;&nbsp;Dok je Frenklin napuštao ured i dve sobe, raskošno nazvane 'Medicinski centar', nije osećao žaljenje zbog toga što mu je naređeno da ode sa ostrva. Primio je daleko više popustljivosti i pažljivosti nego što je očekivao - možda više nego što je zasluživao. Sve blago neprijateljstvo koje su na njega usredsredili manje povlašćeni učenici nestalo je jednim udarcem, ali za njega će biti najbolje da na nekoliko dana nestane iz atmosfere koja je postajala sramotno saosećajna. Naročito mu je bilo teško da razgovara bez osećanja naprezanja sa Donom i Indrom.
<BR>&nbsp;&nbsp;&nbsp;&nbsp;&nbsp;On ponovo pomisli na savet dr Majersa i seti se osećajnog udara u svom srcu na reči 'Luckasta devojka zaljubila se u tebe.' Pa ipak, znao je, ne bi bilo pošteno iskoristiti njeno trenutno emocionalno stanje; mogli su znati šta znače jedno drugom samo ako oboje budu imali vremena za pažljivo i zrelo razmišljanje. Predstavljeno na taj način, to je delovalo pomalo hladno i proračunato. Ukoliko je čovek bio zaljubljen, da li je prestajao da odmerava 'za' i 'protiv'?
<BR>&nbsp;&nbsp;&nbsp;&nbsp;&nbsp;Na to je znao odgovor. Kao što je Majers rekao, nije više mogao da dopušta sebi greške. Bilo je daleko bolje da pusti stvari da idu svojim tokom, nego da ugrozi sreću dva života.
<BR>
<BR>&nbsp;&nbsp;&nbsp;&nbsp;&nbsp;Sunce jedva da se diglo nad miljama grebena koje su se pružale prema istoku, kada je Don Barli izvukao Frenklina iz kreveta. Donovo držanje prema njemu doživelo je promenu koju nije bilo lako odrediti. Delovao je preneražen i pogođen onim što se dogodilo i pokušavao je, na svoj donekle galamdžijski način, da izrazi saosećanje i razumevanje. Istovremeno, njegov amour-propre bio je povređen; nije mogao da poveruje, čak i sada, da se Indra uopšte nije ozbiljno zanimala za njega, već samo za Frenklina, koga nikada nije smatrao suparnikom. Nije reč bila o tome da je bio ljubomoran na Frenklina; ljubomora je bila osećanje za koje nije znao. Brinuo se - kao što se to desi većini muškaraca bar jednom u životu - zbog otkrića da ne razume žene onako kako je verovao.
<BR>&nbsp;&nbsp;&nbsp;&nbsp;&nbsp;Frenklin se već spakovao i soba mu je delovala turobno i golo. Iako će možda otići na samo nekoliko dana, prostor je bio previše potreban da bi ostao prazan samo zbog toga što to njemu pogoduje. To je i zaslužio, pomišljao je filozofski.
<BR>&nbsp;&nbsp;&nbsp;&nbsp;&nbsp;Don je bio u žurbi, što nije bilo neuobičajeno, ali je istovremeno i delovao zaverenički, kao da planira neko veliko iznenađenje za Frenklina, pa je gotovo detinjasto željan da se sve odigra kako je nameravao. U svim drugim prilikama Frenklin bi posumnjao na neku nameštaljku, ali teško da je to sada moglo biti objašnjenje.
<BR>&nbsp;&nbsp;&nbsp;&nbsp;&nbsp;Do tog trenutka, mala podmornica za vežbu postala mu je praktično produžetak tela i sledio je kurseve koje mu je zadavao Don sve dok nije znao, pogađanjem napamet, da su negde u trideset milja širokom kanalu između grebena Vistari i kopna. Iz nekog sopstvenog razloga, koji je odbijao da objasni, Don je isključio glavni pilotski ekran sonara, tako da je Frenklin upravljao naslepo. Sam Don mogao je da vidi sve u blizini gledajući u dvojni uređaj u pozadini kabine, a iako je Frenklin povremeno osećao iskušenje da baci pogled unazad, uspevao je da se odupre porivu. Na kraju krajeva, bio je to redovan deo vežbe; jednog dana možda će morati da upravlja podmornicom oslepljenom zbog kvara njenih podvodnih čula.
<BR>&nbsp;&nbsp;&nbsp;&nbsp;&nbsp;"Sada možeš da izroniš", reče Don najzad. Pokušavao je da zvuči ravnodušno, ali podstruju uzbuđenja u njegovom glasu nije bilo moguće sakriti. Frenklin ispusti rezervoare; čak i bez gledanja na dubinomer znao je kada je izbio na površinu po nepogrešivom valjanju podmornice. Nije to bio ugodan osećaj i on se nadao da tu neće ostati dugo.
<BR>&nbsp;&nbsp;&nbsp;&nbsp;&nbsp;Don još jednom baci pogled na svoj privatni ekran sonara, a onda pokaza prema poklopcu nad njima.
<BR>&nbsp;&nbsp;&nbsp;&nbsp;&nbsp;"Otvori", reče on. "Da pogledamo predeo."
<BR>&nbsp;&nbsp;&nbsp;&nbsp;&nbsp;"Možda nam upadne voda", pobuni se Frenklin. "Izgleda dosta uzburkano."
<BR>&nbsp;&nbsp;&nbsp;&nbsp;&nbsp;"Sa nama dvojicom u otvoru, neće mnogo da procuri. Evo ti - obuci ovu vetrovku. Zadržaće kapljice vode da ne uđu u postrojenja."
<BR>&nbsp;&nbsp;&nbsp;&nbsp;&nbsp;Izgledalo je kao šašava zamisao, ali Don mora da je imao dobar razlog. Iznad njih pojavi se mali, eliptični deo neba kada se otvorio spoljašnji poklopac kupaste kule. Don se prvi uspeo uz lestve; za njim je izišao Frenklin, trepćući da zaštiti oči od vodenog praha koji je nanosio vetar.
<BR>&nbsp;&nbsp;&nbsp;&nbsp;&nbsp;Da, Don je znao šta radi. Nikakvo čudo da je bio toliko željan da pođu na ovaj put pre nego što Frenklin napusti ostrvo. Na sopstveni način, Don je bio dobar psiholog i Frenklin je osećao neizrecivu zahvalnost prema njemu. Jer ovo je bio jedan od velikih trenutaka njegovog života; padao mu je na pamet samo jedan koji se mogao uporediti sa njim: trenutak kada je prvi put video Zemlju, u svoj lepoti koja oduzima dah, kako lebdi na beskrajno dalekoj pozadini zvezda. I ovaj prizor ispunio mu je dušu takvim istim strahopoštovanjem, istim osećanjem prisustva kosmičkim silama.
<BR>&nbsp;&nbsp;&nbsp;&nbsp;&nbsp;Kitovi su se selili na sever, a on je bio među njima. Tokom noći, predvodnici mora da su prošli kroz kvinslendsku kapiju, na putu prema toplijim morima u kojima će mladi moći da im bezbedno dođu na svet. Živa armada bila je na sve strane oko njega, orala je postojano talase silinom bez ikakvog naprezanja. Ogromna, tamna tela pojavljivala su se iz vode dok se sa njih sve slivalo, a onda bi utonula nazad u more uz jedva koji talasić. Dok je Frenklin gledao, previše opčinjen da bi imao ikakav osećaj opasnosti, jedna od ogromnih zveri izroni na manje od četrdeset stopa. Začu se urlajuće pištanje dok je praznila pluća i on uhvati srećom razređeni dah vlažnog vazduha. Smešno sitno oko piljilo je u njega - oko koje je delovalo izgubljeno u čudovišnoj, izobličenoj glavi. Na trenutak, dva sisara - dvonožac koji je napustio more i četvoronožac koji mu se vratio - posmatrali su jedan drugoga preko evolucionog procepa što ih je razdvajao. Kako je čovek izgledao jednom kitu? - pomisli Frenklin i upita se postoji li ikakav način da otkrije odgovor. Onda se titanski trup naže u more, ogromna peraja digoše se u vazduh, a vode potekoše nazad da popune naglu prazninu.
<BR>&nbsp;&nbsp;&nbsp;&nbsp;&nbsp;Udaljeni tresak grmljavine natera ga da pogleda prema kopnu. Na pola milje odatle, džinovi su se igrali. Dok je gledao, obličje toliko neobično da ga je bilo teško povezati sa filmovima i slikama koje je video, pojavi se iz talasa uz sporost koja je zaustavljala dah i na trenutak ostade da visi u potpunosti izvan vode. Kao što izgleda da baletski igrač na vrhuncu svoga skoka prkosi sili teže, tako je na trenutak delovalo da kit počiva nad obzorjem. A onda, istim skladom bez žurbe, ovaj se sruči u more, a kroz nekoliko sekundi tresak udara odjeknu iznad talasa.
<BR>&nbsp;&nbsp;&nbsp;&nbsp;&nbsp;Čista sporost davala je tom ogromnom skoku snoliko svojstvo, kao da je osećaj vremena izvitoperen. Ništa drugo nije otkrivalo Frenklinu toliko jasno ogromnu veličinu životinja koje su ga sada okruživale poput plovećih ostrva. Uz kašnjenje, on se upita šta bi se dogodilo da jedan od kitova izroni ispod podmornice ili počne previše da se zanima za nju...
<BR>&nbsp;&nbsp;&nbsp;&nbsp;&nbsp;"Nema potrebe za brigom", smirivao ga je Don. "Oni znaju ko smo. Ponekad priđu i trljaju se o nas da uklone parazite i tada postaje malo neprijatno. A što se tiče slučajnog naletanja na nas - vide oni kuda idu znatno bolje nego mi."
<BR>&nbsp;&nbsp;&nbsp;&nbsp;&nbsp;Kao da hoće da mu pobije izjavu, zaobljena planina pojavi se iz mora dok se sa nje sve slivalo i zasu ih vodom. Podmornica poče suludo da skakuće i na trenutak Frenklin se uplaši da će se prevrnuti; onda se ispravila i on shvati da bi mogao, sasvim bukvalno, da posegne i dodirne glavu obraslu prilepcima koja je sada počivala na talasima. Neobično oblikovana usta otvoriše se u gigantskom zevanju; stotine traka kitove kosti treperile su poput roletni na vetru.
<BR>&nbsp;&nbsp;&nbsp;&nbsp;&nbsp;Da je bio sam, Frenklin bi se ukočio od straha, ali izgledalo je da Don u potpunosti vlada situacijom. On se naže iz otvora i dreknu prema kitovom nevidljivom uvu: "Briši, mama! Nismo ti mi beba!"
<BR>&nbsp;&nbsp;&nbsp;&nbsp;&nbsp;Velika usta sa visećim zastorima kosti zaklopiše se, perla sitnog oka - neobično sličnog kravljem i naizgled ne mnogo većeg - pogleda ih sa nečim što je mogao biti povređen izraz. Onda se podmornica još jednom zaljulja, a kita nestade.
<BR>&nbsp;&nbsp;&nbsp;&nbsp;&nbsp;"Sasvim je bezbedno, vidiš", objasni Don. "To su mirne, dobroćudne životinje, osim kada su mladi sa njima. Kao i ma koja druga stoka."
<BR>&nbsp;&nbsp;&nbsp;&nbsp;&nbsp;"Ali da li bi prišao toliko blizu ma kom kitu-zubanu - ulješuri, na primer?"
<BR>&nbsp;&nbsp;&nbsp;&nbsp;&nbsp;"To zavisi. Ukoliko bi to bio neki pokvareni matori mužjak - pravi Mobi Dik - ne bih baš mnogo voleo da pokušam. Isto važi i za kitove-ubice; mogli bi da pomisle da sam dobar za hranu, iako bih mogao lako da ih prestrašim odvrnuvši sirenu. Jednom sam dospeo u harem od desetak ulješura i to damama, izgleda, nije smetalo, iako je sa nekima bilo i mladih. Niti je smetalo starom mužjaku, što je neobično. Pretpostavljam da je znao da nisam suparnik." On zamišljeno zastade, a onda nastavi. "To je, zapravo, bilo jedini put da sam video kako se kitovi pare. Bilo je prilično zastrašujuće - dobio sam toliki kompleks niže vrednosti da me je izbacilo iz stroja na nedelju dana."
<BR>&nbsp;&nbsp;&nbsp;&nbsp;&nbsp;"Koliko bi rekao da ih ima u ovom jatu?" upita Frenklin.
<BR>&nbsp;&nbsp;&nbsp;&nbsp;&nbsp;"Oh, otprilike stotinu. Brojači na kapiji daće nam tačan broj. Tako da možeš da kažeš da je oko nas najmanje pet hiljada tona najboljih obroka i ulja - u najmanju ruku nekoliko miliona dolara. Zar se ne osećaš dobro pokraj tolike gotovine?"
<BR>&nbsp;&nbsp;&nbsp;&nbsp;&nbsp;"Ne", reče Frenklin. "I prokleto sam siguran da ni tebi nije svejedno. Sada znam zbog čega voliš ovaj posao i nema potrebe da se prenemažeš oko toga."
<BR>&nbsp;&nbsp;&nbsp;&nbsp;&nbsp;Don nije ni pokušao da odgovori. Stajali su zajedno u zakrčenom otvoru, ne osećajući prskanje vode po licima i deleći iste misli i osećanja, dok su najmoćnije životinje koje je svet ikada video odlučno terale pokraj njih prema severu. Tada je Frenklin shvatio, uz neopozivu ubeđenost, da mu je život čvrsto usmeren novim pravcem. Iako mu je oduzeto mnogo toga za čime nikada neće prestati da žali, prošao je stepen zaludnog bola i usamljene patnje. Izgubio je slobodu svemira, ali je izvojevao slobodu mora.
<BR>&nbsp;&nbsp;&nbsp;&nbsp;&nbsp;To je bila dovoljna naknada za bilo kog čoveka.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
