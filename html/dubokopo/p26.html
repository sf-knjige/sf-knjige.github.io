<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Život je bio mnogo jednostavniji u ranijim danima, pomisli Indra sa uzdahom. Bilo je istina da su Piter i Ana provodili u školi, odnosno u koledžu najveći deo vremena, ali nekako joj to nije pružilo dodatno slobodno vreme koje je očekivala. Bilo je mnogo zabava i poseta kojima se morala baviti, sada pošto je Volter prešao u gornje redove državne uprave. To je, doduše, možda bilo pomalo preterano; direktor Biroa za kitove i dalje se nalazio daleko - najmanje šest stepenika - od visova proređenog vazduha u kojima su boravili predsednik i njegovi savetnici.
<BR>&nbsp;&nbsp;&nbsp;&nbsp;&nbsp;Ali postojale su neke stvari koje su zasecale pravo preko društvenog staleža. Niko nije mogao poricati da je postojao određeni sjaj oko Volterovog posla, kao i zanimanje za njegovu delatnost, što ga je učinilo poznatim daleko širem krugu ljudi nego druge direktore Pomorskog odeljenja, čak i pre časopisa Zemlja i trenutne kontroverze oko klanja kitova. Koliko je ljudi moglo da navede ime direktora planktonskih farmi ili slatkovodne proizvodnje hrane? Ni po jedan na svakih stotinu onih koji su čuli za Voltera. Bila je to činjenica zbog koje je bila ponosna, iako je to istovremeno izlagalo Voltera znatnoj meri zavisti među odeljenjima.
<BR>&nbsp;&nbsp;&nbsp;&nbsp;&nbsp;Ali sada je izgledalo da će ga izložiti nečem mnogo gorem od toga. Do sada niko u Birou, a još manje među višim zvaničnicima Pomorskog odeljenja ili Svetske organizacije za hranu, nije ni na trenutak pomišljao da Volter ima neke privatne sumnje ili da nije punim srcem za to da se održi status quo.
<BR>&nbsp;&nbsp;&nbsp;&nbsp;&nbsp;Njene pokušaje da pročita poslednji broj časopisa Nature prekinuo je privatni videofon. Postavljen je, i pored njenih gorkih pobuna, onog dana kada je Volter postao direktor. Javna služba, izgledalo je, kao da nije bilo dovoljna; sada je ured još mogao dograbiti Voltera kada god mu se to dopadne, ukoliko se on ne bi postarao da ga osujeti u tome.
<BR>&nbsp;&nbsp;&nbsp;&nbsp;&nbsp;"Oh, dobro jutro, gospođo Frenklin", reče operatorka, koja je sada bila praktično porodični prijatelj. "Da li je direktor kod kuće?"
<BR>&nbsp;&nbsp;&nbsp;&nbsp;&nbsp;"Bojim se da nije", reče Indra zadovoljno. "Nije imao slobodan dan čitavog meseca, pa je otišao da jedri sa Piterom. Ukoliko biste želeli da ga dobijete, moraćete da pošaljete avion; radio-uređaji J94 ponovo su se pokvarili."
<BR>&nbsp;&nbsp;&nbsp;&nbsp;&nbsp;"Oba? Baš čudno. Pa ipak, nije hitno. Kada se vrati, hoćete li mu dati ovaj dopis?"
<BR>&nbsp;&nbsp;&nbsp;&nbsp;&nbsp;Začu se jedva čujno škljocanje i list hartije slete u posebnu, veliku korpu za dopise. Indra ga pročita, rasejano se pozdravi sa operatorkom i smesta pozva Frenklina savršeno ispravnim radiom.
<BR>&nbsp;&nbsp;&nbsp;&nbsp;&nbsp;Škripanje palube, blagi klokot vode uz glatki trup - čak i povremeni kliktaji neke morske ptice - ti zvuci jasno se začuše iz zvučnika i smesta je prenesoše u zaliv Moreton.
<BR>&nbsp;&nbsp;&nbsp;&nbsp;&nbsp;"Pomislila sam da bi možda voleo da znaš, Voltere", reče ona, "da odbor za planiranje ima vanredni sastanak sledeće srede, ovde u Brizbejnu. To ti daje tri dana da odlučiš šta ćeš da im kažeš."
<BR>&nbsp;&nbsp;&nbsp;&nbsp;&nbsp;Nastala je kratka pauza tokom koje je mogla da čuje kako joj muž ide preko čamca; onda Frenklin odgovori: "Hvala, dušo. Znam šta moram da kažem - samo ne znam kako to da izvedem. Ali ima nešto što sam mislio da bi ti mogla da učiniš da pomogneš. Ti poznaješ žene svih čuvara - šta misliš da ih pozoveš onoliko koliko možeš i pokušaš da saznaš šta im muževi misle o ovom poslu? Možeš li to da učiniš, a da ne deluje previše očigledno? Meni ovih dana nije lako da saznam šta misle ljudi na terenu. Suviše teže da mi kažu ono što zamišljaju da bih voleo da čujem."
<BR>&nbsp;&nbsp;&nbsp;&nbsp;&nbsp;U Frenklinovom glasu začu se čežnjiv prizvuk koji je tih dana Indra sve češće i češće čula, iako je dovoljno poznavala muža da bi bila sasvim sigurna da nije nimalo žalio zbog toga što je preuzeo trenutne odgovornosti.
<BR>&nbsp;&nbsp;&nbsp;&nbsp;&nbsp;"To je dobra zamisao", reče ona. "Ima najmanje deset ljudi koje je trebalo da pozovem pre više nedelja, a ovo će biti zgodna prilika. Ali to verovatno znači da ćemo morati da priredimo još jednu zabavu."
<BR>&nbsp;&nbsp;&nbsp;&nbsp;&nbsp;"To mi ne smeta, sve dok sam direktor i dok mogu da platim. Ali ukoliko se za jedno mesec dana vratim na čuvarsku platu, moraćemo da prekinemo sa razonodom."
<BR>&nbsp;&nbsp;&nbsp;&nbsp;&nbsp;"Pa ne misliš da bi stvarno..."
<BR>&nbsp;&nbsp;&nbsp;&nbsp;&nbsp;"Oh, neće biti baš toliko loše. Ali mogli bi me prebaciti na neki fini, siguran poslić, iako ne mogu da zamislim šta bih im vredeo van Biroa. SKLANJAJ SE SA PUTA, PROKLETA BUDALO - ZAR NE VIDIŠ KUDA SRLJAŠ? Izvini, dušo - po okolini ima previše vikendaških moreplovaca. Vraćamo se za devedeset minuta, osim ako neki idiot ne naleti na nas. Pit kaže da bi meda sa čajem. Ćao."
<BR>&nbsp;&nbsp;&nbsp;&nbsp;&nbsp;Indra zamišljeno pogleda radio kada se zvuci udaljenog zaliva naglo prekinuše. Napola je želela da je pratila Voltera i Pita na izletu do zaliva, ali suočila se sa činjenicom da je njenom sinu sada bilo više potrebno očevo društvo nego njeno. Bilo je vremena kada je žalila zbog toga, shvatajući da će za koji mesec oboje izgubiti dečaka čiji su um i telo obrazovali, ali im je sada klizio iz ruku.
<BR>&nbsp;&nbsp;&nbsp;&nbsp;&nbsp;Razume se, bilo je to neizbežno; veze koje spajaju oca i sina moraju ih sada razdvojiti. Sumnjala je da Piter zna zbog čega je toliko odlučan da pođe u svemir; na kraju krajeva, bila je to dosta uobičajena ambicija za mladiće njegovog uzrasta. Ali bio je jedan od najmlađih u istoriji među onima koji su dobili triplanetnu stipendiju, a lako se moglo razabrati zbog čega. Bio je rešen da pobedi element koji mu je porazio oca.
<BR>&nbsp;&nbsp;&nbsp;&nbsp;&nbsp;Ali dosta tog sanjarenja, reče ona sebi. Izvukla je spisak brojeva vizifona i počela da kuca imena svih žena čuvara koje će biti kod kuće.
<BR>
<BR>&nbsp;&nbsp;&nbsp;&nbsp;&nbsp;Odbor za planiranje normalno se sastajao dvaput godišnje i veoma retko je morao da vodi mnogo rasprava oko planiranja, jer za najveći deo posla Biroa zadovoljavajuće su se starali odbori zaduženi za finansije, proizvodnju, kadrove i tehnički razvoj. Frenklin je radio u svima, iako samo kao običan član, budući da je predsedavajući uvek bio neko iz Pomorskog odeljenja ili Svetskog sekretarijata. Ponekad se vraćao sa sednica potišten i obeshrabren; ali za njega je bilo veoma neuobičajeno da se vrati i ljutit.
<BR>&nbsp;&nbsp;&nbsp;&nbsp;&nbsp;Indra je znala da je nešto krenulo kako ne treba čim je ušao u kuću. "Kaži mi ono najgore", reče ona rezignirano pošto joj se iscrpljeni muž skljokao u najudobniju fotelju na vidiku. "Da li moraš da tražiš novi posao?"
<BR>&nbsp;&nbsp;&nbsp;&nbsp;&nbsp;Samo se napola šalila, a Frenklin uspe da se bledo nasmeši. "Nije baš toliko rđavo", odgovori on, "ali u ovom poslu ima više stvari nego što sam mislio. Stari Berouz sve je razradio pre nego što je otpočeo zasedanje; neko u Sekretarijatu prilično ga je temeljito uputio. A svodi se na ovo: ukoliko se ne može dokazati da će proizvodnja hrane od kitovog mleka i sintetike biti drastično jeftinija od sadašnje metode, klanje kitova će se nastaviti. Čak i ušteda od deset odsto ne smatra se dovoljno dobrom da opravda promenu. Kako je to Berouz rekao, nas zanima obračunavanje cena, a ne visokoparna filozofska načela poput pravde za životinje.
<BR>&nbsp;&nbsp;&nbsp;&nbsp;&nbsp;Pretpostavljam da je to dovoljno razumno i ja svakako ne bih pokušavao da se suprotstavljam. Nevolja je počela tokom pauze za kafu, kada me je Berouz priterao u ugao i upitao me šta čuvari misle o čitavom poslu. Pa sam mu rekao da bi osamdeset posto njih volelo da se klanje prekine, čak i ako bi to značilo porast cene proizvodnje. Ne znam zašto mi je postavio baš to pitanje, osim ukoliko novosti o našem malom ispitivanju nisu pocurile.
<BR>&nbsp;&nbsp;&nbsp;&nbsp;&nbsp;Uglavnom, to ga je poprilično uzrujalo i video sam kako pokušava da pređe na neku drugu temu. Onda mi je otvoreno rekao da ću ja biti ključni svedok kada istraga otpočne i da Pomorsko odeljenje ne bi volelo da branim Therovu stranu pred nekoliko miliona posmatrača. 'Pretpostavimo da me upitaju za lično mišljenje?' rekao sam. 'Niko nije radio više od mene na povećanju proizvodnje kitovog mesa i ulja, ali voleo bih da Biro što je pre moguće postane služba za očuvanje.' On me upita da li je to moje gledište, a ja sam mu rekao da jeste.
<BR>&nbsp;&nbsp;&nbsp;&nbsp;&nbsp;Onda su stvari postale pomalo lične, iako i dalje na prijateljski način, i složili smo se da postoji nepobitan rascep mišljenja između ljudi koji se bave kitovima kao kitovima i onima koji ih vide kao puke statističke podatke na grafikonima proizvodnje hrane. Posle toga Berouz je otišao i obavio nekoliko telefonskih poziva, ostavivši nas da čekamo pola sata dok je govorio sa ljudima iz vrhova Sekretarijata. Najzad se vratio sa onim što su bukvalno bila naređenja za mene, iako je pazio da to ne postavi tako. Svodi se na ovo: na istrazi treba da budem poslušna mala lutka za govornike iz trbuha."
<BR>&nbsp;&nbsp;&nbsp;&nbsp;&nbsp;"Ali pretpostavimo da te druga strana otvoreno pita za lične poglede."
<BR>&nbsp;&nbsp;&nbsp;&nbsp;&nbsp;"Naši advokati će pokušati da ih skrenu sa teme, a ukoliko to ne uspe, ne bi trebalo da imam ikakvih ličnih pogleda."
<BR>&nbsp;&nbsp;&nbsp;&nbsp;&nbsp;"A čemu sve to?"
<BR>&nbsp;&nbsp;&nbsp;&nbsp;&nbsp;"To sam i ja pitao Berouza i najzad sam uspeo da mu izvučem odgovor. Umešane su političke stvari. Sekretarijat se plaši da će Maha Thero postati previše moćan ukoliko pobedi u ovom slučaju i zbog toga će mu se suprotstaviti po svaku cenu."
<BR>&nbsp;&nbsp;&nbsp;&nbsp;&nbsp;"Sada shvatam", reče Indra lagano. "Misliš li da Thero želi političku prevlast?"
<BR>&nbsp;&nbsp;&nbsp;&nbsp;&nbsp;"Zarad nje same - ne. Ali možda pokušava da zadobije uticaj da bi širio verske ideje, a Sekretarijat se toga plaši."
<BR>&nbsp;&nbsp;&nbsp;&nbsp;&nbsp;"A šta ćeš ti uraditi povodom svega toga?"
<BR>&nbsp;&nbsp;&nbsp;&nbsp;&nbsp;"Ne znam", odgovori Frenklin. "Naprosto ne znam."
<BR>
<BR>&nbsp;&nbsp;&nbsp;&nbsp;&nbsp;I dalje je bio neodlučan kada je istraga otpočela i kada se Maha Thero prvi put lično pojavio pred svetskom publikom. Dok je gledao malu priliku, blistave lobanje, odevenu u žuto, Frenklin nije mogao da se uzdrži od pomisli kako ovaj na prvi pogled nije delovao nimalo upečatljivo. Zapravo, postojalo je nešto gotovo komično u vezi s njim - sve dok ne bi počeo da govori, a tada je svako znao da je u prisustvu i moći i ubeđenja.
<BR>&nbsp;&nbsp;&nbsp;&nbsp;&nbsp;"Voleo bih da u potpunosti razjasnim jednu stvar", reče Maha Thero, obraćajući se ne samo predsedavajućem komisije nego i nevidljivim milionima koji su gledali to prvo zasedanje. "Nije istina da pokušavamo da nametnemo vegetarijanstvo svetu, kao što tvrde neki naši protivnici. Sam Buda nije se uzdržavao od toga da jede meso kada bi mu ovo bilo dato; a ni mi, jer gost treba da prihvati sa zahvalnošću sve što mu domaćin ponudi.
<BR>&nbsp;&nbsp;&nbsp;&nbsp;&nbsp;Naš stav zasnovan je na nečem dubljem i osnovnijem nego što su predrasude u pogledu hrane, koje su obično samo stvar navike. Štaviše, verujemo da će većina razumnih ljudi, bili njihovi verski pogledi isti kao naši ili ne, na kraju prihvatiti naše gledište.
<BR>&nbsp;&nbsp;&nbsp;&nbsp;&nbsp;Ono se može sažeti veoma jednostavno, iako predstavlja ishod dvadeset šest vekova mudrovanja. Smatramo da je pogrešno nanositi povredu ili izazivati smrt ma kog živog bića, ali nismo toliko budalasti da pomislimo kako bi se to moglo izbeći u potpunosti. Zbog toga priznajemo, na primer, potrebu da se ubijaju mikrobi i insekti-štetočine, iako žalimo zbog te neophodnosti.
<BR>&nbsp;&nbsp;&nbsp;&nbsp;&nbsp;Ali čim ubijanje nije više supštinski neophodno, ono treba da prestane. Verujemo da je ta tačka sada dostignuta što se tiče mnogih viših životinja. Proizvodnja svih vrsta veštačkih belančevina iz čisto biljnih izvora sada je ekonomična mogućnost - ili će biti ukoliko se učine napori da se to postigne. U roku od jednog pokolenja možemo se otarasiti bremena krivice koja je, koliko god lako ili teško počivala na savesti pojedinaca, morala u ovo ili ono vreme progoniti sve mislioce dok su posmatrali svet života koji sa nama deli našu planetu."
<BR>&nbsp;&nbsp;&nbsp;&nbsp;&nbsp;Bio je to, pomisli Frenklin, jednostavan, otvoren govor, u potpunosti lišen ikakvog fanatizma koji bi kobno prevagnuo sud u ovo racionalno doba. Pa ipak, čitava stvar izmicala je razumu; u čisto logičnom svetu, ta kontroverza nikada ne bi iskrsla, jer niko ne bi sumnjao u čovekovo pravo da koristi životinjsko carstvo onako kako nađe za shodno. Međutim, ovde se logici lako mogao srušiti ugled; previše lako mogla bi se upotrebiti za ubedljivo opravdavanje ljudožderstva.
<BR>&nbsp;&nbsp;&nbsp;&nbsp;&nbsp;Thero nigde u raspravi nije pomenuo pitanje koje je prilično uticalo na Frenklina. Nije posegao za mogućnošću da bi čovek mogao jednog dana doći u dodir sa tuđinskim oblicima života koji bi mu mogli suditi na osnovu njegovog ponašanja prema ostatku životinjskog carstva. Da li je mislio da je to toliko nategnuta zamisao da javnost ne bi bila u stanju da je primi ozbiljno i zbog toga bi čitavu kampanju počela da smatra vicom? Ili je shvatio da je to razlog koji bi naročito uticao na bivšeg astronauta? Nije bilo načina da se to ustanovi; u svakom slučaju, dokazivalo je da je Thero bio pronicljiv sudija i privatnih i javnih odnosa.
<BR>&nbsp;&nbsp;&nbsp;&nbsp;&nbsp;Frenklin isključi prijemnik; prizori koje je prikazivao bili su mu sasvim poznati, budući da je pomagao Theru da ih snimi. Pomorsko odeljenje, pomisli on suvo, sada će zažaliti zbog pomoći koju je ponudilo njegovoj svetosti, ali u tim okolnostima nije se moglo učiniti ništa drugo.
<BR>&nbsp;&nbsp;&nbsp;&nbsp;&nbsp;Za dva dana pojaviće se da svedoči; već se osećao više kao kriminalac na suđenju nego kao svedok. A zapravo je i bio na suđenju - ili, tačnije, bila je njegova savest. Bilo je neobično pomisliti da se, pošto je jednom pokušao da ubije sebe, sada protivi ubijanju drugih stvorenja. Postojala je tu neka veza, ali bila je previše složena da bi je sada raspetljavao - a čak i ukoliko to učini, to mu neće pomoći da reši svoju nedoumicu.
<BR>&nbsp;&nbsp;&nbsp;&nbsp;&nbsp;Pa ipak, rešenje je pristizalo, i to iz potpuno neočekivanog smera.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
