<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Sada su se viđali najmanje jednom dnevno u kantini, iako Frenklin još nije učinio neopozivi potez, gotovo bez presedana, da ode od svog stola do onog za kojim je ručavalo istraživačko osoblje. To bi bila vatrena izjava koja bi naterala sve jezike na ostrvu da srećno prorade, a u svakom slučaju ne bi bila opravdana okolnostima. Što se Indre i Frenklina ticalo, ona toliko zloupotrebljavana fraza 'samo smo prijatelji' i dalje je bila savršeno istinita.
<BR>&nbsp;&nbsp;&nbsp;&nbsp;&nbsp;Pa ipak, bilo je istina i da su jedno drugom postali vrlo dragi, kao i da su gotovo svi osim Dona bili svesni toga. Nekoliko koleginica reklo je Indri uz uvažavanje: "Topiš ledeni breg" - i taj joj je kompliment laskao. Nekolicina ljudi koji su dovoljno dobro znali Frenklina da bi se začikavali sa njim upozoravajuće su mu pominjali Dona, ističući da prvi čuvari moraju da sačuvaju ugled. Frenklinova reakcija bila je donekle usiljeni smešak što je skrivao osećanja koja ni sam nije bio u stanju da potpuno rastumači.
<BR>&nbsp;&nbsp;&nbsp;&nbsp;&nbsp;Usamljenost, potreba bega od sećanja, sigurnosni ventil da ga čuva od pritiska pod kojim je radio - ti činioci bili su bar toliko bitni koliko i normalna osećanja ma kog muškarca prema devojci privlačnoj poput Indre. Da li će im se druženje razviti u nešto ozbiljnije, on nije znao. Nije čak bio siguran ni da li želi da do toga dođe.
<BR>&nbsp;&nbsp;&nbsp;&nbsp;&nbsp;Ni Indra nije bila sigurna u to, iako joj je stara rešenost slabila. Ponekad je uživala u maštanjima u kojima joj je karijera u priličnoj meri zauzimala podređeno mesto. Jednog dana, razume se, udaće se, a čovek koga će odabrati biće veoma sličan Frenklinu. Ali da bi to mogao da bude baš Frenklin, to je bila pomisao od koje je još uzmicala.
<BR>&nbsp;&nbsp;&nbsp;&nbsp;&nbsp;Jedna od nevolja sa romansama na Ostrvu Čaplje ogledala se u tome da je tu bilo previše ljudi na premalo mesta. Čak i onaj deo koji je preostao od prvobitne šume nije bio dovoljan za skrivanje. Noću, ako bi neko počeo da luta njenim puteljcima i sporednim prolazima, sa baterijskom lampom da bi izbegao niske grane, morao je da ima puno obzira sa snopom. Čovek je lako dolazio u priliku da otkrije kako su mu najomiljenija mesta već zauzeta, što je umelo da bude vrlo neugodno ukoliko nije bilo moguće da se ode igde drugde.
<BR>&nbsp;&nbsp;&nbsp;&nbsp;&nbsp;Ali srećni naučnici u istraživačkoj stanici imali su dragoceno mesto za bekstvo. Sva velika površinska vozila i sve podvodne naprave pripadali su upravi, iako su neka od njih stavljena na raspolaganje laboratoriji za službeni posao. Ali zgodnim istorijskim slučajem, laboratorija je imala majušnu privatnu flotu koja se sastojala od jednog motornjaka i dva katamarana. Niko nije bio siguran ko je bio vlasnik ovih drugih i bilo je primetno da su se uvek nalazili na moru kada su stizali popisivači za godišnji inventar.
<BR>&nbsp;&nbsp;&nbsp;&nbsp;&nbsp;Mali katovi radili su veliki deo posla za laboratoriju, jer su tonuli u vodu samo šest inča, tako da su mogli da se bezbedno kreću preko grebena, izuzev tokom oseke. Uz jači vetar u leđa mogli su da sa lakoćom dostignu brzinu od dvadeset čvorova na sat i često su se organizovale trke između dva čamca. Kada nisu bili korišćeni za drugi posao, naučnici su na njima jedrili do susednih grebena i ostrva da bi ostavili utisak na prijatelje - obično suprotnog pola - svojom veštinom moreplovaca.
<BR>&nbsp;&nbsp;&nbsp;&nbsp;&nbsp;Bilo je pomalo iznenađujuće da su se ti brodići i posada uvek bezbedno vraćali sa takvih pohoda. Jedine žrtve bile su moralne prirode; jedan prvi čuvar sa mnogo godina iskustva morao je biti iznet iz čamca posle krstarenja i zakleo se da ga ništa više nikada neće naterati da ponovo putuje po površini mora.
<BR>&nbsp;&nbsp;&nbsp;&nbsp;&nbsp;Kada je Indra upitala Frenklina da li bi možda voleo da otplovi do ostrva Masterhed, on je smesta prihvatio. Onda je oprezno rekao: "A ko će da upravlja čamcem?"
<BR>&nbsp;&nbsp;&nbsp;&nbsp;&nbsp;Indra je delovala povređeno.
<BR>&nbsp;&nbsp;&nbsp;&nbsp;&nbsp;"Ja ću, razume se", odgovorila je. "Radila sam to desetak puta." Izgledalo je da napola očekuje da on posumnja u njenu sposobnost, ali Frenklin je bio dovoljno pametan da to ne učini. Indra je, to je već otkrio, bila vrlo tvrdoglava devojka - možda previše tvrdoglava. Ukoliko je rekla da može da uradi posao, onda nema druge.
<BR>&nbsp;&nbsp;&nbsp;&nbsp;&nbsp;Ali postojala je još jedna stvar koju je trebalo srediti. Katamarani primaju četiri osobe; ko će biti drugo dvoje?
<BR>&nbsp;&nbsp;&nbsp;&nbsp;&nbsp;Ni Indra ni Frenklin nisu, zapravo, glasno izrekli konačnu odluku. Ova je visila u vazduhu dok su raspravljali o različitim mogućim pratiocima, počev od Dona i prelazeći po listi Indrinih prijateljica iz laboratorije. Najzad razgovor zamre u jednu od onih tajanstvenih pauza koje se ponekad dešavaju čak i u sobi punoj raspričanih ljudi.
<BR>&nbsp;&nbsp;&nbsp;&nbsp;&nbsp;U nagloj tišini, oboje shvatiše da ono drugo misli istu misao i to je počelo novu fazu u njihovom odnosu. Neće povesti nikoga sa sobom do Masterheda; prvi put imaće samoću koja ovda nikada nije bila moguća. Da to može voditi samo do jednog logičnog zaključka odbijali su da priznaju, čak i sami, jer ljudski um ima izuzetnu sposobnost samozavaravanja.
<BR>&nbsp;&nbsp;&nbsp;&nbsp;&nbsp;Popodne je poprilično odmaklo pre nego što su bili u stanju da obave sve pripreme i pobegnu. Frenklin je osećao priličnu krivicu zbog Dona i pitao se kako će ovaj reagovati kada otkrije šta se dogodilo. Verovatno će biti preneražen, ali on nije bio od onih što vole da pamte i primiće stvar kao muškarac.
<BR>&nbsp;&nbsp;&nbsp;&nbsp;&nbsp;Indra je mislila na sve. Hrana, piće, losion za sunčanje, peškiri - nije propustila ništa što bi moglo zatrebati jednom takvom pohodu. Njena temeljitost ostavila je na Frenklina dubok utisak i vrlo ga je zabavljalo kada je zatekao sebe da razmišlja o tome da bi tako sposobna žena bila vrlo korisna po kući. Onda je žurno podsetio sebe da su previše delotvorne žene retko srećne ukoliko ne vode živote muževa u istoj meri u kojoj i sopstvene.
<BR>&nbsp;&nbsp;&nbsp;&nbsp;&nbsp;Sa kopna je duvao ravnomeran vetar i kat se odbijao od talasa poput živog stvorenja. Frenklin nikada nije bio u čamcu na jedra i otkrio je da je to uzbudljivo iskustvo. Ležao je zavaljen na pohabanom, ali udobnom jastuku otvorene kabine, dok je Ostrvo Čaplje nestajalo u daljini zapanjujućom brzinom. Opuštalo ga je da posmatra kako dvostruki, kremasti tragovi obeležavaju njihov prolazak preko mora i da miluje pogledom nabrekle, silinom ispunjene obline jedara. Uz blago i prolazno žaljenje, Frenklin požele da su sve čovekove mašine jednostavne i delotvorne poput ove. Kakav je kontrast bilo ovo plovilo prema pretrpanoj složenosti podmornica čije je upravljanje sada učio! Misao brzo prođe; postojali su neki zadaci koji se nisu mogli obaviti jednostavnim sredstvima, a čovek mora prihvatati činjenice bez žaljenja.
<BR>&nbsp;&nbsp;&nbsp;&nbsp;&nbsp;Sa leve strane sada su obilazili dugački niz zaobljenih koralnih gromada koje su vekovi oluja odbacili uz ivicu grebena Vistari. Talasi su se razbijali o potopljene grudobrane nesmanjenom i upornom žestinom koja nikada nije ostavila na Frenklina toliki utisak kao sada. Često ih je viđao ranije - ali nikada iz tolike blizine, sa toliko krhkog plovila.
<BR>&nbsp;&nbsp;&nbsp;&nbsp;&nbsp;Uzavrela granica grebena ostade po strani; sada je trebalo samo da čekaju dok ih vetrovi ne donesu do odredišta. Čak i da vetar prestane - što je bilo malo verovatno - i dalje su mogli da nastave put malim pomoćnim hidromlaznim motorom, iako bi ovaj bio upotrebljen tek kao poslednje sredstvo. Predstavljalo je stvar časti vratiti se sa punim rezervoarom.
<BR>&nbsp;&nbsp;&nbsp;&nbsp;&nbsp;Iako su sada bili zajedno i sami gotovo prvi put otkako su se upoznali, ni Frenklin ni Indra nisu osećali nikakvu potrebu za razgovorom. Kao da se između njih začela neka nema veza koju nisu želeli da prekinu rečima, zadovoljni time što dele mir i divotu otvorenog mora i otvorenog neba. Bili su zatvoreni između dve polulopte plavetnila bez ijedne mrlje, sastavljene u celinu magličastom ivicom obzorja, i ništa drugo nije preostalo na svetu. Čak i vreme kao da je posustalo i zaustavilo se; Frenklin oseti da bi mogao da leži tu zauvek, opušten u blagim pokretima čamca dok je ovaj bez napora klizio preko talasa.
<BR>&nbsp;&nbsp;&nbsp;&nbsp;&nbsp;Uskoro, niski, tamni oblak poče da se pomalja ispred njih, a onda se otkri kao ostrvo posuto stablima sa uskom peščanom obalom i neizbežnim grebenom koji ju je okruživao. Indra se pokrenu i ponovo poče da pokazuje aktivno zanimanje za navigaciju, dok je Frenklin prilično bojažljivo posmatrao zapenjene talase koji kao da su okruživali ostrvo u neprekidnoj traci.
<BR>&nbsp;&nbsp;&nbsp;&nbsp;&nbsp;"Kako ćemo da uđemo?" upita on.
<BR>&nbsp;&nbsp;&nbsp;&nbsp;&nbsp;"Sa strane u zavetrinu; tamo neće biti talasa, a plima bi trebalo da je dovoljno visoka da nas pusti da pređemo preko grebena. Ukoliko nije, uvek možemo da se usidrimo i odemo peške do obale."
<BR>&nbsp;&nbsp;&nbsp;&nbsp;&nbsp;Frenklin baš nije bio mnogo srećan zbog tako nemarnog pristupa onome što je delovalo kao ozbiljan problem i samo je mogao da se nada da Indra zaista zna šta radi. Ukoliko je napravila grešku, onda bi pred sobom mogli imati neprijatno, iako ne preterano opasno plivanje, posle koga bi sledilo dugo čekanje na sramno spasenje da neko dođe iz laboratorije i potraži ih.
<BR>&nbsp;&nbsp;&nbsp;&nbsp;&nbsp;Ili je bilo lakše nego što je izgledalo zaplašenom novajliji, ili je Indrino pomorsko znanje bilo visoke klase. Zaokrenuli su na pola puta oko ostrva dok nisu stigli do mesta gde se divlje penušanje smanjivalo do nekolicine povelikih talasa. Indra onda okrenu provu kata prema zemlji i pođe pravo ka obali.
<BR>&nbsp;&nbsp;&nbsp;&nbsp;&nbsp;Nije bilo zvukova grebanja korala ili prskanja plastike. Poput ptice, katamaran ulete unutra preko uske ivice grebena, sada jasno vidljivog odmah ispod ustalasane i nemirne vode. Ovaj pređe povrh opasne zone, obrevši se nad mirnom površinom lagune, i naizgled kao da je dobijao na brzini dok se primicao plaži. Nekoliko sekundi pre sudara, Indra okrenu glavno jedro. Uz meki udar, plovilo nalete na pesak i nasuka se na blagu padinu, zaustavivši se sa više od polovine dužine izvan linije vode.
<BR>&nbsp;&nbsp;&nbsp;&nbsp;&nbsp;"Evo nas", reče Indra. "Nenaseljeno koralno ostrvo, komada jedan, u ispravnom stanju." Delovala je opuštenije i veselije nego što ju je Frenklin ikada video; on shvati da je i ona, takođe, radila pod pritiskom i da joj je bilo drago da pobegne od dnevne rutine na nekoliko sati. Ili ju je to podsticajno dejstvo njegovog društva pretvorilo iz ozbiljne studentkinje u razdraganu devojku? Šta god bilo objašnjenje, promena mu se dopadala.
<BR>&nbsp;&nbsp;&nbsp;&nbsp;&nbsp;Oni iziđoše iz čamca i prenesoše opremu uz obalu do senke kokosovih palmi, koje su na ta ostrva donete tek tokom poslednjeg veka da bi uputile izazov prevlasti pizonije i pandanusa vretenastog korena. Izgledalo je da je ovde nedavno bio još neko, jer neobični tragovi koje kao da je napravio omanji guseničar izlazili su iz vode i nestajali u unutrašnjosti kopna. Oni bi bili potpuno zbunjujući svakome ko nije znao da velike kornjače izlaze na obalu da polažu jaja.
<BR>&nbsp;&nbsp;&nbsp;&nbsp;&nbsp;Čim je kat osiguran, Frenklin i Indra pošli su na istraživačku turu. Bilo je istina da je jedno koralno ostrvo gotovo u potpunosti nalik drugom; isti lik ponavljao se u beskraj, sa malo varijacija. Pa ipak, čak i kada je čovek bio svestan toga i ako je već kročio na desetak takvih ostrva, svako novo ipak je predstavljalo sveži izazov koji je trebalo prihvatiti.
<BR>&nbsp;&nbsp;&nbsp;&nbsp;&nbsp;Pošli su ukrug oko svog malog sveta, koračajući uskim pojasom peska između šume i mora. Ponekad, kada bi naišli na čistinu, nakratko bi zašli u unutrašnjost ostrva, namerno se trudeći da se izgube u isprepletanom drveću kako bi mogli da se pretvaraju da su u srcu Afrike, a ne, u najboljem slučaju, stotinak jardi od mora.
<BR>&nbsp;&nbsp;&nbsp;&nbsp;&nbsp;Jednom su se zaustavili da kopaju rukama na mestu gde su se tragovi kornjače završavali na zaravnjenoj peščanoj dini. Odustali su kada su dospeli do dubine od dve stope, a od kožastih, mekih jaja i dalje nije bilo ni traga. Majka-kornjača, ozbiljno su zaključili, mora da je pravila lažne tragove da bi prevarila neprijatelje. Sledećih deset minuta razrađivali su tu pretpostavku u zapanjujuću tezu o inteligenciji gmizavaca koja bi, daleko od toga da zadobije Indri nove kvalifikacije, bez sumnje koštala ovu titule koju je već posedovala.
<BR>&nbsp;&nbsp;&nbsp;&nbsp;&nbsp;Neizbežno je došlo vreme kada se, pošto su jedno drugom pomagali preko pojasa neravnog korala, njihove ruke nisu razdvojile, iako je staza ponovo postala ravna. Dok su koračali u tišini zajedničkog zadovoljstva, nijedno od njih nije govorilo, pa ipak su bili svesni prisustva onog drugog više nego ikada ranije.
<BR>&nbsp;&nbsp;&nbsp;&nbsp;&nbsp;Pri lenjom koraku, uz zastajkivanje svaki put kada bi zaželeli da istraže neku neobičnost biljnog ili životinjskog sveta, bilo im je potrebno skoro dva sata da obiđu malo ostrvo. Do trenutka kada su stigli do kata već su ogladneli i Frenklin poče da raspakuje korpu sa hranom uz neskrivenu želju, dok se Indra uposlila oko pećnice.
<BR>&nbsp;&nbsp;&nbsp;&nbsp;&nbsp;"Sada ću da ti skuvam kotlić pravog australijskog čaja", reče ona.
<BR>&nbsp;&nbsp;&nbsp;&nbsp;&nbsp;Frenklin joj uputi onaj iskrivljeni, ćudljivi osmeh koji je smatrala toliko privlačnim.
<BR>&nbsp;&nbsp;&nbsp;&nbsp;&nbsp;"To teško da bi za mene bila novost", reče on. "Na kraju krajeva, ovde sam rođen."
<BR>&nbsp;&nbsp;&nbsp;&nbsp;&nbsp;Upiljila se u njega sa zapanjenošću koja se postepeno pretvorila u očajanje. "Pa, mogao si da mi kažeš!" reče ona. "Zapravo, mislim da je stvarno..." Onda se zaustavila, kao svesnim naporom volje i ostavila nedovršenu rešenicvu da visi u vazduhu. Frenklin ju je bez teškoća završio. Nameravala je da kaže: "Stvarno je čas da mi ispričaš nešto o sebi i ostaviš se tog luckastog ćutanja."
<BR>&nbsp;&nbsp;&nbsp;&nbsp;&nbsp;Od istine neizgovorene optužbe zarumeneo se i na trenutak deo njegove nehajne sreće - prve koju je iskusio u toliko meseci - kao da je nestao. Onda mu na pamet pade misao sa kojom se nikada pre nije suočio, jer da je to učinio, možda bi ugrozio prijateljstvo sa Indrom. Bila je naučnica i žena, prema tome dvostruko radoznala. Zbog čega mu nikada nije postavila pitanje o prošlom životu? Moglo je postojati samo jedno objašnjenje. Dr Majers, koji ga je nenametljivo posmatrao i pored šaljivog pretvaranja da ne čini ništa slično, mora da je razgovarao sa njom.
<BR>&nbsp;&nbsp;&nbsp;&nbsp;&nbsp;Još malo njegovog zadovoljstva nestade kada je shvatio da Indra mora da oseća sažaljenje prema njemu i sigurno se pita, poput svih ostalih, šta mu se tačno dogodilo. Neće, rekao je on sebi gorko, prihvatiti ljubav zasnovanu na sažaljenju.
<BR>&nbsp;&nbsp;&nbsp;&nbsp;&nbsp;Indra je izgleda bila nesvesna njegovog iznenadnog turobnog ćutanja i sukoba koji mu je sada uznemiravao um. Bila je uposlena punjenjem male pećnice donekle primitivnom metodom koja je obuhvatala točenje goriva iz rezervoara hidromlaznjaka, a Frenklina su toliko zabavljale greške koje je neprekidno ponavljala na isti način da je zaboravio svoju trenutnu ozlojeđenost. Kada je najzad uspela da potpali peć, oni legoše ispod palmi, žvaćući sendviče i čekajući da provri voda. Sunce se već poprilično spustilo na nebu i Frenklin shvati da se verovatno neće vratiti na Ostrvo Čaplje dok dobrano ne bude pala noć. Međutim, neće biti mračno, jer Mesec je bio gotovo pun, tako da čak i bez pomoći lokalnih svetionika putovanje kući neće predstavljati teškoću.
<BR>&nbsp;&nbsp;&nbsp;&nbsp;&nbsp;Čaj iz kotlića bio je izvrstan, iako bez sumnje odveć malokrvan za svakog starovremenskog putujućeg radnika. Vrlo delotvorno je sprao ostatke njihove hrane i kada su se opustili sa uzdasima zadovoljstva, ruke im se ponovo nađoše. Sada bi, pomisli Frenklin, trebalo da budem savršeno zadovoljan. Ali znao je da nije; nešto što nije umeo da uobliči brinulo ga je.
<BR>&nbsp;&nbsp;&nbsp;&nbsp;&nbsp;Nemir mu je neprekidno rastao tokom poslednjih nekoliko minuta, ali pokušao je da ne obraća pažnju na njega i da ga silom odagna u pozadinu uma. Znao je da je u potpunosti smešno i nerazumno očekivati ikakvu opasnost ovde, na ovom praznom i mirnom ostrvu. Pa ipak, mala zvona za upozoravanje odjeknula su duboko u lavirintima njegovog mozga, a on nije bio u stanju da razume njihove signale.
<BR>&nbsp;&nbsp;&nbsp;&nbsp;&nbsp;Indrino nemarno pitanje stiglo je kao dobrodošlo skretanje pažnje. Piljila je napeto u zapadno nebo, očigledno u potrazi za nečim.
<BR>&nbsp;&nbsp;&nbsp;&nbsp;&nbsp;"Da li je stvarno istina, Voltere", upita ona, "da ukoliko znaš kuda da gledaš, možeš videti Veneru i usred dana? Bila je toliko blistava posle zalaska Sunca prošle noći da sam gotovo mogla da poverujem u to."
<BR>&nbsp;&nbsp;&nbsp;&nbsp;&nbsp;"Savršeno je istina", odgovori Frenklin. "U stvari, nije čak ni teško. Veliki problem je da joj najpre odrediš položaj; jednom kada to uradiš, sasvim ju je lako videti."
<BR>&nbsp;&nbsp;&nbsp;&nbsp;&nbsp;On se odiže o stablo palme, zakloni oči od bleska Sunca u zalasku i poče da pretražuje zapadno nebo sa malo nade da će otkriti varljivu srebrnu tačkicu za koju je znao da tamo sija. Primetio je da Venera dominira večernjim nebom tokom poslednjih nekoliko nedelja, ali bilo je teško proceniti koliko je daleko od Sunca kada su oboje istovremeno iznad obzorja.
<BR>&nbsp;&nbsp;&nbsp;&nbsp;&nbsp;Iznenada - neočekivano - oči mu uhvatiše i zadržaše usamljenu srebrnu zvezdu koja je počivala spram mlečnog plavila neba. "Našao sam je!" uzviknu on i diže ruku da pokaže. Indra je žmirkala u njenom smeru, ali najpre nije videla ništa."
<BR>&nbsp;&nbsp;&nbsp;&nbsp;&nbsp;"Imaš ti tačkice ispred očiju", začikavala ga je.
<BR>&nbsp;&nbsp;&nbsp;&nbsp;&nbsp;"Ne - ne priviđaju mi se stvari. Samo gledaj", odgovori Frenklin, očiju i dalje usredsređenih na zvezdu bez dimenzija za koju bi znao da bi je izgubio kada bi skrenuo pogled sa nje makar na sekundu.
<BR>&nbsp;&nbsp;&nbsp;&nbsp;&nbsp;"Ali Venera ne može da bude tamo", pobuni se Indra. "To je predaleko prema severu."
<BR>&nbsp;&nbsp;&nbsp;&nbsp;&nbsp;U jednom jedinom, mučnom trenutku Frenklin shvati da je ona u pravu. Ukoliko je imalo sumnjao, sada je mogao da vidi kako se zvezda koju je posmatrao brzo kreće preko neba, diže se sa zapada i na taj način prkosi zakonima koji su upravljali svim drugim nebeskim telima.
<BR>&nbsp;&nbsp;&nbsp;&nbsp;&nbsp;Gledao je svemirsku stanicu, najveći od svih satelita koji su sada kružili oko Zemlje, dok je ova jurila po svojoj orbiti na visini od hiljadu milja. On pokuša da okrene pogled, da prekine hipnotički uticaj te zvezde bez treptanja, napravljene čovekovom rukom. Kao da je balansirao na ivici ponora; užas pred tim beskrajnim, neutabanim prazninama između svetova poče da mu osvaja um i da vlada njime, da preti samim temeljima njegove normalnosti.
<BR>&nbsp;&nbsp;&nbsp;&nbsp;&nbsp;Dobio bi tu bitku, samo malo potresen, da nije bilo drugog udesa sudbine. Uz eksplozivnu naglost kojom sećanje ponekad popušta pred upornim ispitivanjem, on shvati šta ga je to brinulo tokom poslednjih par minuta. Bio je to miris goriva koje je Indra pretakala iz hidromlaznjaka - nepogrešivi, blago aromatični vonj sintena. A iza tog prepoznavanja žestoko je nagrnulo sećanje gde se poslednji put sreo sa tim odveć dobro poznatim mirisom.
<BR>&nbsp;&nbsp;&nbsp;&nbsp;&nbsp;Sinten - najpre razvijen kao pogonsko gorivo za rakete - sada napušteno poput svih ostalih hemijskih goriva, izuzev za primene male snage, kao što je pogon svemirskih odela.
<BR>&nbsp;&nbsp;&nbsp;&nbsp;&nbsp;Svemirskih odela.
<BR>&nbsp;&nbsp;&nbsp;&nbsp;&nbsp;Bilo je to previše; dvostruki napad porazio ga je. I vid i čulo mirisa izdali su ga u istom trenutku. U roku od nekoliko sekundi, strpljivo dizane brane koje su mu sada štitile um padoše pred rastućom plimom užasa.
<BR>&nbsp;&nbsp;&nbsp;&nbsp;&nbsp;Osećao je kako se Zemlja pod njim vrtoglavo okreće kroz svemir. Kao da se vrtela sve brže i brže na svojoj osi, pokušavajući da ga zbaci poput kamena iz praćke čistom brzinom rotacije. Uz prigušeni krik, on se prevrnu na stomak, zabi lice u pesak i očajnički se uhvati grubog stabla palme. To mu nije pružalo utehu; beskonačni pad ponovo je počinjao... Glavni inženjer Frenklin, zamenik komandanta na Arkturusu, opet je bio u svemiru, na početku noćne more za koju se nadao i molio da nikada više neće morati da je doživi.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
