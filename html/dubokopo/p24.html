<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Široki zaliv bio je posut perjastim stubovima izmaglice dok se veliko krdo polako kretalo u nesigurnim krugovima, neuzbunjeno glasovima koji su ga prizivali na tu tačku među planinama, već naprosto neodlučno u vezi sa njihovim značenjem. Čitavih života kitovi su slušali naređenja koja su dolazila ponekad u obliku vibracija pod vodom, ponekad u obliku elektrošokova, od malih stvorenja koja su prepoznavali kao gospodare. Ta naređenja, naučili su, nikada im nisu škodila; često, zaista, vodila su ih do plodnih prostora za napasanje koja nikada ne bi pronašli bez pomoći, jer postojale su oblasti u moru za koje su im čitavo iskustvo i milioni godina sećanja govorili da treba da budu puste. A ponekad su ih mali gospodari štitili od ubica, skrećući proždrljive čopore pre nego što bi ovi stigli da razderu žive žrtve u komade.
<BR>&nbsp;&nbsp;&nbsp;&nbsp;&nbsp;Nisu imali neprijatelja, niti strahova. Sada su već pokolenjima obilazili mirne okeane sveta, gojili se, zaobljavali i bili zadovoljniji nego svi njihovi preci od samog početka vremena. Tokom pedeset godina dostigli su, u proseku, do deset odsto veće dužine i trideset odsto veće težine, zahvaljujući pažljivom vođstvu gospodara. Upravo sada, poglavar čitave njihove rase, stotinu pedeset jednu stopu dugački plavi kit B69322, opšte poznat kao Levijatan, lutao je Golfskom strujom sa ženkom i novorođenim mladunčetom. Levijatan nikada ne bi dostigao trenutnu veličinu u bilo koje ranije doba; iako se takve stvari nisu mogle dokazati, verovatno je bio najveća životinja koja je ikada postojala u istoriji Zemlje.
<BR>&nbsp;&nbsp;&nbsp;&nbsp;&nbsp;Red se pomaljao iz haosa kada su polja za usmeravanje počela da vode krdo duž nevidljivih kanala. Uskoro, električne prepreke ustupiše mesto betonskim; kitovi su plivali duž četiri uporedna kanala, previše uska da bi njima odjednom prolazio po više nego jedan kit. Automatska čula vagala su ih i merila, odbacivala sve one ispod određene veličine i skretala ih nazad u more - bez sumnje malo zbunjene i sasvim nesvesne koliko im je ozbiljno broj smanjivan.
<BR>&nbsp;&nbsp;&nbsp;&nbsp;&nbsp;Kitovi koji bi prošli test plivali su sa puno poverenja duž dva preostala kanala dok najzad ne bi stigli do prostrane lagune. Neki poslovi nisu se mogli prepustiti u potpunosti mašinama; ovde je bilo ljudskih inspektora koji su proveravali da nije napravljena greška, da provere stanje životinja i da pribeleže brojeve osuđenih zveri dok su ove napuštale lagunu na poslednjem, kratkom plivanju u zabrane za ubijanje.
<BR>&nbsp;&nbsp;&nbsp;&nbsp;&nbsp;"B52111 dolazi", reče Frenklin Therou dok su zajedno stajali u odaji za osmatranje. "Ženka od sedamdeset stopa, poznato je da je imala pet mladih - prošla je najbolje doba za plođenje." Znao je da kamere iza njega tiho snimaju prizor dok su operatori u ogrtačima, sa lobanjama kao od slonovače, rukovali njima sa profesionalnom veštinom, koja ga je iznenađivala dok nije saznao da su obučeni u Holivudu. Kit nije bio upozoren; verovatno uopšte nije ni osetio blagi dodir savitljivih bakarnih prstiju kada su mu okrznuli telo. U jednom trenutku tiho je plivao prema zabranu; sekundu kasnije bilo je to beživotno truplo koje je nastavljalo da se kreće napred pod sopstvenim zaletom. Struja od pedeset hiljada ampera koja mu je prošla kroz srce poput udara munje nije mu dala vremena ni za konačni grč.
<BR>&nbsp;&nbsp;&nbsp;&nbsp;&nbsp;Na kraju zabrana za ubijanje, široka pokretna traka primala je na sebe težinu ogromnih tela i podizala ih uz kratki uspon dok ova ne bi bila u potpunosti izvan vode. Onda bi počela da ih lagano nosi duž beskrajnog niza valjaka koji su se okretali i kao da su se protezali na pola puta do obzorja.
<BR>&nbsp;&nbsp;&nbsp;&nbsp;&nbsp;"To je najveća pokretna traka te vrste na svetu", objasni Frenklin sa opravdanim ponosom. "Može da primi do deset kitova - recimo hiljadu tona - odjednom. Iako nas to poprilično košta i silno nam ograničava izbor mesta, uvek imamo postrojenja za preradu na najmanje pola milje od zabrana, tako da nema opasnosti da će kitove prestraviti zadah krvi. Mislim da ćete se složiti da ne samo da je klanje trenutno, već životinje do samog kraja uopšte ne pokazuju baš nimalo straha."
<BR>&nbsp;&nbsp;&nbsp;&nbsp;&nbsp;"Savršeno istinito", reče Thero. "Sve deluje vrlo humano. Ipak, kada bi se kitovi preplašili, bilo bi veoma teško izići sa njima nakraj, zar ne? Pitam se: da li biste se ovoliko pomučili čisto da im poštedite osećanja?"
<BR>&nbsp;&nbsp;&nbsp;&nbsp;&nbsp;Bilo je to promućurno pitanje, i poput mnogih drugih koja su mu postavljena tokom poslednjih nekoliko dana, Frenklin nije bio sasvim siguran kako da odgovori na njega.
<BR>&nbsp;&nbsp;&nbsp;&nbsp;&nbsp;"Pretpostavljam", reče on polako, "da bi to zavisilo od toga da li bismo dobili novac. U krajnjoj liniji, zavisilo bi od Svetskog saveta. Odbori za finansije morali bi da odluče koliko bismo mogli da budemo blagi. To je teorijsko pitanje, u svakom slučaju."
<BR>&nbsp;&nbsp;&nbsp;&nbsp;&nbsp;"Razume se - ali druga pitanja nisu tako teorijska", odgovori poštovani Bojs, zamišljeno zagledan u osamdeset tona mesa i kostiju koje su se kretale u daljinu. "Hoćemo li se vratiti do kola? Želim da vidim šta se dešava na drugom kraju."
<BR>&nbsp;&nbsp;&nbsp;&nbsp;&nbsp;A mene, pomisli Frenklin mrko, veoma zanima kako će to tvoje kolege primiti. Većina posetilaca koji bi prošli kroz postrojenja za preradu izlazili su prilično bledi i potreseni, a bio je i znatan broj onih koji su se onesvešćivali. U Birou se pričao standardni vic da taj nauk o proizvodnji hrane oduzima apetit tokom više sati svima koji dožive ovo iskustvo.
<BR>&nbsp;&nbsp;&nbsp;&nbsp;&nbsp;Zadah nalete na njih još dok su bili stotinu jardi daleko. Krajičkom oka, Frenklin vide da je mladi bhikku koji je nosio magnetofon već pokazivao znake uznemirenosti, ali izgledalo je da na Maha Theru nema nikakvih tragova. Bio je i dalje smiren i bez ikakvih osećanja i pet minuta kasnije, dok je gledao smrdljivi pakao u kome su ogromne lešine razdirane u planine mesa, kostiju i utrobe.
<BR>&nbsp;&nbsp;&nbsp;&nbsp;&nbsp;"Samo pomislite", reče Frenklin, "da su skoro dve stotine godina ovaj posao obavljali ljudi, koji su često radili na palubi što se ljuljala, po lošem vremenu. Nije to lep prizor čak ni sada, ali možete li da zamislite da se nađete tamo i kasapite nožem velikim gotovo koliko i vi sami?"
<BR>&nbsp;&nbsp;&nbsp;&nbsp;&nbsp;"Mislim da mogu", odgovori Thero, "ali radije ne bih." On se okrenu kamermanu i dade mu kratko uputstvo, zatim je napeto gledao dok je sledeći kit dolazio pokretnom trakom.
<BR>&nbsp;&nbsp;&nbsp;&nbsp;&nbsp;Fotoelektrične oči već su dovršile skaniranje velikog tela i dimenzije su mu unete u kompjuter koji je upravljao poslom. Čak i kada je čovek znao kako se to radi, bilo je sablasno posmatrati preciznost kojom su se noževi i testere kretali po nosačima na izvlačenje i išli po pažljivo isplaniranim linijama sečenja, a zatim se ponovo povlačili. Ogromne hvataljke grabile su stopu debeli pokrivač od slanine i drali ga kao kad čovek ljušti bananu, ostavljajući golo, okrvavljeno truplo da se kreće dalje po traci prema prvom stepenu kasapljenja.
<BR>&nbsp;&nbsp;&nbsp;&nbsp;&nbsp;Kit je putovao brzinom kojom je čovek mogao ugodno da hoda i raspadao se pred očima posmatrača dok su ovi držali korak sa njime. Komadi mesa veliki poput slonova otkidani su i išli niz bočne klizače; cirkularne testere zujale su kroz skele rebara u oblacima koštane prašine; međusobno povezane plastične vreće sa utrobom, napunjene možda tonama račića i planktona od poslednjeg kitovog obroka, odvlačene su u bočne gomile.
<BR>&nbsp;&nbsp;&nbsp;&nbsp;&nbsp;Bilo je potrebno manje od dva minuta da bi se gospodar mora sveo na krvave ostatke koje ne bi prepoznao niko osim stručnjaka. Čak se ni kosti nisu bacale; na kraju pokretne trake izobličeni kostur padao je u jamu u kojoj će biti samleven za đubrivo.
<BR>&nbsp;&nbsp;&nbsp;&nbsp;&nbsp;"To je kraj linije", reče Frenklin, "ali što se tiče prerade, ovo je tek početak. Potrebno je da se iscedi ulje iz slanine čije ste dranje videli u prvom stepenu; meso treba da se iseče u pogodnije porcije i sterilizuje - za to koristimo neutronski izvor velike snage - a otprilike još deset drugih osnovnih proizvoda treba da se izdvoji i spakuje za isporuku. Biće mi drago da vam pokažem svaki deo fabrike koji želite da vidite. Neće biti tako grozno kao operacije koje smo upravo posmatrali."
<BR>&nbsp;&nbsp;&nbsp;&nbsp;&nbsp;Thero je stajao na trenutak u zamišljenoj tišini, proučavajući beleške koje je pravio neverovatno sitnim rukopisom. Onda se okrenu prema četvrtini milje okrvavljene pokretne trake, tamo gde je sledeći kit nailazio iz zabrana za ubijanje.
<BR>&nbsp;&nbsp;&nbsp;&nbsp;&nbsp;"Ima jedna sekvenca koju nisam siguran da smo valjano snimili", reče on, donevši naglu odluku. "Ukoliko nemate ništa protiv, voleo bih da se vratimo na početak i da ponovo krenemo."
<BR>&nbsp;&nbsp;&nbsp;&nbsp;&nbsp;Frenklin podiže magnetofon kada ga je mladi monah ispustio. "Bez brige, sine", reče on umirujućim glasom, "prvi put je uvek najgore. Kada bi ovde proveo nekoliko dana, zbunio bi se zbog čega se pridošlice žale na smrad."
<BR>&nbsp;&nbsp;&nbsp;&nbsp;&nbsp;U to je bilo teško poverovati, ali stalno osoblje uveravalo ga je da je savršeno istinito. Samo se nadao da poštovani Bojs nije toliko temeljit da mu pruži priliku da to i lično porveri.
<BR>
<BR>&nbsp;&nbsp;&nbsp;&nbsp;&nbsp;"A sada, vaša svetosti", reče Frenklin kada se avion digao iznad snegom pokrivenih planina i počeo put kući prema Londonu i Šri Lanki, "da li biste mi zamerili ako bih vas upito kako nameravate da upotrebite materijal koji ste prikupili?"
<BR>&nbsp;&nbsp;&nbsp;&nbsp;&nbsp;Tokom dva dana koje su proveli zajedno, sveštenik i administrator uspostavili su određeni stepen prijateljstva i uzajamnog poštovanja koje je Frenklin, što se njega tiče, i dalje smatrao isto toliko iznenađujućim koliko i prijatnim. Držao je - a za koga to ne važi? - da je dobar u ocenjivanju ljudi, ali u Mahanajake Theru bilo je dubina koje su izmicale njegovoj sposobnosti analize. To nije bilo bitno; nagonski je znao da je u prisustvu ne samo moći, već i - nije bilo bega od te tričave i naivne reči - dobrote. Čak je počeo da se pita, uz rastuće strahopoštovanje koje je u svakom trenutku moglo da se protoči u sigurnost, da li će čovek koji mu je sada bio pratilac ući u istoriju kao svetac.
<BR>&nbsp;&nbsp;&nbsp;&nbsp;&nbsp;"Nemam šta da krijem", reče Thero blago, "a kao što znate, obmana je suprotna učenjima Bude. Naš stav sasvim je jednostavan. Verujemo da sva stvorenja imaju pravo na život i zbog toga sledi da je ono što činite pogrešno. U skladu sa time, voleli bismo da to prestane."
<BR>&nbsp;&nbsp;&nbsp;&nbsp;&nbsp;Bilo je to ono što je Frenklin očekivao, ali sada je prvi put dobio tako konačnu izjavu. Osetio je blago razočaranje; svakako je neko inteligentan poput Theroa morao shvatiti da je takav potez u potpunosti neostvariv, budući da bi zahtevao odsecanje jedne osmine ukupne svetske zalihe hrane. I kada je već reč o tome, zašto se zaustaviti na kitovima? Šta je sa kravama, ovcama, svinjama - svim životinjama koje je čovek držao u obilju i potom ih klao kada mu se prohte?
<BR>&nbsp;&nbsp;&nbsp;&nbsp;&nbsp;"Znam šta mislite", reče Thero pre nego što je Frenklin stigao naglas da izrazi svoje primedbe. "U potpunosti smo svesni problema vezanih sa time i shvatamo da će biti neophodno kretati se polako. Ali mora se od nečega početi, a Biro za kitove daje najdrastičniju predstavu naše tvrdnje."
<BR>&nbsp;&nbsp;&nbsp;&nbsp;&nbsp;"Hvala", odgovori Frenklin suvo. "Ali da li je to u potpunosti pošteno? Ono što ste videli ovde dešava se u svakoj klanici na planeti. Činjenica da je razmera operacija drugačija teško da menja stvar."
<BR>&nbsp;&nbsp;&nbsp;&nbsp;&nbsp;"U potpunosti se slažem. Ali mi smo praktični ljudi, ne fanatici. Savršeno dobro znamo da će morati da se nađu alternativni izvori hrane pre nego što se odustane od svetskih zaliha mesa."
<BR>&nbsp;&nbsp;&nbsp;&nbsp;&nbsp;Frenklin zavrte glavom u živom neslaganju.
<BR>&nbsp;&nbsp;&nbsp;&nbsp;&nbsp;"Žao mi je", reče on, "ali čak i ukoliko rešite problem zaliha, nećete pretvoriti čitavo stanovništvo planete u vegetarijance - ukoliko niste željni da ohrabrite emigraciju za Mars i Veneru. Ubio bih se na pomisao da više nikada neću jesti jagnjetinu ili dobro pripremljen biftek. Zbog toga su vam planovi osuđeni na neuspeh iz dva razloga: to su ljudska psihologija i jednostavna činjenica o proizvodnji hrane."
<BR>&nbsp;&nbsp;&nbsp;&nbsp;&nbsp;Mahanajake Thero delovao je malo povređeno.
<BR>&nbsp;&nbsp;&nbsp;&nbsp;&nbsp;"Dragi moj direktore", reče on, "svakako niste pomislili da bismo prevideli nešto tako očigledno? Ali dopustite mi da dovršim iznošenje našeg pogleda na stvari pre nego što objasnim kako predlažemo da se to ostvari. Biće mi zanimljivo da proučavam vaše reakcije, zbog toga što predstavljate krajnost... ovaj... potrošačkog suprotstavljanja na koji ćemo nailaziti."
<BR>&nbsp;&nbsp;&nbsp;&nbsp;&nbsp;"Vrlo dobro", nasmeši se Frenklin. "Proverite možete li me preobratiti sa mog posla."
<BR>&nbsp;&nbsp;&nbsp;&nbsp;&nbsp;"Od samog početka istorije", reče Thero, "čovek je pretpostavljao da druge životinje postoje samo za njegovu korist. Zbrisao je čitave vrste, ponekad iz čiste pohlepe, ponekad zbog toga što su uništavale letinu ili su mu se mešale u druge aktivnosti. Neću poricati da je često imao opravdanje, a često i nikakvog drugog izbora. Ali kroz vekove čovek je ocrneo dušu zločinima protiv životinjskog carstva - a neki od najgorih slučajno su se desili baš u vašem pozivu, pre samo šezdeset ili sedamdeset godina. Čitao sam o slučajevima kada su harpunirani kitovi umirali posle više sati tako užasnih muka da ni parčence njihovog mesa nije moglo da se upotrebi - bilo je otrovano toksinima stvorenim u samrtnoj agoniji životinje."
<BR>&nbsp;&nbsp;&nbsp;&nbsp;&nbsp;"Vrlo retko", umeša se Frenklin. "A mi smo to ionako okončali."
<BR>&nbsp;&nbsp;&nbsp;&nbsp;&nbsp;"Istina, ali sve je to deo duga koji moramo platiti."
<BR>&nbsp;&nbsp;&nbsp;&nbsp;&nbsp;"Sven Fojn ne bi se složio sa vama. Kada je izmislio eksplozivni harpun, sedamdesetih godina godina devetnaestog veka, upisao je u dnevnik da zahvaljuje Bogu što je obavio čitav posao."
<BR>&nbsp;&nbsp;&nbsp;&nbsp;&nbsp;"Zanimljiva tačka gledanja", odgovori Thero suvo. "Voleo bih da sam imao priliku da raspravljam sa njim. Znate, postoji jedna jednostavna proba koja deli ljudsku rasu u dve klase. Ukoliko čovek korača ulicom i ugleda bubu koja mili upravo tamo gde je nameravao da spusti nogu - on može da promeni korak i promaši je ili da je zdrobi u kašu. Šta biste vi učinili, gospodine Frenkline?"
<BR>&nbsp;&nbsp;&nbsp;&nbsp;&nbsp;"Zavisilo bi od bube. Ukoliko bih znao da je otrovna, ili štetočina, ubio bih je. Inače bih je pustio. To je svakako ono što bi svaki razuman čovek učinio."
<BR>&nbsp;&nbsp;&nbsp;&nbsp;&nbsp;"Onda mi nismo razumni. Mi verujemo da je ubijanje opravdano samo ukoliko će se spasiti život višeg stvorenja - a iznenađujuće je koliko retko takva situacija iskrsava. Ali dopustite mi da se vratim na temu; izgleda da smo malo zalutali.
<BR>&nbsp;&nbsp;&nbsp;&nbsp;&nbsp;Pre otprilike stotinu godina irski pesnik po imenu lord Dansani napisao je dramu Upotreba čoveka, koju ćete uskoro videti na našim TV programima. U njoj čovek sanja da je na čaroban način prebačen iz Sunčevog sistema da bi se pojavio pred sudom životinja - i ukoliko ne bude našao dve među njima koje će govoriti u njegovu korist, ljudska rasa je osuđena na propast. Samo će pas prići da se umiljava starom gospodaru; sve ostale setiće se starih rana i tvrdiće da bi bilo bolje da čovek nikada nije postojao. Rečenica o uništenju samo što nije izrečena kada se pojavljuje drugi pomagač u poslednjem trenutku i čovečanstvo biva spaseno. Jedina druga životinja kojoj je čovek išta vredeo jeste - komarac.
<BR>&nbsp;&nbsp;&nbsp;&nbsp;&nbsp;Možete pomisliti da je sve to samo zabavna šala; isto tako, siguran sam, mislio je i Dansani - koji je slučajno bio strastan lovac. Ali pesnici često izriču skrivenu istinu koje su sami nesvesni, a ja verujem da ovaj zaboravljeni komad sadrži alegoriju od izuzetnog značaja za ljudsku rasu.
<BR>&nbsp;&nbsp;&nbsp;&nbsp;&nbsp;Za vek ili otprilike toliko, Frenkline, bukvalno ćemo izići iz Sunčevog sistema. Ranije ili kasnije srešćemo se sa inteligentnim životom mnogo višim od našeg, ali u potpuno tuđinskom obličju. A kada taj čas kucne, odnos koji će prema čoveku zauzeti nadređene vrste možda će poprilično zavisiti od načina na koji se on ponašao prema drugim stvorenjima na sopstvenom svetu."
<BR>&nbsp;&nbsp;&nbsp;&nbsp;&nbsp;Te reči izgovorene su tiho, pa ipak sa tolikom uverenošću da su uzrokovale iznenadnu hladnoću u Frenklinovoj duši. Prvi put osetio je da možda ima nečega u pogledu ovog drugog - to jest, nečega izuzev jednostavne humanosti. (Ali može li humanost ikada biti 'jednostavna'?) Nikada mu se nije dopadao konačni ishod njegovog posla; davno je, doduše, razvio veliku ljubav prema svome čudovišnom zaduženju, ali oduvek ga je smatrao žalosnom neophodnošću.
<BR>&nbsp;&nbsp;&nbsp;&nbsp;&nbsp;"Priznajem da vam je poenta dobra", složi se on, "ali dopadalo nam se to ili ne, moramo da prihvatimo stvarnost života. Ne znam ko je skovao frazu: 'Priroda crvenih zuba i kandži', ali ona je takva. I ukoliko svet treba da odabere između hrane i etike, znam šta će pobediti."
<BR>&nbsp;&nbsp;&nbsp;&nbsp;&nbsp;Thero mu uputi onaj tajnoviti, blagi smešak koji, svesno ili ne, kao da je odražavao dobroćudni pogled što su ga mnoga pokolenja umetnika učinila znakom prepoznavanja Bude.
<BR>&nbsp;&nbsp;&nbsp;&nbsp;&nbsp;"Ali upravo je u tome stvar, dragi moj Frenkline", odgovori on. "Više ne postoji nikakva potreba za izborom. Naše pokolenje je prvo u istoriji sveta koje može da raskine drevni ciklus i da jede šta god mu se prohte bez prosipanja krvi nevinih stvorenja. Iskreno sam vam zahvalan što ste mi pomogli da pokažem kako."
<BR>&nbsp;&nbsp;&nbsp;&nbsp;&nbsp;"Ja!" prasnu Frenklin.
<BR>&nbsp;&nbsp;&nbsp;&nbsp;&nbsp;"Baš vi", uzvrati, čiji je osmeh sada znatno prevazilazio kanone budističke umetnosti. "A sada, ako biste me izvinili, mislim da ću se povući na počinak."
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
