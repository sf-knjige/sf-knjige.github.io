<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;"Kako je to lepo" reče Frenklin dok se lenjo opuštao u anatomski oblikovanoj fotelji na tremu, "imati ženu koja se ne trese od straha zbog posla kojim se bavim."
<BR>&nbsp;&nbsp;&nbsp;&nbsp;&nbsp;"Ima trenutaka kada to činim", priznade Indra. "Ne dopadaju mi se te operacije u dubinama. Ukoliko tamo išta pođe kako ne treba, nemaš nikakvih izgleda."
<BR>&nbsp;&nbsp;&nbsp;&nbsp;&nbsp;"Možeš isto toliko lako da se udaviš u vodi dubokoj deset stopa kao i deset hiljada."
<BR>&nbsp;&nbsp;&nbsp;&nbsp;&nbsp;"To ti je blesavo i ti to znaš. Osim toga, nijedan čuvar nije poginuo zato što se udavio, bar koliko sam ja čula. Stvari koje im se dešavaju nikada nisu tako lepe i jednostavne."
<BR>&nbsp;&nbsp;&nbsp;&nbsp;&nbsp;"Baš mi je žao što sam počeo ovaj razgovor", reče Frenklin žalostivo, obazrevši se da vidi da li Piter može da ih čuje. "Uglavnom, ne brineš se zbog operacije Persi?"
<BR>&nbsp;&nbsp;&nbsp;&nbsp;&nbsp;"Ne, mislim da se ne brinem. Kao i svi drugi, želim da ga uloviš - a još više želim da vidim hoće li ga dr Roberts održati u životu." Ona se diže na noge i ode do police sa knjigama ugrađene u zid. Kopajući po uobičajenoj gomili članaka i časopisa koja se tamo prikupila, ona najzad iskopa tom za kojim je tragala.
<BR>&nbsp;&nbsp;&nbsp;&nbsp;&nbsp;"Slušaj ovo", nastavi ona, "i priseti se da je pisano pre skoro dve stotine godina." Ona poče da čita najboljim predavačkim glasom, dok je Frenklin slušao uz blago oklevanje, a zatim uz potpunu obuzetost.
<BR>&nbsp;&nbsp;&nbsp;&nbsp;&nbsp;"U daljini, ogromna beličasta masa lenjo se dizala i dok se tako dizala sve više i izdvajala iz azura, najzad zablista pred našom provom poput snežnog usova koji tek što se sručio sa bregova. Presijavala se tako jedan trenutak, a onda isto toliko sporo povuče se i potonu. Onda se ponovo podiže i blago zablista. Nije izgledala kao kit; pa ipak, da li je to Mobi Dik? - pomisli Dagu. Utvara se ponovo spusti, ali kada se opet pojavi, poput krika oštrog kao bodež koji prenu svakoga na mestu gde se zatekao, crnac povika: 'Eno!' I ponovo: 'Eno! Eno ga duva! Pravo napred! Beli kit! Beli kit!'
<BR>&nbsp;&nbsp;&nbsp;&nbsp;&nbsp;Četiri čamca ubrzo su bila na vodi; Ahabov ispred ostalih i svi su žustro veslali prema plenu. Ubrzo ovaj potonu i dok smo, opuštenih vesala, čekali da se pojavi - gle! - na istom mestu gde je potonuo, ovaj se još jednom lagano diže. Gotovo smetnuvši s uma na trenutak sve misli o Mobi Diku, sada smo gledali u najdivotniju pojavu koju su tajanstvena mora do sada otkrila čovekovoj vrsti. Ogromna, meka masa, furlonzima dugačka i široka, sjajna i boje krema, ležala je i plutala na vodi, a bezbrojne dugačke ruke zračile su joj iz središta, uvijale se i grčile poput gnezda anakondi, kao da slepo pokušavaju da ulove svaki nesrećni objekat u domašaju. Nije imala nikakvog primetnog lica ili prednjeg kraja; nikakvog zamislivog nagoveštaja bilo čula, bilo poriva; već se komešala tamo na talasima, nezemaljska, bezoblična, nasumična prikaza života.
<BR>&nbsp;&nbsp;&nbsp;&nbsp;&nbsp;Dok je uz zvuk slabašnog siktanja ponovo nestajala, Starbak, i dalje zagledan u uzburkane vode gde je potonula, divljačnim glasom uskliknu: 'Gotovo bih radije da sam video Mobi Dika i borio se protiv njega, nego što videh tebe, bela sablasti!'
<BR>&nbsp;&nbsp;&nbsp;&nbsp;&nbsp;'Šta je to bilo, ser?' upita Flask.
<BR>&nbsp;&nbsp;&nbsp;&nbsp;&nbsp;'Ogromna živa sipa kakvu je, kažu, malo kitolovaca ikada videlo i vratilo se u luku da pripovedaju o tom.'
<BR>&nbsp;&nbsp;&nbsp;&nbsp;&nbsp;Ali Ahab ništa ne reče; okrenuvši čamac, otplovio je nazad do broda; ostali su ga isto toliko tiho sledili."
<BR>
<BR>&nbsp;&nbsp;&nbsp;&nbsp;&nbsp;Indra zastade, zatvori knjigu i stade da čeka na odgovor muža. Frenklin se promeškolji na previše udobnom sedištu i reče zamišljeno: "Zaboravio sam taj deo - ukoliko sam ikada dotle pročitao. Ima životni prizvuk, ali šta je sipa tražila na površini?"
<BR>&nbsp;&nbsp;&nbsp;&nbsp;&nbsp;"Verovatno je ugibala. Ponekad noću izranjaju do površine, ali nikada danju, a Melvil kaže da je to bilo 'jednog prozračno plavog jutra.'"
<BR>&nbsp;&nbsp;&nbsp;&nbsp;&nbsp;"Uostalom, šta je to furlong? Voleo bih da znam da li je Melvilova sipa bila velika kao Persi. Fotografije pokazuju da ima stotinu trideset stopa od repa do vrha pipaka."
<BR>&nbsp;&nbsp;&nbsp;&nbsp;&nbsp;"I na taj način nadmašuje najvećeg plavog kita koji je ikada zabeležen."
<BR>&nbsp;&nbsp;&nbsp;&nbsp;&nbsp;"Da, za nekoliko stopa. Ali, razume se, nema ni deseti deo te težine."
<BR>&nbsp;&nbsp;&nbsp;&nbsp;&nbsp;Frenklin se diže iz sedišta i potraži rečnik. Najzad Indra začu ljutite šumove iz dnevne sobe i doviknu: "U čemu je stvar?"
<BR>&nbsp;&nbsp;&nbsp;&nbsp;&nbsp;"Kaže ovde da je furlong zastarela jedinica dužine, jednaka osmini milje. Melvil je pričao tek onako."
<BR>&nbsp;&nbsp;&nbsp;&nbsp;&nbsp;"Obično je veoma tačan, bar kada su kitovi u pitanju. Ali 'furlong' je očigledno besmislen - iznenađena sam da to niko nije ranije primetio. Mora da je mislio na hvate, ili je štampar nešto pobrkao."
<BR>&nbsp;&nbsp;&nbsp;&nbsp;&nbsp;Donekle smiren, Frenklin odloži rečnik i vrati se do trema. Stigao je upravo na vreme da vidi kako stiže Don Barli, pridiže Indru, upućuje joj veliki, ali bratski poljubac u čelo i baca je nazad u fotelju.
<BR>&nbsp;&nbsp;&nbsp;&nbsp;&nbsp;"Hajde, Volte!" reče on. "Jesi li spakovao stvari? Odbaciću te do aerodroma."
<BR>&nbsp;&nbsp;&nbsp;&nbsp;&nbsp;"Gde se Piter skriva?" upita Frenklin. "Pitere! Dođi da se pozdraviš - tata ide na posao."
<BR>&nbsp;&nbsp;&nbsp;&nbsp;&nbsp;Četvorogodišnja nakupina nekontrolisane energije dolete u sobu i gotovo obori oca kada mu skoči u ruke.
<BR>&nbsp;&nbsp;&nbsp;&nbsp;&nbsp;"Hoće tata da mi donese sipu?" upita on.
<BR>&nbsp;&nbsp;&nbsp;&nbsp;&nbsp;"Hej - otkud ti znaš za to?"
<BR>&nbsp;&nbsp;&nbsp;&nbsp;&nbsp;"Bilo je jutros na vestima, dok si još spavao", objasni Indra. "Pokazali su i nekoliko sekundi Donovog filma."
<BR>&nbsp;&nbsp;&nbsp;&nbsp;&nbsp;"Plašio sam se toga. Sada ćemo morati da se bakćemo sa gomilom snimatelja i reportera koji će nam viriti preko ramena. To znači da će nešto sigurno da krene kako ne treba."
<BR>&nbsp;&nbsp;&nbsp;&nbsp;&nbsp;"Do dna ne mogu da nas slede", reče Barli.
<BR>&nbsp;&nbsp;&nbsp;&nbsp;&nbsp;"Nadam se da si u pravu - ali ne zaboravi da nismo jedini opremljeni dubinskim podmornicama."
<BR>&nbsp;&nbsp;&nbsp;&nbsp;&nbsp;"Ne znam kako izlaziš nakraj s njim", pobuni se Don Indri. "Da li uvek gleda samo na mračnu stranu stvari?"
<BR>&nbsp;&nbsp;&nbsp;&nbsp;&nbsp;"Ne uvek", nasmeši se Indra dok je odvajala Pitera od oca. "Veseo je najmanje dvaput nedeljno."
<BR>&nbsp;&nbsp;&nbsp;&nbsp;&nbsp;Osmeh joj iščeze dok je gledala kako skladni sportski auto uz šapat odlazi niz breg. Don joj je bio veoma drag, bio je praktično član porodice i bilo je trenutaka kada se brinula za njega. Izgledalo je da je šteta što se nikada nije oženio i skrasio; nomadski, promiskuitetni život koji je vodio teško da je mogao biti naročito zadovoljavajući. Otkako su se upoznali, provodio je skoro sve vreme na moru ili ispod njega, izuzev grozničavih dopusta kada je koristio njihov dom kao bazu - na njihov poziv, ali često uz nelagodnost, kada je bilo neočekivanih ženskih gostiju koje je trebalo zabavljati za doručak.
<BR>&nbsp;&nbsp;&nbsp;&nbsp;&nbsp;I njihov život, po mnogim merilima, bio je dovoljno nomadski, ali bar su uvek imali mesto koje su mogli da nazovu domom. Taj stan u Brizbejnu, gde joj se kratka, ali srećna karijera predavača na kvinslendskom univerzitetu okončala Piterovim rođenjem; onaj bungalov na Fidžiju, sa krovom koji je imao pokretno mesto na kome je prokišnjavao i koje građevinari nikada nisu uspeli da pronađu; prostorije za bračne parove u kitolovačkoj stanici na Novoj Džordžiji (još je mogla da oseti zaudaranje planina otpadaka i da vidi kako galebovi lete nad zabranima za dranje); i konačno, ova kućica koja je preko mora gledala prema drugim havajskim ostrvima. Četiri doma za pet godina moglo je mnogima delovati preterano, ali za ženu jednog čuvara Indra je znala da je dobro prošla.
<BR>&nbsp;&nbsp;&nbsp;&nbsp;&nbsp;Malo je žalila za karijerom koja joj je privremeno prekinuta. Kada Piter bude dovoljno star, rekla je sebi, vratiće se istraživanju; čak i sada, čitala je svu literaturu i pratila je nove radove. Pre samo nekoliko meseci Journal of Selachians objavio joj je kratki rad 'O mogućoj evoluciji morskog vampira (scapanorynchus owstoni)' i od tada je bila uključena u zabavnu raspru sa svih pet naučnika kvalifikovanih za razgovor o toj temi.
<BR>&nbsp;&nbsp;&nbsp;&nbsp;&nbsp;Čak i kada ništa ne bi proizišlo iz tih snova, bilo je prijatno imati ih i znati da bi mogla da izvučeš ono najbolje iz dva sveta. Tako je Indra Frenklin, domaćica i ihtiolog, govorila sebi dok se vraćala u kuhinju da pripremi ručak za večito gladnog sina.
<BR>
<BR>&nbsp;&nbsp;&nbsp;&nbsp;&nbsp;Ploveći dok preinačen je na mnogo načina koji bi zbunili njegove prvobitne neimare. Debela čelična mreža, oslonjena o zdepaste izolatore, pružala se čitavom njegovom dužinom, a nad tom mrežom prostrto je platno da zaustavi sunčevo svetlo koje bi povredilo Persijeve osetljive oči i kožu. Jedino osvetljenje u doku poticalo je od baterije narandžastih svetiljki; međutim, u tom trenutku velika vrata na oba kraja ogromne betonske kutije bila su otvorena i puštala su unutra i Sunčevu svetlost i vodu.
<BR>&nbsp;&nbsp;&nbsp;&nbsp;&nbsp;Dve podmornice, jedva potopljene, ležale su vezane uz pretrpani prolaz dok je dr Roberts davao poslednja uputstva.
<BR>&nbsp;&nbsp;&nbsp;&nbsp;&nbsp;"Pokušaću da vas ne uznemiravam previše kada budete tamo dole", reče on, "ali, za ime sveta, govorite mi šta se dešava."
<BR>&nbsp;&nbsp;&nbsp;&nbsp;&nbsp;"Bićemo previše zauzeti da bismo davali prateći komentar", odgovori Don uz smešak, "ali pružićemo sve od sebe. A ukoliko išta pođe kako ne treba, imajte poverenja da ćemo smesta dreknuti. Sve u redu, Volte?"
<BR>&nbsp;&nbsp;&nbsp;&nbsp;&nbsp;"Jeste", uzvrati Frenklin, silazeći kroz otvor. "Vidimo se za pet sati, sa Persijem - nadam se."
<BR>&nbsp;&nbsp;&nbsp;&nbsp;&nbsp;Nisu traćili vreme pre nego što su zaronili do morskog dna; manje od deset minuta kasnije imali su nad glavama četiri hiljade stopa vode, a slika poznatog kamenitog terena prenosila se na ekranu TV i sonara. Ali nije bilo ni traga od treperave zvezde koja je trebalo da označi prisustvo Persija.
<BR>&nbsp;&nbsp;&nbsp;&nbsp;&nbsp;"Nadam se da marker nije otišao", reče Frenklin dok je prijavljivao te vesti naučnicima što su čekali puni nade. "Ukoliko jeste, možda će nam biti potrebni dani da bismo ga ponovo pronašli."
<BR>&nbsp;&nbsp;&nbsp;&nbsp;&nbsp;"Mislite da je otišao iz ove oblasti? Ne bih ga krivio", dodade Don.
<BR>&nbsp;&nbsp;&nbsp;&nbsp;&nbsp;Glas dr Robersta, i dalje samopouzdan i uveren, dođe do njih iz dalekog sveta sunca i svetlosti na više od milju iznad.
<BR>&nbsp;&nbsp;&nbsp;&nbsp;&nbsp;"Verovatno se krije u procepu, ili ga je zaklonila stena. Predlažem da se dignete za pet stotina stopa, tako da biste se oslobodili svih nepravilnosti morskog dna, pa da počnete pretragu velikom brzinom. Marker ima domet više od jednu milju, pa ćete ga uloviti prilično brzo."
<BR>&nbsp;&nbsp;&nbsp;&nbsp;&nbsp;Sat kasnije čak je i doktor zvučao manje samopouzdano, a prema komentarima koji su se slivali do njih preko sonarnog komunikatora, izgledalo je da reporteri i predstavnici TV mreža postaju nestrpljivi.
<BR>&nbsp;&nbsp;&nbsp;&nbsp;&nbsp;"Postoji samo jedno mesto gde bi mogao da bude", reče Roberts najzad. "Ukoliko je još tu, a marker i dalje radi, mora da je sišao u Milerov kanjon."
<BR>&nbsp;&nbsp;&nbsp;&nbsp;&nbsp;"To je na dubini od petnaest hiljada stopa", pobuni se Don. "Ove podmornice imaju ograničenje na dvanaest."
<BR>&nbsp;&nbsp;&nbsp;&nbsp;&nbsp;"Znam - znam. Ali nije on otišao do dna. Verovatno lovi negde po padini. Videćete ga lako ako je tamo."
<BR>&nbsp;&nbsp;&nbsp;&nbsp;&nbsp;"Dobro", odvrati Frenklin, bez previše optimizma. "Ići ćemo i pogledati, ali ukoliko je na dubini većoj od dvanaest hiljada stopa, moraćemo da stanemo."
<BR>&nbsp;&nbsp;&nbsp;&nbsp;&nbsp;Na ekranu sonara, kanjon je bio jasno vidljiv kao nagli procep u blistavoj slici morskog dna. Brzo im se primicao dok su podmornice hitale prema njemu brzinom od četrdeset čvorova - najbrža stvorenja, premišljao je Frenklin, bilo gde pod površinom mora. Jednom je leteo nisko prema Grend Kenjonu i video kako je zemlja pod njim odjednom zbrisana kada je ogromna praznina zinula ispod. A sada, iako je umesto na vid morao da se osloni isključivo na sliku odraza koje su mu vraćali ispitivački zvučni talasi, osećao se potpuno isto dok je klizio nad ivicom tog još moćnijeg ponora na dnu okeana.
<BR>&nbsp;&nbsp;&nbsp;&nbsp;&nbsp;Jedva da je dovršio tu misao, kada Donov glas, visok od uzbuđenja, dreknu iz zvučnika.
<BR>&nbsp;&nbsp;&nbsp;&nbsp;&nbsp;"Eno ga! Hiljadu stopa niže!"
<BR>&nbsp;&nbsp;&nbsp;&nbsp;&nbsp;"Nema potrebe da mi cepaš bubne opne", progunđa Frenklin. "Vidim ga."
<BR>&nbsp;&nbsp;&nbsp;&nbsp;&nbsp;Strma padina pročelja kanjona bila je urezana poput gotovo okomite linije po središtu ekrana sonara. Po licu tog zida puzala je majušna, treperava zvezda za kojom su tragali. Strpljivi marker izdao je Persija njegovim lovcima.
<BR>&nbsp;&nbsp;&nbsp;&nbsp;&nbsp;Oni prijaviše situaciju dr Roberstu; Frenklin je mogao da predstavi slavlje i uzbuđenje tamo gore, čiji su nagoveštaji kanuli i do njih preko otvorenog mikrofona. Ubrzo, dr Roberts, malo bez daha, upita: "Mislite li i dalje da možete da izvedete naš plan?"
<BR>&nbsp;&nbsp;&nbsp;&nbsp;&nbsp;"Pokušaću", odgovori on. "Neće biti lako sa tom padinom procepa odmah pored nas i nadam se da nema mnogo pećina u koje bi Persi mogao da se uvuče. Jesi li spreman, Done?"
<BR>&nbsp;&nbsp;&nbsp;&nbsp;&nbsp;"Sve je pripremljeno da te sledim."
<BR>&nbsp;&nbsp;&nbsp;&nbsp;&nbsp;"Mislim da mogu da stignem do njega bez korišćenja motora. Idemo."
<BR>&nbsp;&nbsp;&nbsp;&nbsp;&nbsp;Frenklin napuni vodom prednje rezervoare i pođe naniže dugim, strmim klizanjem - klizanjem bez zvuka, nadao se. Do tog vremena, Persi se svakako naučio oprezu i verovatno će pobeći čim shvati da su u blizini.
<BR>&nbsp;&nbsp;&nbsp;&nbsp;&nbsp;Sipa je kružila po licu kanjona i Frenklin se zadivi što je u stanju da nađe ikakvu hranu na tako zastrašujućem i naizgled beživotnom mestu. Svaki put kada bi izbacila mlaz vode iz tube, krenula bi napred uz upadljiv trzaj; izgledalo je da nije svesna kako više nije sama, budući da nije promenila kurs otkako ju je Frenklin prvi put video.
<BR>&nbsp;&nbsp;&nbsp;&nbsp;&nbsp;"Dve stotine stopa - ponovo ću uključiti svetla", reče on Donu.
<BR>&nbsp;&nbsp;&nbsp;&nbsp;&nbsp;"Neće te videti - danas je vidljivost samo oko osamdeset."
<BR>&nbsp;&nbsp;&nbsp;&nbsp;&nbsp;"Da, ali i dalje se približavam - opazio me je! Evo dolazi!"
<BR>&nbsp;&nbsp;&nbsp;&nbsp;&nbsp;Frenklin nije očekivao da će trik upaliti drugi put na životinji inteligentnoj poput Persija. Ali skoro smesta on oseti iznenadni udar koga je sledilo grebanje rožnatog kljuna kada su se ogromni pipci sklopili oko podmornice. Iako je znao da je savršeno bezbedan i da nijedna životinja nije u stanju da ošteti zidove sagrađene da podnesu pritisak od hiljadu tona po svakoj kvadratnoj stopi, taj škriputavi, pljeskavi zvuk kao da je bio sračunat da mu stvori noćnu moru.
<BR>&nbsp;&nbsp;&nbsp;&nbsp;&nbsp;A onda, sasvim naglo, nastade tišina. On začu kako je Don uskliknuo: "Hriste, ta stvar deluje baš brzo! Već se ohladio." Istog časa dr Roberts se zabrinuto umeša: "Ne dajte mu previše! I stalno ga okrećite tako da može da diše!"
<BR>&nbsp;&nbsp;&nbsp;&nbsp;&nbsp;Don je bio odveć uposlen da bi odgovarao. Odigravši svoju ulogu mamca, Frenklin nije mogao da učini ništa osim da gleda kako mu partner vešto manevriše oko ogromnog mekušca. Anestetička bomba u potpunosti ga je paralisala; lagano je tonuo, pipaka mlitavo pruženih naviše. Parčad ribe, neka više od stopu u prečniku, plutala su iz surovog kljuna, dok je čudovište izbacivalo poslednji obrok.
<BR>&nbsp;&nbsp;&nbsp;&nbsp;&nbsp;"Možeš li da se zavučeš ispod njega?" upita Don. "Prebrzo tone za mene."
<BR>&nbsp;&nbsp;&nbsp;&nbsp;&nbsp;Frenklin uključi pogon i obiđe na drugu stranu u uskom luku. Začu se meki udar, kao kada snežni nanos pada sa krova, i on shvati da je sada pet ili deset tona želatinoznog tela obmotano oko podmornice.
<BR>&nbsp;&nbsp;&nbsp;&nbsp;&nbsp;"Odlično - drži ga tu - dolazim na mesto."
<BR>&nbsp;&nbsp;&nbsp;&nbsp;&nbsp;Frenklin je sada bio slep, ali povremeni zveketi i brujanja iz vode napolju govorili su mu šta se dešava. Najzad Don slavobitno reče: "Sve je sređeno! Spremni smo da pođemo."
<BR>&nbsp;&nbsp;&nbsp;&nbsp;&nbsp;Težina se odiže sa podmornice i Frenklin je ponovo mogao da vidi. Persi je bio vešto okačen. Traka debele, elastične mreže bila mu je učvršćena oko tela na najužem mestu, odmah iza peraja. Iz te mreže jedan kabl protezao se do Donove podmornice, nevidljiv u izmaglici na stotinu stopa daljine. Persija su teglili kroz vodu u njegovom normalnom položaju kretanja - unazad. Da je bio pri svesti i da se aktivno opirao, lako bi im pobegao, ali u trenutnom stanju omotač koji mu je nabačen omogućavao je Donu da rukuje njime bez teškoća. Zabava će krenuti kada počne da oživljava...
<BR>&nbsp;&nbsp;&nbsp;&nbsp;&nbsp;Frenklin napravi kratak opis sa poprišta zbivanja, zarad kolega koje su strpljivo čekale jednu milju gore. Ovaj je verovatno emitovan preko radija i on se nadao da Indra i Piter slušaju. Onda se dade na posao držanja Persija na oku kada je dugo tegljenje prema površini počelo.
<BR>&nbsp;&nbsp;&nbsp;&nbsp;&nbsp;Nisu mogli da idu brže od dva čvora na sat, da omotač ne bi izgubio ne previše sigurni zahvat na ogromnoj pihtijastoj masi koju je vukao. U svakom slučaju, put do površine moraće da traje najmanje tri sata, da bi se Persiju pružila valjana prilika da se prilagodi razlici pritisaka. Budući da su životinje, poput ulješure, koje dišu vazduh - i koje su, stoga, osetljivije - bile u stanju da izdrže gotovo istu promenu pritiska za deset ili dvadeset minuta, ta je opreznost verovatno bila preterana. Ali dr Roberts nije želeo nikakav rizik sa svojom lovinom bez presedana.
<BR>&nbsp;&nbsp;&nbsp;&nbsp;&nbsp;Peli su se lagano skoro čitav sat i dostigli su nivo od tri hiljade stopa, kada Persi poče da pokazuje znake života. Dva dugačka pipka, koji su se završavali velikim hvataljkama pokrivenim sisaljkama, počeše da se svrhovito kreću; čudovišne oči, u koje je Frenklin napola hipnotisano piljio sa rastojanja ne većeg od pet stopa, ponovo stadoše da zrače inteligencijom. Sasvim nesvestan da govori šapatom bez daha, on brzo prijavi simptome dr Robertsu.
<BR>&nbsp;&nbsp;&nbsp;&nbsp;&nbsp;Doktorova prva reakcija bila je srčani uzdah olakšanja: "Dobro!" reče on. "Plašio sam se da smo ga možda ubili. Vidite li da li diše kako treba? Da li mu se cev skuplja i širi?"
<BR>&nbsp;&nbsp;&nbsp;&nbsp;&nbsp;Frenklin se spusti nekoliko stopa tako da bi bolje osmotrio mesnatu cev koja je virila iz tela sipe. Otvarala se i zatvarala neravnomernim ritmom koji kao da je postajao jači i pravilniji sa svakim udarom.
<BR>&nbsp;&nbsp;&nbsp;&nbsp;&nbsp;"Sjajno!" reče dr Roberts. "U dobrom je stanju. Čim bude počeo da se previše migolji, dajte mu jednu od malih bombi. Ali čekajte do poslednjeg mogućeg trenutka."
<BR>&nbsp;&nbsp;&nbsp;&nbsp;&nbsp;Frenklin se pitao kako će odrediti taj trenutak. Persi je sada počinjao da blista divnom plavom bojom; čak i sa isključenim farovima bio je jasno vidljiv. Plavo je, seti se on izjave dr Robertsa, znak uzbuđenja kod sipi. U tom slučaju, bilo je krajnji čas da učini nešto.
<BR>&nbsp;&nbsp;&nbsp;&nbsp;&nbsp;"Bolje puštaj tu bombu. Čini mi se da se razgoropadio", reče on Donu.
<BR>&nbsp;&nbsp;&nbsp;&nbsp;&nbsp;"U redu - evo je."
<BR>&nbsp;&nbsp;&nbsp;&nbsp;&nbsp;Stakleni mehur prolebde preko Frenklinovog ekrana i brzo nestade sa vidika.
<BR>&nbsp;&nbsp;&nbsp;&nbsp;&nbsp;"Prokletinja se uopšte nije razbila!" viknu on. "Puštaj još jednu!"
<BR>&nbsp;&nbsp;&nbsp;&nbsp;&nbsp;"U redu - evo broja dva. Nadam se da će dejstvovati; preostalo mi ih je još samo pet."
<BR>&nbsp;&nbsp;&nbsp;&nbsp;&nbsp;Ali bomba sa narkotikom ponovo ih je izdala. Ovog puta Frenklin nije ni video loptu; samo je znao da umesto da se opusti u snu Persi svake sekunde postaje sve življi. Osam kratkih pipaka - to jest, kratkih u poređenju sa gotovo stotinu stopa velikim domašajem para koji je nosio hvataljke - sada su počinjale da se zapliću jedna oko druge. On se priseti Melvilovog izraza: 'poput gnezda anakondi'. Ne; nekako to kao da nije odgovaralo. Bilo je više poput škrtice - podmorskog Šajloka - koja grči prste dok užagrenih očiju gleda svoje blago. U svakom slučaju, posredi je bio neugodan prizor kada su ti prsti imali stopu u prečniku i kretali se na samo dva jarda daljine...
<BR>&nbsp;&nbsp;&nbsp;&nbsp;&nbsp;"Moraćeš da nastaviš sa pokušajima", reče on Donu. "Ukoliko ga ubrzo ne zaustavimo, ode on."
<BR>&nbsp;&nbsp;&nbsp;&nbsp;&nbsp;Trenutak kasnije, on ispusti uzdah olakšanja kada je video kako parčad slomljenog stakla promiče pored njega. Bila bi sasvim nevidljiva, okružena vodom kao što jesu, da nisu bila fluorescentno blistava pod svetlošću ultraljubičastih farova. Ali u tom trenutku osećao je preveliko olakšanje da bi se pitao zbog čega je u stanju da vidi nešto toliko poslovično varljivo poput razbijenog stakla u vodi; samo je znao da se Persi ponovo opustio i da se, izgleda, više ne gnevi.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita žalostivo dr Roberts odozgo.
<BR>&nbsp;&nbsp;&nbsp;&nbsp;&nbsp;"Te vaše smušene bombe za onesvešćivanje. Dve nisu radile. To me ostavlja sa samo četiri - a sa trenutnom stopom zakazivanja, biću srećan ako makar jedna opali."
<BR>&nbsp;&nbsp;&nbsp;&nbsp;&nbsp;"Ne razumem. Mehanizam je radio savršeno svaki put kada smo ga probali u laboratoriji."
<BR>&nbsp;&nbsp;&nbsp;&nbsp;&nbsp;"Jeste li ga testirali pod pritiskom od stotinu atmosfera?"
<BR>&nbsp;&nbsp;&nbsp;&nbsp;&nbsp;"Ovaj - ne. Nije izgledalo potrebno."
<BR>&nbsp;&nbsp;&nbsp;&nbsp;&nbsp;Donovo "Ha!" kao da je govorilo sve što je trebalo o biolozima koji pokušavaju da se pačaju u inženjerske poslove i na svim kanalima tokom sledećih nekoliko minuta sporog uspona nastade tišina. Onda se dr Roberts, sa pomalo posramljenim prizvukom, vrati na temu.
<BR>&nbsp;&nbsp;&nbsp;&nbsp;&nbsp;"Pošto ne možemo da se oslonimo na bombe", reče on, "bolje će biti da se popnete brže. On će ponovo oživeti za otprilike trideset minuta."
<BR>&nbsp;&nbsp;&nbsp;&nbsp;&nbsp;"U redu - udvostručiću brzinu. Nadam se da mu nosač neće spasti."
<BR>&nbsp;&nbsp;&nbsp;&nbsp;&nbsp;Sledećih dvadeset minuta bili su savršeno mirni; a onda sve poče da se dešava odjednom.
<BR>&nbsp;&nbsp;&nbsp;&nbsp;&nbsp;"Ponovo se osvešćuje", reče Frenklin. "Mislim da ga je veća brzina probudila."
<BR>&nbsp;&nbsp;&nbsp;&nbsp;&nbsp;"Plašio sam se toga", odgovori dr Roberts. "Držite se koliko možete, a onda izbacite bombu. Možemo se samo moliti da će bar jedna raditi."
<BR>&nbsp;&nbsp;&nbsp;&nbsp;&nbsp;Novi glas umeša se u vezu.
<BR>&nbsp;&nbsp;&nbsp;&nbsp;&nbsp;"Ovde kapetan. Osmatračko odeljenje upravo je opazilo nekoliko ulješura na otprilike dve milje udaljenosti. Izgleda da idu prema nama; predlažem da ih pogledate - na brodu nemamo horizontalni skaner."
<BR>&nbsp;&nbsp;&nbsp;&nbsp;&nbsp;Frenklin brzo prebaci na skaner velikog dometa i smesta opazi odraze.
<BR>&nbsp;&nbsp;&nbsp;&nbsp;&nbsp;"Ništa ne brinite", reče on. "Ukoliko se previše primaknu, možemo da ih rasteramo." On baci pogled nazad na TV ekran i vide da je Persi postajao vrlo nemiran.
<BR>&nbsp;&nbsp;&nbsp;&nbsp;&nbsp;"Bacaj bombu", reče on Donu, "i drži prekrštene prste."
<BR>&nbsp;&nbsp;&nbsp;&nbsp;&nbsp;"Na ovo se ne kladim", odvrati Don. "Da li se išta desilo?"
<BR>&nbsp;&nbsp;&nbsp;&nbsp;&nbsp;"Ne; novi ćorak. Probaj ponovo."
<BR>&nbsp;&nbsp;&nbsp;&nbsp;&nbsp;"To ostavlja tri. Evo je."
<BR>&nbsp;&nbsp;&nbsp;&nbsp;&nbsp;"Izvini - tu sam video. Nije se razbila."
<BR>&nbsp;&nbsp;&nbsp;&nbsp;&nbsp;"Dve su preostale. A sada samo jedna."
<BR>&nbsp;&nbsp;&nbsp;&nbsp;&nbsp;"I ta je ćorak. Šta da radimo, doktore? Da rizikujemo poslednju? Bojim se da će Persi iskliznuti svakog časa."
<BR>&nbsp;&nbsp;&nbsp;&nbsp;&nbsp;"Ništa drugo ne možemo", odvrati dr Roberts, čiji je glas sada jasno pokazivao napetost. "Samo napred, Done."
<BR>&nbsp;&nbsp;&nbsp;&nbsp;&nbsp;Istog časa Frenklin ispusti uzvik zadovoljstva.
<BR>&nbsp;&nbsp;&nbsp;&nbsp;&nbsp;"Uspeli smo!" viknu on. "Ponovo je izbačen iz stroja! Šta mislite, koliko će ga držati ovog puta?"
<BR>&nbsp;&nbsp;&nbsp;&nbsp;&nbsp;"Ne možemo se osloniti na više od dvadeset minuta; stoga i planirajte uspon u skladu sa time. Pravo smo iznad vas - i upamtite da treba da obezbedite najmanje deset minuta za tih poslednjih dve stotine stopa. Ne želim povrede od pritiska posle svega što smo prošli."
<BR>&nbsp;&nbsp;&nbsp;&nbsp;&nbsp;"Samo čas", ubaci Don. "Gledao sam te kitove. Ubrzavaju i idu pravo prema nama. Mislim da su opazili Persija - ili marker koji smo stavili na njega."
<BR>&nbsp;&nbsp;&nbsp;&nbsp;&nbsp;"Pa šta?" reče Frenklin. "Možemo ih preplašiti sa... oh!"
<BR>&nbsp;&nbsp;&nbsp;&nbsp;&nbsp;"Da - mislio sam da si zaboravio. Ovo nisu patrolne podmornice, Volte. Nema sirena na njima. A ne možeš preplašiti ulješuru time što ćeš da nagaziš motore."
<BR>&nbsp;&nbsp;&nbsp;&nbsp;&nbsp;To je bilo sasvim istinito, iako ne bi bilo tako pre pedeset godina, kada su velike zveri lovom doterane do istrebljenja. Ali desetak pokolenja kitova živelo je i umrlo od tada; sada su podmornice prepoznavale kao bezopasne i svakako ne kao prepreku obroku koji su predviđale. Postojala je stvarna opasnost da će bespomoćni Persi biti proždran pre nego što bude bezbedno ubačen u kavez.
<BR>&nbsp;&nbsp;&nbsp;&nbsp;&nbsp;"Mislim da ćemo uspeti", reče Frenklin kada je uznemireno preračunao brzinu kitova koji su im se primicali. Bio je to rizik koji niko nije mogao da predvidi - tako tipičan za način na koji su se podvodne operacije suočavale sa neočekivanim teškoćama i preprekama.
<BR>&nbsp;&nbsp;&nbsp;&nbsp;&nbsp;"Idem pravo na nivo od dve stotine stopa", reče mu Don. "Čekaćemo ovde sve god bude bezbedno, a onda ćemo pojuriti prema brodu. Šta mislite o tome, doktore?"
<BR>&nbsp;&nbsp;&nbsp;&nbsp;&nbsp;"Jedino to preostaje. Ali upamtite da ti kitovi mogu dostići petnaest čvorova ako hoće."
<BR>&nbsp;&nbsp;&nbsp;&nbsp;&nbsp;"Da, ali ne mogu to držati dugo, čak i ako vide da im ručak izmiče. Idemo."
<BR>&nbsp;&nbsp;&nbsp;&nbsp;&nbsp;Podmornice povećaše brzinu uspona dok je voda oko njih bila sve svetlija i dok je ogromni pritisak polako opadao. Najzad su bili u uskoj zoni po kojoj je nezaštićen čovek mogao bezbedno roniti. Matični brod bio je na daljini manjoj od stotinu jardi, ali taj poslednji stepen uspona prema površini bio je najkritičniji od svih. Na tih završnih dve stotine stopa, pritisak će brzo pasti sa osam atmosfera na samo jednu - promena isto toliko velika koliko i na poslednjih četvrt milje. U Persiju nije bilo zatvorenog prostora sa vazduhom od koga je mogao eksplodirati ukoliko bi uspon bio prebrz, ali niko nije mogao biti siguran do kakvih bi drugih unutrašnjih povreda moglo doći.
<BR>&nbsp;&nbsp;&nbsp;&nbsp;&nbsp;"Kitovi su na samo pola milje", prijavi Frenklin. "Ko reče da ne mogu da održe tu brzinu? Biće ovde za dva minuta."
<BR>&nbsp;&nbsp;&nbsp;&nbsp;&nbsp;"Morate nekako da ih zadržite", reče dr Roberts sa prizvukom očajanja u glasu.
<BR>&nbsp;&nbsp;&nbsp;&nbsp;&nbsp;"Ima li predloga?" upita Frenklin pomalo sarkastično.
<BR>&nbsp;&nbsp;&nbsp;&nbsp;&nbsp;"Recimo da se pretvarate da napadate; to bi ih moglo zaustaviti."
<BR>&nbsp;&nbsp;&nbsp;&nbsp;&nbsp;Ja, reče Frenklin sebi, ne zamišljam tako zabavu. Ali izgledalo je da nema izbora; uz poslednji pogled prema Persiju koji je ponovo počinjao da se meškolji, on pođe na pola maksimalne brzine da se sretne sa sve bližim kitovima.
<BR>&nbsp;&nbsp;&nbsp;&nbsp;&nbsp;Bila su tri odraza pravo ispred njega - ne mnogo velika, ali nije dopustio da ga to ohrabri. Čak i ukoliko su to bile srazmerno male ženke, svaka od njih bila je velika poput deset slonova, a prilazile su mu zajedničkom brzinom od četrdeset milja na sat. Pravio je sve vrste buke koje je mogao, ali za sada je delovalo kao da nema nikakvog učinka.
<BR>&nbsp;&nbsp;&nbsp;&nbsp;&nbsp;Onda začu kako Don više: "Persi se brzo budi! Osećam kako počinje da se pomera."
<BR>&nbsp;&nbsp;&nbsp;&nbsp;&nbsp;"Uđite pravo ovamo", naredi dr Roberts. "Otvorili smo vrata."
<BR>&nbsp;&nbsp;&nbsp;&nbsp;&nbsp;"I spremajte se da zatvorite zadnja vrata čim zbacim kabl. Idem pravo unutra - neću da delim vaš bazen za plivanje sa Persijem kad bude otkrio šta mu se dogodilo."
<BR>&nbsp;&nbsp;&nbsp;&nbsp;&nbsp;Frenklin je sve to brbljanje čuo na pola uha. Ona tri odraza koji su se primicali bili su zloslutno bliski. Hoće li prihvatiti njegovu varku? Ulješure su bile među najratobornijim životinjama mora, različite od svojih biljojedih rođaka kao i divlji bizoni od krda šampionskih grla pasmine Gernsi. Ulješura je bila ta koja je naletela na Eseks, potopila ga i na taj način nadahnula poslednje poglavlje Mobi Dika; nije imao želju da igra ulogu u podmorničkom nastavku ove priče.
<BR>&nbsp;&nbsp;&nbsp;&nbsp;&nbsp;Pa ipak se tvrdoglavo držao svog kursa, iako su sada odrazi u punoj brzini bili na manje od petnaest sekundi udaljenosti. Onda vide da su počeli da se razdvajaju: iako se nisu uplašili, kitovi su se zbunili. Verovatno su od buke njegovih motora izgubili kontakt sa metom. On spusti brzinu na nulu, a tri kita počeše radoznalo da kruže oko njega na rastojanju od otprilike stotinu stopa. Ponekad bi uhvatio njihovo senovito prisustvo na TV ekranima. Kao što je i mislio, bile su to mlade ženke i on malo požali što im je oduzeo ono što im je po pravu bila hrana.
<BR>&nbsp;&nbsp;&nbsp;&nbsp;&nbsp;Prekinuo je zalet njihovog napada; sada je zavisilo od Dona hoće li dovršiti ostatak misije. Na osnovu kratkih i povremeno gadnih primedbi iz zvučnika, bilo je očigledno da to nije lak zadatak. Persi još nije bio u potpunosti svestan, ali znao je da nešto nije u redu i počinjao je da se buni.
<BR>&nbsp;&nbsp;&nbsp;&nbsp;&nbsp;Ljudi na plovećem doku imali su najbolji pogled na poslednju fazu. Don je izronio na otprilike pedeset jardi - a more iza njega prekrilo se uskomešanom pihtijastom masom koja se izvijala i valjala po talasima. Najvećom brzinom na koju se usudio, Don pođe prema otvorenom kraju doka. Jedan Persijev pipak bezvoljno se maši ulaza, kao u mesečarskom naporu da izbegne zarobljavanje, ali brzina kojom je povlačen kroz vodu raskinu mu stisak. Čim je bio bezbedan unutra, masivne čelične dveri počeše da se zatvaraju poput čeljusti koje se kreću u vodoravnom položaju, a Don mlaznicama odbaci uže za tegljenje vezano oko peraja sipe. Nije traćio vreme pre nego što je krenuo do drugog izlaza, a druge pokretne dveri počeše da se zatvaraju još pre nego što je izišao. Stavljanje Persija u kavez trajalo je kraće od četvrt minuta.
<BR>&nbsp;&nbsp;&nbsp;&nbsp;&nbsp;Kada je Frenklin izronio u društvu tri razočarane, ali ne neprijateljski raspoložene ulješure, prošlo je neko vreme pre nego što je uspeo da privuče nečiju pažnju. Čitavo osoblje doka bilo je zauzeto piljenjem, uz strahopoštovanje, likovanje, naučnu radoznalost i čak otvorenu nevericu, u čudovišnog zarobljenika koji je sada brzo oživljavao u betonskom bazenu. Voda je bila valjano obogaćivana vazdušnom strujom mehurova iz desetak cevi, što je iz Persijevog sistema uklonilo i poslednje tragove droge koja ga je paralisala. Pod slabim narandžastim svetlom koje je sada bilo jedino osvetljenje unutar doka, džinovska sipa poče da istražuje svoj zatvor.
<BR>&nbsp;&nbsp;&nbsp;&nbsp;&nbsp;Najpre je lagano plivala sa kraja na kraj četvrtaste betonske prostorije i ispitivala joj stranice pipcima. Onda dve ogromne hvataljke počeše da se penju u vazduh, mašući prema posmatračima bez daha okupljenim oko ivice doka. Oni dodirnuše električnu ogradu - i trgoše se nazad brzinom koja gotovo da je izmicala oku. Još dvaput Persi je ponovio opit pre nego što se uverio da nema izlaza u tom smeru, sve vreme zagledan u sićušne posmatrače pogledom koji kao da je izražavao inteligenciju u svakom pogledu ravnu njihovoj.
<BR>&nbsp;&nbsp;&nbsp;&nbsp;&nbsp;Do trenutka kada su Don i Frenklin došli na palubu, sipa se naizgled smirila u zarobljeništvu i pokazivala je blago zanimanje za brojne ribe koje su joj ubačene u rezervoar. Kada su se dva čuvara pridružila dr Robertsu iza žičane mreže, oni prvi put jasno i potpuno sagledaše čudovište koje su izvukli iz okeanskih dubina.
<BR>&nbsp;&nbsp;&nbsp;&nbsp;&nbsp;Oči su im prelazile preko stotinu i više stopa gipke, žilave snage, bezbrojnih sisaljki oivičenih šiljcima, mlaznice koja je lagano pulsirala i ogromnih, zapiljenih očiju najmoćnije opremljene grabljive zveri koju je svet ikada video. Onda Don izrazi misli koje su obojica osećala.
<BR>&nbsp;&nbsp;&nbsp;&nbsp;&nbsp;"Vaš je, doktore. Nadam se da ćete umeti da rukujete njime."
<BR>&nbsp;&nbsp;&nbsp;&nbsp;&nbsp;Dr Roberts se nasmeši samopouzdano. Bio je veoma srećan čovek, iako je mala briga počinjala da mu saleće um. Nije nimalo sumnjao da će se snaći sa Persijem i bio je savršeno u pravu. Ali nije bio tako siguran da će moći da se snađe sa direktorom kada budu došli računi za istraživačku opremu koju će naručiti - i za planine ribe koje će Persi pojesti.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
