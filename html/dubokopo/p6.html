<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Bilo je teško razlikovati jedan dan na ostrvu od drugog. Vreme se smirilo, pretočivši se u razdoblje produžene vedrine, i Sunce je izlazilo i zalazilo po nebu bez oblaka. Ali nije bilo opasnosti od jednoličnosti, jer bilo je mnogo toga da se uči i radi.
<BR>&nbsp;&nbsp;&nbsp;&nbsp;&nbsp;Lagano, dok mu je um upijao novo znanje i veštine, Frenklin je bežao od mora koje su ga proganjale u prošlosti, kakve god one bile. Ličio je, mislio je ponekad Don, na prenapregnutu oprugu koja se sada opuštala. Bilo je istina da je povremeno pokazivao znakove nervoze i nestrpljivosti kada za to nije bilo očiglednog razloga, a jednom ili dvaput došlo je do praskanja koje je izazivalo kratke prekide u programu obuke. Jedan od njih bio je delom Donova greška, a sećanje na njega i dalje ga je nagonilo na ljutnju prema samom sebi.
<BR>&nbsp;&nbsp;&nbsp;&nbsp;&nbsp;Nije bio previše blistav tog jutra, zbog ostanka do u sitne sate sa momcima koji su upravo okončali kurs i sada su bili punopravni treći čuvari (na probi), veoma ponosni na srebrne delfine na tunikama. Ne bi bilo istina reći da je bio mamuran, ali mentalni procesi bili su mu izuzetno usporeni, a kao što je loša sreća nalagala, bavili su se složenom temom vezanom za podvodnu akustiku. Čak i u najboljim trenucima, Don bi prešao pomalo žurno preko toga, uz nespretno: "Nikada nisam bio baš neki matematičar, ali izgleda mi da ako uzmeš krive stišljivosti i temperature, evo šta se dešava..."
<BR>&nbsp;&nbsp;&nbsp;&nbsp;&nbsp;To je palilo kod većine učenika, ali nije uspelo sa Frenklinom, koji je imao nezgodnu naviku da zalazi u nepotrebne pojedinosti. On poče da crta krive i da diferencira jednačine, dok se Don, željan da sakrije svoje neznanje, pušio u pozadini. Uskoro je postalo očigledno da je Frenklin odgrizao više nego što je u stanju da proguta i on se obrati tutoru za pomoć. Don, istovremeno tup i tvrdoglav tog jutra, nije hteo iskreno da prizna da ne zna, što je za posledicu imalo to da je odao utisak kako odbija da sarađuje. U čas posla, Frenklin je izgubio strpljenje i izišao sav ljutit, ostavivši Dona da ode do ambulante. Nije mu bilo drago kada je otkrio da su čitavu zalihu pilula za 'jutro posle' peć popili učenici u odlasku.
<BR>&nbsp;&nbsp;&nbsp;&nbsp;&nbsp;Na sreću, takvi incidenti bili su retki, jer dva čoveka naučila su da poštuju sposobnosti onog drugog i da čine onakve ustupke kakvi su neophodni u svakoj vrsti ortaštva. Ali, među ostatkom osoblja, kao i među učenicima, Frenklin nije bio omiljen. To je bilo delom stoga što je izbegavao bliske susrete, što mu je u malom svetu ostrva donelo glas osobenjaka. Učenici su mu takođe zavideli na posebnim povlasticama, a naročito na činjenici da je imao sopstvenu sobu. Osoblje, dok je blago gunđalo zbog dodatnog posla koje je imalo zbog njega, takođe se ljutilo stoga što je moglo da otkrije tako malo o njemu. Don je nekoliko puta zatekao sebe, na svoje prilično iznenađenje, kako brani Frenklina pred kritikama kolega.
<BR>&nbsp;&nbsp;&nbsp;&nbsp;&nbsp;"Nije on tako loš momak pošto ga jednom upoznate", reče on. "Ako neće da priča o svojoj prošlosti, to je njegova stvar. Činjenica da mnogo ljudi tamo gore u upravi mora da ga guraju, za mene je dovoljno dobra. Osim toga, kada završim sa njim, biće bolji čuvar od polovine ljudi u ovoj sobi."
<BR>&nbsp;&nbsp;&nbsp;&nbsp;&nbsp;Ta izjava izazvala je frktanje neverice, a neko upita:
<BR>&nbsp;&nbsp;&nbsp;&nbsp;&nbsp;"Jesi li do sada već probao neki trik sa njime?"
<BR>&nbsp;&nbsp;&nbsp;&nbsp;&nbsp;"Ne, ali uskoro hoću. Smislio sam nešto baš zgodno. Obavestiću vas kako će se snaći."
<BR>&nbsp;&nbsp;&nbsp;&nbsp;&nbsp;"Pet naprema jedan da će se uspaničiti."
<BR>&nbsp;&nbsp;&nbsp;&nbsp;&nbsp;"Prihvatam. Počni da štediš pare."
<BR>&nbsp;&nbsp;&nbsp;&nbsp;&nbsp;Frenklin nije znao ništa o svojim finansijskim odgovornostima kada su on i Don napustili garažu na drugoj vožnji torpedima, niti je imao razloga da sluti o zabavi koju su mu isplanirali. Ovog puta krenuli su prema jugu čim su se oslobodili keja, krstareći otprilike trideset stopa ispod površine. Za nekoliko minuta prošli su uski kanal probijen kroz greben da bi mali brodovi mogli da prođu do istraživačke stanice, pa su napravili jedan krug oko komore za osmatranje iz koje su naučnici mogli udobno da posmatraju stanovnike morskog dna. Unutra u tom trenutku nije bilo nikoga ko bi ih pogledao kroz debele prozore od ravnog stakla; sasvim neočekivano, Frenklin zateče sebe kako se pita šta li danas radi mala obožavateljka ajkula.
<BR>&nbsp;&nbsp;&nbsp;&nbsp;&nbsp;"Poći ćemo do grebena Vistari", reče Don. "Hteo bih da se malo vežbaš u navigaciji."
<BR>&nbsp;&nbsp;&nbsp;&nbsp;&nbsp;Donov torpedo okrenu prema zapadu kada je podesio novi kurs, napolje prema dubokoj vodi. Vidljivost danas nije bila dobra - manje od trideset stopa - i bilo je teško držati ga na vidiku. Ubrzo se zaustavio i počeo polako da pravi krugove dok je davao Frenklinu uputstva.
<BR>&nbsp;&nbsp;&nbsp;&nbsp;&nbsp;"Hoću da držiš kurs 250 tokom jednog minuta pri dvadeset čvorova, onda 010 na isto vreme i istom brzinom. Srešću te tamo. Razumeš?"
<BR>&nbsp;&nbsp;&nbsp;&nbsp;&nbsp;Frenklin ponovi uputstva, a onda proveriše usaglašenost satova. Bilo je prilično očigledno šta Don radi; dao je učeniku da sledi dve strane jednakostraničnog trougla i bez sumnje će produžiti trećom da bi se sreo sa njime.
<BR>&nbsp;&nbsp;&nbsp;&nbsp;&nbsp;Pažljivo podesivši kurs, Frenklin pritisnu gas i oseti nalet snage kada torpedo poskoči napred u plavičastu izmaglicu. Ravnomerni nalet vode o njegove delom izložene noge bio je gotovo jedini osećaj brzine; bez štita, bio bi zbrisan za trenutak. S vremena na vreme ugledao bi morsko dno - sivo i bezoblično ovde u kanalu između velikih grebena - a jednom je naleteo na grupu iznenađenih morskih šišmiša koji se preplašeno rasuše na njegov prilazak.
<BR>&nbsp;&nbsp;&nbsp;&nbsp;&nbsp;Prvi put, Frenklin odjednom shvati, bio je sam pod morem, potpuno okružen elementom koji mu je bio novo carstvo. Ovaj ga je držao i štitio - pa ipak, ubio bi ga u roku od dva ili najviše tri minuta ukoliko bi napravio grešku ili bi mu oprema otkazala. To znanje nije ga uznemirilo; imalo je malo protivteže spram njegovog sve većeg samopouzdanja i osećaja gospodarenja koji su mu se povećavali iz dana u dan. Sada je poznavao i razumeo izazov mora i bio je to izazov koji je želeo da prihvati. Uz ubrzano kucanje srca, on shvati da ponovo ima neku svrhu u životu.
<BR>&nbsp;&nbsp;&nbsp;&nbsp;&nbsp;Prvi minut je prošao i on smanji brzinu na četiri čvora okretanjem mlaza unazad. Sada je prešao trećinu milje i bilo je vreme da pođe drugom stranicom trougla, da bi se susreo sa Donom.
<BR>&nbsp;&nbsp;&nbsp;&nbsp;&nbsp;U trenutku kada je okrenuo malu upravljačku palicu nadesno, shvatio je da nešto nije u redu. Torpedo je stao da se valja poput svinje, potpuno van kontrole. On smanji brzinu na nulu i kada mu je sva dinamička sila nestala, vozilo poče veoma lagano da tone prema dnu.
<BR>&nbsp;&nbsp;&nbsp;&nbsp;&nbsp;Frenk je ležao nepokretno na leđima uzjogunjenog paripa i pokušavao da analizira situaciju. Nije bio toliko uzbunjen koliko iznerviran što mu je vežba u navigaciji pokvarena. Nije vredelo zvati Dona, koji bi sada trebalo da je van dometa - ti mali radio-uređaji nisu mogli da uspostave kontakt kroz više od stotinak jardi vode. Šta je bilo najbolje učiniti?
<BR>&nbsp;&nbsp;&nbsp;&nbsp;&nbsp;Hitro, um mu ocrta pomoćne planove delanja i većinu smesta odbaci. Nije bilo ničega što je mogao učiniti da popravi torp, jer sve komande bile su blokirane, a on i tako nije imao alata. Pošto ni krmilo ni horizontalni stabilizator nisu radili, nevolja je bila suštinska, a Frenklin nije video kako je moglo da dođe do tako jednovremenog otkaza.
<BR>&nbsp;&nbsp;&nbsp;&nbsp;&nbsp;Sada se spustio za pedeset stopa i ubrzavao je kako je padao prema dnu. Ravno, peščano morsko dno upravo je izbijalo u vidno polje i na trenutak Frenklin je morao da se bori sa automatskim porivom da pritisne dugme koje će odbaciti rezervoare torpeda i dići ga na površinu. To bi bilo najgore što je mogao da učini, iako je bilo prirodno tražiti vazduh i sunce ako išta pođe kako ne treba pod vodom. Jednom kada se nađe na dnu, imaće vremena da promisli o stvarima, dok bi ga, ukoliko izroni, struja mogla odneti miljama. Bilo je istina da bi stanica ubrzo primila njegove radio-pozive pošto se jednom nađe izvan vode - ali želeo je da se izbavi iz nevolje bez pomoći sa strane.
<BR>&nbsp;&nbsp;&nbsp;&nbsp;&nbsp;Torp se spusti na tle i podiže mali oblak peska koji se ubrzo rasplinuo u slaboj struji. Jedna mala kraja pojavi se niotkuda i zagleda u uljeza osobenim buljavim izrazom. Frenklin nije imao vremena da se brine za posmatrače, već pažljivo iziđe iz vozila i okrenu se prema krmi. Bez peraja, bio je slabo pokretljiv u vodi, ali srećom imao je dovoljno oslonaca da bi se kretao duž torpeda bez teškoća.
<BR>&nbsp;&nbsp;&nbsp;&nbsp;&nbsp;Kao što se Frenklin plašio - ali i dalje nije mogao da objasni - i krmilo i horizontalac beskorisno su visili. Nije bilo nikakvog otpora kada je rukom pokrenuo krilca i on se upita ima li načina na koji bi mogao da popravi spoljašnje komandne kablove i da upravlja torpedom ručno. Imao je nešto najlonskog vlakna i nož u vreći na oprtačima, ali izgledalo je da nema nikakvog ostvarivog načina na koji je mogao da pričvrsti vlakno za glatka, zaobljena krilca.
<BR>&nbsp;&nbsp;&nbsp;&nbsp;&nbsp;Po svemu sudeći, moraće peške kući. To ne bi trebalo da je preteško - mogao je da podesi motor na malu brzinu i da pusti torpedo da ga vuče po dnu dok bi ga on okretao u pravom smeru grubom silom. Bilo bi to nespretno, ali ipak teorijski moguće, a on nije mogao da smisli ništa bolje.
<BR>&nbsp;&nbsp;&nbsp;&nbsp;&nbsp;Bacio je pogled na sat; prošlo je tek nekoliko trenutaka otkako je pokušao da skrene po stranici trougla, tako da još nije kasnio na odredište više od jednog minuta. Don se još neće brinuti, ali neće dugo proći i počeće da traga za izgubljenim učenikom. Možda bi najbolje bilo da ostane tu gde je sve dok se Don ne pojavi, kao što će ovaj učiniti pre ili kasnije...
<BR>&nbsp;&nbsp;&nbsp;&nbsp;&nbsp;U tom trenutku sumnja svanu u Frenklinovom umu i gotovo trenutno pretvori se u punu ubeđenost. On se priseti nekih glasina koje je načuo i seti se da je Donovo ponašanje pre nego što su isplovili bilo - pa, blago podrugljivo, najblaže rečeno, kao da je uživao u nekoj potajnoj šali.
<BR>&nbsp;&nbsp;&nbsp;&nbsp;&nbsp;Dakle, to je bilo to. Torpedo je sabotiran. Verovatno je u tom istom trenutku Don lebdeo tamo negde na granici vidljivosti, čekajući da ustanovi šta će ovaj učiniti i spreman da priskoči ukoliko se nađe u nevolji. Frenklin se brzo obazre po polulopti svog vidnog polja da vidi da li drugi torpedo vreba u izmaglici, ali nije bio iznenađen što od ovoga nije bilo ni traga. Barli je bio previše lukav da bi bio uhvaćen tako lako. To, pomisli Frenklin, menja situaciju u potpunosti. Trebalo je ne samo da se isplete iz nevolje, već, ukoliko je moguće, i da uzvrati Donu.
<BR>&nbsp;&nbsp;&nbsp;&nbsp;&nbsp;Otišao je do upravljačkog položaja i uključio motor. Blag pritisak na gas i torp poče da se nemirno meškolji, dok je mlazni motor iskopavao mećavu peska sa morskog dna. Malo eksperimentisanja pokaza mu da je moguće 'šetati' mašinu, iako je bilo potrebno neprekidno vršiti podešavanje ravnoteže da naprava ne bi počela uspon prema površini ili da se ne bi ukopala u pesak. Biće, pomisli Frenklin, potrebno dugo da bi se stiglo kući na taj način, ali mogao je to učiniti ukoliko nije imao izbora.
<BR>&nbsp;&nbsp;&nbsp;&nbsp;&nbsp;Nije napravio više od desetak koraka i pri tom zadobio pozamašnu pratnju zapanjenih riba, kada mu na pamet pade druga pomisao. Delovala je previše dobro da bi bila istinita, ali ništa ga ne bi koštalo da pokuša. On se pope na torpedo i leže u normalni nagnuti položaj, zatim podesi ravnotežu koliko god je mogao pažljivije tako što je premeštao težinu napred-nazad. Onda zadiže nos prema površini, gurnu ruke u strujnice sa obe strane i pokrenu motor četvrtinom brzine.
<BR>&nbsp;&nbsp;&nbsp;&nbsp;&nbsp;Bilo mu je teško na zglavcima i morao je da reaguje gotovo trenutno da bi zaustavio izvijanje i poigravanje torpeda. Ali uz malo eksperimentisanja, on otkri da može da koristi šake za upravljanje, iako je bilo teško poput vožnje bicikla sa prekrštenim rukama. Pri pet čvorova, površina njegovih ispruženih dlanova bila je upravo dovoljna da mu da mogućnost upravljanja vozilom.
<BR>&nbsp;&nbsp;&nbsp;&nbsp;&nbsp;On se upita da li je iko ikada vozio torpedo na taj način i oseti plimu samozadovoljstva. Radi probe, on diže brzinu na osam čvorova, ali pritisak na zglavcima i podlakticama bio je preveliki, tako da je morao da uspori pre nego što je izgubio kontrolu.
<BR>&nbsp;&nbsp;&nbsp;&nbsp;&nbsp;Nema razloga, reče Frenklin u sebi, da sada ne ode na prvobitno mesto susreta, za slučaju da ga Don tamo čeka. Zakasnio bi otprilike pet minuta, ali to bi bar dokazalo da je u stanju da izvede zadatak i pored prepreka za koje nije bio siguran da su u potpunosti delo ljudskih ruku.
<BR>&nbsp;&nbsp;&nbsp;&nbsp;&nbsp;Dona nije bilo nigde na vidiku kada je stigao i Frenklin pretpostavi šta se dogodilo. Njegova neočekivana pokretljivost iznenadila je Barlija i čuvar ga je izgubio u podmorničkoj izmaglici. Pa, samo neka on traga. Frenklin jednom pozva radiom, da zadovolji formu, ali nije bilo nikakvog odgovora od njegovog tutora. "Idem kući!" povika on vodenom svetu oko sebe; i dalje je bila tišina. Don je verovatno bio udaljen dobrih četvrt milje i provodio sve uznemireniju potragu za izgubljenim učenikom.
<BR>&nbsp;&nbsp;&nbsp;&nbsp;&nbsp;Nije vredelo ostajati ispod površine i povećavati teškoće u navigaciji i upravljanju. Frenklin potera vozilo naviše i otkri da je udaljen manje od hiljadu jardi od pristaništa odeljenja za održavanje. Držeći rep torpa malo teži, a nos podignut, bio je u stanju da klizi po površini poput glisera bez najmanjih nevolja i stigao je kući za pet minuta.
<BR>&nbsp;&nbsp;&nbsp;&nbsp;&nbsp;Čim je torpedo izišao iz antikorozivnog spreja koji je korišćen na svoj opremi posle ronjenja u slanoj vodi, Frenklin se dade na posao na njemu. Kada je skinuo ploču sa upravljačkog odeljka, otkrio je da je zaista posredi bio poseban model. Bez elektronske šeme nije bilo moguće reći šta je tačno radila daljinski upravljana jedinica koju je pronašao, ali nije sumnjao da bi repertoar bio zanimljiv. Svakako je mogla da ugasi motor, odbaci ili poplavi noseće rezervoare i da okrene naopačke komande krme i horizontalca. Frenklin je sumnjao da bi se i kompas i dubinomer mogli sabotirati ukoliko bi to bilo potrebno. Neko je očigledno potrošio poprilično zaljubljene pažnje na pretvaranje ovog torpeda u pogodnog paripa za previše samouverene učenike...
<BR>&nbsp;&nbsp;&nbsp;&nbsp;&nbsp;On vrati ploču i prijavi dežurnom oficiru bezbedan povratak. "Vidljivost je slaba", reče on dovoljno iskreno. "Don i ja izgubili smo jedan drugog tamo, pa sam pomislio da bi bilo bolje da se vratim. Pretpostavljam da će on stići kasnije."
<BR>&nbsp;&nbsp;&nbsp;&nbsp;&nbsp;Došlo je do priličnog iznenađenja u kantini kada se Frenklin pojavio bez instruktora i tiho seo u ugao da čita neki časopis. Četrdeset minuta kasnije, silovito treskanje vratima obznani Donov povratak. Čuvarevo lice bilo je studija olakšanja i zbunjenosti kada se obazro po sobi i opazio nestalog učenika koji ga je pogledao sa najnevinijim izrazom i upitao: "Šta te je zadržalo?"
<BR>&nbsp;&nbsp;&nbsp;&nbsp;&nbsp;Barli se okrenu kolegama i ispruži ruke.
<BR>&nbsp;&nbsp;&nbsp;&nbsp;&nbsp;"Plaćajte, društvo", naredi on.
<BR>&nbsp;&nbsp;&nbsp;&nbsp;&nbsp;Bilo mu je potrebno mnogo da se odluči, ali shvatio je da Frenklin počinje da mu se dopada.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
