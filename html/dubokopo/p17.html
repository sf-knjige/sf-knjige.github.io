<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Glavni računovođa baci tabele i dijagrame na sto i slavobitno pogleda malobrojnu publiku preko okvira starinskih naočari.
<BR>&nbsp;&nbsp;&nbsp;&nbsp;&nbsp;"Dakle, vidite, gospodo", reče on, "u to nema nikakve sumnje. U ovoj oblasti ovde" - on ponovo zabode prst u mapu - "broj žrtava među ulješurama nenormalno je visok. Više nije reč o uobičajenim nasumičnim odstupanjima u popisnim brojkama. Tokom migracija u poslednjih pet godina najmanje devet kitova nestalo je u ovoj prilično maloj oblasti.
<BR>&nbsp;&nbsp;&nbsp;&nbsp;&nbsp;Sa druge strane, kao što ste svi svesni, ulješura nema prirodnih neprijatelja, izuzev orki koje povremeno napadaju manje ženke sa mladuncima. Ali sasvim smo sigurni da čopori ubica nisu prodrli u ovu oblast nekoliko godina, a nestalo je najmanje tri odrasla mužjaka. Po našem mišljenju, to ostavlja samo jednu mogućnost.
<BR>&nbsp;&nbsp;&nbsp;&nbsp;&nbsp;Morsko dno na ovom mestu duboko je nešto manje od četiri hiljade stopa, što znači da ga ulješura može upravo dostići sa nekoliko minuta vremena za lov po dnu pre nego što bude prisiljena da se vrati za vazduh. Sa druge strane, otkako je otkriveno da se physeter hrani gotovo isključivo sipama, prirodnjaci su se pitali može li sipa ikada pobediti kada je kit napadne. Opšte mišljenje bilo je da ne može, zbog toga što je kit mnogo veći i jači.
<BR>&nbsp;&nbsp;&nbsp;&nbsp;&nbsp;Ali moramo se prisetiti da čak ni danas niko ne zna koliko džinovska sipa može da poraste; odeljenje za biologiju kaže mi da su pronađeni pipci bathyteutisa maximusa dužine od osamdeset stopa. Osim toga, sipa bi morala samo da zadrži kita nekoliko minuta na toj dubini i životinja bi se udavila pre nego što uspe da se vrati na površinu. Zato smo pre nekoliko godina izložili pretpostavku prema kojoj u toj oblasti živi najmanje jedna abnormalno velika sipa. Pa smo je... ovaj... krstili Persi.
<BR>&nbsp;&nbsp;&nbsp;&nbsp;&nbsp;Sve do prošle nedelje, Persi je bio samo teorija. A onda je, kao što znate, kit S.87693 nađen mrtav na površini, gadno unakažen, a telo mu je bilo pokriveno tipičnim ožiljcima koje su izazvali kljun i sisaljke sipe. Voleo bih da pogledate ove snimke."
<BR>&nbsp;&nbsp;&nbsp;&nbsp;&nbsp;On iz aktovke izvuče komplet velikih fotografija na sjajnom papiru i podeli ih okolo. Sve su prikazivale male delove kitovog tela prošarane belim prugama i savršeno kružnim prstenovima. Sasvim neprikladno, lenjir sa podelom u stopama stajao je na sredini svake slike da bi pružio neku predstavu o veličini.
<BR>&nbsp;&nbsp;&nbsp;&nbsp;&nbsp;"To su, gospodo, tragovi sisaljki. Idu do šest inča u prečniku. Mislim da možemo reći da Persi više nije teorija. Pitanje je: šta da učinimo sa njime? Košta nas najmanje dvadeset hiljada dolara godišnje. Poželeću dobrodošlicu svakom predlogu."
<BR>&nbsp;&nbsp;&nbsp;&nbsp;&nbsp;Nastala je kratka tišina dok je mala grupa zvaničnika zamišljeno gledala fotografije. Onda direktor reče: "Zamolio sam gospodina Frenklina da dođe i kaže svoje mišljenje. Šta kažeš, Voltere? Možeš li izići nakraj sa Persijem?"
<BR>&nbsp;&nbsp;&nbsp;&nbsp;&nbsp;"Ako budem mogao da ga nađem, da. Ali dno je prilično neravno tamo dole i mogla bi to biti duga potraga. Ne bih mogao da koristim normalnu podmornicu - ne bi bilo bezbednosne margine na toj dubini, naročito ukoliko bi Persi počeo da steže. Uzgred, šta mislite koliko je veliki?"
<BR>&nbsp;&nbsp;&nbsp;&nbsp;&nbsp;Glavni računovođa, obično sasvim otvoren sa brojkama, oklevao je poprilično pre nego što je odvratio.
<BR>&nbsp;&nbsp;&nbsp;&nbsp;&nbsp;"Ovo nije moja procena", reče on kao da se izvinjava, "ali biolozi kažu da bi mogao biti dugačak sto pedeset stopa."
<BR>&nbsp;&nbsp;&nbsp;&nbsp;&nbsp;Začuše se prigušeni zvižduci, ali izgledalo je da izjava na direktora nije ostavila utisak. Još davno je uvideo istinitost starog klišea da u moru ima veće ribe nego što je ikada izišla iz njega. Takođe je znao to da u sredini gde gravitacija ne postavlja ograničenje veličini, stvorenje može nastaviti da raste neograničeno sve dok uspe da izbegne smrt. A od svih stanovnika mora, džinovska sipa bila je možda najbezbednija od napada. Čak je ni njen jedini neprijatelj, ulješura, nije mogao dostići ukoliko se držala ispod nivoa od četiri hiljade stopa.
<BR>&nbsp;&nbsp;&nbsp;&nbsp;&nbsp;"Postoje desetine načina na koje možemo ubiti Persija ukoliko mu utvrdimo položaj", ubaci se glavni biolog. "Eksplozivi, otrov, elektrošokovi - sve bi to obavilo posao. Ali ukoliko ne bude izbora, mislim da bi trebalo da izbegavamo ubijanje. On mora biti jedna od najvećih živih životinja na planeti i bilo bi zločin podvrći ga ubistvu."
<BR>&nbsp;&nbsp;&nbsp;&nbsp;&nbsp;"Molim vas, dr Robertse!" pobuni se direktor. "Podsetio bih vas da se ovaj biro bavi samo proizvodnjom hrane - a ne istraživanjem ili očuvanjem bilo kakvih životinja izuzev kitova. I zaista mislim da je ubistvo malo prejak izraz da bi se prikladno mogao primeniti za jednog prekomerno naraslog mekušca."
<BR>&nbsp;&nbsp;&nbsp;&nbsp;&nbsp;Izgledalo je da blagi prekor nije baš nimalo postideo dr Robertsa.
<BR>&nbsp;&nbsp;&nbsp;&nbsp;&nbsp;"Slažem se, ser", reče on veselo, "da nam je glavni posao proizvodnja i da uvek moramo imati na umu ekonomske činioce. Istovremeno, mi stalno sarađujemo sa Odeljenjem za naučna istraživanja, a ovo izgleda kao još jedan slučaj gde bismo mogli raditi zajedno za obostranu korist. U stvari, na duže staze možemo čak ostvariti zaradu."
<BR>&nbsp;&nbsp;&nbsp;&nbsp;&nbsp;"Nastavite", reče direktor sa blagim titrajem u oku. Pitao se kakav su domišljati plan zakuvali naučnici koji je trebalo da rade za njega zajedno sa odgovarajućim brojem kolega u istraživačkom odeljenju.
<BR>&nbsp;&nbsp;&nbsp;&nbsp;&nbsp;"Do sada, džinovska sipa nikada nije ulovljena živa, iz jednostavnog razloga što nikada nismo imali alatki za taj posao. Bila bi to skupa operacija, ali ako ćemo ionako goniti Persija, dodatna cena ne bi bila prevelika. Zbog toga predlažem da ga izvadimo živog."
<BR>&nbsp;&nbsp;&nbsp;&nbsp;&nbsp;Niko se nije pomučio da upita kako. Ukoliko je dr Roberts rekao da se to može izvesti, to je značilo da je već razradio plan kampanje. Direktor, kao i obično, obiđe sitnu tehničku pojedinost vezanu za tegljenje nekoliko tona ratoborne sipe sa dubine od jedne milje i pređe na bitnu tačku.
<BR>&nbsp;&nbsp;&nbsp;&nbsp;&nbsp;"Hoće li istraživačko platiti išta od svega toga? I šta ćete raditi sa Persijem kada ga uhvatite?"
<BR>&nbsp;&nbsp;&nbsp;&nbsp;&nbsp;"Nezvanično, istraživačko će obezbediti dodatnu opremu ukoliko budemo stavili na raspolaganje podmornice i pilote. Takođe će nam biti potreban onaj ploveći dok koji smo prošle godine pozajmili od održavanja; dovoljno je veliki da drži dva kita, što znači da sigurno može da primi jednu sipu. Biće tu nekih dodatnih troškova - posebna oprema za obogaćivanje vode kiseonikom, električna mreža koja će sprečiti Persija da se popne napolje i tako dalje. U stvari, predlažem da upotrebljavamo dok kao laboratoriju dok ga budemo proučavali."
<BR>&nbsp;&nbsp;&nbsp;&nbsp;&nbsp;"A posle toga?"
<BR>&nbsp;&nbsp;&nbsp;&nbsp;&nbsp;"Pa prodaćemo ga."
<BR>&nbsp;&nbsp;&nbsp;&nbsp;&nbsp;"Izgleda mi da će zahtevi tržišta za sipama od sto pedeset stopa kao kućnim ljubimcima biti dosta mali."
<BR>&nbsp;&nbsp;&nbsp;&nbsp;&nbsp;Poput glumca koji izbacuje najbolji šlagvort, dr Roberts nemarno pokaza svog džokera.
<BR>&nbsp;&nbsp;&nbsp;&nbsp;&nbsp;"Ukoliko isporučimo Persija živog i u dobrom stanju, Marinlend će za njega platiti pedeset hiljada dolara. To je bila prva neformalna ponuda profesora Miltona kada sam jutros razgovarao sa njime. Ne sumnjam da možemo dobiti više od toga; čak sam se pitao može li se stvar srediti na postotak. Na kraju krajeva, džinovska sipa bila bi najveća atrakcija koju je Marinlend ikada imao."
<BR>&nbsp;&nbsp;&nbsp;&nbsp;&nbsp;"Već je i istraživanje ispalo dovoljno rđavo", progunđa direktor. "A sada izgleda kao da pokušavate da nas uvučete u industriju zabave. Pa ipak, što se mene tiče, sve zvuči prilično uverljivo. Ukoliko računovodstvo bude uspelo da me ubedi da projekat nije preskup i ukoliko ne iskrsnu dodatne teškoće, krenućemo sa time. To jest, ukoliko gospodin Frenklin i njegove kolege misle da se stvar može obaviti. Oni su ljudi koji će morati da obave posao."
<BR>&nbsp;&nbsp;&nbsp;&nbsp;&nbsp;"Ukoliko dr Roberts raspolaže nekim praktičnim planom, biće mi drago da ga pretresem sa njime. Svakako je reč o vrlo zanimljivom projektu."
<BR>&nbsp;&nbsp;&nbsp;&nbsp;&nbsp;To je, pomisli Frenklin, eufemizam godine. Ali on nije bio od one vrste ljudi koja je ikada mahnitala od prilježnosti u vezi sa bilo kakvim poduhvatom, jer je još davno zaključio da se to uvek završava razočaranjem. Ukoliko 'Operacija Persi' bude krenula, biće to najuzbudljiviji posao koji je imao u pet godina koliko je bio čuvar. Ali bilo je previše dobro da bi bilo istinito; nešto će iskrsnuti i osujetiti čitav projekat.
<BR>
<BR>&nbsp;&nbsp;&nbsp;&nbsp;&nbsp;Ali nije. Manje od mesec dana posle toga, spuštao se prema morskom dnu u posebno prerađenom dubinskom izviđačkom vozilu. Dve stotine stopa iza njega, Don Barli sledio ga je u drugoj mašini. Bilo je to prvi put da su radili zajedno posle onih davnih dana na Ostrvu Čaplje, ali kada su od Frenklina tražili da izabere partnera, automatski je pomislio na Dona. Bila je to životna prilika i Don mu nikada ne bi oprostio ukoliko bi izabrao nekoga drugog.
<BR>&nbsp;&nbsp;&nbsp;&nbsp;&nbsp;Frenklin se ponekad pitao da li mu Don zamera na brzom usponu u službi. Pre pet godina, Don je bio prvi čuvar, a Frenklin u potpunosti neiskusan učenik. Sada su obojica bili prvi čuvari, a Frenklin će po svoj prilici uskoro biti ponovo unapređen. Nije se baš osobito radovao tome, jer, mada je bio prilično ambiciozan, znao je da što se više uspinje u Birou, sve će manje imati vremena za boravak na moru. Možda je Don znao šta radi; bilo je teško zamisliti ga kako se skrasio u nekoj kancelariji...
<BR>&nbsp;&nbsp;&nbsp;&nbsp;&nbsp;"Uključi svetla", reče Donov glas iz zvučnika. "Dr Roberts želi da te slikam."
<BR>&nbsp;&nbsp;&nbsp;&nbsp;&nbsp;"Dobro", odvrati Frenklin. "Evo, uključena su."
<BR>&nbsp;&nbsp;&nbsp;&nbsp;&nbsp;"Au - baš si zgodan! Da sam ja sipa, siguran sam da bih te smatrao neodoljivim. Okreni se postrance načas. Hvala. I neka mi neko priča o novogodišnjoj jelki! Prvi put da vidim nekoga kako gura brzinom od deset čvorova na sat na dubini od šest stotina hvati."
<BR>&nbsp;&nbsp;&nbsp;&nbsp;&nbsp;Frenklin se isceri i pogasi svetla. Zamisao dr Robertsa bila je dovoljno jednostavna, ali ostajalo je da se još vidi hoće li upaliti. U bezdanu bez svetlosti, mnoga stvorenja nosila su nakupine svetlećih organa koje su mogla uključivati i isključivati po želji, a džinovska sipa, sa svojim ogromnim očima, naročito je osetljiva na takva svetla. Ona ih koristi ne samo da namami žrtve u zahvat, već i da privuče supružnike. Ukoliko su sipe bile toliko inteligentne kao što im se pripisivalo, pomisli Frenklin, Persi će mu brzo prozreti prerušavanje. Međutim, bila bi to ironija da se neka ulješura koja je duboko zaronila prevari i da se on na taj način nađe pred neželjenom borbom.
<BR>&nbsp;&nbsp;&nbsp;&nbsp;&nbsp;Stenovito dno bilo je sada na samo pet stotina stopa pod njim i svaka pojedinost jasno mu se ocrtavala na sonarnom skaneru kratkog dometa. Izgledalo je kao da to mesto za potragu ne obećava mnogo; tu bi moglo biti nebrojenih pećina po kojima bi se Persi mogao skrivati bez ikakve nade da bude opažen. Sa druge strane, kitovi su ga opazili - na sopstvenu štetu. A štagod physeter bio u stanju da učini, reče Frenklin sebi, moja podmornica može isto toliko dobro.
<BR>&nbsp;&nbsp;&nbsp;&nbsp;&nbsp;"Imamo sreće", reče Don. "Voda je bistrija nego što sam ikada video ovde dole. Sve dok ne uskomešamo blato, videćemo do udaljenosti od nekoliko stotina stopa."
<BR>&nbsp;&nbsp;&nbsp;&nbsp;&nbsp;To je bilo bitno; Frenklinovi svetleći mamci bili bi beskorisni kada bi voda bila previše mutna da bi bili vidljivi. On prebaci na spoljašnju TV kameru i brzo nađe slabi odjaj Donove desne strane, dve stotine stopa daleko. Da, bila je to izuzetno srećna okolnost; trebalo bi da im neizmerno olakša zadatak.
<BR>&nbsp;&nbsp;&nbsp;&nbsp;&nbsp;Frenklin se podesi na najbliži marker i odredi mu položaj sa najvećom tačnošću. Da bi se dvostruko osigurao, on natera Dona da učini isto, a zatim podeliše razliku između sebe. Potom, krstareći lagano uporednim smerovima, oni počeše pažljivu pretragu morskog dna.
<BR>&nbsp;&nbsp;&nbsp;&nbsp;&nbsp;Bilo je neobično naći golu stenu na tolikoj dubini, jer okeansko dno normalno je bilo prekriveno slojem blata i sedimenta debelim stotinama ili čak hiljadama stopa. Mora da ovde postoje, zaključi Frenklin, moćne struje koje čiste oblast - ali sada sasvim sigurno nije bilo struje, kao što je pokazivao merač protoka. Verovatno je bila sezonska i povezana sa usekom Milerovog kanjona, dubljim od deset hiljada stopa, koji je bio udaljen samo pet milja.
<BR>&nbsp;&nbsp;&nbsp;&nbsp;&nbsp;Svakih nekoliko sekundi Frenklin je uključivao šaru raznobojnih svetlosti, a zatim radoznalo posmatrao ekran da bi video ima li ikakvog odziva. Nije dugo prošlo i sledilo ga je pola tuceta fantastičnih dubinskih riba - utvarnih stvorenja, dugačkih dve ili tri stope, sa ogromnim čeljustima, smešno istanjenim pipcima i nitima koje su im visili sa tela. Mamac njegovih svetlosti očigledno im je nadjačao strah od vibvracija motora, što je bilo ohrabrujući znak. Iako ih je njegova brzina uskoro ostavila pozadi, neprekidno su ih menjala nova čudovišta, od kojih čak ni dva kao da nisu bila potpuno ista.
<BR>&nbsp;&nbsp;&nbsp;&nbsp;&nbsp;Frenklin je obraćao srazmerno malo pažnje na TV ekran; dalekometnija čula sonara, koja su ga upozoravala na to šta počiva hiljadu stopa ispred njega, bila su bitnija. Ne samo da je morao da traga za lovinom, već je morao i da izbegava stenje i brežuljke koji bi mogli iznenada iskrsnuti na putu podmornice. Išao je brzinom od deset čvorova, što je bilo dovoljno sporo, ali je zahtevalo njegovu punu pažnju. Ponekad se osećao kao da leti u visini krošnji iznad brežuljkastog terena po gustoj magli.
<BR>&nbsp;&nbsp;&nbsp;&nbsp;&nbsp;Prešli su pet milja bez ikakvih događaja, a onda su napravili uzan zaokret i pošli nazad uporednim smerom. Ako nisu postigli ništa drugo, pomisli Frenklin, bar su napravili snimak ove oblasti sa više pojedinosti nego pri svim ranijim kartografisanjima. I on i Don radili su sa uključenim snimanjem, tako da je profil morskog dna ispod njih automatski mapiran.
<BR>&nbsp;&nbsp;&nbsp;&nbsp;&nbsp;"Ko je to rekao da je ovo uzbudljiv život?" reče Don kada su napravili četvrti zaokret. "Nisam video čak ni oktopodovu bebu. Možda plašimo sipe i rasterujemo ih."
<BR>&nbsp;&nbsp;&nbsp;&nbsp;&nbsp;"Robert je rekao da nisu mnogo osetljive na vibracije, pa zato ne mislim da je to verovatno. I nekako mislim da Persi nije od one vrste koja se lako da uplašiti."
<BR>&nbsp;&nbsp;&nbsp;&nbsp;&nbsp;"Ukoliko postoji", reče Don skeptično.
<BR>&nbsp;&nbsp;&nbsp;&nbsp;&nbsp;"Ne zaboravi one tragove sisaljki od šest inča. Šta misliš da ih je napravilo - miševi?"
<BR>&nbsp;&nbsp;&nbsp;&nbsp;&nbsp;"Hej!" reče Don. "Pogledaj onaj odraz u smeru 250, daljina 750 stopa. Liči na stenu, ali učinilo mi se da se pomerio."
<BR>&nbsp;&nbsp;&nbsp;&nbsp;&nbsp;Još jedna lažna uzbuna, reče Frenklin u sebi. Ne - odraz je zaista delovao malo razliveno. I zaboga, pokretao se!
<BR>&nbsp;&nbsp;&nbsp;&nbsp;&nbsp;"Smanji brzinu na pola čvora", naredi on. "Zaostani iza mene - ja ću polako da se privučem i uključim svetla."
<BR>&nbsp;&nbsp;&nbsp;&nbsp;&nbsp;"Neobično izgleda taj odraz. Stalno menja veličinu."
<BR>&nbsp;&nbsp;&nbsp;&nbsp;&nbsp;"Izgleda kao naš mališa. Idemo."
<BR>&nbsp;&nbsp;&nbsp;&nbsp;&nbsp;Podmornica se sada kretala nad beskrajnom, blago iskošenom zaravni, i dalje u društvu radoznale pratnje zmajeva sa perajima. Na TV ekranu svi objektu bili su izgubljeni u izmaglici na daljini od otprilike stotinu pedeset stopa; puna snaga ultraljubičastih projektora nije mogla da sondira vodu dalje od toga. Frenklin isključi prednja svetla i sve spoljašnje osvetljenje i nastavi pažljivi prilaz koristeći samo ekran sonara.
<BR>&nbsp;&nbsp;&nbsp;&nbsp;&nbsp;Na pet stotina stopa odraz poče da pokazuje nepogrešivu građu; na četiri stotine stopa više nije bilo nikakve sumnje; na tri stotine stopa Frenklinova riblja pratnja odjednom pobeže velikom brzinom kao da je svesna da to nije zdrava okolina. Na dve stotine stopa on uključi vizuelne mamce, ali čekao je nekoliko sekundi pre nego što je uključio farove i TV.
<BR>&nbsp;&nbsp;&nbsp;&nbsp;&nbsp;Šuma je koračala po morskom dnu - šuma uzmigoljenih, zmijolikih debala. Ogromna sipa diže se na trenutak, kao da joj smetaju farovi; verovatno je mogla da ih vidi, iako su bili nevidljivi za ljudske oči. Onda prikupi pipke neverovatnom brzinom, skupivši se u zbijenu, zaobljenu masu - i jurnu prema podmornici pod punim pogonom sopstvenih mlaznjaka.
<BR>&nbsp;&nbsp;&nbsp;&nbsp;&nbsp;Ona skrenu u poslednjem trenutku i Frenklin opazi načas ogromno oko bez kapka, koje mora da je u prečniku imalo najmanje jednu stopu. Sekundu kasnije dođe siloviti udarac po trupu, a sledio ga je zvuk grebanja, kao da ogromne kandže klize po metalu. Frenklin se priseti ožiljaka koje je toliko često viđao po gumastoj koži ulješura i bi mu drago zbog debljine čelika koja ga je štitila. Čuo je kada su žice spoljašnjeg osvetljenja istrgnute; ne mari - odigrale su svoju ulogu.
<BR>&nbsp;&nbsp;&nbsp;&nbsp;&nbsp;Bilo je nemoguće reći šta to sipa čini; s vremena na vreme podmornica bi se silovito zaljuljala, ali Frenklin nije pokušavao da pobegne. Ukoliko stvari ne postanu previše grube, nameravao je da ostane na licu mesta i sve podnese.
<BR>&nbsp;&nbsp;&nbsp;&nbsp;&nbsp;"Vidiš li šta mi radi?" upita on Dona prilično žalostivim glasom.
<BR>&nbsp;&nbsp;&nbsp;&nbsp;&nbsp;"Da - obavio te je sa osam ruku, a dva pipka mašu prema meni sa puno nade. I prolazi kroz najdivnije promene boje koje možeš zamisliti - ne mogu ni da počnem da ih opisujem. Voleo bih da znam da li stvarno pokušava da te pojede - ili samo iskazuje ljubav."
<BR>&nbsp;&nbsp;&nbsp;&nbsp;&nbsp;"Šta god bilo, nije baš udobno. Požuri i snimaj te fotografije da mogu da se čistim odavde."
<BR>&nbsp;&nbsp;&nbsp;&nbsp;&nbsp;"Dobro - daj mi još nekoliko minuta da bih mogao da snimim i filmsku sekvencu. Onda ću probati da zabijem harpun."
<BR>&nbsp;&nbsp;&nbsp;&nbsp;&nbsp;To je delovalo kao dva vrlo duga minuta, ali Don najzad završi. Persi i dalje nije pokazivao nimalo stidljivosti, što je dr Roberts prilično samopouzdano predvideo, iako do tog trenutka teško da je mogao da i dalje zamišlja kako je Frenklinova podmornica još jedna sipa.
<BR>&nbsp;&nbsp;&nbsp;&nbsp;&nbsp;Don posadi bodlju sa glatkoćom i tačnošću u najdublji deo Persijevog omotača, gde će se sigurno učvrstiti, ali neće naneti nikakvu povredu. Na nagli ujed, veliki mekušac odjednom popusti stisak i Frenklin dobi priliku da krene punom brzinom napred. On oseti kako rožnati pipci grebu po krmi podmornice; onda je bio slobodan i brzo se dizao prema udaljenom nebu. Bilo mu je prilično drago što je uspeo da pobegne bez korišćenja baterije oružja kojom je opremljen upravo u tu svrhu.
<BR>&nbsp;&nbsp;&nbsp;&nbsp;&nbsp;Don ga je smesta sledio, pa su kružili na pet stotina stopa iznad morskog dna - daleko van vizuelnog dometa. Na ekranu sonara kamenito dno bilo je oštro ocrtana ravnica, ali sada joj je u središtu pulsirala majušna, blistava zvezda. Mali markerni odašiljač - kraći od šest inča i jedva inč širok - koji je učvršćen za Persija, već je radio svoj posao. Nastaviće da radi duže od nedelju dana pre nego što ga baterije izdaju.
<BR>&nbsp;&nbsp;&nbsp;&nbsp;&nbsp;"Upecali smo ga!" reče Don veselo. "Sada ne može da se sakrije."
<BR>&nbsp;&nbsp;&nbsp;&nbsp;&nbsp;"Sve dok se ne otarasi te bodlje", reče Frenklin oprezno. "Ukoliko mu to uspe, moraćemo da ga tražimo ispočetka."
<BR>&nbsp;&nbsp;&nbsp;&nbsp;&nbsp;"Ja sam nanišanio", primeti Don odlučno. "Kladim se deset prema jedan da će ostati na mestu."
<BR>&nbsp;&nbsp;&nbsp;&nbsp;&nbsp;"Ako sam išta naučio u ovoj igri", reče Frenklin, "onda je to da ne prihvatam tvoje opklade." On potera pogon na maksimalnu brzinu krstarenja i okrenu nos podmornice prema površini koja je i dalje bila više od pola milje daleko. "Nemojmo da nas jadni dr Roberts čeka - siroti čovek, izludeće od nestrpljenja. Osim toga, hteo bih da i sam vidim te slike. Prvi put sam glumio glavnu ulogu u filmu sa džinovskom sipom."
<BR>&nbsp;&nbsp;&nbsp;&nbsp;&nbsp;A to je, pomisli on, bilo samo dizanje zavese. Glavna predstava tek sledi.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
