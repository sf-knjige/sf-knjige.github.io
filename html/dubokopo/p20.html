<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;"Znaš, dušo", reče Indra, "prilično mi je drago što će ti ovo biti jedna od poslednjih misija."
<BR>&nbsp;&nbsp;&nbsp;&nbsp;&nbsp;"Ukoliko misliš da sam prestar..."
<BR>&nbsp;&nbsp;&nbsp;&nbsp;&nbsp;"Oh, ne samo to. Kada budeš na dužnosti u upravi, moći ćemo da počnemo normalan društveni život. Biću u prilici da pozivam ljude na večeru, a da pri tom ne moram da se izvinjavam zbog toga što su te iznenada pozvali da pokupiš bolesnog kita. I biće bolje za decu; neću morati da im objašnjavam ko je taj stranac koga ponekad sreću po kući."
<BR>&nbsp;&nbsp;&nbsp;&nbsp;&nbsp;"Pa nije baš toliko loše, zar ne, Pite?" nasmeja se Frenklin i prošašolji sinovljevu tamnu, čupavu kosu.
<BR>&nbsp;&nbsp;&nbsp;&nbsp;&nbsp;"Kada ćeš me povesti u podmornici, tata?" upita Piter otprilike stoti put.
<BR>&nbsp;&nbsp;&nbsp;&nbsp;&nbsp;"Jednog dana, kada budeš dovoljno veliki da ne nalećem na tebe."
<BR>&nbsp;&nbsp;&nbsp;&nbsp;&nbsp;"Ali ukoliko budeš čekao da postanem veliki, onda baš i hoćeš da nalećeš na mene."
<BR>&nbsp;&nbsp;&nbsp;&nbsp;&nbsp;"Eto ti logike!" reče Indra. "Rekla sam ti da je moje dete genije!"
<BR>&nbsp;&nbsp;&nbsp;&nbsp;&nbsp;"Možda ima kosu na tebe", reče Frenklin, "ali to ne znači da si odgovorna i za ono što leži ispod nje." On se okrenu Donu, koji je pravio smešne zvukove za Anu. Ona, izgleda, nije bila u stanju da se odluči hoće li da se nasmeje ili da brizne u suze, ali očigledno je problemu posvećivala napetu pažnju. "Kada ćeš se ti skrasiti uz radosti domaćeg života? Ne možeš biti honorarni ujka čitavog života."
<BR>&nbsp;&nbsp;&nbsp;&nbsp;&nbsp;Bar jednom, Don je delovao malo posramljeno.
<BR>&nbsp;&nbsp;&nbsp;&nbsp;&nbsp;"U stvari", reče on polako, "razmišljam o tome. Upoznao sam najzad osobu koja kao da bi možda mogla biti voljna."
<BR>&nbsp;&nbsp;&nbsp;&nbsp;&nbsp;"Čestitam! Baš sam pomislio kako se ti i Meri često viđate."
<BR>&nbsp;&nbsp;&nbsp;&nbsp;&nbsp;Don je delovao još posramljenije.
<BR>&nbsp;&nbsp;&nbsp;&nbsp;&nbsp;"Hm... ovaj... nije Meri. Baš sam pokušavao da njoj kažem zbogom."
<BR>&nbsp;&nbsp;&nbsp;&nbsp;&nbsp;"Oh", reče Frenklin, u priličnoj meri pokunjen. "O kome je reč?"
<BR>&nbsp;&nbsp;&nbsp;&nbsp;&nbsp;"Ne verujem da je poznaješ. Zove se Džun - Džun Kertis. Uopšte nije u Birou, što je u nekim pogledima prednost. Nisam se još sasvim odlučio, ali verovatno ću je zaprositi iduće nedelje."
<BR>&nbsp;&nbsp;&nbsp;&nbsp;&nbsp;"Postoji samo jedna stvar koja se može učiniti", reče Indra čvrsto. "Čim se vratite iz tog lova, dovedi je na večeru, pa ću ti reći šta mislimo o njoj."
<BR>&nbsp;&nbsp;&nbsp;&nbsp;&nbsp;"A ja ću njoj reći šta mi mislimo o tebi", umeša se Frenklin. "Ne možemo biti pošteniji od toga, ne?"
<BR>
<BR>&nbsp;&nbsp;&nbsp;&nbsp;&nbsp;On se priseti Indrinih reči - 'ovo će ti biti jedna od poslednjih misija' - dok je mali dubinski brod hitro tonuo u večnu noć. Nije to bilo sasvim istina, razume se; iako je sada unapređen i imao stalni položaj na obali, i dalje će povremeno ići na more. Ali prilike će biti sve ređe i ređe; ovo mu je bila labudova pesma kao čuvara i on nije znao da li da zbog toga treba da oseća radost ili žalost.
<BR>&nbsp;&nbsp;&nbsp;&nbsp;&nbsp;Sedam godina lutao je okeanima - jedna godina njegovog života za svako more - i tokom tog vremena upoznao je stvorenja dubina kako to nijedan čovek nije mogao učiniti u ranija doba. Posmatrao je more u svim raspoloženjima; plovio je po vodama ravnim poput ogledala i osećao kako mu nadolazak moćnih talasa odiže plovilo dok je bio na stotinu stopa ispod površine koju je uzburkavala oluja. Gledao je lepote i užase, rođenja i smrti u svim mnogostrukim oblicima dok se kretao kroz tečni svet koji je toliko kipeo od života da je u poređenju sa njim kopno bilo prazna pustinja.
<BR>&nbsp;&nbsp;&nbsp;&nbsp;&nbsp;Niko nikada nije mogao da iscrpe sve divote mora, ali Frenklin je znao da je za njega došlo vreme da otpočne nove poslove. On pogleda na ekran sonara da bi video prateću cigaru svetlosti koja je bila Donov brod i sa ljubavlju pomisli na njihove zajedničke crte i na razlike koje će sada morati da ih još više razdvoje. Ko je mogao da pomisli, reče on sebi, da će postati tako dobri prijatelji, onog dalekog dana kada su se oprezno sreli kao predavač i učenik?
<BR>&nbsp;&nbsp;&nbsp;&nbsp;&nbsp;To je bilo pre samo sedam godina, ali već mu je bilo teško da se priseti kakva je vrsta osobe bio tih dana. Osećao je pomirljivu zahvalnost prema psiholozima koji ne samo što su mu nanovo izgradili um, već su mu i našli posao koji će mu opet izgraditi život.
<BR>&nbsp;&nbsp;&nbsp;&nbsp;&nbsp;Misli mu obaviše i sledeći, neizbežni korak. Sećanje je pokušavalo da ponovo stvori Irenu i decu - nebesa, Rupert sada ima dvanaest godina! - oko kojih mu se nekada obrtalo čitavo postojanje, ali koji su sada bili stranci i odlazili sve dalje od njega, iz godine u godinu. Poslednja njihova fotografija koju je imao već je bila starija od godinu dana; poslednje pismo od Irene poslato je sa Marsa pre šest meseci i on podseti sebe sa osećajem krivice da još nije odgovorio na njega.
<BR>&nbsp;&nbsp;&nbsp;&nbsp;&nbsp;Sva žalost nestala je odavno; nije osećao bol što je u izgnanstvu na sopstvenom svetu, nije ga više tištila želja da ponovo vidi lica prijatelja koje je poznavao u danima kada je čitav svemir računao u svoje carstvo. Postojala je samo blaga tuga puna čežnje, ne čak u potpunosti neprijatna, i nejasni prekor prema sebi zbog nedoslednosti žaljenja.
<BR>&nbsp;&nbsp;&nbsp;&nbsp;&nbsp;Donov glas prekide mu premišljanje koje mu ni za trenutak nije skrenulo pažnju sa pretrpane ploče sa instrumentima.
<BR>&nbsp;&nbsp;&nbsp;&nbsp;&nbsp;"Upravo prelazimo moj rekord, Volte. Deset hiljada je najveća dubina do koje sam stigao."
<BR>&nbsp;&nbsp;&nbsp;&nbsp;&nbsp;"A tek smo na pola puta. A opet, u čemu je razlika ako si u pravom brodu? Samo ti treba više vremena da siđeš i više da se popneš. Ove podmornice trebalo bi da imaju bezbednosni činilac pet i na dnu Filipinskog useka."
<BR>&nbsp;&nbsp;&nbsp;&nbsp;&nbsp;"To je istina, ali ne možeš me ubediti da nema psihološke razlike. Zar ti ne osećaš dve milje vode na ramenima?"
<BR>&nbsp;&nbsp;&nbsp;&nbsp;&nbsp;Uopšte nije ličilo na Dona da bude tako maštovit; obično je Frenklin davao takve primedbe, a ovaj mu se smesta smejao. Ukoliko je Dona hvatalo turobno raspoloženje, bilo je najbolje dati mu malo njegovog sopstvenog leka.
<BR>&nbsp;&nbsp;&nbsp;&nbsp;&nbsp;"Reci mi kada postane kritično", odvrati Frenklin. "Ako ti voda dođe do brade, okrećemo nazad."
<BR>&nbsp;&nbsp;&nbsp;&nbsp;&nbsp;Morao je da prizna da je ova slabašna šala pomogla njegovom sopstvenom moralu. Uviđanje da pritisak oko njega ravnomerno raste na pet tona po kvadratnom inču zaista je imala sasvim određeno dejstvo na njegov um - dejstvo kakvo nikada nije iskusio u operacijama u plitkoj vodi, gde bi katastrofa bila isto tako trenutna, isto tako potpuna. Potpuno se pouzdavao u opremu i prepoznavao to neobično osećanje potištenosti koje kao da je odnosilo najveći deo zagrejanosti iz projekta u koji je uložio toliko napora.
<BR>&nbsp;&nbsp;&nbsp;&nbsp;&nbsp;Još pet hiljada stopa niže, zagrejanost se vrati svom starom žestinom. Obojica su istovremeno ugledala odraz i na trenutak vikala su u isti glas dok se nisu setila signalne discipline. Kada se tišina vratila, Frenklin dade naređenja.
<BR>&nbsp;&nbsp;&nbsp;&nbsp;&nbsp;"Uspori motor na četvrtinu brzine", reče on. "Znamo da je zver osetljiva i ne želimo da je uplašimo do poslednjeg trenutka."
<BR>&nbsp;&nbsp;&nbsp;&nbsp;&nbsp;"Zar ne možemo da poplavimo bočne rezervoare i da skliznemo dole bez motora?"
<BR>&nbsp;&nbsp;&nbsp;&nbsp;&nbsp;"Predugo bi trebalo - i dalje je tri hiljade stopa niže. I smanji sonar na minimalnu snagu; ne bih hteo da opazi naše impulse."
<BR>&nbsp;&nbsp;&nbsp;&nbsp;&nbsp;Životinja se kretala na neobično nasumičan način po stalno istoj dubini, ponekad se trgavši udesno ili ulevo, kao da traga za hranom. Sledila je padinu neobično strme podmorske planine koja se naglo dizala na nekih četiri hiljade stopa od morskog dna. Ne prvi put, Frenklin pomisli kakva je šteta što su najdivniji predeli sveta potopljeni van videla u dubinama okeana. Ništa na kopnu nije se moglo uporediti sa stotinu milja širokim kanjonima severnog Atlantika ili čudovišnim jamama koje su Pacifiku davale najveće izmerene dubine na Zemlji.
<BR>&nbsp;&nbsp;&nbsp;&nbsp;&nbsp;Lagano su potonuli ispod vrha podvodne planine - planine čiji je najviši vrhunac bio na tri milje ispod nivoa mora. Sasvim malo ispod njih, onaj tajanstveni izduženi odraz izvijao se po vodi vijugavim pokretima koji su Frenklina neodoljivo podsećali na zmiju. Bilo bi ironija, pomisli on, kada bi se ispostavilo da je velika morska zmija upravo to što joj ime kaže. Ali bilo je to nemoguće, jer ne postoje zmije koje udišu vodu.
<BR>&nbsp;&nbsp;&nbsp;&nbsp;&nbsp;Nijedan od dva čoveka nije govorio tokom laganog i opreznog prilaska meti. Obojica su shvatala da je to jedan od velikih trenutaka njihovih života i želela su da uživaju u njemu u potpunosti. Sve do sada, Don je bio blago skeptičan, verujući da šta god budu našli, to neće biti ništa drugo do neka već poznata vrsta životinje. Ali kako se odraz na ekranu širio, neobičnost mu je rasla. Bilo je to nešto u potpunosti novo.
<BR>&nbsp;&nbsp;&nbsp;&nbsp;&nbsp;Planina se sada nadnosila nad njih; obišli su podnožje litice visoke preko dve hiljade metara, a lovina je bila na manje od milju ispred njih. Frenklin oseti kako ga ruka svrbi da uključi ultraljubičaste farove koji bi u tren oka mogli rešiti najstariju zagonetku mora i doneti mu trajnu slavu. Koliko mu je to bilo bitno? - upita se on dok su sekunde prolazile. Da jeste bilo bitno, to nije ni pokušavao da sakrije od sebe. U čitavoj karijeri možda nikada neće imati drugu priliku poput ove...
<BR>&nbsp;&nbsp;&nbsp;&nbsp;&nbsp;Iznenada, bez i najmanjeg upozorenja, podmornica se zatrese kao da ju je udario čekić. U istom trenutku Don kriknu: "Moj Bože - šta to bi?"
<BR>&nbsp;&nbsp;&nbsp;&nbsp;&nbsp;"Neka prokleta budala baca eksploziv", odvrati Frenklin, a bes i osujećenost potpuno su mu uklonili strah. "Zar nisu svi obavešteni o našem ronjenju?"
<BR>&nbsp;&nbsp;&nbsp;&nbsp;&nbsp;"Nije to eksplozija. Osetio sam to i ranije - to je zemljotres."
<BR>&nbsp;&nbsp;&nbsp;&nbsp;&nbsp;Nijedna reč ne bi tolikom brzinom još jednom prizvala sav užas od ogromnih dubina koji je Frenklinu ispunjavao um tokom spuštanja. Odjednom se neizmerna težina surva na njih poput fizičkog tereta; njegovo stameno plovilo izgledalo je kao najkrhkuja ljuska koju su već osudile sile kakve čitava čovekova nauka nije mogla obuzdati.
<BR>&nbsp;&nbsp;&nbsp;&nbsp;&nbsp;Znao je da su zemljotresi česti u dubokom Pacifiku, gde su težina stenja i vode bile večno napeti u krhkoj ravnoteži. Jednom ili dvaput prilikom patroliranja osetio je udaljene udare - ali ovog puta, bio je siguran, zatekao se u blizini epicentra.
<BR>&nbsp;&nbsp;&nbsp;&nbsp;&nbsp;"Kreći punom brzinom prema površini", naredi on. "Ovo je možda tek početak."
<BR>&nbsp;&nbsp;&nbsp;&nbsp;&nbsp;"Ali potrebno nam je još samo pet minuta", pobuni se Don. "Hajde da probamo, Volte."
<BR>&nbsp;&nbsp;&nbsp;&nbsp;&nbsp;Frenklin je bio na teškom iskušenju. Možda će taj pojedinačni udar biti i jedini; naprezanje izmučenih slojeva miljama ispod njih možda se olakšalo. On baci pogled na odraz koji su gonili; ovaj se sada kretao mnogo brže, kao da je i njega prestravilo to iskazivanje usnulih moći prirode.
<BR>&nbsp;&nbsp;&nbsp;&nbsp;&nbsp;"Rizikovaćemo", odlučni Frenklin. "Ali ukoliko dođe još jedan idemo pravo gore."
<BR>&nbsp;&nbsp;&nbsp;&nbsp;&nbsp;"To je u redu", odgovori Don. "A kladim se deset prema jedan..."
<BR>&nbsp;&nbsp;&nbsp;&nbsp;&nbsp;Nikada nije završio rečenicu. Ovog puta udar čekića više nije bio silovit, ali se dugo zadržao. Kao da je čitav okean ječao dok su se udarni talasi, putujući gotovo milju u sekundi, odražavali tamo-amo između površine i morskog dna. Frenklin dreknu jednu reč: "Gore!" i okrenu podmornicu što je okomitije mogao prema udaljenom nebu.
<BR>&nbsp;&nbsp;&nbsp;&nbsp;&nbsp;Ali nebo je nestalo. Oštro ocrtana ravan koja je označavala granicu voda-vazduh na ekranu sonara nestala je, zamenjena besmislenim haosom magličastih odraza. Na trenutak Frenklin pretpostavi da je uređaj otkazao zbog udara; onda mu um protumači neverovatnu, zastrašujuću sliku koja se oblikovala na ekranu.
<BR>&nbsp;&nbsp;&nbsp;&nbsp;&nbsp;"Done!" dreknu on, "juri prema otvorenom moru - planina pada!"
<BR>&nbsp;&nbsp;&nbsp;&nbsp;&nbsp;Milijarde tona stenja koje su se uzdizale nad njima survavalo se u dubine. Čitavo lice planine otcepilo se i klizilo je u vodopadu od kamena, krećući se varljivom sporošću i u potpunosti neodoljivom silinom. Bila je to lavina puštena usporeno, ali Frenklin je znao da će za nekoliko sekundi vode kroz koje je podmornica vozila biti razderane parčadima u padu.
<BR>&nbsp;&nbsp;&nbsp;&nbsp;&nbsp;Kretao se punom brzinom, pa ipak je izgledalo da se uopšte ne miče. Čak i bez pojačivača, čuo je kroz oplatu tutnjavu i riku stenja koje se drobilo. Više od polovine slike sonara sada je bilo obrisano, bilo čvrstim odlomcima, bilo ogromnim oblacima blata i mulja koji su sada počinjali da ispunjavaju more. Počinjao je da slepi; nije mogao da učini ništa drugo nego da drži smer i da se moli.
<BR>&nbsp;&nbsp;&nbsp;&nbsp;&nbsp;Uz prigušeni udarac, nešto tresnu o trup i podmornica zaječa sa kraja na kraj. Na trenutak Frenklin pomisli da je izgubio kontrolu; onda je uspeo da se izbori sa plovilom i da ga ispravi. Čim je to učinio on shvati da je u zahvatu moćne struje, verovatno od vode koju je pomerila planina u padu. On joj požele dobrodošlicu, jer ga je odbacivala prema bezbednosti otvorenog mora; sada se prvi put usudi da se ponada.
<BR>&nbsp;&nbsp;&nbsp;&nbsp;&nbsp;Gde je bio Don? Bilo je nemoguće videti njegov odraz u uskomešanom haosu sonarnog ekrana. Frenklin prebaci komunikacioni uređaj na veliku snagu i poče da doziva kroz pokretnu tminu. Nije bilo odgovora; verovatno je Don bio previše zauzet da bi odgovorio, čak iako je primio signal.
<BR>&nbsp;&nbsp;&nbsp;&nbsp;&nbsp;Tutnjava udarnih talasa prekinula se; sa njima odoše i najgori Frenklinovi strahovi. Sada nije bilo opasnosti da će pritisak rasprsnuti oplatu, a do tog trenutka svakako se oslobodio planine koja se lagano obrušavala. Struja koja je pomagala njegovim motorima sada je izgubila snagu, dokazujući da se našao daleko od njenog izvora. Na ekranu sonara, svetleća magla koja je zatvarala čitavo vidno polje nestajala je iz časa u čas kako su se mulj i odlomci taložili.
<BR>&nbsp;&nbsp;&nbsp;&nbsp;&nbsp;Lagano uništeno lice planine izroni iz izmaglice protivrečnih odraza. Slika na ekranu poče da se stabilizuje i Frenklin najzad uspe da vidi ogromnu brazgotinu koju je ostavila lavina. Samo morsko dno još je bilo skriveno u polegloj magli mulja; možda će proći sati pre nego što bude ponovo vidljivo i pre nego što šteta koju je naneo bes prirode bude mogla da se utvrdi.
<BR>&nbsp;&nbsp;&nbsp;&nbsp;&nbsp;Frenklin je gledao i čekao dok se ekran raščišćavao. Sa svakim prebrisavanjem skanera, iskra mešanja lagano je nestajala; vode su još bile uzburkane, ali više nisu bile pune materijala koji je lebdeo. Mogao je da vidi na jednu milju - potom dve - potom tri.
<BR>&nbsp;&nbsp;&nbsp;&nbsp;&nbsp;I u čitavom tom prostoru nigde nije bilo ni nagoveštaja oštrog i blistavog odraza koji bi označio Donov brod. Nada je zamirala dok mu je domet vidnog polja rastao, a ekran ostajao prazan. Ponovo i ponovo, dozivao je u samotnu tišinu, dok su se bol i bespomoćnost borili da mu ovladaju dušom.
<BR>&nbsp;&nbsp;&nbsp;&nbsp;&nbsp;On aktivira eksplozije signalnih bombi koje će uzbuniti sve hidrofone po Pacifiku i poslati mu najvećom brzinom pomoć po moru i vazduhu. Ali još dok je počinjao spiralnu potragu koja se lagano spuštala, znao je da je to uzalud.
<BR>&nbsp;&nbsp;&nbsp;&nbsp;&nbsp;Don Barli izgubio je poslednju opkladu.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
