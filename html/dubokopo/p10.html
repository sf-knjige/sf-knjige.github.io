<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;U sobi je bilo četvoro ljudi, a sada niko od njih nije govorio. Glavni instruktor nemirno je grizao usnu. Don Barli sedeo je i izgledao ošamućeno, a Indra je pokušavala da ne zaplače. Samo je dr Majers delovao prilično pod kontrolom i nemo je proklinjao neverovatnu, i dalje neobjašnjivu lošu sreću koja im je donela ovo stanje. Zakleo bi se da je Frenklin bio poprilično na putu oporavka, dobrano iznad svake ozbiljne krize. A sada ovo!
<BR>&nbsp;&nbsp;&nbsp;&nbsp;&nbsp;"Može se učiniti samo jedno", reče glavni instruktor. "A to je da pošaljemo sva podvodna plovila u opštu potragu."
<BR>&nbsp;&nbsp;&nbsp;&nbsp;&nbsp;Don Barli se promeškolji, lagano i kao da nosi veliku težinu na ramenima.
<BR>&nbsp;&nbsp;&nbsp;&nbsp;&nbsp;"Sada ima već dvanaest sati. Za to vreme mogao je da pređe pet stotina milja. A ima samo šest kvalifikovanih pilota u stanici."
<BR>&nbsp;&nbsp;&nbsp;&nbsp;&nbsp;"Znam - bilo bi to kao tražiti iglu u plastu sena. Ali to je jedino što možemo učiniti."
<BR>&nbsp;&nbsp;&nbsp;&nbsp;&nbsp;"Ponekad nekoliko minuta razmišljanja mogu uštedeti mnogo sati nasumičnog traganja", reče Majers. "Posle čitavog dana, još malo vremena ne znači ništa. Uz vaše dopuštenje, voleo bih da razgovaram nasamo sa gospođicom Langeburg."
<BR>&nbsp;&nbsp;&nbsp;&nbsp;&nbsp;"Razume se - ukoliko se ona slaže."
<BR>&nbsp;&nbsp;&nbsp;&nbsp;&nbsp;Indra glupo klimnu. I dalje je gorko krivila sebe za ono što se dogodilo - zbog toga što nije otišla kod doktora čim su se vratili na ostrvo. Intuicija ju je tada izdala; sada joj je govorila da nema nikakvih izgleda, a mogla je samo da se nada da je ponovo pogrešila.
<BR>&nbsp;&nbsp;&nbsp;&nbsp;&nbsp;"A sada, Indra", reče Majers ljubaznim glasom kada su ostali napustili odaju, "ukoliko želimo da pomognemo Frenklinu, moramo zadržati prisustvo duha i pokušati da pogodimo šta je učinio. Zbog toga prekini da kriviš sebe - nije ovo tvoja greška. Nisam siguran da je ičija greška."
<BR>&nbsp;&nbsp;&nbsp;&nbsp;&nbsp;Mogla bi biti moja, dodade on mrko sebi. Ali ko je mogao da pretpostavi? Toliko malo razumemo astrofobiju, čak i sada... a nebo zna da mi to nije struka.
<BR>&nbsp;&nbsp;&nbsp;&nbsp;&nbsp;Indra uspe da se hrabro nasmeši. Sve do juče mislila je da je veoma odrasla i u stanju da se nosi sa sobom u svakoj situaciji. Ali juče je bilo veoma, veoma davno.
<BR>&nbsp;&nbsp;&nbsp;&nbsp;&nbsp;"Molim vas, kažite mi", reče ona, "šta je sa Volterom. Mislim da bi mi pomoglo da shvatim."
<BR>&nbsp;&nbsp;&nbsp;&nbsp;&nbsp;Bio je to razuman i pametan zahtev; čak i pre nego što ga je Indra izrekla, Majers je došao do istog zaključka.
<BR>&nbsp;&nbsp;&nbsp;&nbsp;&nbsp;"Vrlo dobro - ali upamti, ovo je poverljivo, zbog samog Voltera. Govorim ti samo zbog toga što je vanredno stanje, a ti bi mogla da mu pomogneš ukoliko budeš znala činjenice.
<BR>&nbsp;&nbsp;&nbsp;&nbsp;&nbsp;Pre godinu dana, Volter je bio visoko kvalifikovani svemirski letač. Zapravo, bio je glavni inženjer na putničkom brodu za Mars, što je, kao što znaš, zaista veoma odgovoran položaj, a to mu je svakako bio tek početak karijere.
<BR>&nbsp;&nbsp;&nbsp;&nbsp;&nbsp;Pa, došlo je do nekakvog vanrednog stanja sredinom orbite i jonski pogon morao je biti isključen. Volter je izišao napolje u svemirskom odelu da ga popravi - u svemu tome nije bilo ničega neuobičajenog, razume se. Ali, pre nego što je završio posao, na njegovom odelu dogodio se kvar. Ne - ne mislim time da je počelo da curi. Desilo se to da se pogonski sistem zaglavio u položaju uključeno i on nije mogao da isključi rakete koje su mu omogućavale da se kreće svemirom.
<BR>&nbsp;&nbsp;&nbsp;&nbsp;&nbsp;Našao se u krajnje neprijatnoj situaciji: milion milja daleko od bilo kog mesta, a sve većom brzinom udaljavao se od broda. Da bi stvari bile gore, udario je u neki deo broda kada je pošao i to mu je otkinulo radio antenu. Zbog toga nije mogao da govori ili prima poruke - nije mogao da pozove pomoć ili da otkrije šta mu prijatelji rade za njega. Bio je potpuno sam, a posle nekoliko minuta nije više mogao ni da vidi brod.
<BR>&nbsp;&nbsp;&nbsp;&nbsp;&nbsp;Pa, niko ko nije bio u takvoj situaciji ne može da zamisli čemu je to nalik. Možemo da pokušamo, ali ne možemo zaista da predstavimo sebi kako je biti potpuno izolovan, sa zvezdama svuda okolo, bez znanja da li će spas ikada doći. Nikakva vrtoglavica ikada iskušena na Zemlji ne može se uporediti sa time - čak ni morska bolest u najgorem vidu, a već su i one dovoljno gadne.
<BR>&nbsp;&nbsp;&nbsp;&nbsp;&nbsp;Prošlo je četiri sata pre nego što je Volter spasen. Zapravo, bio je sasvim bezbedan i verovatno je to znao - ali to nije ništa menjalo na stvari. Brodski radar pratio ga je, ali sve dok pogon nije bio popravljen, nisu mogli da krenu za njim. Kada su ga vratili na palubu, bio je - pa, recimo da je bio u prilično gadnom stanju.
<BR>&nbsp;&nbsp;&nbsp;&nbsp;&nbsp;Najboljim psiholozima na Zemlji bila je potrebna gotovo puna godina da ga srede, a kao što smo videli, posao nije valjano završen. A postoji i činilac oko koga psiholozi nisu mogli da učine ništa."
<BR>&nbsp;&nbsp;&nbsp;&nbsp;&nbsp;Majers zastade, pitajući se kako Indra prima sve to, kako će to uticati na njena osećanja prema Frenklinu. Izgledalo je da je prebrodila prvobitni šok; nije bila, hvala Bogu, histerični tip sa kojim je bilo toliko teško išta početi.
<BR>&nbsp;&nbsp;&nbsp;&nbsp;&nbsp;"Vidiš, Volter je bio oženjen. Imao je ženu i porodicu na Marsu i bili su mu vrlo dragi. Žena mu je bila kolonista drugog pokolenja, a deca, razume se, trećeg pokolenja. Proveli su celokupne živote pod marsovskom gravitacijom - začeti su i rođeni pod njom. Zbog toga nikada nisu mogli da dođu na Zemlju, gde bi bili zdrobljeni pod težinom tri puta većom od njihove normalne.
<BR>&nbsp;&nbsp;&nbsp;&nbsp;&nbsp;Istovremeno, Volter nije mogao nikada da se vrati u svemir. Bili smo u stanju da mu zakrpimo um tako da valjano dejstvuje na Zemlji, ali to je bilo ono najbolje što smo mogli da učinimo. Nikada više nije mogao da se suoči sa slobodnim padom, sa znanjem da je oko njega na sve strane svemir, sve tamo do zvezda. I tako je bio u progonstvu na sopstvenom svetu i nije bio u stanju da ikada više vidi svoju porodicu.
<BR>&nbsp;&nbsp;&nbsp;&nbsp;&nbsp;Učinili smo za njega najbolje što smo mogli i ja i dalje mislim da je to bilo uistinu najbolje. Posao koji bi obavljao na ovom mestu mogao je da koristi njegova znanja, ali postojali su i opsežni psihološki razlozi zbog kojih smo smatrali da bi mu ovaj pogodovao i omogućio mu da ponovo izgradi život. Mislim da verovatno znaš te razloge isto toliko dobro koliko i ja, Indra - ako ne i bolje. Ti si pomorski biolog i znaš kakve su nam veze sa morem. Nemamo takvih veza sa svemirom i zbog toga tamo nikada nećemo biti kod kuće - bar ne sve dok još budemo ljudska bića.
<BR>&nbsp;&nbsp;&nbsp;&nbsp;&nbsp;Proučavao sam Frenklina dok je bio ovde; znao je da to činim i nije mu smetalo. Sve vreme se popravljao, počinjao da voli posao. Don je bio vrlo zadovoljan njegovim napretkom - bio je najbolji učenik koga je ikada upoznao. A kada sam čuo - ne pitaj kako! - da je počeo da se zabavlja sa tobom, bio sam razdragan. Jer trebalo je da ponovo izgradi život u potpunosti, znaš. Nadam se da ti ne smeta što to postavljam na ovakav način, ali kada sam saznao da provodi slobodno vreme sa tobom i čak ga stvara da bi to činio, znao sam da je prestao da se osvrće za sobom.
<BR>&nbsp;&nbsp;&nbsp;&nbsp;&nbsp;A sada - taj slom. Moram da priznam da sam potpuno u mraku. Kažeš da je gledao prema svemirskoj stanici, ali to mi ne izgleda kao dovoljan razlog. Volter se poprilično plašio visina kada je došao ovamo, ali prevazišao je to u velikoj meri. Osim toga, mora da je video stanicu na desetine puta ujutro i uveče. Mora da je postojao još neki činilac za koji ne znamo."
<BR>&nbsp;&nbsp;&nbsp;&nbsp;&nbsp;Dr Majers prekide žustro izlaganje, a onda reče blago, kao da mu je misao tek pala na pamet: "Reci mi, Indra - jeste li vodili ljubav?"
<BR>&nbsp;&nbsp;&nbsp;&nbsp;&nbsp;"Ne", reče ona bez oklevanja ili stida. "Nije bilo ničeg sličnog."
<BR>&nbsp;&nbsp;&nbsp;&nbsp;&nbsp;Bilo je malo teško poverovati, ali znao je da je istina. Mogao je da opazi - tako jasno i nepogrešivo - prizvuk žaljenja u njenom glasu.
<BR>&nbsp;&nbsp;&nbsp;&nbsp;&nbsp;"Pitao sam se da li je osećao krivicu prema ženi. Znao on to ili ne, ti ga verovatno podsećaš na nju, zbog čega si ga najpre i privukla. U svakom slučaju, taj put zaključivanja nije dovoljan da objasni ono što se dogodilo, pa ga možemo zaboraviti.
<BR>&nbsp;&nbsp;&nbsp;&nbsp;&nbsp;Znamo samo da je imao napad, i to veoma gadan. To što si mu dala sredstvo za umirenje bilo je najbolje što si mogla učiniti pod tim okolnostima. Sasvim si sigurna da nije davo nikakve nagoveštaje o onome što namerava da učini kada si ga dovela na Čaplju?"
<BR>&nbsp;&nbsp;&nbsp;&nbsp;&nbsp;"Sasvim sigurna. Samo je rekao: 'Nemoj da kažeš dr Majersu.' Kazao je da ništa ne možete da učinite."
<BR>&nbsp;&nbsp;&nbsp;&nbsp;&nbsp;To bi, pomisli Majers mrko, moglo biti i istina, a njemu se nije dopadao zvuk toga. Postojao je samo jedan razlog zbog koga bi se čovek skrivao od jedine osobe koja bi mu mogla pomoći. To je bilo zbog toga što je zaključio da mu se sada ne može pomoći.
<BR>&nbsp;&nbsp;&nbsp;&nbsp;&nbsp;"Ali obećao je", nastavi Indra, "da će vas videti ujutro."
<BR>&nbsp;&nbsp;&nbsp;&nbsp;&nbsp;Majers nije odgovarao. Do tog vremena oboje su znali da to obećanje nije bilo ništa drugo nego varka.
<BR>&nbsp;&nbsp;&nbsp;&nbsp;&nbsp;Indra se i dalje beznadežno držala poslednje nade.
<BR>&nbsp;&nbsp;&nbsp;&nbsp;&nbsp;"Svakako", reče ona, a glas joj je podrhtavao kao da ne veruje sasvim sopstvenim rečima, "ukoliko je nameravao da učini... nešto drastično... ostavio bi nekome poruku."
<BR>&nbsp;&nbsp;&nbsp;&nbsp;&nbsp;Majers je tužno pogleda, sada u potpunosti rešenog uma.
<BR>&nbsp;&nbsp;&nbsp;&nbsp;&nbsp;"Roditelji su mu mrtvi", odvrati on. "Rekao je zbogom ženi još davno. Kakvu poruku bi mogao da ostavi?"
<BR>&nbsp;&nbsp;&nbsp;&nbsp;&nbsp;Indra shvati, uz mučnu sigurnost, da joj je sabesednik rekao istinu. Ona je možda bila jedina osoba na Zemlji prema kojoj je Frenklin gajio nekakvu naklonost. A sa njom se oprostio...
<BR>&nbsp;&nbsp;&nbsp;&nbsp;&nbsp;Uz oklevanje, Majers se diže na noge.
<BR>&nbsp;&nbsp;&nbsp;&nbsp;&nbsp;"Ništa ne možemo učiniti", reče on, "osim da otpočnemo opštu potragu. Možda postoji nada da naprosto ispušta paru punim gasom i da će se posramljeno uvući u neko doba ovog prepodneva. Dešavale su se takve stvari ranije."
<BR>&nbsp;&nbsp;&nbsp;&nbsp;&nbsp;On potapša Indru po ramenima, a onda joj pomože da se digne iz stolice. "Nemoj da se mnogo nerviraš, dušo. Svi će učiniti najbolje što mogu." Ali u srcu je znao da je prekasno. Bilo je prekasno već pre nekoliko sati, a prolazili su kroz postupak potrage i spasavanja zbog toga što su postojali trenuci kada niko nije očekivao da se poštuje logika.
<BR>&nbsp;&nbsp;&nbsp;&nbsp;&nbsp;Zajedno su otišli do ureda pomoćnika glavnog instruktora, tamo gde su ih čekali GI i Barli. Dr Majers širom otvori vrata - i stade paralisan na pragu. Na trenutak je pomislio da ima još dva pacijenta - ili da je i sam poludeo. Don i glavni inženjer, zaboravivši sve razlike u činovima, obgrlili su jedan drugog oko ramena i tresli su se od histeričnog smeha. Nije bilo sumnje da je posredi histerija; poticala je od olakšanja. A jednako tome, nije bilo nikakve sumnje ni o smehu.
<BR>&nbsp;&nbsp;&nbsp;&nbsp;&nbsp;Dr Majers je piljio u neverovatni prizor možda pet sekundi, a onda se brzo obazreo po sobi. Smesta je ugledao obrazac poruke koji je ležao na podu gde ga je ispustio jedan od njegovih kolega trenutno izbačenih iz stroja. Ne pitajući ih za dozvolu, on pohita i diže ga.
<BR>&nbsp;&nbsp;&nbsp;&nbsp;&nbsp;Morao je da ga pročita nekoliko puta pre nego što je razabrao imalo smisla u njemu; onda i on poče da se smeje kako to nije radio već godinama.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
