<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;"Dakle, ovo je", progunđa Frenklin, "moja nagrada za dvadeset godina revnosne službe - da me čak i sopstvena porodica smatra kasapinom okrvavljenih ruku."
<BR>&nbsp;&nbsp;&nbsp;&nbsp;&nbsp;"Ali sve je to istina, zar ne?" reče Ana i pokaza u ekran sa koga je pre nekoliko sekundi na sve strane curila krv.
<BR>&nbsp;&nbsp;&nbsp;&nbsp;&nbsp;"Razume se da jeste. Ali je isto tako i lukavo pripremljena propaganda. Bio bih u stanju da napravim jednako uspešnu odbranu za našu stranu."
<BR>&nbsp;&nbsp;&nbsp;&nbsp;&nbsp;"Jesi li siguran u to?" upita Indra. "Odeljenje će to svakako želeti, ali možda neće biti lako."
<BR>&nbsp;&nbsp;&nbsp;&nbsp;&nbsp;Frenklin iznervirano frknu.
<BR>&nbsp;&nbsp;&nbsp;&nbsp;&nbsp;"Ta statistika je besmislica! Sama zamisao da se čitava krda prebace na mužu umesto na klanje naprosto je šašava. Kada bismo prebacili sva postrojenja na proizvodnju kitovog mleka, ne bismo nadoknadili ni četvrtinu gubitka masti i belančevina usled zatvaranja postojenja za preradu."
<BR>&nbsp;&nbsp;&nbsp;&nbsp;&nbsp;"Hajde, Voltere", reče Indra smireno, "nema potrebe da te udari kap od napora da održiš mirnoću. Ono što te je stvarno iznerviralo jeste predlog da se farme planktona prošire kako bi nadoknadile manjak."
<BR>&nbsp;&nbsp;&nbsp;&nbsp;&nbsp;"Pa, ti si biolog. Da li je praktično pretvoriti tu supu od graška u prvoklasne bifteke i krmenadle?"
<BR>&nbsp;&nbsp;&nbsp;&nbsp;&nbsp;"Očigledno je moguće. Bio je to veoma lukav potez, dati šefu kuhinje Valdorfa da proba i prirodni i veštački proizvod, pri čemu nije bio u stanju da otkrije razliku. Nema sumnje da te čeka dražesna tuča - farmeri će listom stati na Therovu stranu, pa će se čitavo Pomorsko odeljenje rascepiti na pola."
<BR>&nbsp;&nbsp;&nbsp;&nbsp;&nbsp;"Verovatno je to planirao", reče Frenklin, uz oklevanje odajući Therou priznanje. "Đavolski je dobro obavešten. Baš mi je krivo što sam toliko govorio o mogućnostima proizvodnje mleka tokom onog intervjua - a u konačnoj verziji članka stvarno su to malo previše naglasili. Siguran sam da je time otpočela čitava lavina."
<BR>&nbsp;&nbsp;&nbsp;&nbsp;&nbsp;"To je druga stvar koju sam htela da ti pomenem. Gde je dobio brojke na kojima je zasnovao svoju statistiku? Koliko je meni poznato, ove nikada nisu štampane izvan Biroa."
<BR>&nbsp;&nbsp;&nbsp;&nbsp;&nbsp;"U pravu si", priznade Frenklin. "Trebalo je da pomislim na to ranije. Prva stvar sutra izjutra biće mi da odem na Ostrvo Čaplje na mali razgovor sa dr Lundkvistom."
<BR>&nbsp;&nbsp;&nbsp;&nbsp;&nbsp;"Hoćeš li da povedeš i mene, tata?" zamoli Ana.
<BR>&nbsp;&nbsp;&nbsp;&nbsp;&nbsp;"Ne ovoga puta, mlada damo. Ne bih voleo da moja bezazlena kćerka čuje neke stvari koje ću možda morati da kažem."
<BR>
<BR>&nbsp;&nbsp;&nbsp;&nbsp;&nbsp;"Dr Lundkvist je napolju u laguni, ser", reče glavni laboratorijski asistent. "Nema načina da uspostavimo vezu sa njime dok ne bude rešio da se popne."
<BR>&nbsp;&nbsp;&nbsp;&nbsp;&nbsp;"Oh, zar nema? Mogao bih baš da siđem i kucnem ga po ramenu."
<BR>&nbsp;&nbsp;&nbsp;&nbsp;&nbsp;"Ne znam da li bi to bilo imalo pametno, ser. Atila i Džingis Kan ne vole mnogo strance."
<BR>&nbsp;&nbsp;&nbsp;&nbsp;&nbsp;"Dobri Bože - on pliva sa njima!"
<BR>&nbsp;&nbsp;&nbsp;&nbsp;&nbsp;"Oh, da - vrlo su ga zavoleli, a sprijateljili su se i sa čuvarima koji rade sa njima. Ali svako drugi mogao bi da bude pojeden na brzinu."
<BR>&nbsp;&nbsp;&nbsp;&nbsp;&nbsp;Izgleda da se mnogo toga dešavalo, pomisli Frenklin, o čemu je on znao veoma malo. Odlučio je da siđe peške do lagune; ukoliko nije bilo izuzetno toplo, ili je čovek imao nešto da nosi, nikada nije vredelo uzimati kola na tako kratkom rastojanju.
<BR>&nbsp;&nbsp;&nbsp;&nbsp;&nbsp;Promenio je mišljenje do trenutka kada je stigao do novog istočnog pristaništa. Ili je Ostrvo Čaplje poraslo, ili je on počinjao da oseća godine. Seo je na trup prevrnutog čamca i pogledao prema moru. Plima je nadošla, ali oštra razdvojna linija koja je označavala ivicu grebena bila je jasno vidljiva, a u ograđenom zabranu duvanje dva kita-ubice ličilo je na povremene perjanice magle. Tamo se nalazio mali čamac sa nekim u njemu, ali bilo je predaleko da bi video da li je to dr Lundkvist ili neki od njegovih pomoćnika.
<BR>&nbsp;&nbsp;&nbsp;&nbsp;&nbsp;Sačekao je nekoliko minuta, a onda telefonirao da ga čamcem prebace do grebena. Za nešto više vremena nego što bi mu bilo potrebno da otpliva donde, stigao je u zabran i prvi put dobro osmotrio Atilu i Džingis Kana.
<BR>&nbsp;&nbsp;&nbsp;&nbsp;&nbsp;Dva kita-ubice bili su nešto kraći od trideset stopa, a kada im se njegov čamac približio, obojica su se propela iz vode i pogledala ga ogromnim, inteligentnim očima. Neobično držanje i čista belina tela koja mu je sada bila izložena izazva u Frenklinu đavolski utisak da se našao oči u oči ne sa životinjama, već sa stvorenjima koja su možda domašila veću visinu na lestvici Postanja od njega. Znao je da je istina daleko u drugom smeru i podsetio se da gleda najbezdušnije ubice mora.
<BR>&nbsp;&nbsp;&nbsp;&nbsp;&nbsp;Ne, to nije bilo sasvim ispravno. Druge po redu najbezdušnije ubice mora...
<BR>&nbsp;&nbsp;&nbsp;&nbsp;&nbsp;Kitovi ponovo zaroniše u vodu, očevidno zadovoljni ispitivanjem. Tada je Frenklin razaznao Lundkvista koji je radio tridesetak stopa niže sa malim torpedom punim instrumenata. Verovatno ga je komešanje uznemirilo, jer je brzo došao do površine i ostao da leži na njoj, maske zabačene unazad, kada je prepoznao posetioca.
<BR>&nbsp;&nbsp;&nbsp;&nbsp;&nbsp;"Dobro jutro, gospodine Frenkline. Nisam vas očekivao danas. Šta mislite o mojim učenicima?"
<BR>&nbsp;&nbsp;&nbsp;&nbsp;&nbsp;"Vrlo upečatljivo. Kako savladavaju lekcije?"
<BR>&nbsp;&nbsp;&nbsp;&nbsp;&nbsp;"O tome nema sumnje - sjajni su. Čak i bistriji od delfina i iznenađujuće puni ljubavi pošto vas jednom upoznaju. Mogu sada da ih naučim bilo čemu. Ukoliko bih hteo da izvršim savršeno ubistvo, mogao bih da im kažem da ste foka na ledenoj santi i za dve sekunde prevrnuli bi čamac."
<BR>&nbsp;&nbsp;&nbsp;&nbsp;&nbsp;"U tom slučaju, više bih voleo da nastavimo razgovor na kopnu. Jeste li dovršili to što ste radili?"
<BR>&nbsp;&nbsp;&nbsp;&nbsp;&nbsp;"To nikada nema kraja, ali nije bitno. Oteraću torpedo nazad - nema potrebe da se sva ova oprema diže u čamac."
<BR>&nbsp;&nbsp;&nbsp;&nbsp;&nbsp;Naučnik okrenu malu metalnu ribu prema ostrvu i smesta podesi brzinu koju čamac nikako nije mogao da dostigne. Dva kita-ubice smesta suknuše za njime, dok su im ogromna leđna peraja ostavljala zapenušani trag u vodi. To je izgledalo kao opasna igra, ali pre nego što je Frenklin stigao da otkrije šta bi se dogodilo kada bi ubice dostigle torpedo, Lundkvist pređe plitku, ali jasno označenu mrežu oko zabrana i dva kita prekinuše jurnjavu uz vodoskok vodenih kapi.
<BR>&nbsp;&nbsp;&nbsp;&nbsp;&nbsp;Frenklin je bio vrlo zamišljen na povratku prema kopnu. Poznavao je Lundkvista godinama, ali osećao je da je ovo bilo prvi put da ga je uopšte stvarno video. Nikada nije bilo nikakve sumnje u pogledu njegove originalnosti - ali izgledalo je kao da isto tako poseduje neočekivanu hrabrost i samostalnost. Ali sve mu to neće mnogo pomoći, zaključi Frenklin mrgodno, ukoliko nema valjan odgovor na određena pitanja.
<BR>&nbsp;&nbsp;&nbsp;&nbsp;&nbsp;Odeven u svakodnevnu odeću i ponovo u poznatoj laboratorijskoj sredini, Lundkvist je ponovo bio onaj stari, kakvog ga je Frenklin oduvek znao. "A sada, Džone", poče on, "pretpostavljam da si video onu televizijsku propagandu protiv Biroa?"
<BR>&nbsp;&nbsp;&nbsp;&nbsp;&nbsp;"Razume se. Ali da li je to protiv nas?"
<BR>&nbsp;&nbsp;&nbsp;&nbsp;&nbsp;"U svakom slučaju je protiv naše glavne delatnosti, ali nećemo raspravljati oko tog pitanja. Želim da znam sledeće: jesi li bio u kontaktu sa Maha Therom?"
<BR>&nbsp;&nbsp;&nbsp;&nbsp;&nbsp;"Oh, da. Smesta je uspostavio vezu sa mnom pošto se onaj članak pojavio u časopisu Zemlja."
<BR>&nbsp;&nbsp;&nbsp;&nbsp;&nbsp;"I ti si mu preneo poverljive informacije?"
<BR>&nbsp;&nbsp;&nbsp;&nbsp;&nbsp;Lundkvist je izgledao iskreno povređeno.
<BR>&nbsp;&nbsp;&nbsp;&nbsp;&nbsp;"To nije lepo, gospodine Frenklin. Jedina informacija koju sam mu dao bila je korekturna kopija moga članka o proizvodnji kitovog mleka koji, izlazi u Cetološkoj reviji sledećeg meseca. Vi ste lično odobrili objavljivanje."
<BR>&nbsp;&nbsp;&nbsp;&nbsp;&nbsp;Optužba koju je Frenklin nameravao da uputi obruši mu se oko ušiju i on se iznenada oseti prilično postiđeno sobom."
<BR>&nbsp;&nbsp;&nbsp;&nbsp;&nbsp;"Izvini, Džone", reče on. "Povlačim to. Od svega ovoga postao sam malo nervozan i naprosto želim da sredim činjenice pre nego što uprava počne da me juri. Ali zar ne misliš da je trebalo da mi kažeš za taj zahtev?"
<BR>&nbsp;&nbsp;&nbsp;&nbsp;&nbsp;"Iskreno, ne vidim zašto. Svakog dana dobijamo sve moguće zahteve i nisam video razloga da pretpostavim kako ovaj nije naprosto još jedan rutinski. Razume se, bilo mi je drago da se neko posebno zanima baš za moj projekat i pružio sam im svu pomoć koju sam mogao."
<BR>&nbsp;&nbsp;&nbsp;&nbsp;&nbsp;"Vrlo dobro", reče Frenklin pomirljivo. "Zaboravimo na ono što je bilo. Ali odgovori mi na ovo pitanje: kao naučnik, da li zaista veruješ da možemo napustiti klanje kitova i prebaciti se na mleko i sintetiku?"
<BR>&nbsp;&nbsp;&nbsp;&nbsp;&nbsp;"Uz deset godina na raspolaganju, mogli bismo, ukoliko bismo morali. Ne pada mi na pamet nijedan tehničkog razlog koji bi se tome protivio. Razume se, ne mogu jamčiti za brojke što se tiče gajenja planktona, ali možete se u glavu kladiti da je Thero i na toj strani imao valjane izvore podataka."
<BR>&nbsp;&nbsp;&nbsp;&nbsp;&nbsp;"Ali ti shvataš šta će to značiti! Ukoliko počne sa kitovima, pre ili kasnije doći ćemo do svih domaćih životinja."
<BR>&nbsp;&nbsp;&nbsp;&nbsp;&nbsp;"A zašto da ne? Taj izgled prilično mi se dopada. Ukoliko se nauka i vera mogu udružiti da uklone nešto surovosti iz prirode, nije li to onda dobra stvar?"
<BR>&nbsp;&nbsp;&nbsp;&nbsp;&nbsp;"Zvučiš poput skrivenog budiste - a meni je muka od dokazivanja da u onome što činimo nema surovosti. U međuvremenu, ukoliko Thero bude postavljao još pitanja, budi ljubazan pa ga uputi na mene."
<BR>&nbsp;&nbsp;&nbsp;&nbsp;&nbsp;"Vrlo dobro, gospodine Frenkline", odvrati Lundkvist prilično kruto. Nastala je neprijatna stanka, koju srećom prekide dolazak kurira.
<BR>&nbsp;&nbsp;&nbsp;&nbsp;&nbsp;"U upravi žele da govore sa vama, gospodine Frenkline. Hitno je."
<BR>&nbsp;&nbsp;&nbsp;&nbsp;&nbsp;"Kladim se da jeste", promrmlja Frenklin. Onda opazi Lundkvistov još donekle neprijateljski izraz i nije mogao da potisne osmeh.
<BR>&nbsp;&nbsp;&nbsp;&nbsp;&nbsp;"Ukoliko možeš da dresiraš orke da budu čuvari, Džone", reče on, "najbolje bi bilo da počneš da tragaš za pogodnim sisarom - po mogućstvu amfibijom - da bude sledeći direktor."
<BR>&nbsp;&nbsp;&nbsp;&nbsp;&nbsp;Na planeti sa trenutnim i sveobuhvatnim vezama, zamisli se šire od pola do pola brže nego što se ranije činilo sa usta na usta u jednom jedinom selu. Vešto obrađen i predstavljen program koji je pokvario apetit pukih dvadeset miliona ljudi prilikom prvog prikazivanja imao je daleko veću publiku za drugo. Uskoro je bilo vrlo malo drugih tema za razgovore; jedan od nedostataka života u mirnoj i dobro organizovanoj svetskoj državi bila je da je sa nestankom ratova i kriza preostalo vrlo malo toga što se nekada nazivalo 'novostima'. Zaista, često su se čule žalbe da je sa okončavanjem nacionalnog suvereniteta ukinuta i istorija. I tako su rasprave stale da besnele po klubovima i kuhinjama, usred Svetskog saveta i na usamljenom svemirskom teretnjaku, bez opasnosti da ih baci u zasenak nešto izazovnije.
<BR>&nbsp;&nbsp;&nbsp;&nbsp;&nbsp;Svetska organizacija za hranu dostojanstveno je ćutala, ali iza pozornice odigravala se grozničava delatnost. Poboljšanju situacije nije doprinelo žustro obrazovanje lobija grupe farmera, za čije predviđanje Indri baš i nije bilo potrebno mnogo dalekovidosti. Frenklina su naročito ozlojedili napori suparničkog odeljenja da izvuče korist iz njegovih teškoća, pa je uložio nekoliko protesta direktoru farme planktona kada su unutrašnje borbe postale malo previše prljave. "Prokletstvo, Tede", zarežao je preko vizifona jednom prilikom, "pa ti si isto toliki kasapin kao i ja. Svaka tona sirovog planktona koju preradiš sadrži pola milijarde račića sa isto toliko prava na život, slobodu i potragu za srećom kao i moji kitovi. I zbog toga nemoj da pereš ruke. Ranije ili kasnije, Thero će se okomiti na tebe - ovo ti je tek vrh ledenog brega."
<BR>&nbsp;&nbsp;&nbsp;&nbsp;&nbsp;"Možda si u pravu, Voltere", priznade optuženi veselo, "ali mislim da će me farme nadživeti. Nije lako izazvati u ljudima sentimentalna osećanja prema račićima - oni nemaju da maze slatke, male bebe od po deset tona."
<BR>&nbsp;&nbsp;&nbsp;&nbsp;&nbsp;To je bilo savršeno istinito; bilo je vrlo teško povući crtu između raspilavljene sentimentalnosti i razumne humanosti. Frenklin se priseti nedavne karikature na kojoj Thero diže ruke u pobuni dok vrišteću glavicu kupusa okrutno čupaju iz tla. Umetnik nije zauzimao nijednu stranu; naprosto je uobličio tačku gledanja onih koji su smatrali da se mnogo vike pravi ni oko čega. Možda će čitava stvar protutnjati za nekoliko nedelja kada ljudima postane dosadno i kada krenu da raspravljaju o nečem drugom - ali sumnjao je u to. Onaj prvi televizijski nastup pokazao je da je Thero stručnjak za oblikovanje javnog mnjenja; čovek se mogao na njega osloniti da neće dopustiti da mu kampanja izgubi zalet.
<BR>&nbsp;&nbsp;&nbsp;&nbsp;&nbsp;Therou je bilo potrebno manje od mesec dana da prikupi deset odsto glasova što je po ustavu bilo potrebno da se obrazuje istražna komisija. Činjenica da je jednu desetinu ljudske rase stvar dovoljno zanimala da zatraži da se svi podaci iznesu pred njih nije značila da se slažu sa Therom; puka radoznalost i zadovoljstvo zbog toga što će videti kako se jedna državna organizacija bori u odbrambenom stavu bili su sasvim dovoljni da objasne glasanje. Sama po sebi, istražna komisija značila je vrlo malo. Ono što će biti bitno bio je konačni referendum u vezi sa izveštajem komisije, a proći će meseci pre nego što to bude moglo da se pripremi.
<BR>&nbsp;&nbsp;&nbsp;&nbsp;&nbsp;Jedan od neočekivanih rezultata elektronske revolucije iz dvadesetog veka bio je da je prvi put u istoriji bilo moguće imati istinski demokratsku vladu - u smislu da je svaki građanin mogao izraziti sopstvene poglede u vezi sa politikom. Ono što su Atinjani, sa umerenim uspehom, pokušavali da učine sa nekoliko hiljada slobodnjaka sada se moglo postići u globalnom društvu od pet milijardi članova. Pokazalo se da automatski uređaji za uzimanje podataka, prvobitno razrađeni za ocenjivanje gledanosti televizijskih programa, imaju daleko veću važnost, budući da su omogućili da otkrivanje šta tačno javnost zapravo misli o bilo kojoj temi bude srazmerno jednostavno i jeftino.
<BR>&nbsp;&nbsp;&nbsp;&nbsp;&nbsp;Prirodno, morale su da postoje i mere bezbednosti, odnosno ovakav sistem bio bi katastrofalan pre razdoblja sveopšteg obrazovanja - zapravo, pre početka dvadeset prvog veka. Čak i sada bilo je moguće da neka tema sa osećajnim nabojem silom izvuče glas koji je zapravo bio protiv najboljih interesa zajednice, a nijedna vlada nije mogla dejstvovati ukoliko nije zadržavala konačno pravo da samostalno odlučuje o politici. Čak i ako je svet zahtevao nekakvu aktivnost sa devedeset devet odsto glasova, država je mogla da ne uzme u obzir izraženu volju naroda - ali morala bi da odgovara za takvo ponašanje na sledećim izborima.
<BR>&nbsp;&nbsp;&nbsp;&nbsp;&nbsp;Frenklin nije uživao u povlastici što je ključni svedok na zasedanjima komisije, ali znao je da nema načina na koji bi mogao da izbegne tu muku. Veći deo vremena sada mu je odlazio na prikupljanje podataka kojima će pobijati argumente onih koji su želeli da okončaju klanje kitova, a to se pokazalo težim zadatkom nego što je zamišljao. Čovek nije mogao dati gladak, lepo uobličen podatak time što će reći da prerađeno kitovo mesto košta toliko i toliko po funti težine do vremena kada stigne do trpeze potrošača, dok sintetičko meso dobijeno iz planktona košta više. Niko to nije tačno znao - bilo je previše promenljivih. Najveća nepoznanica od svih bila je cena vođenja predloženih mlečnih farmi kitova, ukoliko bude odlučeno da se kitovi gaje isključivo zbog mleka, a ne radi klanja.
<BR>&nbsp;&nbsp;&nbsp;&nbsp;&nbsp;Podaci su bili nedovoljni. Bilo bi pošteno tako i reći, ali na njega je vršen pritisak da otvoreno izjavi kako prekidanje klanja kitova nikada neće biti praktično ili ekonomično. Njegova sopstvena odanost Birou, da se i ne pomene bezbednost trenutnog položaja, gurali su ga u istom smeru.
<BR>&nbsp;&nbsp;&nbsp;&nbsp;&nbsp;Ali nije to bila čisto stvar ekonomije; postojali su i emocionalni činioci koji su ometali Frenklinov sud i onemogućavali ga da donese odluku. Dani koje je proveo sa Maha Therom i kratki pogled bačen na civilizaciju i način razmišljanja daleko stariji od njegovih sopstvenih pogodili su ga dublje nego što je shvatio. Poput većine ljudi te visoko materijalističke ere, bio je zatrovan naučnim i društvenim podvizima koji su prosvetlili početne decenije dvadeset prvog veka. Ponosio se svojim skeptičkim racionalizmom i potpunom slobodom od sujeverja. Temeljna pitanja filozofije nikada ga nisu previše mučila: znao je da postoje, ali izgledalo je da su briga drugih ljudi.
<BR>&nbsp;&nbsp;&nbsp;&nbsp;&nbsp;A sada, dopadalo mu se to ili ne, stigao mu je izazov iz smera toliko neočekivanog da je ostao gotovo bez ikakve odbrane. Uvek je smatrao sebe humanim čovekom, ali sada je dobio podsećanje da humanost možda nije dovoljna. Dok se borio sa mislima, postepeno ga je sve više uzrujavao svet oko njega i stvari su konačno postale toliko loše da je Indra morala da preduzme mere.
<BR>&nbsp;&nbsp;&nbsp;&nbsp;&nbsp;"Voltere", reče ona odlučno pošto je Ana u suzama otišla u krevet posle svađe u kojoj se poprilično moglo zameriti obema stranama, "bićemo pošteđeni mnogo nevolja ukoliko se suočiš sa činjenicama i prestaneš da se zavaravaš?"
<BR>&nbsp;&nbsp;&nbsp;&nbsp;&nbsp;"Šta to, kog đavola, pričaš?"
<BR>&nbsp;&nbsp;&nbsp;&nbsp;&nbsp;"Besan si na sve i svakog poslednjih nedelju dana - sa samo jednim izuzetkom. Posvađao si se sa Lundkvistom - iako je to delimično moja greška - sa štampom, sa otprilike svakim biroom u Odeljenju, sa decom, a svakog časa ćeš to učiniti i sa mnom. Ali postoji jedna osoba na koju nisi ljut - a to je Maha Thero, koji je i izazvao čitavu nevolju."
<BR>&nbsp;&nbsp;&nbsp;&nbsp;&nbsp;"A zbog čega bih bio? On je lud, razume se, ali je svetac - ili najbliže svecu od svih ljudi koje bih ikada mogao sresti."
<BR>&nbsp;&nbsp;&nbsp;&nbsp;&nbsp;"Ne poričem to. Samo kažem da se, u stvari, slažeš sa njim, ali nećeš to da priznaš."
<BR>&nbsp;&nbsp;&nbsp;&nbsp;&nbsp;Frenklin krenu da prasne. "Pa to je potpuno smešno!" poče on. Onda mu uzrujanost posustade i izgubi se. Bilo je smešno; ali takođe je bilo i sušta istina.
<BR>&nbsp;&nbsp;&nbsp;&nbsp;&nbsp;On oseti kako ga obuhvata velika smirenost; više nije bio besan na svet i na sebe samoga. Njegova detinjasta ljutnja što je on umešan u nedoumicu koju nije stvorio iznenada iščile. Nije bilo razloga zbog koga bi se stideo činjenice što je zavoleo ogromne zveri koje je čuvao; ukoliko se njihovo klanje moglo izbeći, on će tome poželeti dobrodošlicu, kakve god bile posledice po Biro.
<BR>&nbsp;&nbsp;&nbsp;&nbsp;&nbsp;Therov osmeh na rastanku iznenada mu ispliva u sećanju. Da li je taj izuzetni čovek predvideo da će ga pridobiti za svoju tačku gledanja? Ukoliko je njegovo blago ubeđivanje - koje nije oklevao da pomeša sa šok taktikom onog krvoločnog televizijskog nastupa - moglo upaliti kod samog Frenklina, onda je bitka već bila napola okončana.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
