<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Fotograf je dovršio posao, ali mladić koji je tokom poslednja dva dana bio Frenklinova senka i dalje je naizgled imao neograničenu zalihu beležnica i pitanja. Da li je vredelo čitavu ovu nevolju da bi tvoje tako obične crte lica - verovatno umontirane na sliku kitova - bile izložene u svakoj knjižari po svetu? Frenklin je sumnjao u to, ali nije imao nikakvog izbora po tom pitanju. Sećao se izreke: "Javni službenici nemaju privatne živote." Poput svih aforizama, i taj je bio samo delimično istinit. Niko nije čuo za poslednjeg direktora Biroa i moglo se desiti da i on posluje na podjednako neupadljiv način da odsek za odnose sa javnošću Pomorskog odeljenja nije odlučio suprotno.
<BR>&nbsp;&nbsp;&nbsp;&nbsp;&nbsp;"Popriličan broj vaših ljudi, gospodine Frenkline, "reče mladić iz časopisa Zemlja, rekao mi je za vaše zanimanje za takozvanu veliku morsku zmiju i misiju u kojoj je poginuo prvi čuvar Barli. Da li je bilo nekih daljih razvoja na tom polju?"
<BR>&nbsp;&nbsp;&nbsp;&nbsp;&nbsp;Frenklin uzdahnu; plašio se da bi to moglo iskrsnuti ranije ili kasnije i nadao se da neće biti prenaglašeno u članku koji će na kraju proizaći iz svega. On priđe ličnoj kartoteci i izvadi iz nje debelu fasciklu sa pribeleškama i fotografijama.
<BR>&nbsp;&nbsp;&nbsp;&nbsp;&nbsp;"Ovde su svi slučajevi kada je opažena, Bobe", reče on. "Možda biste voleli da bacite pogled na njih - neprekidno obnavljam zapise najnovijim nalazima. Nadam se da ćemo jednoga dana imati odgovor; može se reći da mi je to i dalje hobi, ali takav da nisam imao prilike da se bavim njime poslednjih osam godina. Sada sve zavisi od odseka za naučna istraživanja - a ne od Biroa za kitove. Mi imamo drugog posla."
<BR>&nbsp;&nbsp;&nbsp;&nbsp;&nbsp;Mogao je da doda još mnogo toga, ali odlučio je da to ne učini. Da sekretar Farlan nije premešten iz ONI ubrzo posle tragičnog neuspeha njihove misije, možda bi i imali drugu priliku. Ali u propitivanjima i optužbama koji su usledili posle nesreće prilika je izgubljena, možda na mnogo godina. Verovatno u životu svakog čoveka postoji neki dragoceni neuspeh, neki nedovršeni posao čija težina nadmašuje mnoge uspehe.
<BR>&nbsp;&nbsp;&nbsp;&nbsp;&nbsp;"Postoji jedno zanimljivo pitanje koje bih voleo da postavim", nastavi reporter. "Šta je sa budućnošću Biroa? Imate li zanimljivih planova na duge staze o kojima biste voleli da popričamo?"
<BR>&nbsp;&nbsp;&nbsp;&nbsp;&nbsp;I ovo je bilo nezgodno pitanje. Frenklin je davno naučio da ljudi na njegovom položaju moraju sarađivati sa štampom, a tokom poslednja dva dana njegov vredni propitivač praktično je postao član porodice. Ali postojale su stvari koje su delovale kao pomalo predaleko istrčavanje i on se potrudio da zadrži dr Lundkvista po strani kada je Bob doleteo na Ostrvo Čaplje. Istina, video je prototip mašine za mužu i bio dolično impresioniran njime, ali ništa mu nije rečeno o dva mlada kita ubice koji su po cenu velikih nevolja i troškova držani u zabranu sa istočne strane grebena.
<BR>&nbsp;&nbsp;&nbsp;&nbsp;&nbsp;"Pa, Bobe", poče on polako, "do ovog trenutka verovatno bolje znate statistike od mene. Nadamo se da povećamo krda za deset procenata tokom sledećih pet godina. Ukoliko ovaj plan sa mužom uspe - a i dalje je čisto eksperimentalan - počećemo da prelazimo na ulješure i povećati broj grbana. U ovom trenutku proizvodimo dvanaest i po odsto ukupnih zahteva za hranom ljudske rase, a to je poprilična odgovornost. Nadam se da ću videti petnaest odsto dok sam još u ovom uredu."
<BR>&nbsp;&nbsp;&nbsp;&nbsp;&nbsp;"Tako da svako na svetu ima odrezak od kita bar jednom nedeljno, eh?"
<BR>&nbsp;&nbsp;&nbsp;&nbsp;&nbsp;"Možete to da predstavite na takav način ako vam se tako dopada. Ali ljudi jedu kitove čitavog dana, a da to i ne znaju - svaki put kada upotrebe mast za kuvanje ili namažu margarin na parče hleba. Mogli bismo da udvostručimo proizvodnju i da to niko ne primeti, jer su nam proizvodi gotovo uvek prerušeni u nešto drugo."
<BR>&nbsp;&nbsp;&nbsp;&nbsp;&nbsp;"Umetničko odeljenje će to srediti kako valja; kada se priča bude pojavila, imaćemo sliku prosečnog bakaluka jednog domaćinstva za nedelju dana, sa brojčanikom sata na svakoj stavki koji će pokazivati koliki postotak toga potiče od kitova."
<BR>&nbsp;&nbsp;&nbsp;&nbsp;&nbsp;"To će biti u redu. Ovaj - jeste li odlučili kako ćete me nazvati?"
<BR>&nbsp;&nbsp;&nbsp;&nbsp;&nbsp;Reporter se nasmeši.
<BR>&nbsp;&nbsp;&nbsp;&nbsp;&nbsp;"To zavisi od mog urednika", odgovori on. "Ali reći ću mu da se kloni izraza 'kauboj kitova' kao kuge. Ionako je previše izanđao."
<BR>&nbsp;&nbsp;&nbsp;&nbsp;&nbsp;"Pa, verovaću vam kada vidim članak. Svaki novinar obeća da nas neće tako nazvati, ali izgleda da nikada ne mogu da odole iskušenju. Uzgred, kada očekujete da se priča pojavi?"
<BR>&nbsp;&nbsp;&nbsp;&nbsp;&nbsp;"Ukoliko je ne izgura neka važna novost, za otprilike četiri nedelje. Dobićete korekturne primerke pre toga, razume se - verovatno do kraja sledeće nedelje."
<BR>&nbsp;&nbsp;&nbsp;&nbsp;&nbsp;Frenklin ga isprati kroz spoljašnje prostorije ureda, napola žalostan što je izgubio zabavnog pratioca koji je, makar i postavljao nezgodna pitanja, to više nego nadoknađivao pričama koje je mogao da ispriča o najslavnijim ljudima planete. Sada je, pretpostavljao je on, i sam pripadao toj grupi, jer najmanje stotinu miliona ljudi pročitaće novi nastavak serije 'Ljudi Zemlje'.
<BR>
<BR>&nbsp;&nbsp;&nbsp;&nbsp;&nbsp;Priča se pojavila, u skladu sa obećanjem, četiri nedelje kasnije. Bila je precizna, valjano napisana i sadržala je jednu grešku toliko beznačajnu da je ni sam Frenklin nije primetio dok je čitao korekturnu kopiju. Prateće fotografije bile su izvanredne i sadržale su zapanjujući prizor bebe kita koja sisa majku, snimak očigledno napravljen uz ogroman rizik posle meseci strpljivog vrebanja. Činjenica da je, zapravo, napravljen u bazenu na Ostrvu Čaplje, a da fotograf ni noge nije pokvasio predstavljala je nebitnost koja nije smela da skrene pažnju čitaoca.
<BR>&nbsp;&nbsp;&nbsp;&nbsp;&nbsp;Osim šokantne igre rečima ispod naslovne slike ('Car Kitaja' - nije nego!), Frenklin je bio oduševljen; kao i svi ostali u Birou, u Pomorskom odeljenju, pa čak i u samoj Svetskoj organizaciji za hranu. Niko nije mogao ni da pretpostavi da će sitna omaška kroz nekoliko nedelja uvući Biro za kitove u jednu od najvećih kriza u čitavoj njegovoj istoriji.
<BR>&nbsp;&nbsp;&nbsp;&nbsp;&nbsp;Nije reč bila o nedostatku dalekovidosti; ponekad se budućnost može unapred kartografisati i mogu se napraviti planovi sa kojima će se susresti. Ali postoje i prilike u ljudskim odnosima kada događaji koji naizgled nemaju nikakve moguće veze - jer su daleko kao da su se odigrali na različitim planetama - mogu reagovati jedan sa drugim uz razornu silovitost.
<BR>&nbsp;&nbsp;&nbsp;&nbsp;&nbsp;Biro za kitove bio je organizacija na čiju je izgradnju utrošeno pola veka i koja je sada upošljavala dvadeset hiljada ljudi i posedovala opremu vrednu više od dve milijarde dolara. Bila je to tipična jedinica naučne svetske države, sa svom moći i prestižom koje je to pretpostavljalo.
<BR>&nbsp;&nbsp;&nbsp;&nbsp;&nbsp;A sada je trebalo da bude prodrmana do temelja blagim rečima čoveka koji je živeo pet stotina godina pre Hristovog rođenja.
<BR>
<BR>&nbsp;&nbsp;&nbsp;&nbsp;&nbsp;Frenklin je bio u Londonu kada je došao prvi nagoveštaj nevolje. Nije bilo neuobičajeno da službenici Svetske organizacije za hranu zaobilaze neposredne starešine u Pomorskom odeljenju i da uspostavljaju vezu direktno sa njime. Ali bilo je neuobičajeno da se sekretar SOH lično umeša u svakodnevne poslove Biroa, što je nateralo Frenklina da otkaže sve sastanke i da odleti, i dalje malo ošamućen, pola sveta do malog grada na Šri Lanki za koji nikada nije čuo i čije ime nije umeo ni da izgovori.
<BR>&nbsp;&nbsp;&nbsp;&nbsp;&nbsp;Na sreću, u Londonu je bilo vruće leto i dodatnih deset stepeni u Kolombu nije bilo neizdrživo. Frenklina je na aerodromu sačekao lokalni predstavnik SOH koji je delovao veoma sveže i komotno u sarongu što su ga prihvatili čak i najkonzervativniji zapadnjaci. Rukovao se sa uobičajenim nizom sitnijih zvaničnika, uz olakšanje primetio da u okolini nema reportera koji bi mu mogli ispričati više o njegovoj misiji nego što je i sam znao i brzo se ukrcao u lokalni avion koji ga je prevezao poslenjih stotinu milja puta.
<BR>&nbsp;&nbsp;&nbsp;&nbsp;&nbsp;"A sada", reče on kada je povratio dah i dok su milje uredno sređenih automatizovanih plantaža čaja sevale ispod njega, "bilo bi najbolje da počnete da me upoznajete. Zbog čega je toliko bitno da pojurim do Ana... kako već zovete to mesto?"
<BR>&nbsp;&nbsp;&nbsp;&nbsp;&nbsp;"Anuradhapura. Zar vam sekretar nije rekao?"
<BR>&nbsp;&nbsp;&nbsp;&nbsp;&nbsp;"Imali smo samo pet minuta na londonskom aerodromu. Predlažem stoga da počnete ravno od nule."
<BR>&nbsp;&nbsp;&nbsp;&nbsp;&nbsp;"Pa, reč je o nečemu što se prikuplja već nekoliko godina. Upozorili smo upravu, ali oni nas nikada nisu ozbiljno shvatali. Sada je vaš intervju za Zemlju izneo stvari na videlo; Mahanajake Thero iz Anuradhapure - to je najuticajniji čovek istoka i još ćete o njemu čuti mnogo toga - pročitao ga je i smesta tražio da mu se obezbede uslovi za obilazak Biroa. Ne možemo odbiti, razume se, ali savršeno dobro znamo šta namerava da učini. Povešće sa sobom grupu kamermana i prikupiti dovoljno materijala da otpočne sveobuhvatnu propagandnu kampanju protiv Biroa. A onda, kada bude prošlo dovoljno vremena da se stvar slegne, zahtevaće referendum. A ukoliko se ovaj okrene protiv nas, onda ćemo stvarno biti u grdnoj nevolji."
<BR>&nbsp;&nbsp;&nbsp;&nbsp;&nbsp;Delovi slagalice nađoše se na mestu; slika je najzad postala jasna. Na trenutak Frenklin oseti ljutnju što su ga odvukli preko pola sveta da bi se baktao sa tako apsurdnim izazovom. Onda shvati da ga ljudi koji su ga poslali ovamo nisu smatrali apsurdnim; oni su morali znati, bolje nego on, jačinu sila koje su se okupljale. Nikada nije bilo pametno potcenjivati moć vere, čak i vere toliko okrenute miru i popustljivosti poput budizma.
<BR>&nbsp;&nbsp;&nbsp;&nbsp;&nbsp;Stanje je bilo od one vrste kakva se, pre samo stotinu godina, nije mogla ni zamisliti, ali katastrofalne političke i društvene promene poslednjeg veka udružile su se da bi joj pružile određenu neizbežnost. Sa neuspehom ili slabljenjem sva tri velika suparnika, budizam je sada bio jedina vera koja je još posedovala stvarnu moć nad mozgovima ljudi.
<BR>&nbsp;&nbsp;&nbsp;&nbsp;&nbsp;Hrišćanstvo, koje se nikada nije oporavilo od razornih udaraca koje su mu naneli Darvin i Frojd, najzad je neočekivano popustilo pred arheološkim otkrićima sa kraja dvadesetog veka. Hindu religija, sa fantastičnim panteonom bogova i boginja, nije uspela da preživi doba naučnog racionalizma. A muhamedanska vera, oslabljena istim silama, pretrpela je dodatni gubitak prestiža kada je uzdižuća Davidova zvezda nadjačala sjaj bledog Prorokovog polumeseca.
<BR>&nbsp;&nbsp;&nbsp;&nbsp;&nbsp;Te vere još su preživljavale i zadržaće se pokolenjama, ali sva moć im je nestala. Samo su se učenja Bude održala i čak povećala uticaj dok su ispunjavala vakuum što su ga ostavile druge vere. Budući da je reč o filozofiji, a ne o veri, i da se nije oslanjala na otkrića ranjiva pred čekićem arheologa, na Budizam u najvećoj meri nisu uticali udarci koji su razorili druge džinove. Pročišćen je i sređen unutrašnjim reformacijama, ali osnovno ustrojsto ostalo mu je nepromenjeno.
<BR>&nbsp;&nbsp;&nbsp;&nbsp;&nbsp;Jedna od osnovica budizma, kao što je Frenklin dobro znao, bilo je poštovanje prema svim drugim živim stvorenjima. Bio je to zakon koga je malo budista doslovce poštovalo, jer su nalazili izgovor u sofizmu da je sasvim u redu jesti meso životinje koju je ubio neko drugi. Međutim, tokom poslednjih godina preduzeti su pokušaji da se pravilo primenjuje strožije i došlo je do beskrajnih rasprava između vegetarijanaca i mesojeda, koje su pokrivale čitav spektar luckastog. Da te rasprave mogu imati ikakvog praktičnog dejstva na rad Svetske organizacije za hranu bilo je nešto što Frenklin nikada nije uzimao za ozbiljno.
<BR>&nbsp;&nbsp;&nbsp;&nbsp;&nbsp;"Recite mi", upita on, dok su se plodni bregovi brzo valjali pod njime, "kakva je vrsta čoveka taj Thero kome me vodite?"
<BR>&nbsp;&nbsp;&nbsp;&nbsp;&nbsp;"Thero je titula; možete to prevesti kao nadbiskup ukoliko vam se tako sviđa. Njegovo pravo ime je Aleksander Bojs i rođen je u Škotskoj pre šezdeset godina."
<BR>&nbsp;&nbsp;&nbsp;&nbsp;&nbsp;"Škotskoj?"
<BR>&nbsp;&nbsp;&nbsp;&nbsp;&nbsp;"Da - bio je prvi zapadnjak koji se našao na vrhu budističke hijerarhije, a morao je da prevaziđe mnogo protivljenja da bi to postigao. Jedan moj prijatelj bhikku... ovaj, monah... jednom mi se požalio da je Maha Thero tipičan zaljubljenik u crkvu, rođen stotinu godina prekasno - pa se zato okrenuo reformisanom budizmu umesto crkvi Škotske."
<BR>&nbsp;&nbsp;&nbsp;&nbsp;&nbsp;"Kako je uopšte dospeo na Šri Lanku?"
<BR>&nbsp;&nbsp;&nbsp;&nbsp;&nbsp;"Verovali ili ne, došao je kao pomoćni tehničar u jednoj filmskoj kompaniji. Imao je tada dvadesetak godina. Priča glasi da je otišao da snimi kip umirućeg Bude u pećinskom hramu u Dambuli, pa se preobratio. Posle toga bilo mu je potrebnio dvadeset godina da se popne na vrh i odgovoran je za većinu reformi koje su se odigrale od tada. Vere se pokvare posle nekoliko hiljada godina i potrebno im je veliko spremanje. Maha Thero je obavio taj posao za budizam na Šri Lanki tako što se otarasio hinduističkih božanstava koja su se uvukla u hramove."
<BR>&nbsp;&nbsp;&nbsp;&nbsp;&nbsp;"I sada traga za svežim svetovima za osvajanje?"
<BR>&nbsp;&nbsp;&nbsp;&nbsp;&nbsp;"Baš liči na to. Pretvara se da nema nikakve veze sa politikom, ali zbacio je nekoliko vlada jednostavnim dizanjem prsta i ima mnogo sledbenika na istoku. Njegov program 'Glas Bude' sluša nekoliko stotina miliona ljudi, a procenjuje se da ima najmanje milijardu simpatizera, makar se ovi i ne slagali u potpunosti sa njegovim pogledima. Zbog toga ćete razumeti zašto sve ovo uzimamo toliko ozbiljno."
<BR>&nbsp;&nbsp;&nbsp;&nbsp;&nbsp;Sada kada je prodro kroz krinku nepoznatog imena, Frenklin se priseti da je poštovani Aleksander Bojs jednom bio tema uvodne priče časopisa Zemlja, pre dve ili tri godine. Znači, imali su nešto zajedničko; on sada zažali što nije je pročitao taj članak, ali u to vreme ovaj ga nije zanimao i sada nije čak mogao ni da se seti kako Thero izgleda.
<BR>&nbsp;&nbsp;&nbsp;&nbsp;&nbsp;"On je varljivo tih čovečuljak, sa kojim je veoma lako složiti se", bio je odgovor na njegovo pitanje. "Otkrićete da je razuman i prijateljski, ali jednom kada se odluči na nešto, on drobi protivnike poput lednika. Nije fanatik, ukoliko ste na to pomislili. Ako mu dokažete da je određeni smer delanja neophodan, neće vam stati na put, makar mu se i ne dopadalo šta činite. Nije srećan zbog naše lokalne kampanje za povećanjem proizvodnje mesa, ali shvata da ne mogu svi da budu vegetarijanci. Napravili smo pogodbu sa njime tako što nećemo dizati nove klanice ni u jednom od dva sveta grada, kao što smo prvobitno nameravali."
<BR>&nbsp;&nbsp;&nbsp;&nbsp;&nbsp;"Zbog čega je onda odjednom počeo da se zanima za Biro za kitove?"
<BR>&nbsp;&nbsp;&nbsp;&nbsp;&nbsp;"Verovatno je odlučio da se negde ukopa. A osim toga - zar ne mislite da su kitovi drugačija klasa od ostalih životinja?" Ta primedba napravljena je napola uz izvinjavanje, kao u očekivanju poricanja ili čak ismevanja.
<BR>&nbsp;&nbsp;&nbsp;&nbsp;&nbsp;Frenklin ništa nije uzvratio; bilo je to pitanje na koje je pokušavao da odgovori dvadeset godina, a prizor koji je sada promicao ispod njega izbavio ga je od te potrebe.
<BR>&nbsp;&nbsp;&nbsp;&nbsp;&nbsp;Leteo je iznad onoga što je nekada bio najveći grad na svetu - grad u poređenju sa kojim su Rim i Atina na vrhuncu slave bili najobičnija sela - grad neprevaziđen po veličini i broju stanovnika sve do procvata Londona i Njujorka, dve hiljade godina kasnije. Prsten ogromnih veštačkih jezera, nekih od njih po više milja u prečniku, okružavao je drevni dom singaleskih kraljeva. Čak i iz vazduha, moderni grad Anurdapura pokazivao je zapanjujuće suprotnosti starog i novog. Razbacane tu i tamo između živopisnih, paučinastih građevina dvadeset prvog veka bile su ogromne, zvonaste kupole ogromnih dagoba. Najsilniju od svih - dagobu Abajagiri - pokazali su Frenklinu dok ju je avion nisko preletao. Zidove kupole napravljene od cigle još davno su obrasli trava i čak sitno drveće, tako da je sada ogromni hram delovao kao ništa više od neobično simetričnog brda na čijem se vrhu nalazio slomljeni šiljak. Bilo je to brdo koje je po veličini porevazilazila samo jedna piramida što su je faraoni sagradili pored Nila.
<BR>&nbsp;&nbsp;&nbsp;&nbsp;&nbsp;Do trenutka kada je Frenklin stigao do lokalnog ureda za proizvodnju hrane, porazgovarao sa nadzornikom, dao nekoliko nevažnih izjava za reportera koji mu je nekako otkrio prisustvo i opušteno pojeo obrok, osećao je da će umeti da se snađe sa situacijom. Na kraju krajeva, reč je samo o još jednom problemu odnosa sa javnošću; Suočio se sa nečin vrlo sličnim pre tri nedelje, kada mu je senzacionalistička i sasvim netačna novinarska priča o metodama klanja kitova popela na grbaču desetak udruženja za borbu protiv surovosti. Komisija za određivanje činjeničnog stanja vrlo brzo ih je oslobodila optužbi i nije bilo trajne štete ni za koga osim za reportera umešanog u to.
<BR>&nbsp;&nbsp;&nbsp;&nbsp;&nbsp;Nije se osećao toliko pouzdano kada je nekoliko sati kasnije stajao i gledao u visoki, pozlačeni šiljak dagobe Ruanveliseja. Ogromna bela kupola bila je tako vešto restaurisana da je izgledalo nezamislivo da su prošla dvadeset dva veka otkako su joj položeni temelji. Popločano dvorište bilo je u potpunosti okruženo nizom slonova u prirodnoj veličini, koji su obrazovali zid duži od četvrt milje. Tu su se umetnost i vera udružili da bi stvorili jedno od svetskih remek-dela arhitekture, a utisak drevnosti bio je izuzetno jak. Koliko će tvorevina modernog čoveka, pitao se Frenklin, biti tako savršeno očuvano u godini 4000?
<BR>&nbsp;&nbsp;&nbsp;&nbsp;&nbsp;Ogromni komadi peščara u dvorištu bili su usijani od jare i bilo mu je drago što je zadržao čarape kada je ostavio cipele pored kapije. U podnožju kupole, koja se dizala poput blistave planine prema plavom nebu bez oblaka, bila je jednospratna moderna zgrada čije su čiste linije i beli zidovi od plastike bili u valjanom skladu sa delom arhitekata koji su umrli stotinu godina pre početka ere hrišćanstva.
<BR>&nbsp;&nbsp;&nbsp;&nbsp;&nbsp;Bhikku u ogrtaču poveo je Frenklina do Theroovog prijatnog i ugodno klimatizovanog ureda. Ovaj je mogao pripadati bilo kom vrednom upravitelju, ma gde u svetu, tako da je osećaj čudnovatosti, koji ga je terao da se oseća kao na iglama otkako je ušao u dvorište zamka, poče da nestaje.
<BR>&nbsp;&nbsp;&nbsp;&nbsp;&nbsp;Maha Thero ustade da ga pozdravi; bio je to nizak čovek - glava jedva da mu je dosezala do nivoa Frenklinovih ramena. Njegovo sjajno, izbrijano teme nekako mu je oduzimalo ličnost, činilo da se teško moglo proceniti o čemu razmišlja, a još teže svrstati ga u poznate kategorije. Na prvi pogled nije ostavio naročiti utisak na Frenklina; onda se ovaj priseti koliko je niskih ljudi pokretalo i potresalo svet.
<BR>&nbsp;&nbsp;&nbsp;&nbsp;&nbsp;Čak i posle četrdeset godina, Mahanajake Thero nije izgubio naglasak svog rođenja. Najpre je to delovalo nedosledno, ako ne i malo komično, u takvoj sredini, ali posle nekoliko minuta Frenklin je toga bio potpuno nesvestan.
<BR>&nbsp;&nbsp;&nbsp;&nbsp;&nbsp;"Vrlo dobro je što ste prešli čitav taj put da biste me videli, gospodine Frenkline", reče Thero toplo pošto su se rukovali. "Moram priznati da nisam očekivao da će se moj zahtev tako brzo uzeti u razmatranje. Nije vam bilo nezgodno, nadam se?"
<BR>&nbsp;&nbsp;&nbsp;&nbsp;&nbsp;"Ne", odvrati Frenklin muški. "Zapravo", dodade on sa nešto više istine, "ova poseta za mene je novo iskustvo i zahvalan sam na prilici koja mi se pružila da ga obavim."
<BR>&nbsp;&nbsp;&nbsp;&nbsp;&nbsp;"Odlično!" reče Thero, naizgled sa iskrenim zadovoljstvom. "I ja osećam isto u vezi sa svojim putem do vaše baze u Južnoj Džordžiji, iako pretpostavljam da neću uživati u tamošnjim vremenskim prilikama."
<BR>&nbsp;&nbsp;&nbsp;&nbsp;&nbsp;Frenklin se priseti uputstava: 'Odbij ga ako ikako možeš, ali nemoj da mu se namećeš na brzinu.' Pa, ovde mu je pružena prilika.
<BR>&nbsp;&nbsp;&nbsp;&nbsp;&nbsp;"Postoji jedno pitanje o kome bih voleo da porazgovaram sa vama, vaša svetosti", reče on, nadajući se da je odabrao valjanu titulu. "Sada je sredina zime u Južnoj Džordžiji i baza je bukvalno zatvorena sve do poznog proleća. Neće raditi otprilike sledećih pet meseci."
<BR>&nbsp;&nbsp;&nbsp;&nbsp;&nbsp;"Kako budalasto od mene - trebalo je da se prisetim. Ali nikada nisam bio na Antarktiku, a uvek sam to želeo; pretpostavljam da sam pokušavao da nađem izgovor. Pa - to će morati da bude neka severna baza. Šta predlažete - Grenland ili Island? Samo mi recite šta je pogodnije. Ne želimo da vam pravimo nevolje."
<BR>&nbsp;&nbsp;&nbsp;&nbsp;&nbsp;Ta poslednja fraza pobedila je Frenklina pre nego što je bitka valjano i počela. Znao je da ima posla sa protivnikom koga ne može ni prevariti, niti skrenuti sa pravca. Naprosto će morati da se slaže sa Therom, da parira što bolje ume i da se nada najboljem.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
