<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Kapetan Bert Deril nadao se mirnom putovanju; ako je postojalo imalo pravde na ovome svetu, onda je svakako zaslužio takvo. Poslednji put došlo je do one nezgodne dogodovštine sa pajkanima na Mekeju; pre toga bila je ona nekartografisana stena kod Gušterovog ostrva; a pre toga, Bogu mu, bila je tu ona mlada budala koju je svrbeo prst i koja je upotrebila vezani harpun na tigar-ajkuli dugačkoj petnaest stopa, pa se onda tumbala na sve strane po morskom dnu.
<BR>&nbsp;&nbsp;&nbsp;&nbsp;&nbsp;Koliko je moglo da se zaključi prema spoljašnjem izgledu, mušterije su mu ovaj put delovale kao razumna skupina. Razume se, Sportska agencija uvek je jamčila za njihovu pouzdanost isto kao i za sposobnost da plate račune - pa ipak, bilo je iznenađujuće šta su mu sve ponekad natrpavali na glavu. A opet, čovek je morao da zaradi za život, a mnogo je koštalo da se staro vedro učini nepromočivo.
<BR>&nbsp;&nbsp;&nbsp;&nbsp;&nbsp;Neobičnim sticajem okolnosti, mušterije su mu uvek imale ista imena - gospodin Džons, gospodin Robinson, gospodin Braun, gospodin Smit. Kapetan Bert je to smatrao šašavom idejom, ali reč je bila o još jednoj od cakanih metoda agencije. Život je svakako bio zanimljiviji dok si pokušavao da otkriješ ko su, zapravo, oni. Neki su čak bili toliko oprezni da su nosili gumene maske za lice tokom čitavog puta - da, čak i pod maskama za ronjenje. To su bili važni momci koji su se plašili da će ih prepoznati. Zamislite tu bruku, na primer, kada bi sudija vrhovnog suda ili glavni sekretar Odeljenja za istraživanje svemira bili uhvaćeni kao lovokradice u svetskom rezervatu za hranu! Kapetan Bert pomisli na to i zakikota se.
<BR>&nbsp;&nbsp;&nbsp;&nbsp;&nbsp;Mala petoseda sportska krstarica i dalje je bila četrdeset milja daleko od spoljašnje granice i pipala svojim putem u nju sa Pacifika. Razume se, bilo je opasno operisati toliko blizu Jarčeve grupe, nasred neprijateljske teritorije. Ali najveća riba nalazila se ovde, naprosto zbog toga što je tu bila najbolje zaštićena. Morao si da rizikuješ ukoliko si želeo da ti mušterije budu zadovoljne...
<BR>&nbsp;&nbsp;&nbsp;&nbsp;&nbsp;Kapetan Bert pažljivo je razradio taktiku, kao što je to uvek činio. Patrole nikada nisu izlazile noću, a čak i da jesu, njegov sonar velikog dometa opazio bi ih, tako da bi mogao da im pobegne. Zbog toga bilo je savršeno bezbedno uvući se noću, postaviti se na položaj pred zoru i gurnuti prilježne momke u vazdušnu komoru čim sunce svane. On bi se tada ućutao na dnu i držao vezu preko radija. Ukoliko izađu van opsega, i dalje su imali niskodometni sonarni marker po kome su mogli da nađu put. A ukoliko bi otišli predaleko da prime i to, onda im tako i treba. On potapša jaknu u kojoj su bile bezbedno odložene četiri potvrde koje su ga oslobađale svake odgovornosti ukoliko se išta dogodi gospodi Smitu, Džonsu, Robinsonu ili Braunu. Bilo je trenutaka kada se pitao da li mu je to išta vredelo, budući da im to nisu bila prava imena, ali agencija mu je govorila da se ne brine. Kapetan Bert nije bio od onih koji se mnogo brinu, jer bi, inače, odavno napustio taj posao.
<BR>&nbsp;&nbsp;&nbsp;&nbsp;&nbsp;U tom trenutku, gospoda S, Dž, R. i B. ležala su svaki na svom ležaju i dovršavali pripremu opreme koja im neće biti potrebna do jutra. Smit i Džons imali su novo novcijato oružje iz koga očigledno nije pucano nikada ranije, a mreža im je bila opremljena svakom zamislivom podvodnom napravicom. Kapetan Bert gledao ih je podsmešljivo; predstavljali su tip koji je dobro poznavao. Bili su to momci koji su se toliko ponosili svojom opremom da nikada i nisu okidali, bilo obarače pušaka, bilo dugmad fotoaparata. Zadovoljno će lutati po grebenu i praviti toliku buku da će svaka riba miljama naokolo tačno znati šta su naumili. Iz njihovog divnog oružja, koje bi moglo da prosvira ajkulu od hiljadu funti na pedeset stopa, verovatno nikada neće ni biti pucano. Ali njima do toga i nije stvarno bilo stalo; oni će uživati.
<BR>&nbsp;&nbsp;&nbsp;&nbsp;&nbsp;Robinson je, opet, bio sasvim drugačija stvar. Oružje mu je bilo blago izbrazdano i staro otprilike pet godina. Upoznalo se sa radom, a on je očigledno umeo da rukuje njime. Nije bio od onih sportista opsednutim katalozima koji moraju da kupe model iz tekuće godine čim se ovaj pojavi, poput žene koja ne može da podnese da se ne drži mode. Gospodin Robinson, zaključi Bert, bio je onaj koji će doneti najveću lovinu.
<BR>&nbsp;&nbsp;&nbsp;&nbsp;&nbsp;A što se tiče Brauna - Robinsonovog drugara - to je bio jedini koga kapetan Bert nije bio u stanju da svrsta. Dobro građen čovek, snažnih crta, u četrdesetim godinama, bio je najstariji među lovcima i lice mu je bilo neodređeno poznato. Verovatno je posredi zvaničnik iz gornjih redova države koji je osetio potrebu da malo iskoči iz kolotečine. Kapetan Bert, koji je bio organski nesposoban da radi bilo za Svetsku Državu, bilo za ijednog drugog poslodavca, znao je kako se ovaj oseća.
<BR>&nbsp;&nbsp;&nbsp;&nbsp;&nbsp;Pod njima je i dalje bilo više od hiljadu stopa vode, a greben je još nalazio miljama daleko. Ali u tom poslu čovek nikada nije uzimao ništa zdravo za gotovo i oči kapetana Berta retko su bile daleko od brojčanika i ekrana upravljačke table, čak i dok je posmatrao kako se mala posada priprema za jutarnju zabavu. Jasni i mali odraz jedva da se pojavio na ekranu sonara, a on se već prikovao za njega.
<BR>&nbsp;&nbsp;&nbsp;&nbsp;&nbsp;"Nailazi velika ajkula, momci", obznanio je šaljivo. Nastade opšta jurnjava prema ekranu.
<BR>&nbsp;&nbsp;&nbsp;&nbsp;&nbsp;"Kako znate da je ajkula?" upita neko.
<BR>&nbsp;&nbsp;&nbsp;&nbsp;&nbsp;"Prilično sam siguran u to. Ne može biti kit - oni ne mogu da napuste kanal unutar grebena."
<BR>&nbsp;&nbsp;&nbsp;&nbsp;&nbsp;"Sigurni ste da nije podmornica?" reče jedan bojažljivi glas.
<BR>&nbsp;&nbsp;&nbsp;&nbsp;&nbsp;"Nije. Pogledajte samo veličinu. Podmornica bi bila deset puta sjajnija na ekranu. Nemojte biti toliki zec."
<BR>&nbsp;&nbsp;&nbsp;&nbsp;&nbsp;Pitač se povuče, turobno postiđen. Niko nije rekao ni reči sledećih pet minuta, dok se udaljeni odraz primicao središtu ekrana.
<BR>&nbsp;&nbsp;&nbsp;&nbsp;&nbsp;"Proći će kraj nas na četvrt milje", reče gospodin Smit. "Kako bi bilo da promenimo smer i vidimo moželo li da izvršimo presretanje?"
<BR>&nbsp;&nbsp;&nbsp;&nbsp;&nbsp;"Nema nade. Pobeći će čim nam čuje motore. Ukoliko se zaustavimo, mogla bi da nam priđe i onjuši nas. Ali čemu bi to služilo? Ne možete je dohvatiti. Noć je, a ona je poprilično ispod dubine na kojoj možete da radite."
<BR>&nbsp;&nbsp;&nbsp;&nbsp;&nbsp;Pažnju im na trenutak skrenu veliko jato riba - verovatno tunjeva, reče kapetan - koje se pojavilo na južnom sektoru ekrana. Kada je to prošlo, gospodin Braun, uvaženog izgleda, reče zamišljeno: "Ajkula bi do sada valjda izmenila pravac."
<BR>&nbsp;&nbsp;&nbsp;&nbsp;&nbsp;I kapetan Bert mislio je tako i počinjao je da oseća zbunjenost. "Izgleda da ćemo morati da je malo pogledamo", reče on. "Ništa nam neće škoditi."
<BR>&nbsp;&nbsp;&nbsp;&nbsp;&nbsp;On neprimetno izmeni smer; neobični odraz produži nepromenljivim putem. Kretao se sasvim lagano i nije bilo teškoća da se dovede do vizuelnog kontakta bez opasnosti od sudara. Na najbližoj tački, kapetan Bert uključi kameru i ultraljubičastu svetiljku - i proguta knedlu.
<BR>&nbsp;&nbsp;&nbsp;&nbsp;&nbsp;"Provalili su nas, momci. Pajkan je."
<BR>&nbsp;&nbsp;&nbsp;&nbsp;&nbsp;Začuše se četiri istovremena povika preneraženosti, a onda hor raznih: "Pa rekli ste nam..." - koje kapetan ućutka sa nekoliko odabranih reči dok je nastavljao da proučava ekran.
<BR>&nbsp;&nbsp;&nbsp;&nbsp;&nbsp;"Nešto je tu čudno", reče on. "Bio sam u pravu na početku. To nije podmornica - samo torpedo. Znači, ne može nas opaziti u svakom slučaju - takvi ne nose opremu za to. Ali kog đavola traži ovde usred noći?"
<BR>&nbsp;&nbsp;&nbsp;&nbsp;&nbsp;"Bežimo odavde!" zamoli nekoliko bojažljivih glasova.
<BR>&nbsp;&nbsp;&nbsp;&nbsp;&nbsp;"Umuknite!" dreknu kapetan Bert. "Da razmislim." On pogleda na dubinomer. "Bože moj", promrmlja on, ovog puta više prigušenim glasom. "Sišli smo na sto hvati. Ako taj baća ne diše neku šašavu mešavinu, dobio je svoje."
<BR>&nbsp;&nbsp;&nbsp;&nbsp;&nbsp;On se zagleda iz blizine u sliku na TV ekranu; teško je mogao da bude siguran, ali prilika vezana za spori torpedo delovala je nenormalno mirno. Da - nije bilo nikakve sumnje; videlo se prema položaju glave. Pilot je svakako bio bez svesti, možda i mrtav.
<BR>&nbsp;&nbsp;&nbsp;&nbsp;&nbsp;"Sve je to prokleta gnjavaža", objavi kapetan, "ali ništa drugo ne možemo. Dići ćemo tog tipa na brod."
<BR>&nbsp;&nbsp;&nbsp;&nbsp;&nbsp;Neko zausti da se pobuni, a zatim bolje razmisli. Kapetan Bert bio je u pravu, razume se. Sa kasnijim posledicama nosiće se kada budu naišle.
<BR>&nbsp;&nbsp;&nbsp;&nbsp;&nbsp;"Ali kako ćemo to učiniti?" upita Smit. "Ne možemo ići napolje na toj dubini."
<BR>&nbsp;&nbsp;&nbsp;&nbsp;&nbsp;"Neće biti lako", priznao je kapetan. "Sreća da se kreće toliko sporo. Mislim da ga mogu preturiti."
<BR>&nbsp;&nbsp;&nbsp;&nbsp;&nbsp;On okrenu pramac prema torpedu, beskrajno fino podešavajući komande. Odjednom se začu zveket od koga su skočili svi izuzev kapetana koji je znao kada će ovaj naiči i koliko će tačno biti bučan.
<BR>&nbsp;&nbsp;&nbsp;&nbsp;&nbsp;On se povuče i ispusti uzdah olakšanja.
<BR>&nbsp;&nbsp;&nbsp;&nbsp;&nbsp;"Uspeo iz prve!" reče on razmetljivo. Torpedo se prevrnuo na leđa, a bespomoćna prilika njegovog jahača sada je visila pod njim u svojim vezovima. Ali umesto da ide u dubine, sada se peo prema udaljenoj površini.
<BR>&nbsp;&nbsp;&nbsp;&nbsp;&nbsp;Sledili su ga do nivoa od dve stotine stopa, dok je kapetan Bert davao iscrpna uputstva. I dalje ima izgleda, rekao je on putnicima, da je pilot živ. Ali ukoliko dođe na površinu, sigurno će biti mrtav - kompresiona bolest srediće ga ako mu pritisak padne sa deset atmosfera na jednu.
<BR>&nbsp;&nbsp;&nbsp;&nbsp;&nbsp;"Zbog toga moramo da ga dovučemo do nivoa od sto pedeset stopa - ne više - a onda da mu polako spuštamo pritisak u vazdušnoj komori. Pa, ko će to učiniti? Ja ne mogu napuštati komande."
<BR>&nbsp;&nbsp;&nbsp;&nbsp;&nbsp;Niko nije sumnjao da je kapetan dao glavni i dovoljni razlog i da bi pošao bez oklevanja kada bi na palubi bilo ikoga drugoga sposobnog da upravlja podmornicom. Posle kratke stanke, Smit reče: "Išao sam do dubine od tri stotine stopa sa normalnim vazduhom."
<BR>&nbsp;&nbsp;&nbsp;&nbsp;&nbsp;"I ja sam", umeša se Džons. "Ne noću, razume se", dodade on zamišljeno.
<BR>&nbsp;&nbsp;&nbsp;&nbsp;&nbsp;Nisu se baš prijavili kao dobrovoljci, ali moći će da prođe. Slušali su kapetanova uputstva poput nekog ko kreće na juriš iz rova, a onda su navukli opremu i uz oklevanje krenuli u vazdušnu komoru.
<BR>&nbsp;&nbsp;&nbsp;&nbsp;&nbsp;Srećom, bili su dobro uvežbani, tako da je mogao da ih dovede na puni pritisak u roku od nekoliko minuta. "U redu, momci", reče on. "Otvaram vrata - polazite!"
<BR>&nbsp;&nbsp;&nbsp;&nbsp;&nbsp;Pomoglo bi im da su mogli da vide njegovu svetiljku, ali ova je bila pažljivo filtrirana da se ukloni sva vidljiva svetlost. Ručne svetiljke bile su im slabašni svetleći crvi u poređenju sa njom, dok ih je gledao kako se primiču torpedu koji se i dalje uspinjao. Džon se išao prvi, dok je Smit ispuštao uže iz vazdušne komore. Oba plovila kretala su se brže nego što je čovek u stanju da pliva i bilo je potrebno držati Džonsa poput ribe na najlonu da bi, dok je plovio za podmornicom, mogao da se probije do torpeda. Verovatno nije uživao u tome, pomisli kapetan, ali uspeo je da dođe do torpeda u drugom pokušaju.
<BR>&nbsp;&nbsp;&nbsp;&nbsp;&nbsp;Ostatak koji je sledio bio je jednostavan. Džons ugasi motor torpeda, a kada se dva plovila zaustaviše, Smit iziđe da mu pomogne. Oni odvezaše pilota i preneše ga do podmornice; maska za lice nije mu bila poplavljena, tako da je za njega još bilo nade. Nije bilo lako ubaciti bespomoćno telo u malu vazdušnu komoru, a Smit je morao da ostane napolju, osećajući se užasno usamljeno, dok mu je partner išao napred.
<BR>&nbsp;&nbsp;&nbsp;&nbsp;&nbsp;I tako se dogodilo da se, trideset minuta kasnije, Volter Frenklin probudio u iznenađujućoj, ali ne potpuno nepoznatoj okolini. Ležao je na ležaju unutar male podmornice iz klase krstarećih, a oko njega je stajalo pet ljudi. Najčudnije od svega, četvorica su imali maramice vezane preko lica, tako da je mogao da im vidi samo oči...
<BR>&nbsp;&nbsp;&nbsp;&nbsp;&nbsp;On pogleda petog čoveka - njegovo ožiljcima izbrazdano i izborano lice i retku, nakostrešenu bradu. Prljava pomorska kapa zaista je bila višak; niko ne bi posumnjao da tu nije posredi kapetan.
<BR>&nbsp;&nbsp;&nbsp;&nbsp;&nbsp;Besna glavobolja otežavala je Frenklinu neposredno razmišljanje. Morao je da pokuša nekoliko puta pre nego što je uspeo da izvuče reči: "Gde sam?"
<BR>&nbsp;&nbsp;&nbsp;&nbsp;&nbsp;"Nije bitno, baćo", odvrati bradati lik. "Ono što mi želimo da znamo jeste šta si, do đavola, radio na dubini od stotinu hvati sa standardnom opremom sa sabijenim vazduhom. O, Bože, ponovo se onesvestio!"
<BR>&nbsp;&nbsp;&nbsp;&nbsp;&nbsp;Kada je Frenklin oživeo drugi put, osećao se znatno bolje i dovoljno se zanimao za život da je poželeo da zna šta se dešava oko njega. Pretpostavljao je da bi trebalo da bude zahvalan ovim ljudima, ko god bili, ali u tom trenutku nije osećao ni olakšanje niti razočaranje zbog toga što je spasen.
<BR>&nbsp;&nbsp;&nbsp;&nbsp;&nbsp;"Čemu sve to?" upita on i pokaza na zavereničke maramice. Kapetan, koji je sedeo za komandama okrenu glavu i lakonski odgovori: "Još nisi otkrio gde si?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Hoćeš da kažeš da ne znaš ko sam?"
<BR>&nbsp;&nbsp;&nbsp;&nbsp;&nbsp;"Izvini - ne."
<BR>&nbsp;&nbsp;&nbsp;&nbsp;&nbsp;Začu se groktanje koje je moglo zmačiti nevericu ili razočaranje.
<BR>&nbsp;&nbsp;&nbsp;&nbsp;&nbsp;"Pretpostavljam da mora da si jedan od novih momaka. Ja sam Bert Deril, a ti si na palubi Morskog lava. Ova dvojica gospode rizikovala su glavu da te unesu ovamo."
<BR>&nbsp;&nbsp;&nbsp;&nbsp;&nbsp;Frenklin se okrenu u naznačenom pravcu i pogleda bele trouglove platna.
<BR>&nbsp;&nbsp;&nbsp;&nbsp;&nbsp;"Hvala", reče on, a onda se zaustavi, nesposoban da smisli ikakav dodatak. Sada je znao gde je i mogao je da pretpostavi šta se dogodilo.
<BR>&nbsp;&nbsp;&nbsp;&nbsp;&nbsp;Znači, to je bio slavni - ili ozloglašeni, zavisi od tačke gledanja - kapetan Deril, čiji su se oglasi mogli videti po svim sportskim i pomorskim časopisima. Kapetan Deril, organizator uzbudljivih podvodnih safarija; neustrašivi i vešti lovac - i isto toliko neustrašiv i vešt lovokradica, čija je imunost na pravno gonjenje odavno bila izvor ciničnih primedbi među čuvarima. Kapeta Deril - jedan od nekolicine pravih pustolova ovog uštogljenog doba, prema nekima. Kapetan Deril, velika varalica, prema drugima...
<BR>&nbsp;&nbsp;&nbsp;&nbsp;&nbsp;Frenklin je sada shvatao zbog čega je ostatak posade bio maskiran. Bio je to jedan od manje zakonitih kapetanovih poduhvata, a Frenklin je čuo da su mu u takvim prilikama mušterije često bile iz visokih krugova društva. Niko drugi nije bio u stanju da plati njegove honorare; mora biti da je vođenje Morskog lava bilo skupo, iako se za kapetana Derila govorilo da nikada ne plaća u gotovini i da duguje novac u svakoj luci od Sidneja do Darvina.
<BR>&nbsp;&nbsp;&nbsp;&nbsp;&nbsp;Frenklin baci pogled na tajanstvene prilike oko sebe, pitajući se ko su i poznaje li nekoga od njih. Učinjen je tek polovičan napor da se sakrije moćno oružje za krupnu lovinu nagomilano na drugom ležaju. Gde li je kapetan vodio mušterije i po šta su krenuli? U prilici u kakvoj se zatekao, bilo je najbolje držati oči zatvorene i saznati što je manje moguće.
<BR>&nbsp;&nbsp;&nbsp;&nbsp;&nbsp;Kapetan Deril je već došao do istog zaključka.
<BR>&nbsp;&nbsp;&nbsp;&nbsp;&nbsp;"Shvataš, baćo", reče on preko ramena, dok je pažljivo zaklanjao Frenklinu pogled na podatke o kursu, "da je toje prisustvo na palubi malčice nezgodno. Pa ipak, nismo mogli da dopustimo da se udaviš, iako to zaslužuješ zbog jednog ovako glupog čina. Stvar je u ovome - šta sada da radimo sa tobom?"
<BR>&nbsp;&nbsp;&nbsp;&nbsp;&nbsp;"Mogli biste me ostaviti na obali Čaplje. Sigurno nismo daleko odande." Frenklin se smešio dok je govorio, kako bi pokazao koliko želi da ta primedba bude shvaćena ozbiljno. Bilo je neobično koliko se sada osećao veselo i raspoloženo; možda se posredi bila samo fizička reakcija - a možda mu je zaista bilo drago zbog toga što mu je pružena druga nada, novi najam života.
<BR>&nbsp;&nbsp;&nbsp;&nbsp;&nbsp;"Kakav gnjavaža!" frknu kapetan. "Ova gospoda platila su za svoj dan sporta i ne žele da im ga vi, mladi izviđači, pokvarite."
<BR>&nbsp;&nbsp;&nbsp;&nbsp;&nbsp;"Mogu da skinu maramice, u svakom slučaju. Ne izgleda mi da im je mnogo udobno - a ukoliko nekoga prepoznam, neću ga odati."
<BR>&nbsp;&nbsp;&nbsp;&nbsp;&nbsp;Uz oklevanje, maske su sklonjene. Kao što je i očekivao - i nadao se - nikoga nije poznavao, bilo sa fotografija, bilo iz ličnog dodira.
<BR>&nbsp;&nbsp;&nbsp;&nbsp;&nbsp;"Da razjasnimo jedno", reče kapetan. "Moraćemo da te odbacimo negde pre nego što pođemo na posao." On počeša glavu dok je pretresao svoju mentalnu sliku Jarčeve grupe, tako bogatu pojedinostima, a potom dođe do zaključka. "Kako god bilo, zarobljeni smo sa tobom za noćas i pretpostavljam da ćemo morati da spavamo po smenama. Ukoliko bi hteo da budeš koristan, mogao bi da se uposliš u kuhinji."
<BR>&nbsp;&nbsp;&nbsp;&nbsp;&nbsp;"Razumem, gospodine zapovedniče", reče Frenklin.
<BR>&nbsp;&nbsp;&nbsp;&nbsp;&nbsp;Zora tek što je svanjivala kada je stigao do peščane plaže, teturavo se digao na noge i skinuo peraja. ("To su mi druga najbolja i zato molim te pošalji mi ih poštom nazad", rekao je kapetan Bert kada ga je gurnuo kroz vazdušnu komoru. Tamo napolju, iza grebena, Morski lav odlazio je za svojim sumnjivim poslom, a lovci su se pripremali za izlazak. Iako mu je to bilo protiv načela kojih se držao i protiv dužnosti, Frenklin nije mogao da se uzdrži a da im ne poželi sreću.
<BR>&nbsp;&nbsp;&nbsp;&nbsp;&nbsp;Kapetan Bert obećao je da će se javiti radiom Brizbejnu za četiri sata, a poruka će smesta biti preneta Ostrvu Čaplje. Verovatno će ta četiri sata dati kapetanu i njegovim klijentima vremena koje im je bilo potrebno da napadnu i umaknu iz voda SOH.
<BR>&nbsp;&nbsp;&nbsp;&nbsp;&nbsp;Frenklin ode uz plažu, svuče mokru opremu i odeću i leže da posmatra izlazak Sunca koga nije ni sanjao da će ponovo videti. Imao je na raspolaganju četiri sata čekanja da bi se izborio sa mislima i ponovo suočio sa životom. Ali vreme mu nije bilo potrebno, jer doneo je odluku još pre više sati.
<BR>&nbsp;&nbsp;&nbsp;&nbsp;&nbsp;Život više nije bio njegov da bi ga odbacio ukoliko tako odabere; ne sada kada su mu ga vratili, rizikujući sopstveni, ljudi koje nikada ranije nije sreo i koje više nikada neće videti.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
