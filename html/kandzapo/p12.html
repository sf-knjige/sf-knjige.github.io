<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. NOTULE
<P>&nbsp;&nbsp;&nbsp;&nbsp;&nbsp;Iz svojih snova o Tekli prešao sam pravo u jutro. U jednom trenu šetali smo nemo zajedno kroz nešto što je svakako morao biti raj, onaj raj koji, priča se, Novo sunce otvori svakome ko se njemu u svojim polednjim trenucima života obrati; pa iako nas mudri uče da je raj zatvoren onima koji su sami sebi dželati, ja se ne mogu odupreti misli da onaj koji toliko prašta ponekad sigurno oprosti i to. U sledećem trenu bio sam svestan hladnog i nedobrodošlog svetla i ptičje pesme.
<BR>&nbsp;&nbsp;&nbsp;&nbsp;&nbsp;Digao sam se u sedeći položaj. Ogrtač mi bejaše natopljen rosom, a rosa je, kao znoj, ležala i na mom licu. Pokraj mene Jonas se počeo meškoljiti. Deset koraka od nas, dva veličanstvena ata - jedan boje belog vina, a drugi crn bez ijedne drugačije mrljice - grizli su svoje đemove i nestrpljivo udarali kopitama. Od gozbe i gozbaša ni traga nije bilo, kao ni od Tekle, koju više nikad nisam video i za koju se ne nadam da ću je u ovom postojanju ikad više videti.
<BR>&nbsp;&nbsp;&nbsp;&nbsp;&nbsp;Terminus Est je ležao pokraj mene u travi, palošina bezbedna u svojoj čvrstoj, dobro nauljanoj kaniji. Dohvatio sam je i krenuo niz kosinu, sve do potoka, gde sam učinio koliko sam mogao da se osvežim. Kad sam se vratio, Jonas je bio budan. Kazao sam mu u kom pravcu je voda, a onda sam se, dok je on bio odsutan, oprostio od mrtve Tekle.
<BR>&nbsp;&nbsp;&nbsp;&nbsp;&nbsp;Ipak neki deo nje u meni još živi; dešava mi se da ja, koji se prisećam događaja, uvidim da nisam Severijan, nego da sam Tekla, kao da je moj um slika uramljena iza stakla dok Tekla stoji pred tim staklom i u njemu je odražena. Osim toga, od te noći pa sve do danas, kad god pomislim na Teklu, ali ne i na neko određeno vreme i mesto, u mojoj mašti se uzdigne jedna posebna slika Tekle: ona stoji pred ogledalom u treperavoj haljini mrazne bele boje; ta haljina jedva uspeva da joj pokrije dojke, ali se zato od struka nadole spušta u stalno promenljivim slapovima. Vidim je na trenutak uzdignutu, tako - obe šake polaze gore da dodirnu naše lice.
<BR>&nbsp;&nbsp;&nbsp;&nbsp;&nbsp;Onda nju odnosi neki kovitlac u sobi čiji su zidovi, tavanica i pod sasvim od ogledala. Ja to, nesumnjivo, vidim samo njenu uspomenu na njenu sliku u onim ogledalima, ali, korak-dva, i ona iščezne u mrak i ne vidim je više.
<BR>&nbsp;&nbsp;&nbsp;&nbsp;&nbsp;Dok se Jonas vratio, ovladao sam svojim jadom i bio sam u stanju da odglumim da me silno zanima kakvi su nam atovi. "Crni je za tebe", reče on, "a ovaj krem boje je za mene, jasna stvar. Međutim, ove životinje - pa, obe izgledaju kao da vrede više nego ma ko od nas dvojice, kao što je rekao onaj mornar hirurgu koji mu je odsekao noge. Kuda krećemo?"
<BR>&nbsp;&nbsp;&nbsp;&nbsp;&nbsp;"U Kuću apsoluta." Razabrah neverovanje na njegovom licu. "Jesi li čuo prošle noći moj razgovor sa Vodalusom?"
<BR>&nbsp;&nbsp;&nbsp;&nbsp;&nbsp;"Čuo sam da to pominjete, ali ne i da tamo idemo."
<BR>&nbsp;&nbsp;&nbsp;&nbsp;&nbsp;Već sam ranije rekao: nisam neki naročiti jahač. Ipak, ubacio sam jedno stopalo u uzengiju crnog ata i zamahom naskočio u sedlo. Onaj at koga sam dve noći ranije ukrao od Vodalusa imao je na sebi veoma visoko ratno sedlo, koje je užasno neudobno, ali iz koga se teško može ispasti; ovaj je imao sedlo gotovo sasvim ravno, od somota iskrojenog u jastučiće, sedlo luksuzno, ali nepouzdano. Tek što sam ata obuhvatio nogama, on je počeo da poigrava od nestrpljenja da krene.
<BR>&nbsp;&nbsp;&nbsp;&nbsp;&nbsp;Bilo je to, možda, najgore vreme, ali i jedino raspoloživo vreme. Zapitao sam, dakle: "Koliko si zapamtio?"
<BR>&nbsp;&nbsp;&nbsp;&nbsp;&nbsp;"O onoj ženskoj noćas? Ništa." Jonas je izmakao dohvatu crnog ata, razvezao uzde ata krem boje i u skoku ga pojahao. "Nisam jeo. Vodalus je motrio na tebe, ali od trenutka kad su svi popili drogu, niko nije pazio na mene, a ja sam, i inače, naučio veštinu da se samo pravim da jedem, a da ne pojedem nimalo."
<BR>&nbsp;&nbsp;&nbsp;&nbsp;&nbsp;Gledao sam ga zaprepašćeno.
<BR>&nbsp;&nbsp;&nbsp;&nbsp;&nbsp;"To sam nekoliko puta i u tvom društvu primenio - recimo, juče pri doručku. Nemam mnogo apetita, pa mi je ovaj trik koristan za društveni život." Nagnao je ata krem boje niz šumsku stazu, a meni preko ramena dobacio: "Slučaj hoće da ja put do tamo znam prilično dobro, ili bar glavninu puta. Međutim, da li bi mi hteo reći zbog čega idemo?"
<BR>&nbsp;&nbsp;&nbsp;&nbsp;&nbsp;"Tamo će biti Dorkas i Jolenta", rekoh. "A i imam da obavim jedan zadatak za našeg suverena Vodalusa." Pošto je bilo maltene sasvim izvesno da se na nas motri, smatrao sam da je bolje da ne dodam da taj zadatak nemam nameru da izvršim.
<BR>&nbsp;&nbsp;&nbsp;&nbsp;&nbsp;Ovde moram, da ova pripovest o mojoj karijeri ne bi trajala večno, vrlo brzo da pređem preko događaja koji su se odigravali tokom sledećih nekoliko dana. Dok smo jahali, ispričao sam Jonasu sve što mi je Vodalus rekao i još mnogo štošta. Nailazili smo na razne gradiće i sela, u ponekom i zastali, a tamo gde smo zastali bavio sam se svojim zanatom u onom obimu koliko je tog posla bilo - ne stvarno zbog para (jer smo imali kese koje nam je šatlena Tea dala i dobar deo mog honorara iz Saltusa, kao i pare koje je Jonas dobio za zlato ljudi-majmuna), nego da ne bismo budili sumnju.
<BR>&nbsp;&nbsp;&nbsp;&nbsp;&nbsp;U svetlosti našeg četvrtog jutra još smo grabili ka severu. Đol se sunčao desno od nas, kao dremljivi zmaj koji čuva zabranjeni drum na svojoj obali, drum po kome je već uveliko izrasla trava. Dan pre toga videli smo patrolu ulana, kopljanika. Jahali su na atovima poput naših, a bili su naoružani istim onakvim kopljima kao i patrola koja je masakrirala putnike kod kapije Sažalnice.
<BR>&nbsp;&nbsp;&nbsp;&nbsp;&nbsp;Jonas, koji se osećao nelagodno još od kako smo pošli, promrmlja: "Moramo požuriti ako hoćemo da budemo blizu Kuće apsoluta večeras. Kamo sreće da ti je Vodalus dao datum kad ta svečanost počinje i neki nagoveštaj o njenom trajanju."
<BR>&nbsp;&nbsp;&nbsp;&nbsp;&nbsp;"Je li još daleko do Kuće apsoluta?" zapitao sam.
<BR>&nbsp;&nbsp;&nbsp;&nbsp;&nbsp;Pokazao je prstom ka jednom ostrvu na reci. "Mislim da se sećam da su mi neki hodočasnici kazali, kad smo bili na dva dana od onog ostrva, da je Kuća apsoluta u blizini. Upozorili su me na pretorijance i činilo se da znaju o čemu pričaju."
<BR>&nbsp;&nbsp;&nbsp;&nbsp;&nbsp;Poterao je svoga konja kasom, a ja, ugledavši se na njega, učinih isto. "Vi ste pešačili."
<BR>&nbsp;&nbsp;&nbsp;&nbsp;&nbsp;"Jahao sam svoju meričipu. Pretpostavljam da više nikad neću videti to jadno stvorenje. Ona je u svom najboljem kretanju bila sporija nego ovi atovi pri svom najlošijem, to ću ti priznati. Ali da je razlika u brzini bila dvostruka, to ne verujem."
<BR>&nbsp;&nbsp;&nbsp;&nbsp;&nbsp;Upravo sam se spremao da kažem da, po mom mišljenju, Vodalus nas ne bi ni slao kad ne bi bilo moguće da stignemo na vreme do Kuće apsoluta, kad nešto, što je u prvi mah ličilo na velikog slepog miša, proleprša na pedalj od moje glave.
<BR>&nbsp;&nbsp;&nbsp;&nbsp;&nbsp;Ako ja nisam znao šta je to, Jonas je znao. Povikao je neke reči meni nerazumljive i ošinuo mog ata krajevima svojih uzdi. At je velikim skokom jurnuo napred, tako da je malo nedostajalo pa da padnem, i već sledećeg trenutka bili smo u ludom galopu. Pamtim kako sam proletao između dva drveta nemajući ni pedalj slobodnog prostora s obe strane i kako sam video tu stvar kako se ocrtava spram neba, izgledajući kao kakva mrlja čađi. Trenutak potom, zalepetala je kroz grančice iza nas.
<BR>&nbsp;&nbsp;&nbsp;&nbsp;&nbsp;Kad smo izišli iz ruba šume i ušli u isušenu vododerinu koja je bila na našem putu, to biće se nije moglo videti, ali kad smo sišli do dna i počeli se uspinjati suprotnom stranom vododerine, izišlo je iz drveća, iscepanije nego ikad.
<BR>&nbsp;&nbsp;&nbsp;&nbsp;&nbsp;Tokom vremena koliko traje jedna molitva, činilo se da nas je biće izgubilo iz vida, jer je dugim, ravnim naletima odlazilo u drugom pravcu, a ne ka nama, i opet se vraćalo. Ja sam potegao Terminus Est iz kanije, a svog crnog destrijera sam zauzdao tako da je dospeo između leteće stvari i Jonasa.
<BR>&nbsp;&nbsp;&nbsp;&nbsp;&nbsp;Iako su naši destrijeri bili brzi, ovo stvorenje je u sledećem naletu bilo još mnogo brže. Da sam imao sečivo sa šiljatim vrhom, mislim da sam mogao nabosti to biće kao na ražanj, dok se obrušavalo, a da sam to uradio - sigurno bih poginuo. Ovako, zahvatih stvorenje jednim dvoručnim zamahom. Bilo je to kao prosecanje vazduha i ja pomislih da je leteće stvorenje odveć lako, a žilavo, čak i za tako opaku oštricu. Sledećeg trenutka to biće se razdvojilo na dva dela, kao pocepana krpa; osetio sam vrlo kratki zapah vreline, kao da su se vrata neke peći otvorila i odmah potom zatvorila.
<BR>&nbsp;&nbsp;&nbsp;&nbsp;&nbsp;Namera mi je bila da sjašem i razgledam oboreno biće, ali Jonas je povikao i mahnuo. Visoke šume oko Saltusa ostavili smo daleko iza sebe i prešli na izlomatani teren sa strmim brežuljcima i zupčasto raspoređenim kedrovima. Na vrhu kosine ispred nas našao se jedan šumarak tog drveća. Sjurili smo se kao ludaci u njegovo umršeno zelenilo, prilepljeni uz vratove svojih atova.
<BR>&nbsp;&nbsp;&nbsp;&nbsp;&nbsp;Uskoro je rastinje bilo tako gusto, da ati nisu mogli napredovati brže od hoda. Odmah potom naišli smo na okomiti stenoviti zid koji nas je prisilio da se zaustavimo. Čim je prestalo naše bučno probijanje kroz umršene grančice, začuo sam nešto drugo iza nas - suvo šuštanje, kao da ranjena ptica leprša po vrhovima krošnji. Jaki medicinski miris kedrova pritiskao mi je pluća.
<BR>&nbsp;&nbsp;&nbsp;&nbsp;&nbsp;"Moramo se izvući", dahtao je Jonas, "ili bar nastaviti kretanje." Po obrazu ga je bio zaparao prelomljeni kraj neke grane, pa mu se trag krvi slivao niz lice dok je govorio. Pogledao je na obe strane, opredelio se za desnu, ka reci, i počeo šibati svog ata da ga natera u gustiš koji je izgledao neprobojan.
<BR>&nbsp;&nbsp;&nbsp;&nbsp;&nbsp;Pustio sam da Jonas za mene krči put, računajući da ću ja, ako nas ono mračno biće sustigne, ipak moći nekako da se branim od njega. Uskoro sam ga i ugledao kroz sivi i zeleni gustiš lišća. Trenutak-dva posle prvog, video sam i drugo takvo biće, koje je prvome bilo veoma slično i koje se kretalo na malom rastojanju iza njega.
<BR>&nbsp;&nbsp;&nbsp;&nbsp;&nbsp;Šuma je prestala, pa smo mogli da ošinemo svoje desterijere i nateramo ih opet u galop. Ta dva razlepršana komada noći pojurila su za nama, a pošto su bili manji, sticao se utisak da su brži, ali zapravo je njihovo kretanje bilo sporije nego malopređašnji let celog, nepresečenog bića.
<BR>&nbsp;&nbsp;&nbsp;&nbsp;&nbsp;"Vatru moramo naći", vikao je Jonas, nadjačavajući bat destrijerskih kopita. "Ili neku veliku životinju koju možemo ubiti. Ako jednom od ovih atova rasporiš stomak, to bi verovatno bilo dovoljno. Ali ako ne, onda ne bismo mogli pobeći."
<BR>&nbsp;&nbsp;&nbsp;&nbsp;&nbsp;Klimnuo sam glavom da pokažem da ni ja nisam za to da ubijemo jednog od destrijera, mada mi je palo na um da bi moj at mogao uskoro da padne od iscrpljenosti. Jonas je morao da pusti svog ata da malo uspori da mi ne bi mnogo izmakao. Zapitah: "Traže li oni krv?"
<BR>&nbsp;&nbsp;&nbsp;&nbsp;&nbsp;"Ne. Toplotu."
<BR>&nbsp;&nbsp;&nbsp;&nbsp;&nbsp;Jonas je zaokrenuo svog destrijera desno i pljesnuo ga čeličnom rukom po boku. Udarac mora biti da je bio baš dobar, jer je životinja poskočila napred kao da ju je nešto ubolo. Preskočili smo korito nekog isušenog potoka, sjurili se uz poklizavanje i spoticanje niz prašnu kosinu jednog brega i izbili na otvoreno, blago zatalasano zemljište gde su destrijeri mogli razviti svoju najveću brzinu.
<BR>&nbsp;&nbsp;&nbsp;&nbsp;&nbsp;Iza nas su lepršale dve krpe crnog. Letele su na visini dva puta većoj od visokog drveća i izgledalo je da su nošene vetrom, iako je talasanje trave pokazivalo da lete baš nasuprot vetru.
<BR>&nbsp;&nbsp;&nbsp;&nbsp;&nbsp;Ispred nas teren se promenio samo malo, ali ipak temeljito, kao da su dva platna spojena šavom. Naišli smo na traku zelenog, ravnu, kao da ju je neko namerno odmotao i pružio kroz ovaj predeo. Nagnao sam ata da pojuri po njoj, vikao sam mu u uši, tukao ga mačem pljoštimice po sapima. At je već bio okupan znojem i obliven trakama krvi koje su ostavile polomljene kedrove grančice. Čuo sam iza sebe Jonasa koji je uzvikivao upozorenja, ali na to nisam obratio nimalo pažnje.
<BR>&nbsp;&nbsp;&nbsp;&nbsp;&nbsp;Zašli smo oko jedne krivine; kroz prazninu između drveća ugledao sam svetlucanje reke. Još jedna krivina, moj crni at je ponovo počeo da posustaje - a onda, u daljini, onaj prizor koji sam iščekivao. Možda ne bi trebalo ovo da ispričam, ali podigao sam svoj mač ka nebu tada, ka našem umanjenom suncu sa crvom u srcu i povikao: "Njegov život za moj, Novo sunce, u ime tvog gneva i moje nade!"
<BR>&nbsp;&nbsp;&nbsp;&nbsp;&nbsp;Taj ulan (jer naišli smo na jednog, samog) sigurno je pomislio da mu ja pretim. U tom trenu nije pogrešio, jer ja sam stvarno za njega bio pretnja. Mamuznuo je svog ata i krenuo ka nama, a plavo zračenje iz vrha njegovog koplja pojačalo se.
<BR>&nbsp;&nbsp;&nbsp;&nbsp;&nbsp;Iako zadihan, crni at je, čim sam to od njega zatražio, zaokrenuo kao zec ka kome su se lovci stuštili. Samo jedan trzaj uzde i moj se at već klizao, i okretao, i kopitama parao travu gusto izraslu po tome drumu. Za jedan jedini dah vremena sasvim smo promenili smer kretanja i sad smo, uz gruvanje kopita, jurili natrag, ka bićima koja su nas gonila. Ne znam da li je Jonas tada shvatao moj plan, ali u njegovo izvršenje se uključio kao da je razumeo, ne usporavajući nijednog trenutka.
<BR>&nbsp;&nbsp;&nbsp;&nbsp;&nbsp;Jedan od lepršavih stvorova se obrušio, izgledajući, tako mi Urta celog, kao rupa probušena u Vaseljeni - bio je to pravi fuligin, crna boja bez iole svetlosti, kao moj ogrtač. Verujem da je to bio napad na Jonasa, ali je to biće dospelo u dohvat mog mača, pa sam ga raspolovio kao i prošli put i opet osetio da me je zapahnula toplota. Pošto sam znao iz čega je ta toplota izvučena, činilo mi se da je opakija nego što bi ijedan gadni smrad mogao biti. Od samog osećaja te toplote na koži pripala mi je muka. Naglo sam potegao uzde i at je zaokrenuo na stranu suprotnu od reke. To sam učinio, jer sam se plašio da bi munja iz ulanovog koplja mogla udariti svakog trenutka. I tek što smo sišli s druma, munja je stigla - spržila je tlo na jednom mestu i zapalila jedno mrtvo drvo.
<BR>&nbsp;&nbsp;&nbsp;&nbsp;&nbsp;Potegnuo sam glavu moga ata uvis, tako da se, uz urlik, propeo. Jedan trenutak sam utrošio tražeći pogledom oko gorućeg drveta te tri mračne stvari. Nisu bile tamo. Onda sam pogledao ka Jonasu, plašeći se da su ga konačno sustigle i da ga sad napadaju na neki meni neshvatljiv način.
<BR>&nbsp;&nbsp;&nbsp;&nbsp;&nbsp;Ni tamo nisu bile, ali su mi Jonasove oči pokazale gde su te tri spodobe otišle: oko ulana su sad lepršale, a on je, pred mojim očima, pokušavao da se odbrani kopljem. Munja za munjom je cepala vazduh, neprestano su praštali zvuci nalik na grmljavinu. Svaka munja je svojom blistavošću daleko nadjačavala sunce, ali upravo ta energija kojom se ulan hteo braniti kao da je letećim bićima davala novu snagu. Imao sam utisak da spodobe više i ne lete, već da trepere kao nekakvi zraci tame: sad su tu, sad su tamo, a svaki put su sve bliže ulanu i, najzad, za manje vremena nego što mi je potrebno da ovo napišem, sletele su sve tri ulanu na lice. Stumbao se sa sedla, a koplje mu je ispalo iz ruke i ugasilo se.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
