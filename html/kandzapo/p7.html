<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. UBICE
<P>&nbsp;&nbsp;&nbsp;&nbsp;&nbsp;Kad se sećam svog drugog prolaska kroz tunel koji je vodio do spoljašnjeg sveta, imam utisak da je to potrajalo čitavu jednu smenu, ili duže. Mislim da moji nervi posle tog događaja više nikad nisu bili potpuno zdravi, jer ih je mučila ta neumoljiva uspomena. A tad su bili do krajnosti napeti, tako da se činilo da tri koraka traju koliko čitav život. Bio sam, naravno, uplašen. Još od kad sam bio mali dečak niko me nije nazvao kukavicom, a u izvesnim prilikama izvesne osobe su govorile da sam hrabar. Svoje gildaške dužnosti sam obavljao ne trepnuvši; ratovao sam i upuštao se, takođe, u privatne borbe; pentrao sam se po liticama, nekoliko puta se umalo nisam udavio. Ipak, verujem da nema druge razlike između onih ljudi koje nazivamo hrabrima i onih koje žigošemo kao kukavice, osim te što se ovi drugi uplaše pre opasnosti, a prvi tek posle opasnosti.
<BR>&nbsp;&nbsp;&nbsp;&nbsp;&nbsp;Sigurno je da niko ne može biti mnogo uplašen tokom neke velike, neposredne životne opasnosti - um je odveć usredsređen na samu stvar i na postupke potrebne da se ona savlada ili izbegne. Kukavica je, dakle, kukavica zato što je sa sobom doneo svoj strah; osobe koje smatramo plašljivima ponekad će nas zapanjiti svojom hrabrošću, ako ničim nisu prethodno upozorene na približavanje opasnosti. Majstor Gerlous, za koga sam, kao dečak, mislio da je potpuno neustrašiv, neosporno je bio kukavica. U vreme kad je Drote bio kapetan šegrta, Rohe i ja smo posluživali, i to naizmenično, majstora Gerlousa i majstora Palaemona; jedne noći, majstor Gerlous se povukao u svoju kabinu, naredio mi da ostanem da mu punim pehar, a onda je počeo da mi se poverava.
<BR>&nbsp;&nbsp;&nbsp;&nbsp;&nbsp;"Momče, znaš li klijentkinju po imenu Ija? Kćer jednog armigera, baš dobro izgleda."
<BR>&nbsp;&nbsp;&nbsp;&nbsp;&nbsp;Kao šegrt, nisam imao mnogo dodira sa klijentima; odmahnuo sam glavom.
<BR>&nbsp;&nbsp;&nbsp;&nbsp;&nbsp;"Za nju je naređeno da je napastvujemo."
<BR>&nbsp;&nbsp;&nbsp;&nbsp;&nbsp;Pojma nisam imao šta to znači, pa sam rekao: "Da, gospodaru."
<BR>&nbsp;&nbsp;&nbsp;&nbsp;&nbsp;"To je najveća sramota koja se može dogoditi ženi. Ili muškarcu. Biti napastvovan. Od mučitelja." Dotakao se po prsima i zabacio glavu da me pogleda. Imao je glavu izuzetno sitnu za tako krupnog čoveka; da je nosio košulju ili jaknu (što, naravno, nije), čovek bi mogao pomisliti da je obložena jastučićima iznutra.
<BR>&nbsp;&nbsp;&nbsp;&nbsp;&nbsp;"Da, majstore."
<BR>&nbsp;&nbsp;&nbsp;&nbsp;&nbsp;"Zar se nećeš ponuditi da ti to uradiš umesto mene? Mlad momak kao što si ti, pun soka. Nemoj mi reći da još nemaš dlake."
<BR>&nbsp;&nbsp;&nbsp;&nbsp;&nbsp;Konačno sam shvatio šta on to ima na umu, pa sam mu rekao da nisam znao da je tako nešto dozvoljeno, s obzirom na to da sam još šegrt; ali da ću ispuniti naređenje ako ga on da.
<BR>&nbsp;&nbsp;&nbsp;&nbsp;&nbsp;"I verujem da bi ti to ispunio. Nije ona loša, znaš. Ali je visoka, a ja ne volim visoke. U toj porodici postoji kopile nekog uzvišenog, pokolenje-dva unatrag, to možeš biti siguran. Krv će priznati, kaže se, mada jedino mi znam celokupno značenje toga. Hoćeš li da to uradiš?"
<BR>&nbsp;&nbsp;&nbsp;&nbsp;&nbsp;Pružio je pehar, ja natočih. "Ako vi tako želite, gospodaru." Istina je bila da me je ta misao uzbuđivala. Nikada do tada nisam imao ženu.
<BR>&nbsp;&nbsp;&nbsp;&nbsp;&nbsp;"Ne možeš. Moram ja. Šta ako bi me pitali? A moram i da jemčim šta je izvršeno - da potpišem dokumente. Majstor gilde sam već dvadeset godina, a još nijednom nisam krivotvorio papire. Pretpostavljam da misliš da ja nisam sposoban da to uradim."
<BR>&nbsp;&nbsp;&nbsp;&nbsp;&nbsp;Nikad do tog trenutka meni ta misao nije pala na um, baš kao što istu stvar, ali u suprotnom smeru (da bi mogao još imati potenciju, makar i malo) nisam nikada pomislio u vezi sa majstorom Palaemonom, čija su pogurenost, seda kosa i zureće sočivo činili da izgleda kao da je oduvek bio oronuo.
<BR>&nbsp;&nbsp;&nbsp;&nbsp;&nbsp;"Pazi ovamo", reče majstor Gerlous i, sa naporom, ustade.
<BR>&nbsp;&nbsp;&nbsp;&nbsp;&nbsp;Bio je jedan od onih koji mogu da hodaju dobro i govore jasno i kad su veoma pijani; prišao je ormanu energičnim i pouzdanim koracima, ali kad je vadio jedno plavo porcelansko lonče, na trenutak sam imao utisak da će ga ispustiti.
<BR>&nbsp;&nbsp;&nbsp;&nbsp;&nbsp;"Ovo je jedna retka i jaka droga." Skinuo je poklopac i pokazao mi tamnosmeđi prah. "Nikad ne omane. Moraćeš jednog dana da je koristiš, pa je dobro da znaš za nju. Zahvati krajem noža samo onoliko koliko može da ti stane ispod nokta, razumeš? Ako uzmeš previše, nekoliko dana nećeš moći da se javno pojavljuješ."
<BR>&nbsp;&nbsp;&nbsp;&nbsp;&nbsp;Rekao sam: "Zapamtiću, majstore."
<BR>&nbsp;&nbsp;&nbsp;&nbsp;&nbsp;"Naravno, to je otrov. Sve su to otrovi, a ovaj je najbolji - malo više od te količine bi te ubilo. Sem toga, ne smeš ga ponovo uzeti sve do sledeće mesečeve mene, jasno?"
<BR>&nbsp;&nbsp;&nbsp;&nbsp;&nbsp;"Možda bi bolje bilo da brat Korbinijan odmerava dozu, majstore." Korbinijan nam je bio apotekar; plašio sam se da bi Gerlous mogao progutati celu kašičicu toga pred mojim očima.
<BR>&nbsp;&nbsp;&nbsp;&nbsp;&nbsp;"Meni? Ma ne treba meni to." On prezrivim kretnjama spusti poklopac na lonče i tresnu lonče nazad na odgovarajuće mesto na polici u ormanu.
<BR>&nbsp;&nbsp;&nbsp;&nbsp;&nbsp;"To je dobro, majstore."
<BR>&nbsp;&nbsp;&nbsp;&nbsp;&nbsp;"Osim toga" (on mi namignu), "imaću i ovo." Iz svoje jahačke torbice on izvuče jedan gvozdeni falus. Bio je dug oko pedalj i po i bio snabdeven jednim kožnim kaišem na kraju suprotnom od vrha.
<BR>&nbsp;&nbsp;&nbsp;&nbsp;&nbsp;Vama koji ovo čitate izgledaće idiotski, ali ja u prvom trenutku nisam mogao ni da zamislim za šta bi ta stvar mogla poslužiti, iako je anatomski realizam falusa bio čak i nametljiv. Dođoh na ludu pomisao da je Gerlous od vina podetinjio i da sad razmišlja kao mali dečak koji pretpostavlja da nema bitne razlike između njegovog drvenog konjića i pravog konja. Dođe mi da se nasmejem.
<BR>&nbsp;&nbsp;&nbsp;&nbsp;&nbsp;"'Napastvovati' - to je njihova reč. Tu su nam, vidiš, ostavili rupicu da se izvučemo." Pljesnuo je gvozdenim falusom po svom dlanu - a to je, kad sada pomislim, isti onaj gest kojim mi je čovek-majmun pretio svojim mlatilom. Onda sam shvatio, pa me je obuzelo gađenje.
<BR>&nbsp;&nbsp;&nbsp;&nbsp;&nbsp;Pa ipak, to gađenje nije emocija koju bih sada osetio pod istim okolnostima. Nisam imao nimalo saosećanja za klijentkinju, jer o njoj nisam ni razmišljao; bilo mi je samo, na neki način, odvratno da majstor Gerlous, tako krupan i jak, mora da se oslanja na neki smeđi prašak i, još gore, na taj gvozdeni falus koji je mogao biti otesterisan sa nekog kipa - možda je baš tako i pribavljen. A tog istog Gerlousa sam video u jednoj drugoj prilici kada je klijentkinji trebalo uraditi tu stvar odmah, jer je pretila opasnost da umre, posle čega naređenje o napastvovanju ne bi moglo biti izvršeno; tada je Gerlous uradio ono što je trebalo bez ikakvih praškova, bez gvozdenog falusa i bez teškoća.
<BR>&nbsp;&nbsp;&nbsp;&nbsp;&nbsp;Majstor Gerlous je, dakle, bio kukavica. Ipak, njegov kukavičluk je možda bio bolji nego ona hrabrost koju bih ja na njegovom mestu pokazao, jer hrabrost nije uvek vrlina. Bio sam hrabar u trenucima borbe sa ljudima-majmunima, ali moja hrabrost bila je samo mešavina zadrtosti, iznenađenosti i očajanja; a sada, u tunelu, gde više nije bilo nikakvog razloga za strah, plašio sam se i malo je nedostajalo da prospem mozak o neku kamenčinu na tom niskom svodu, ali jurio sam bez zastoja i usporavanja sve dok nisam pred sobom video otvor koji je bio uočljiv zahvaljujući blagoslovenoj zelenoj mesečini. Tada sam, ipak, stao i, smatrajući da sam bezbedan, najbolje što sam moga obrisao palošinu neravnim rubom svog ogrtača, pa je uvukao je u kaniju.
<BR>&nbsp;&nbsp;&nbsp;&nbsp;&nbsp;To uradivši, nabacio sam je preko ramena i prebacio se preko ivice, pipkajući prstima mojih skroz namočenih čizama da bih pronašao one izbočine koje su me držale dok sa se peo. Baš kad se oslonih na treću, dve strele iz samostrela zveknuše o kamen pokraj mene. Jedna se svakako zarila vrhom u neku pukotinu u drevnom zidu jer je tu ostala plamteći belom vatrom. Pamtim kako sam bio zaprepašćen, a takođe kako sam se nadao, u onih nekoliko trenutaka pre nego što je treća udarila još bliže i zamalo me oslepila, da ti samostreli nisu od one vrste kod koje novi projektil sam naiđe pred kanap dok ga zatežeš tako da se brzo može ponovo gađati.
<BR>&nbsp;&nbsp;&nbsp;&nbsp;&nbsp;Kad je i treća strela udarila o kamen i eksplodirala, znao sam da su samostreli baš takvi, pa sam skočio dole da strelac koji je promašio ne bi imao priliku da odapne još jednom.
<BR>&nbsp;&nbsp;&nbsp;&nbsp;&nbsp;Postojala je, kao što je trebalo i da pretpostavim, duboka rupa puna vode na mestu gde je udarao potok, sručujući se iz ulaza rudnika. Okupah se još jednom, ali pošto sam bio već mokar, štete nije bilo, štaviše ugašene su grudvice plamena koje su mi bile prionule uz lice i ruke.
<BR>&nbsp;&nbsp;&nbsp;&nbsp;&nbsp;Ovde nije moglo biti ni govora o nekom lukavom ostajanju ispod površine. Voda me je poduhvatila kao da sam drveni štap i izbacila na površinu gde se njoj htelo. A to je, mojom najvećom dobrom srećom, bilo na izvesnoj daljini od litice, tako da sam dobio priliku da s leđa osmotrim napadače dok sam se pentrao na obalu. Njih dvojica su, kao i žena koja je stajala između njih, motrila mesto gde se taj slap obrušavao.
<BR>&nbsp;&nbsp;&nbsp;&nbsp;&nbsp;Potežući Terminus Est poslednji put te noći, doviknuo sam: "Ovde, Agija."
<BR>&nbsp;&nbsp;&nbsp;&nbsp;&nbsp;Već ranije sam se dosetio da je to ona bila u pitanju, ali sad kad se okrenula (brže od njih dvojice), ugledao sam njeno lice u mesečini. Za mene je to bilo lice strave (iako, i posle sveg njenog samoomalovažavanja, divno) zato što je svojom prisutnošću značilo da je Tekla sigurno mrtva.
<BR>&nbsp;&nbsp;&nbsp;&nbsp;&nbsp;Bliži od njih dvojice bio je toliko glup da je pokušao da digne samostrel do ramena pre potezanja obarača. Sagnuo sam se i odsekao noge ispod njega, a kratka teška strela onog drugog fijuknula mi je iznad glave kao meteor.
<BR>&nbsp;&nbsp;&nbsp;&nbsp;&nbsp;Dok sam se opet uspravio, drugi muškarac je odbacio taj svoj arbalest i potegao handžar. Agija je bila brža, izmahnula je bodežom ka mom vratu još pre nego što je njegovo oružje sasvim izišlo iz korica. Izmakao sam njenom prvom udarcu, a drugi sam parirao, mada Terminus Est nije pravljen za mačevanje. Moj nalet je odbacio Agiju unatrag.
<BR>&nbsp;&nbsp;&nbsp;&nbsp;&nbsp;"Idi mu iza leđa", reče ona drugom arbalesteru. "Ja ga mogu s preda."
<BR>&nbsp;&nbsp;&nbsp;&nbsp;&nbsp;Nije odgovorio. Zinuo je i mahnuo vrhom handžara u stranu. Dok ja još nisam ni shvatio da ne gleda mene, pored mene u skokovima projuri biće grozničavo sjajno. Začuh ružni zvuk lobanje koja se lomi. Agija se okrenula graciozno kao mačka i svakako bi probola čoveka-majmuna da joj ja udarcem nisam izbio taj dugački otrovni bodež iz ruke. Njeno oružje odzveketa preko kamena i upade u rupu sa vodom ispod slapa. Ona tad pokuša bekstvo; zgrabio sam je za kosu i trzajem oborio na tle.
<BR>&nbsp;&nbsp;&nbsp;&nbsp;&nbsp;Čovek-majmun se, mumlajući, nadnosio nad leš strelca koga je ubio - ni do danas ne znam da li je to bilo iz radoznalosti zbog strelčevog izgleda, ili iz želje da ga opljačka. Pritisnuo sam Agijin vrat nogom, a čovek-majmun se uspravio i okrenuo da se suoči sa mnom, zatim se opet spustio u onaj čučeći položaj koji sam video u rudniku i digao obe ruke. Jedna njegova šaka bila je odsečena; prepoznao sam čisti rez učinjen Terminus Estom. Čovek-majmun progunđa nešto meni nerazumljivo.
<BR>&nbsp;&nbsp;&nbsp;&nbsp;&nbsp;Pokušao sam da odgovorim. "Jeste, ja sam to učinio. Žao mi je. Sad je među nama mir."
<BR>&nbsp;&nbsp;&nbsp;&nbsp;&nbsp;Onaj pogled molbe ostade, začu se i novo mrmljanje. Krv je još pomalo curila iz patrljka, ali ta rasa sigurno poseduje mehanizam za zatvaranje vena putem stezanja, kao što se za tilakodone priča; bez hirurške intervencije čovek bi od takve rane umro zbog krvarenja.
<BR>&nbsp;&nbsp;&nbsp;&nbsp;&nbsp;"Ja sam je odsekao", rekoh. "Ali to je bilo dok smo se još borili, pre nego što ste vi, ljudi, ugledali Kandžu Pomiritelja."
<BR>&nbsp;&nbsp;&nbsp;&nbsp;&nbsp;Onda mi pade na um da je on išao za mnom i izišao iz rudnika da bi još jednom video taj dragulj i da je savladao svoj strah od onog bića ispod brega koje smo probudili. Gurnuh ruku u saru svoje čizme i izvukoh Kandžu i istog trena uvideh kako je glupo dovesti tu čizmu i njen dragoceni teret Agiji nadohvat, jer njene oči se odmah raširiše od gramzivosti dok se čovek-majmun poče još poniznije pribijati uz tlo i pružati svoj jadni patrljak još bliže.
<BR>&nbsp;&nbsp;&nbsp;&nbsp;&nbsp;Jedan trenutak provedosmo nepomični sve troje i mora biti da smo izgledali kao stvarno čudna grupa u toj avetinjskoj svetlosti. Jedan zapanjeni glas - Jonasov - pozva: "Severijane!" odozgo, sa nekog izdignutijeg mesta. Kao ona trubna nota u pozorištu senki kojom se celo izigravanje prekida, taj uzvik je prekinuo našu nepomičnost. Čovek-majmun pobeže ka litici, a Agija pod mojom nogom poče da se bacaka i da psuje.
<BR>&nbsp;&nbsp;&nbsp;&nbsp;&nbsp;Pljoštimice sam je lupio palošinom i to ju je umirilo, ali nogu s nje nisam dizao sve dok mi se Jonas nije pridružio, posle čega smo njeno bekstvo mogli sprečavati zajednički.
<BR>&nbsp;&nbsp;&nbsp;&nbsp;&nbsp;"Pomislio sam da bi ti mogla zatrebati pomoć", reče on. "Vidim da nisam bio u pravu." Gledao je leševe one dvojice koji su bili sa Agijom.
<BR>&nbsp;&nbsp;&nbsp;&nbsp;&nbsp;Rekoh: "To nije bila prava bitka."
<BR>&nbsp;&nbsp;&nbsp;&nbsp;&nbsp;Agija se dizala u sedeći položaj, trljajući vrat i pleća. "Bilo ih je četvorica, pa bismo te sredili i te kako, ali su iz rupe počela da ispadaju tela tih stvorova, tih tigrastih ljudi-svitaca, pa su se dvojica uplašila i krišom utekla."
<BR>&nbsp;&nbsp;&nbsp;&nbsp;&nbsp;Jonas se svojom čeličnom šakom počeškao po glavi, što je tvorilo zvuk sličan timarenju konja. "Znači da sam stvarno video ono što sam mislio da sam video. A već sam počinjao da se pitam."
<BR>&nbsp;&nbsp;&nbsp;&nbsp;&nbsp;Upitah ga šta je to mislio da je video.
<BR>&nbsp;&nbsp;&nbsp;&nbsp;&nbsp;"Jednog stvora koji sija, obučenog u krzneni kostim, kako ti se klanja do zemlje. A ti si držao čašicu zapaljene rakije, čini mi se. Ili tamjana? A šta je ovo?" Sagnuo se i digao nešto sa ivice obale, sa mesta gde je čovek-majmun ranije čučao.
<BR>&nbsp;&nbsp;&nbsp;&nbsp;&nbsp;"Mlatilo."
<BR>&nbsp;&nbsp;&nbsp;&nbsp;&nbsp;"Da, to vidim." Na kraju koštane drške postojao je obruč od žile i Jonaz ga sad namesti oko svog šačnog zgloba. "Ko su ti ljudi koji su pokušali da te ubiju?"
<BR>&nbsp;&nbsp;&nbsp;&nbsp;&nbsp;"Ubili bismo mi njega", reče Agija, "da nije bilo tog ogrtača. Videli smo ga kako silazi iz rupe, ali ogrtač ga je skrivao, pa moji ljudi nisu mogli videti metu, nego samo kožu njegovih ruku."
<BR>&nbsp;&nbsp;&nbsp;&nbsp;&nbsp;Objasnio sam najkraće što sam mogao kako sam se upetljao sa Agijom i njenim bratom blizancem i opisao smrt Agilusa.
<BR>&nbsp;&nbsp;&nbsp;&nbsp;&nbsp;"Znači, sad je došla da mu se pridruži." Jonas prenese pogled sa nje na grimizno prošaranu površinu sečiva Terminus Esta i malčice slegnu ramenima. "Svoju meričipu sam ostavio tamo gore, pa bi možda bilo dobro da odem da se pobrinen za nju. Na taj način ću posle moći da kažem da nisam video ništa. Je li to žena koja je poslala ono pismo?"
<BR>&nbsp;&nbsp;&nbsp;&nbsp;&nbsp;"Trebalo je da znam. Njoj sam pričao o Tekli. Ti o Tekli ne znaš, ali ona je znala i pismo je bilo o tome. Pričao sam joj dok smo išli kroz Botaničku baštu u Nesusu. Bilo je grešaka u pismu i stvari koje Tekla nikada ne bi napisala, ali ja, kad sam ga pročitao, nisam zastao da o tome razmislim."
<BR>&nbsp;&nbsp;&nbsp;&nbsp;&nbsp;Koraknuo sam unatrag i vratio Kandžu u čizmu, gurajući je duboko unutra. "Možda je, kao što veliš, bolje da se potrudiš oko tvoje životinje. Izgleda da se moja trgla i pobegla, pa ćemo možda morati naizmenično da jašemo tvoju."
<BR>&nbsp;&nbsp;&nbsp;&nbsp;&nbsp;Jonas klimnu i poče se penjati putem kojim je i došao.
<BR>&nbsp;&nbsp;&nbsp;&nbsp;&nbsp;"Čekala si me, a?" upitah Agiju. "Čuo sam nešto, a i destrijer je na taj zvuk načuljio uši. To si bila ti. Što me niste onda ubili?"
<BR>&nbsp;&nbsp;&nbsp;&nbsp;&nbsp;"Bili smo tamo gore." Ona pokaza rukom ka uzvisinama. "Tražila sam od ljudi koje sam unajmila da te ustrele dok si gazio potokom. Bili su glupi i zadrti, kao što su muškarci uvek, i rekli su da neće da troše strele uzalud - jer će te ubiti neka stvorenja unutra. Zakotrljala sam odozgo jednu stenu, najveću koju sam mogla pokrenuti, ali tad je već bilo prekasno."
<BR>&nbsp;&nbsp;&nbsp;&nbsp;&nbsp;"Oni su ti pričali o rudniku?" Agija je slegnula ramenima, a mesečina je preobrazila njena gola pleća u nešto dragocenije i lepše od puti. "Sad ćeš me ubiti, prema tome, šta ima veze...? Svi meštani pričaju priče o ovom mestu. Kažu da ti stvorovi izlaze noću kad je oluja, kradu životinje iz staja i ponekad provale u neku kuću da bi ukrali dete. Ima i predanje da unutra čuvaju blago, pa sam i to strpala u pismo. Kao, ako ti se ne ide po tvoju Teklu, možda dođeš za blago. Mogu li da ti budem okrenuta leđima, Severijane? Ako time ništa ne menjam, radije bih da ne gledam kad bude."
<BR>&nbsp;&nbsp;&nbsp;&nbsp;&nbsp;Čim je to rekla, osetio sam da mi je dignut teret sa srca: do tog trena nisam bio siguran da ću moći da joj zadam udarac gledajući je u lice.
<BR>&nbsp;&nbsp;&nbsp;&nbsp;&nbsp;Tada sam digao svoj sopstveni gvozdeni falus. Dok sam ga dizao, mučilo me je osećanje da treba Agiji da postavim još jedno pitanje, ali nikako da se setim koje.
<BR>&nbsp;&nbsp;&nbsp;&nbsp;&nbsp;"Udri", reče ona "spremna sam."
<BR>&nbsp;&nbsp;&nbsp;&nbsp;&nbsp;Nogama potražih dobar oslonac, a moji prsti nađoše na jednom kraju rukoštitnika izrezbarenu žensku glavu, koja je značila da se ženska oštrica nalazi s te strane.
<BR>&nbsp;&nbsp;&nbsp;&nbsp;&nbsp;Malo potom ponovo: "Udaraj!"
<BR>&nbsp;&nbsp;&nbsp;&nbsp;&nbsp;Ali ja sam se do tada već bio popeo iz te udoline.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
