<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. SLIKE
<P>&nbsp;&nbsp;&nbsp;&nbsp;&nbsp;Pitanje je bilo zašto me poslužitelj Odilio nije tamo poveo; ali dok sam jurio hodnikom, nisam zastao da o tome razmislim, a kad sam stigao, odgovor se lepo video. Tu su vrata bila odvaljena odavno - ne samo ležišta brave nego su cela bila razorena, tako da su samo dva izbledela komadića drveta, koja su se još držala za dve šarke, pokazivala da su tu ikada ikakva vrata postojala. Unutra je svetiljka bila ugašena, tako da je unutrašnjost bila predata mraku i paucima.
<BR>&nbsp;&nbsp;&nbsp;&nbsp;&nbsp;Okrenuo sam leđa tom mestu, načinio korak-dva i stao pod uticajem one svesti o grešci koja nas često obuzima pre nego što steknemo makar i najmanje naslućivanje u čemu se greška, zapravo, sastoji. Jonasa i mene su strpali u predsoblje kasno po podne. Te noći omladina uzvišenih ulazi sa bičevima. Ujutro: hvataju Hetora i, čini se u isto vreme, Bojzek beži i izmiče pretorijancima koji dobijaju od stjuarda, tada, ključeve da bi mogli Bojzeka tražiti. Sad taj isti stjuard Odilo sreće mene, ja mu kažem da mi je pretorijanac uzeo Terminus Est i Odilo dolazi do uverenja da sam ja došao pre podne posle Bojzekovog bega.
<BR>&nbsp;&nbsp;&nbsp;&nbsp;&nbsp;A istina je da nisam; prema tome pretorijanac koji je poneo moju palošinu nije je nikako mogao staviti u zaključanu ostavu, onu ispod drugog stepeništa.
<BR>&nbsp;&nbsp;&nbsp;&nbsp;&nbsp;Vratio sam se ostavi sa koje su vrata bila odvaljena. Pri škrtom svetlu koje se iz hodnika cedilo unutra jasno se videlo da su i ovde nekad postojale police kao i u ostavi bliznakinji; ali su poskidane i odnete da budu privedene nekoj novoj svrsi, a ovde iz golih zidova ostavljeni su da vire još samo gvozdeni nosači polica, sada beskorisni. Baš nikakav drugi predmet, ma koje vrste, nisam video, ali nešto drugo jesam video, naime činjenicu da nijedan stražar, čiji će izgled starešine uskoro pregledati, ne bi dobrovoljno zakoračio u toliku prašinu i paučinu. Ne trudeći se ni da zavučem glavu unutra, posegnuo sam rukom oko dovratka i iza njega - sa neopisivim osećanjem likovanja i dobrog poznavanja - sklopio šaku oko voljenog balčaka.
<BR>&nbsp;&nbsp;&nbsp;&nbsp;&nbsp;Opet sam bio ceo čovek. Zapravo, i više nego čovek: kalfa naše gilde. Tu, u hodniku, uverio sam se da je moje pismo još u džepu kanije i tu sam potegao sjajno sečivo, obrisao ga, nauljio, ponovo obrisao, onda, hodajući, oprobao palcem i jednim prstom. Sad neka se pojavi ono biće koje lovi u mraku.
<BR>&nbsp;&nbsp;&nbsp;&nbsp;&nbsp;Moj sledeći cilj bio je da se pridružim Dorkasi, ali ja o mestu gde se nalazila družina doktora Talosa nisam znao ništa; znao sam jedino da će i ta družina glumiti na raskalašnim svečanostima koje će se održati u vrtu - u jednom od mnogih vrtova, naravno. Ako bih sad, po noći, izišao napolje, pretorijancima bi bilo isto toliko teško da vide mene, u mom fuliginu, kao i meni da vidim njih. Ali izgledi da bih našao nekog da mi pomogne bili su nikakvi; a čim bi istočno obzorje palo pod sunce, ja bih, sumnje nema, bio uhvaćen istom onom brzinom kojom smo Jonas i ja bili uhvaćeni kad smo ujahali na zemljište ove Kuće. Ako se, pak, zadržim u unutrašnjosti same Kuće apsoluta, mogu da se nadam da ću prolaziti bez ičijeg ometanja, što je i iskustvo sa poslužiteljem pokazalo; mogao bih čak naići na nekog ko bi mi pružio obaveštenja; uistinu, odmah sam izradio plan da svakom koga sretnem kažem da sam i ja pozvan na proslavu (smatrao sam da je sasvim moguće da u takve stvari budu uključena i mučenja) i da sam izišao iz prostorija koje su mi dodeljene za spavanje i zalutao. Tako postupajući, mogao bih otkriti gde su smešteni Dorkas i ostalo društvo.
<BR>&nbsp;&nbsp;&nbsp;&nbsp;&nbsp;Zabavljen tim mislima, pošao sam uz stepenice i na drugom odmorištu napustio stepenište i krenuo jednim hodnikom koji do tada nisam video. Bio je mnogo duži i znatno raskošnije namešten nego onaj ispred predsoblja. Po zidovima su visile tamne slike u zlatnim ramovima, a na pijedestale između slika bile su postavljene urne, biste i neki predmeti čije nazive nisam znao. Vrata koja su se iz ovog hodnika otvarala nalevo i nadesno bila su udaljena jedna od drugih sve po stotinu koraka, što je nagoveštavalo da se s one njihove strane nalaze zaista ogromne sobe; ali sva su bila zaključana, a dok sam oprobavao njihove kvake, uverio sam se da su one oblikom i vrstom metala meni nepoznate i da nisu oblikovane da budu ljudskim prstima hvatane.
<BR>&nbsp;&nbsp;&nbsp;&nbsp;&nbsp;Pošto sam prevalio niz ovaj hodnik, činilo mi se, bar pola lige, video sam nekoga ispred sebe ko je sedeo (tako sam u prvi mah pomislio) na nekoj visokoj stolici. Prilazeći bliže, razabrao sam da je u stvari na merdevinama, da je star i da čisti jednu od slika. "Oprostite", rekoh.
<BR>&nbsp;&nbsp;&nbsp;&nbsp;&nbsp;Okrenuo se i zbunjen zapiljio dole ka meni. "Biće da ja tvoj glas znam, je li?"
<BR>&nbsp;&nbsp;&nbsp;&nbsp;&nbsp;Tada sam i ja poznao njegov glas i lice. Bio je to Rudesind, kustos, onaj stari sa kojim sam se sreo tako davno kad me je majstor Gerlous prvi put poslao po knjige za dvorkinju Teklu.
<BR>&nbsp;&nbsp;&nbsp;&nbsp;&nbsp;"Došao si pre nekog vremena i pitao za Ultana. Pa zar ga ne nađe?"
<BR>&nbsp;&nbsp;&nbsp;&nbsp;&nbsp;"Našao sam ja njega", rekoh. "Ali to nije bilo nedavno."
<BR>&nbsp;&nbsp;&nbsp;&nbsp;&nbsp;Ovo kao da ga je naljutilo. "Nisam mislio danas! Ali nije bilo davno. Pa, sećam se onog pejzaža na kome sam tada radio, znači - nije moglo biti pre dugog vremena."
<BR>&nbsp;&nbsp;&nbsp;&nbsp;&nbsp;"Sećam se i ja", rekoh mu. "Smeđa pustinja odražena u zlatnom viziru jednog oklopnika."
<BR>&nbsp;&nbsp;&nbsp;&nbsp;&nbsp;Klimnuo je glavom, a njegov gnev kao da se rastopio. Stežući bočne gredice merdevina, počeo se spuštati, ali još i sad držeći sunđer u ruci. "E, tačno. Tačno taj. Hoćeš da ti ja tu sliku sad pokažem? Veoma lepo je ispala."
<BR>&nbsp;&nbsp;&nbsp;&nbsp;&nbsp;"Nismo na istom mestu, majstore Rudesinde. Ono bejaše u Citadeli. Ovo je Kuća apsoluta."
<BR>&nbsp;&nbsp;&nbsp;&nbsp;&nbsp;Starac je prešao preko toga. "Lepo ispala... Ovde dole je, tu negde, ima malo da se ide. Ti stari umetnici - nenadmašni u crtežu, mada su im boje već izbledele. A umetnost, da ti kažem: umetnost ja poznajem. Gledao sam i armigere i uzvišene kako prilaze i posmatraju, a onda nešto kažu, ali oni pojma nemaju. Ko je zagledao, iz blizine, svaki delić ovih slika?" Počeo se busati u grudi tim sunđerom, a onda se pogurio ka meni i počeo mi iz blizine šaputati, mada u dugačkom hodniku nije bilo nigde nikog osim nas dvojice. "A sada ću ti otkriti tajnu koju niko od njih ne zna - jedna od tih slika sam ja!"
<BR>&nbsp;&nbsp;&nbsp;&nbsp;&nbsp;Iz učtivosti kazah da bih tu sliku rado video.
<BR>&nbsp;&nbsp;&nbsp;&nbsp;&nbsp;"Tražim je, a kad je nađem, reći ću ti gde je. Oni ne znaju, ali ona je razlog što ja sve vreme čistim slike. Pa, mogao sam otići u penziju. Ali evo me još tu i provodim na radu više vremena nego iko, izuzev, možda, Ultana. On ne može da vidi časovnik." Starac se prepusti dugotrajnom, ispucalom smehu.
<BR>&nbsp;&nbsp;&nbsp;&nbsp;&nbsp;"Pitam se da li biste mi mogli pomoći. Postoje ovde neki izvođači predstava koji su na zabavu pozvani. Znate li gde su smešteni?"
<BR>&nbsp;&nbsp;&nbsp;&nbsp;&nbsp;"Čuo sam ja o tome", reče on tonom kao da je u nedoumici. "Zelenom sobom to nazivaju."
<BR>&nbsp;&nbsp;&nbsp;&nbsp;&nbsp;"Možete li me donde odvesti?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Tamo nema slika i zato nikad nisam bio, mada postoji slika Zelene sobe. Hajde, pođi za mnom. Naći ću tu sliku i pokazaću ti je."
<BR>&nbsp;&nbsp;&nbsp;&nbsp;&nbsp;Povukao me je za rub ogrtača i ja pođoh za njim.
<BR>&nbsp;&nbsp;&nbsp;&nbsp;&nbsp;"Ja bih radije da me odvedete do nekog ko bi mogao biti moj vodič donde."
<BR>&nbsp;&nbsp;&nbsp;&nbsp;&nbsp;"I ja to mogu. Ima stari Ultan mapu negde u svojoj biblioteci. Doneće ti je onaj njegov dečko."
<BR>&nbsp;&nbsp;&nbsp;&nbsp;&nbsp;"Nije ovo Citadela", podsetio sam ga ponovo. "A kako ste, inače, vi dospeli ovamo? Da li su vas doveli da čistite ove slike?"
<BR>&nbsp;&nbsp;&nbsp;&nbsp;&nbsp;"Ispravno. Ispravno." Oslonio se na moju ruku. "Postoji logično objašnjenje za sve, nemoj to zaboraviti. Mora biti da se tako dogodilo. Otac Inire je poželeo da očistim njegove slike, pa, prema tome, evo mene." Zastao je, razmislio. "Ma, čekaj malo, pogrešno sam rekao. Kao dečak imao sam dara, eto šta je trebalo da kažem. Roditelji su me, znaš, stalno podsticali, pa sam crtao satima. Pamtim kako sam jednom proveo čitav jedan letnji dan praveći skice kredom na stražnjem zidu naše kuće."
<BR>&nbsp;&nbsp;&nbsp;&nbsp;&nbsp;Levo od nas otvorio se jedan uži hodnik i Rudesind me povuče niz njega. Iako je bio slabije osvetljen (pa, maltene i mračan) i tako uzan da posmatrač nikako nije mogao da se dovoljno odmakne i da slike pogleda sa iole odgovarajućeg rastojanja, slike su u njemu bile daleko veće nego one u glavnom hodniku; pružale su se od poda do tavanice i bile su znatno šire od raspona mojih ruku. Koliko sam mogao zapaziti, bile su vrlo loše - obične brljotine. Upitah Rudesinga ko mu je to rekao da mi pričati o svom detinjstvu.
<BR>&nbsp;&nbsp;&nbsp;&nbsp;&nbsp;"Pa, otac Inire", reče on, zabacivši glavu ukoso da bi pogledao gore ka meni. "A šta si ti mislio, ko bi drugi?" Nastavio je tišim glasom. "Senilan. Kažu. Bio je vezir ne znam više kolikom broju autarha od Imara do danas. A sad tih da budeš i da me pustiš da govorim. Naći ću starog Ultana za tebe.
<BR>&nbsp;&nbsp;&nbsp;&nbsp;&nbsp;Umetnik - pravi - je jednom došao do mesta gde smo živeli. Moja majka, ponosna toliko na mene, pokaže mu nešto od mojih stvari. Bio je to Fehin, Fehin lično, a moj portret koji je on tada naslikao visi ovde do dana današnjeg i gleda iz slike u tebe mojim smeđim očima. Ja sam za stolom na kome su četkice i jedna pomorandža tanžerinka. Bilo mi je obećano da će to sve biti moje kada završim poziranje."
<BR>&nbsp;&nbsp;&nbsp;&nbsp;&nbsp;Rekoh: "Ne verujem da imam vremena da je razgledam baš sad."
<BR>&nbsp;&nbsp;&nbsp;&nbsp;&nbsp;"I tako sam i ja postao umetnik. Prilično brzo sam se opredelio za čišćenje i restauraciju radova velikih umetnika. Dvaput sam čistio sliku sebe samog. Čudno se osećam, mogu ti reći, kad tako perem svoje sopstveno maleno lice. Obuzet sam neprestano željom da sad dođe neko sa sunđerom i obriše moje lice, spere sa njega prljavštinu godina. Ali ne vodim te da to vidiš - ti tragaš za Zelenom dvoranom, a? A?"
<BR>&nbsp;&nbsp;&nbsp;&nbsp;&nbsp;"Jeste", rekoh željno.
<BR>&nbsp;&nbsp;&nbsp;&nbsp;&nbsp;"Evo njene slike tačno pred nama. Razgledaj. Pa posle, kad je budeš video, poznaćeš je."
<BR>&nbsp;&nbsp;&nbsp;&nbsp;&nbsp;Prstom je pokazao ka jednoj od tih širokih, grubih slika. To uopšte nije bila slika nikakve sobe, nego je prikazivala, činilo se, nekakvu baštu, perivoj oivičen visokim živim ogradama, sa bazenom u kome rastu lokvanji i sa vrbama koje se na vetru vijore. Tu je čovek u fantastičnom kostimu argentinskog ljanera svirao gitaru, i to, činilo se, ni za čije uvo osim za svoje. Iza njega su gnevni oblaci gonili jedni druge preko sumornog neba.
<BR>&nbsp;&nbsp;&nbsp;&nbsp;&nbsp;"Posle ovoga možeš u biblioteku da vidiš Ultanovu mapu", reče starac.
<BR>&nbsp;&nbsp;&nbsp;&nbsp;&nbsp;Ta umetnička slika bila je od one nervirajuće vrste koja se raspada u obične mrlje boje ako je ne možeš sagledati celu. Radi postizanja bolje perspektive, zakoračio sam unazad, jednom. Dvaput...
<BR>&nbsp;&nbsp;&nbsp;&nbsp;&nbsp;Pri trećem koraku uvideo sam da je trebalo da dotaknem zid iza sebe, ali da se to nije desilo. Umesto toga stajao sam sada unutar slike koja je zapremala suprotni zid: u tamnoj sobi sa drvenim kožnim stolicama i stolovima od ebonovine. Okrenuo sam se da je pogledam, a kad sam se opet okrenuo napred, nije više bilo hodnika u kome sam do maločas stajao sa Rudesindom, nego je, na istom mestu, bio zid prekriven starom, izbledelom hartijom.
<BR>&nbsp;&nbsp;&nbsp;&nbsp;&nbsp;Ja sam još pre toga imao u rukama Terminus Est izvučen iz kanije, mada nisam svesno nijednog trenutka odlučio da ga potegnem; međutim, nije bilo neprijatelja koga bih udario. Baš kad sam odlučio da oprobam jedina vrata koja su davala izlaz iz te sobe, ona su se otvorila, a kroz njih je ušla jedna prilika u žutoj odeždi. Kratka bela kosa bila je unazad začešljana sa okruglog čela; bio je to muškarac, ali takav da bi njegovo lice moglo, maltene, pristajati nekoj debeljušnoj četrdesetogodišnjoj ženi. Oko njegovog vrata na tananom lancu visila je jedna bočica falusnog oblika koju sam pamtio.
<BR>&nbsp;&nbsp;&nbsp;&nbsp;&nbsp;"A", reče on. "Pitao sam se ko je to došao. Dobro došla, Smrti."
<BR>&nbsp;&nbsp;&nbsp;&nbsp;&nbsp;Najpribranije što sam u tom trenutku mogao rekoh: "Ja sam Severijan, kalfa - u gildi mučitelja, kao što vidiš. Moj ulazak bejaše sasvim nehotičan, a bio bih ti, iskreno rečeno, i veoma zahvalan ako bi mi ti objasnio kako se taj ulazak dogodio. Dok sam bio u hodniku napolju ova soba je izgledala kao samo još jedna slika. Ali kad sam pošao korak-dva unazad da pogledam onu na drugom zidu, našao sam se ovde, unutra. Kojom je to umetnošću izvedeno?"
<BR>&nbsp;&nbsp;&nbsp;&nbsp;&nbsp;"Nikakvom", reče čovek u žutoj odeždi. "Tajna vrata nisu baš nov pronalazak, a neimar ove sobe samo je smislio način da prikrije jedna otvorena. Ovo je plitka soba, vidiš: uistinu i plića nego što čak i sad opažaš, osim ako si već shvatio da su plafon i pod pod takvim geometrijskim uglovima da jedan ka drugome konverguju, te da zid na kraju nije onoliko visok kao zid kroz koji si ušao."
<BR>&nbsp;&nbsp;&nbsp;&nbsp;&nbsp;"Vidim", rekoh, i zaista sam video. Dok je on govorio, ta izobličena soba, za koju sam bio pomislio da je normalna zato što me je prevario moj um naviknut da uvek vidi sobe normalnog oblika, postala je ono što je stvarno bila: sobica sa iskošenom trapezoidnom tavanicom i sa trapezoidnim podom. Stolice su bile okrenute ka zidu kroz koji sam ušao, ali čak i te stolice su bile predmeti male dubine, tako da čovek ne bi stvarno mogao sesti na njih; stolovi nisu bili širi od običnih daski.
<BR>&nbsp;&nbsp;&nbsp;&nbsp;&nbsp;"Na slici takve konvergentne linije zavaraju oko", nastavio je čovek u žutoj odori. "Zbog toga kad oko na njih naiđe u stvarnosti, uz vrlo malo stvarne dubine i uz dodatnu veštačku monohromnu rasvetu, ono poveruje da vidi još jednu sliku - naročito ako je pre toga uslovljeno dugačkim nizom stvarnih slika. A pošto si ti ušao noseći to veliko oružje, podigao se iza tebe jedan pravi zid da te ovde zadrži dok ne budeš pregledan. Valjda nije potrebno da dodam da je na drugoj strani tog zida ona slika za koju si mislio da je vidiš."
<BR>&nbsp;&nbsp;&nbsp;&nbsp;&nbsp;Bio sam zapanjeniji nego ikad. "Ali kako je soba mogla znati da nosim svoj mač?"
<BR>&nbsp;&nbsp;&nbsp;&nbsp;&nbsp;"To je malo složenije, pa ne bih mogao jednostavno da ti objasnm... znatno složenije, zapravo, nego ovaj jad od sobe. Mogu samo kazati da su metalne niti obavijene oko ulaza, a one znaju kad drugi metali, koji su njima braća i sestre, prolaze kroz njihov obruč."
<BR>&nbsp;&nbsp;&nbsp;&nbsp;&nbsp;"Jesi li ti sve ovo napravio?"
<BR>&nbsp;&nbsp;&nbsp;&nbsp;&nbsp;"O, ne. Sve ove stvari..."Zastao je. "...i još stotine sličnih sačinjavaju ono što nazivamo Drugom kućom. Delo su oca Inirea, koji je od prvog autarha dobio zadatak da unutar Kuće apsoluta stvori jednu tajnu palatu. Ti ili ja, sine moj, nesumnjivo bismo sazidali samo nekoliko skrivenih soba. A on je postigao to da se skrivena kuća svuda savršeno uklapa sa onom koja je poznata, javna."
<BR>&nbsp;&nbsp;&nbsp;&nbsp;&nbsp;"Ali ti nisi on", rekoh. "Jer sad znam ko si! Prepoznaješ li me?" Smakoh masku da mi vidi lice.
<BR>&nbsp;&nbsp;&nbsp;&nbsp;&nbsp;Osmehnuo se i rekao: "Samo jednom si došao. Znači, ona kaibitka te nije zadovoljila."
<BR>&nbsp;&nbsp;&nbsp;&nbsp;&nbsp;"Zadovoljila me je manje nego žena koju je ona glumila, lažno se predstavljajući - ili, tačnije rečeno, onu drugu sam voleo više. Noćas sam ostao bez jednog prijatelja, a ipak izgleda da mi je došlo vreme da srećem stare poznanike. Mogu li zapitati kako si iz svoje Kuće azura dospeo ovamo? Da li si pozvan za svetkovinu? Večeras sam sreo jednu od tvojih žena."
<BR>&nbsp;&nbsp;&nbsp;&nbsp;&nbsp;Rasejano je klimnuo glavom. Jedno ogledalo, pod čudnim uglom postavljeno, koje se nalazilo iznad ukrasnog stubića na bočnom zidu ove čudne, plitke sobe, uhvatilo je njegov profil, tanan poput kameje, i ja zaključih da on mora biti hermafrodit. U meni navre sažaljenje, praćeno osećanjem bespomoćnosti, jer zamislio sam ga kako iz noći u noć otvara vrata muškarcima u svojoj ustanovi u Algedonskoj četvrti. "Da", reče on, "ostaću ovde dok traje proslava, onda idem."
<BR>&nbsp;&nbsp;&nbsp;&nbsp;&nbsp;Moj um bio je pun one slike koju mi je stari Rudesin pokazao u hodniku napolju i ja rekoh: "Znači, možeš mi pokazati gde je taj Vrt."
<BR>&nbsp;&nbsp;&nbsp;&nbsp;&nbsp;Odmah sam osetio da su ga te reči zatekle nespremnog i da mu je to možda prvi takav slučaj posle mnogo godina. U njegovim očima ukaza se bol, a leva ruka mu se pomakla (mada samo malo) prema bočici koja mu je bila na grlu. "Znači čuo si za to..." reče. "Ako čak i pretpostavimo da znam taj put, zašto bih ga tebi otkio? Mnogi će nastojati da beže tim putem ako pelagijska argosija ugleda kopno."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
