<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. JONAS
<P>&nbsp;&nbsp;&nbsp;&nbsp;&nbsp;Gladovao sam za svetlom, tada, kao izgladneli čovek za mesom, i konačno sam izložio Kandžu riziku. Ili bi možda trebalo da kažem da je ona izložila mene riziku, jer nad šakom koja je kliznula u saru moje čizme i dohvatila Kandžu, ja kao da nisam imao vlast.
<BR>&nbsp;&nbsp;&nbsp;&nbsp;&nbsp;Bol je odmah nestao. Prosula se bujica azurne svetlosti. Cika i vriska su se udvostručili jer je zlosrećno stanovništvo ovog mesta, videći te zrake, pomislilo da će uleteti neki novi užas. Još jednom gurnuh dragulj u saru čizme, a kad njegovo svetlo više nije bilo vidljivo, počeh pipajući da tražim Jonasa.
<BR>&nbsp;&nbsp;&nbsp;&nbsp;&nbsp;Nije bio, kao što sam pretpostavio u nesvesti, nego je ležao u grčevima nekih dvadeset koraka od mesta gde se bio odmarao. Odnesoh ga do paleta (otkrivajući da je zapanjujuće lak) i pokrih nas obojicu mojim ogrtačem, a zatim dodirnuh njegovo čelo Kandžom.
<BR>&nbsp;&nbsp;&nbsp;&nbsp;&nbsp;Uskoro potom, sedeo je. Rekao sam mu da se odmara i da je ona pojava, ma šta zapravo bila, koja je prodrla u zatvorsku dvoranu, sada minula.
<BR>&nbsp;&nbsp;&nbsp;&nbsp;&nbsp;Pomakao se i progunđao: "Obezbediti energiju za kompresore pre nego što vazduh postane nemoguć za disanje."
<BR>&nbsp;&nbsp;&nbsp;&nbsp;&nbsp;"U redu je", rekoh mu. "Sve je sasvim u redu, Jonase." Iako sam sebe zbog toga prezirao, obraćao sam se Jonasu kao najmlađem šegrtu, onim istim tonom kojim se, pre toliko godina, majstor Malrubius obraćao meni.
<BR>&nbsp;&nbsp;&nbsp;&nbsp;&nbsp;Nešto tvrdo i hladno dotaklo me je po šačnom zglobu, pomerajući se kao da je živo. Ščepao sam to nešto. Bila je to Jonasova čelična šaka. Trenutak kasnije uvideo sam da je on upravo hteo da uhvati mene za šaku. "Osećam težinu!" Glas mu je bio sve jači. "Sigurno su samo svetla." Okrenuo se, čuo sam kako mu je šaka zveknula i zaparala po zidu. Počeo je da razgovara sam sa sobom, koristeći neki nazalni, jednosložni jezik, meni neznan.
<BR>&nbsp;&nbsp;&nbsp;&nbsp;&nbsp;Rizikujući mnogo, izvukao sam Kandžu ponovo i još jednom dodirnuo Jonasa njome. Izgledala je isto onako tupo kao i kad smo je prvi put razgledali te noći, a Jonasovo stanje se nije nimalo popravilo; ipak sam, posle nekog vremena, uspeo da ga smirim. Najzad, dugo pošto je u ostatku dvorane zavladao mir, legosmo da spavamo.
<BR>&nbsp;&nbsp;&nbsp;&nbsp;&nbsp;Kad sam se probudio, one mutne svetiljke ponovo su gorele, mada sam imao, iz nekog razloga, osećanje da je napolju noć, ili, eventualno, praskozorje.
<BR>&nbsp;&nbsp;&nbsp;&nbsp;&nbsp;Jonas je ležao pored mene još spavajući. Na njegovoj tunici stajala se dugačka poderotina; video sam gde ga je plavi plamen opržio. Imajući na umu odsečenu ruku čoveka-majmuna, počeo sam, prvo se uverivši da nas niko ne gleda, da prelazim Kandžom duž opekotine.
<BR>&nbsp;&nbsp;&nbsp;&nbsp;&nbsp;U ovoj svetlosti Kandža je sijala daleko jače nego noćas; crni ožiljak nije nestao, ali kao da je postao uži, a tkivo duž njega, s obe strane, kao da je postalo manje upaljeno. Da bih stigao do donjeg kraja rane, podigao sam tkaninu malčice. Gurnuo sam šaku unutra i začuo slabu notu: dragulj je kucnuo po metalu. Odmičući tkaninu, videh da koža mog prijatelja prestaje naglo, kao trava na mestu gde leži veliki kamen, i da od te linije počinje blistavo srebro.
<BR>&nbsp;&nbsp;&nbsp;&nbsp;&nbsp;Prva mi je pomisao bila da je to oklop; uskoro sam video da nije. Tu je metal zapravo zamenjivao meso, kao i u slučaju njegove desne šake. Nisam mogao videti koliko daleko se srebro nastavlja, a da ga pipnem po nogama nisam smeo jer sam se plašio da ću ga probuditi.
<BR>&nbsp;&nbsp;&nbsp;&nbsp;&nbsp;Opet sakrivši Kandžu, ustao sam. Pošto sam želeo da budem sam i da malo razmislim, udaljio sam se od Jonasa i pošao ka sredini dvorane. Prethodnog dana, kada su svi bili budni i aktivni, ovaj zatvor je bio i te kako čudno mesto. Sada je bilo još čudnije: dronjava mrlja od dvorane, pocepana svakojakim ćoškovima, prignječena niskom tavanicom. Nadajući se da će mi fizičko razgibanje pokrenuti i um (a kod mene je često tako), odlučio sam da prepešačim celu dužinu i širinu dvorane, ali mekanim koracima, da ne probudim spavače.
<BR>&nbsp;&nbsp;&nbsp;&nbsp;&nbsp;Već posle prvih četrdesetak koraka spazio sam jedan predmet koji nikako nije priličio ovakvoj zbirci dronjavih ljudi i grozno prljavih platnenih podmetača. Maramu, žensku, istkanu od nekog bogatog materijala boje breskve, glatku. Nemoguće je opisati njen miris, koji nije bio miris nijednog ploda ili cveta što na Urtu uspeva, ali jeste bio predivan.
<BR>&nbsp;&nbsp;&nbsp;&nbsp;&nbsp;Dok sam tu divnu stvar presavijao da je stavim u jahačku torbicu na svom opasaču, začuo sam dečji glasić: "To donosi nesreću. Strašnu nesreću. Zar ne znaš?"
<BR>&nbsp;&nbsp;&nbsp;&nbsp;&nbsp;Osvrnuo sam se na sve strane, a onda pogledao dole i spazio malenu devojčicu bleda lica i iskričavih ponoćnih očiju koje su izgledale prevelike za to lice; pa sam upitao: "Šta donosi nesreću, gospođice?"
<BR>&nbsp;&nbsp;&nbsp;&nbsp;&nbsp;"Ko nađe nešto pa sačuva. Oni posle dođu po to. Zašto nosiš crno odelo?"
<BR>&nbsp;&nbsp;&nbsp;&nbsp;&nbsp;"To ti je fuligin, boja tamnija od crne. Pruži ruku, pa ću ti pokazati. Evo, vidiš kako izgleda da je ruka nestala čim sam preko nje prebacio ivicu mog ogrtača?"
<BR>&nbsp;&nbsp;&nbsp;&nbsp;&nbsp;Svečano je klimnula glavom koja je, iako mala, izgledala nekako prevelika za njena ramena. "Ljudi koji zakopavaju nose crno. Je'l ti sahranjuješ? Kad su sahranjivali navigatora bila su crna kola i išli su ljudi u crnim odelima. Jesi li ikad video takvo sahranjivanje?"
<BR>&nbsp;&nbsp;&nbsp;&nbsp;&nbsp;Čučnuo sam da lakše pogledam to svečano lice. "Niko ne nosi fuliginsku odeću na pogrebima, gospođice, jer se svako plaši da bi mogao biti pogrešno shvaćen kao član moje gilde, što bi predstavljalo klevetu za mrtvog - u većini slučajeva. Nego, evo te marame. Vidi kako je zgodna? Mislila si da to ne treba čuvati?"
<BR>&nbsp;&nbsp;&nbsp;&nbsp;&nbsp;Klimnula je glavom. "Bičevi to ostavljaju, a ti treba to da gurneš kroz ono mesto ispred vrata jer će oni da dođu opet da uzmu svoje." Nije me više gledala u oči. Posmatrala je ožiljak koji se pružao preko mog desnog obraza.
<BR>&nbsp;&nbsp;&nbsp;&nbsp;&nbsp;Dotakao sam to mesto. "To su bičevi? Ljudi koji su ovo uradili? Ko su oni? Video sam jedno zeleno lice."
<BR>&nbsp;&nbsp;&nbsp;&nbsp;&nbsp;"Videla sam i ja." Nasmejala se, zazvučalo je to kao da se sudaraju zvonca. "Mislila sam da će da me pojede."
<BR>&nbsp;&nbsp;&nbsp;&nbsp;&nbsp;"Sad govoriš kao da se ne plašiš."
<BR>&nbsp;&nbsp;&nbsp;&nbsp;&nbsp;"Mama kaže da to što vidiš u mraku ne znači ništa - svaki put je drugačije. Skoro svaki put. Ali bič boli, zato me je mama držala iza nje, između zida i nje. Budi ti se prijatelj. Zašto izgledaš tako čudno?"
<BR>&nbsp;&nbsp;&nbsp;&nbsp;&nbsp;(A u mom sećanju: smejem se sa drugima. Trojica mladih ljudi i dve ženske otprilike mojih godina. Žuiber mi dodaje korbač sa teškom drškom i šibu od bakra upletenog poput kike od kose. Lolijan sprema "vatrenu pticu" kojom će vitlati na dugom užetu.)
<BR>&nbsp;&nbsp;&nbsp;&nbsp;&nbsp;"Severijane!" To me je Jonas zvao i ja požurih tamo. "Drago mi je što si tu", reče on kad sam čučnuo pored njega. "Mislio sam da si... otišao."
<BR>&nbsp;&nbsp;&nbsp;&nbsp;&nbsp;"To ne bih mogao tako lako da izvedem, a?"
<BR>&nbsp;&nbsp;&nbsp;&nbsp;&nbsp;"Da", reče on. "Sad se sećam. Znaš li kako se ovo mesto zove, Severijane? Juče su mi rekli. Ovo je predsoblje. Vidim da si već znao."
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Klimnuo si glavom."
<BR>&nbsp;&nbsp;&nbsp;&nbsp;&nbsp;"Prisetio sam se tog naziva čim si ga izgovorio, odmah sam znao da je tačan. Ja sam... Tekla je... ovde bila, rekao bih. Nikad nije smatrala da je čudno što zatvor izgleda ovako, valjda zato što nijedan zatvor osim ovog nije videla pre nego što je odvedena u našu kulu, ali meni je čudan. Čini mi se da je praktičnije da postoje pojedinačne ćelije ili, bar, nekoliko posebnih soba. Možda je to samo moje predubeđenje."
<BR>&nbsp;&nbsp;&nbsp;&nbsp;&nbsp;Jonas se pomerio tako da je sad sedeo oslonjen leđima o zid. Njegovo lice je, ispod tamne boje, bilo prebledelo, sad se i osulo znojem dok je govorio: "Zar ne možeš zamisliti kako je ovo mesto nastalo? Pogledaj okolo."
<BR>&nbsp;&nbsp;&nbsp;&nbsp;&nbsp;Pogledao sam, ali nisam video ništa više nego pre: razvučenu dvoranu sa mutnim svetiljkama.
<BR>&nbsp;&nbsp;&nbsp;&nbsp;&nbsp;"Ovo je nekad bio apartman - nekoliko apartmana, verovatno. Onda su zidovi porušeni, a preko svih starih podova položen je novi, jednoobrazni. Siguran sam da je ovo onaj tip plafona koji smo mi nazivali viseći. Ako bi podigao jednu od tih ploča, video bi iznad nje prvobitnu konstrukciju."
<BR>&nbsp;&nbsp;&nbsp;&nbsp;&nbsp;Ustao sam i pokušao to, vrhovima prstiju sam doticao pravougle ploče, ali nisam bio dovoljno visok da ih jako gurnem. Devojčica koja nas je dotad gledala sa daljine od desetak koraka i slušala, siguran sam, svaku reč, sad progovori: "Podigni me, ja ću."
<BR>&nbsp;&nbsp;&nbsp;&nbsp;&nbsp;Pritrčala nam je. Uhvatio sam je oko struka i podigao sasvim lako iznad glave. Nekoliko sekundi njene ručice su se borile sa tim kvadratom tavanice iznad nas. Onda se kvadrat pomakao, rasipajući prašinu u izobilju. Videh šta je iznad: sistem vitkih metalnih poluga. Iznad njih, tavanica u vidu svoda, sa mnogo gipsanih reljefnih figura i sa slikom oblaka i ptica koja se već u sitnim komadima ljuštila. Devojčicine ručice su popustile, panel je utonuo natrag na svoje mesto (zasipajući nas novim količinama prašine), a moj pogled ka natavanici bio je presečen.
<BR>&nbsp;&nbsp;&nbsp;&nbsp;&nbsp;Kad sam je bezbedno spustio na tlo, okrenuo sam se ka Jonasu. "U pravu si. Iznad nas je nekad postojala druga tavanica, za sobu daleko manju od ove. Kako si znao?"
<BR>&nbsp;&nbsp;&nbsp;&nbsp;&nbsp;"Tako što sam razgovarao sa ovim narodom. Juče." Digao je šake, i putenu i čeličnu, i počeo, činilo se, obema podjednako trljti lice. "Reci tom detetu da ode, molim te."
<BR>&nbsp;&nbsp;&nbsp;&nbsp;&nbsp;Rekoh devojčici da ide kod svoje mame, ali čini mi se da se mala udaljila preko dvorane i odmah zatim vratila duž zida da bi mogla da sluša šta pričamo.
<BR>&nbsp;&nbsp;&nbsp;&nbsp;&nbsp;"Imam osećaj kao da se budim", reče Jonas. "Mislim da sam juče rekao da me je strah da ću poludeti. Izgleda mi da je moguće da upravo sada ozdravljujem od ludila, a to je podjednako rđavo ili je i gore." Sedeći i dalje na jednoj od platnenih podloga na kojima smo spavali, naslonjen na zid, klonuo je - mnogo kasnije sam imao prilike da vidim jednog mrtvaca koji je baš tako mlitavo sedeo, oslonjen leđima o drvo. "Svojevremeno sam u brodu čitao. Jednom sam pročitao neku istorijsku knjigu. Ne verujem da o tom delu povesti išta znaš. Ovde je minulo toliko hilijada čilijada."
<BR>&nbsp;&nbsp;&nbsp;&nbsp;&nbsp;"Pretpostavljam da ne znam", rekoh.
<BR>&nbsp;&nbsp;&nbsp;&nbsp;&nbsp;"Stvari toliko različite od ovih ovde, ali i toliko slične. Čudnovati mali običaji i maniri... i neki ne baš mali. Čudne institucije. Zatražio sam od lađe sledeću knjigu i dala mi je."
<BR>&nbsp;&nbsp;&nbsp;&nbsp;&nbsp;Znojio se još. Smatrao sam da je njegov um počeo da luta. Pomoću onog kvadrata flanela koji sobom nosim radi brisanja oštrice osuših mu čelo.
<BR>&nbsp;&nbsp;&nbsp;&nbsp;&nbsp;"Nasledni vladaoci i nasledni podanici i sva sila čudnih službenih lica. Kopljanici sa dugačkim, belim brkovima." Na tren se javio samo avetinjski ostatak onog njegovog starog, vedrog osmeha. "Niz žarač klizi Beli vitez. Veoma loše održava ravnotežu, što mu je kraljeva sveska i rekla."
<BR>&nbsp;&nbsp;&nbsp;&nbsp;&nbsp;U udaljenom delu dvorane nastalo je neko komešanje. Zatvorenici koji su dotle spavali ili u grupicama tiho pričali, sad su ustajali i polazili na tu stranu. Jonas kao da je pretpostavio da ću poći i ja, pa me je uhvatio za rame levom šakom; imao sam osećaj da je slaba kao šaka žene. "Ništa od ovoga nije tako počelo." U njegovo talasavo uzdrhtalom glasu osetio se novi, iznenadni naboj. "Severijane, kralj se na Marsovom polju birao. Grofove su kraljevi naimenovali. I to se mračnim srednjim vekom zvalo. Baron je bio samo lombardijski slobodnjak."
<BR>&nbsp;&nbsp;&nbsp;&nbsp;&nbsp;Ona ista devojčica koju sam maločas digao do plafona iskrsnula je sad, činilo se niotkud, i pozvala nas: "Daju hranu. Zar ne dolazite?" Ustao sam i rekao: "Uzeću nešto za nas. Od toga će ti možda biti bolje."
<BR>&nbsp;&nbsp;&nbsp;&nbsp;&nbsp;"Usadilo se to u svest. Sve skupa je potrajalo predugo." Dok sam kretao ka gomili, čuo sam još i ove Jonasove reči: "Narod nije znao."
<BR>&nbsp;&nbsp;&nbsp;&nbsp;&nbsp;Zatvorenici su se vraćali noseći po jednu malu veknu. Svako je svoju držao na podlaktici i prigrlio. Dok sam i ja stigao do izlaznih vrata, gomila se razredila, pa sam video da su otvorena. Iza njih je, u hodniku, stajao poslužitelj u beloj uštirkanoj odeći i motrio na jedna srebrna kolica. Zatvorenici su bukvalno izlazili iz "predsoblja" i kružili oko tog čoveka. Pođoh tako i ja ispunjen za trenutak osećajem da sam pušten na slobodu.
<BR>&nbsp;&nbsp;&nbsp;&nbsp;&nbsp;Ta privid je u trenu raspršen. Hodnik su, stojeći na oba njegova kraja, zaprečavali hastariji, a još dvojica su, ukrstivši svoja oružja, stajala ispred onih vrata koja su vodila ka Grotlu zelenih gongova.
<BR>&nbsp;&nbsp;&nbsp;&nbsp;&nbsp;Neko me je dotakao po mišici; okrenuo sam se i video sedokosu Nikaretu. "Moraš nešto uzeti", reče ona. "Ako ne za sebe, onda za svog prijatelja. Ovi nikad ne donesu dovoljno."
<BR>&nbsp;&nbsp;&nbsp;&nbsp;&nbsp;Klimnuo sam, pružio ruku preko glava nekoliko osoba i uspeo da dohvatim dve lepljive vekne. "Koliko često nas hrane?"
<BR>&nbsp;&nbsp;&nbsp;&nbsp;&nbsp;"Dvaput dnevno. Juče ste došli taman posle drugog obroka. Svako se trudi da ne uzme previše, ali, ipak, nikad nema baš dovoljno."
<BR>&nbsp;&nbsp;&nbsp;&nbsp;&nbsp;"Ovo su kolači", rekoh. Po vrhovima prstiju ulepio mi se šećerni premaz kome su bili dodati ukusi limuna, oraščića i šafrana.
<BR>&nbsp;&nbsp;&nbsp;&nbsp;&nbsp;Starica je klimnula glavom. "Uvek budu kolačića, ali ne svakog dana istih. U onoj srebrnoj bokalčini sa kljunom nalazi se kafa, a u donjem delu kolica su šoljice. Većina ljudi ovde zatočenih ne voli i ne pije tu kafu. Pretpostavljam da neki za nju čak i ne znaju."
<BR>&nbsp;&nbsp;&nbsp;&nbsp;&nbsp;Više nijedna veknica nije ostala, a zatvorenici su, svi sem Nikarete i mene, već polako pošli u dvoranu sa niskom tavanicom. Uzeo sam sa donjeg nivoa kolica jednu šolju i napunio je. Kafa je bila veoma jaka, vruća, crna i gusto zaslađena - i to, činilo mi se, medom od biljke majčina dušica.
<BR>&nbsp;&nbsp;&nbsp;&nbsp;&nbsp;"Zar je nećeš piti?"
<BR>&nbsp;&nbsp;&nbsp;&nbsp;&nbsp;"Nosim je Jonasu. Da li će se ovi buniti ako ne vratim šolju?"
<BR>&nbsp;&nbsp;&nbsp;&nbsp;&nbsp;"Ne verujem", reče Nikareta, ali, govoreći to, trže glavom prema vojnicima.
<BR>&nbsp;&nbsp;&nbsp;&nbsp;&nbsp;Oni su naperili koplja ka nama, a plamičci na vrhovima kopalja goreli su jače. Stupio sam, sa Nikaretom, natrag u "predsoblje", a vrata su se za nama obostrano sklopila.
<BR>&nbsp;&nbsp;&nbsp;&nbsp;&nbsp;Podsetio sam Nikaretu da mi je prethodnog dana rekla da je po svojoj volji ovde i zapitao je da li zna zbog čega ovde robijaše hrane kolačima i južnjačkom kafom.
<BR>&nbsp;&nbsp;&nbsp;&nbsp;&nbsp;"Znaš i sam", reče ona. "Čujem ti po glasu."
<BR>&nbsp;&nbsp;&nbsp;&nbsp;&nbsp;"Ne znam. Ali mislim da Jonas zna."
<BR>&nbsp;&nbsp;&nbsp;&nbsp;&nbsp;"Moguće je da zna. Razlog je to što ovaj zatvor uopšte nije trebalo da bude zatvor. Pre dugo vremena - za vladavine Imarove, rekla bih - postojao je običaj da autarh lično sudi svima koji su optuženi da su počinili neko krivično delo na tlu Kuće apsoluta. Možda su autarsi mislili da će, slušajući takve slučajeva, saznati kakve se zavere kuju protiv njih. Ili su se možda nadali da će, postupajući pravedno prema ljudima u svom neposrednom krugu, postideti mržnju i razoružati ljubomoru. Važni slučajevi su rešavani brzo, a u manje važnim prekršioci su upućivani ovamo da čekaju..."
<BR>&nbsp;&nbsp;&nbsp;&nbsp;&nbsp;Vrata, koja su se pre tako kratkog vremena zatvorila, sad se opet otvoriše. Gurnuše unutra nekog malog, dronjavog čoveka kome su nedostajali izjedini zubi. Tresnuo je celom dužinom na tlo, podigao se i bacio meni pred noge. Bio je to Hetor.
<BR>&nbsp;&nbsp;&nbsp;&nbsp;&nbsp;Baš kao kad smo stigli Jonas i ja i sad nastade opšta zatvorenička gungula oko pridošlice. Digli su ga na noge, vikali pitanja. Nikareta ih je, uz podršku Lomera koji joj se uskoro pridružio, oterala, a zatim je zatražila od Hetora da se predstavi. Uzeo je kapu u šake, stegao je (i time me podsetio na ono jutro kad me je našao ulogorenog na travi kod Ktesifonovog krsta) i rekao: "Ja rob sam gospodara svoga, dalekoputujući, mm-mmm-mapom zamoreni Hetor sam ja, prašinom zagušeni i dvostruko napušteni", a sve to vreme je gledao u mene, tim svojim blistavim, ludim očima, kao što gledaju oni bezdlaki zečevi šatlene Lelije, oni koji pojure ukrug i grizu sopstvene repove kad pljesneš rukama.
<BR>&nbsp;&nbsp;&nbsp;&nbsp;&nbsp;Toliko mi je bio odvratan njihov izgled, a za Jonasa sam bio toliko zabrinut, da sam odmah okrenuo Hetoru leđa i otišao do mesta gde smo prespavali. Dok sam sedao, slika uzdrhtalog, sivomesnatog pacova još je bila živopisna pred mojim očima, a onda je, kao da se i sama setila da je samo slika bespravno prisvojena iz mrtvih Teklinih uspomena, u trenu nestala, ugasila se kao Domninina riba.
<BR>&nbsp;&nbsp;&nbsp;&nbsp;&nbsp;"Nešto nije u redu?" upita Jonas. Činilo se da je malo jači.
<BR>&nbsp;&nbsp;&nbsp;&nbsp;&nbsp;"Misli me more."
<BR>&nbsp;&nbsp;&nbsp;&nbsp;&nbsp;"Ne valja kad mučitelja misli more, međutim, drago mi je što nisam jedini."
<BR>&nbsp;&nbsp;&nbsp;&nbsp;&nbsp;Spustio sam mu slatke vekne u krilo i stavio mu šolju pokraj šake. "Gradska kafa - bez bibera. Je l' takvu voliš?"
<BR>&nbsp;&nbsp;&nbsp;&nbsp;&nbsp;Klimnuo je glavom, uzeo šolju, otpio. "A ti nećeš?"
<BR>&nbsp;&nbsp;&nbsp;&nbsp;&nbsp;"Ja sam popio svoju tamo. Jedi taj hleb, vrlo je dobar."
<BR>&nbsp;&nbsp;&nbsp;&nbsp;&nbsp;Pojeo je parčence jedne vekne. "Moraću s nekim da pričam, znači moraću s tobom, iako ćeš, kad završim, smatrati da sam čudovište. A i ti si čudovište, znaš li to, prijatelju Severijane? Čudovište si zato što si odabrao za svoju profesiju ono što većina ljudi radi samo kao hobi."
<BR>&nbsp;&nbsp;&nbsp;&nbsp;&nbsp;"Ti si metalom sav zakrpljen", rekoh. "Ne samo šaka. Ovo mi je poznato već neko vreme, druže moj, čudovište Jonase. A sad jedi svoj hleb i pij svoju kafu. Mislim da ćemo sledeću hranu dobiti tek kroz osam smena vremena ili otprilike tako."
<BR>&nbsp;&nbsp;&nbsp;&nbsp;&nbsp;"Slupali smo se. Bilo je to tako davno, na Urtu, da nije bilo ni luke kad smo se vratili, ni doka. Ostadoh tada bez šake i lica. Moje kolege, članovi posade, popravile su me najbolje što su mogle, ali više nije bilo delova - ostao nam je samo biološki materijal." Tom svojom čeličnom šakom, za koju sam oduvek smatrao da je jedva nešto više od kuke, dohvatio je svoju drugu šaku, onu od mišića i kostiju, i to pokretom kao kad čovek podiže neko parče smeća u vazduh spremajući se da ga baci.
<BR>&nbsp;&nbsp;&nbsp;&nbsp;&nbsp;"U groznici si. Bič te je povredio, ali oporavićeš se, a zatim ćemo izići i naći Jolentu."
<BR>&nbsp;&nbsp;&nbsp;&nbsp;&nbsp;Jonas je klimnuo glavom. "Pamtiš li kako je, dok smo se bližili izlazu iz kapije Sažalnice, u onoj pometnji, okrenula glavu tako da joj je sunce obasjalo jedan obraz?"
<BR>&nbsp;&nbsp;&nbsp;&nbsp;&nbsp;Rekoh mu: "Pamtim".
<BR>&nbsp;&nbsp;&nbsp;&nbsp;&nbsp;"Nikada ranije nisam voleo, nikad za sve ovo vreme od kada se naša posada razišla."
<BR>&nbsp;&nbsp;&nbsp;&nbsp;&nbsp;"Ako više nisi u stanju da jedeš, treba da se odmaraš."
<BR>&nbsp;&nbsp;&nbsp;&nbsp;&nbsp;"Severijane." Uhvatio me je za rame, kao i ranije, ali sad čeličnom šakom koja je davala osećaj da je čvrsta poput mengela. "Moraš mi govoriti. Zbrku svojih sopstvenih misli podnositi ne mogu."
<BR>&nbsp;&nbsp;&nbsp;&nbsp;&nbsp;Neko vreme sam pričao redom sve što mi je padalo na pamet, a on mi nije ništa odgovarao. Onda sam se setio da je Tekla često padala u slične potištenosti i da sam joj tad čitao. Izvukavši njenu smeđu knjižicu, otvorih je nasumice.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
