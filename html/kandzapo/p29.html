<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. STOČARI
<P>&nbsp;&nbsp;&nbsp;&nbsp;&nbsp;Glavninu toga jutra provedosmo pešačeći kroz trsku i ne sretosmo nikog. Jolenta, koliko sam mogao oceniti, nije ni slabila, ali ni jačala; činilo mi se, međutim, da glad i umor od potpomaganja njoj da hoda i nemilosrdna vrelina sunca počinju da dejstvuju na mene, jer dvaput ili triput mi se učinilo, kad bih bacio pogled krajičkom oka, da to uopšte nije Jolenta, nego neka druga žena, neku koju poznajem, ali ne uspevam da prepoznam. A kad sam, onda, okretao glavu da pogledam dobro, taj utisak (i inače sasvim nejak) potpuno je nestajao.
<BR>&nbsp;&nbsp;&nbsp;&nbsp;&nbsp;Išli smo, dakle, i nismo mnogo pričali. Tad mi se prvi put od kad sam palošinu primio od majstora Palaemona učinilo da je ona meni na teretu; rame mi je pod kaišem već bilo nažuljeno i bolno.
<BR>&nbsp;&nbsp;&nbsp;&nbsp;&nbsp;Sekao sam trsku za nas, pa smo je žvakali radi slatkog soka. Jolenta je bila večito žedna, a pošto nije mogla da hoda bez naše pomoći niti u hodu da drži svoj štapić iz trske izrezan, bili smo prinuđeni da se često zaustavljamo. Bilo je čudno gledati te dugačke noge, tako divno oblikovane, sa vitkim skočnim zglobovima, a zrelim butinama i zaključiti da je od njih vrlo malo koristi.
<BR>&nbsp;&nbsp;&nbsp;&nbsp;&nbsp;Za jedan dan stigli smo do kraja trske i izišli na rub prave pampe, mora trave. Još je tu bilo i poneko drvo, ali na tako velikim rastojanjima da si, stojeći kraj jednog, mogao videti najviše dva-tri druga. Za svako drvo bilo je sirovom kožom vezano telo poneke grabljive zveri na takav način da prednje šape budu ispružene kao ruke. Većinom su to bili istačkani tigrovi, česti u ovom delu zemlje, ali videh i atrokse, koji imaju kosu sličnu ljudskoj, i sabljozube tigrove-smilodone. Većina tih životinja bila je svedena tako reći samo na gole kosti, ali neke su bile još žive i proizvodile su one zvuke koji, po uverenju tamošnjeg naroda, plaši druge tigrove, atrokse i smilodone, koji bi, da nisu tako uplašeni, nasrtali na stoku.
<BR>&nbsp;&nbsp;&nbsp;&nbsp;&nbsp;Stoka je za nas bila daleko opasnija od tih mačaka. Bikovi su sa stadom jurišaju na sve što im se približi, pa smo svako stado morali da zaobilazimo iz takve daljine da nas njihove kratkovide oči ne primete, ali i sa nizvetrene strane da ne osete naš miris. U takvim prilikama morao sam da prepuštam Dorkasi da se nosi sa Jolentinom težinom kako zna i ume, da bih ja mogao da hodam nešto ispred njih dve i nešto bliže životinjama. U jednoj prilici morao sam da odskočim u stranu i odsečem glavu jednom biku koji nas je napao. Od suve trave smo naložili vatru i ispekli jedan deo mesa.
<BR>&nbsp;&nbsp;&nbsp;&nbsp;&nbsp;U sledećem sličnom slučaju setio sam se Kandže i načina kako je okončala napad ljudi-majmuna. Izvukao sam je i jedan žestoki crni bik dokaskao je do mene i počeo gurati njušku u moj dlan. Popeli smo Jolentu njemu na leđa, pojahala je i Dorkas da bi nju pridržavala, a ja sam hodao pored bikove glave držeći dragulj tako da bik vidi njegovu plavu svetlost.
<BR>&nbsp;&nbsp;&nbsp;&nbsp;&nbsp;Za sledeće drvo pokraj koga smo prošli, a koje je bilo i jedno od poslednjih, bio je vezan živi smilodon, pa sam se uplašio da će prestrašiti našeg bika. A kad smo smilodona ostavili za sobom, činilo mi se da na leđima osećam njegove oči, žute, velike kao golubije jaje. Jezik mi je već bio natečen od žeđi. Dao sam Dorkas dragulj da ga drži, a ja sam se vratio i isekao veze koje su smilodona držale. Dok sam to činio, neprestano sam pomišljao da će me on sad sigurno napasti. Ali pao je na tlo, preslab da ustane, a ja sam, nemajući vode da mu dam, jedino mogao da odem odatle.
<BR>&nbsp;&nbsp;&nbsp;&nbsp;&nbsp;Malo posle podneva primetio sam pticu lešinarku kako kruži visoko iznad nas. Priča se da one namirišu smrt. Setio sam se i kako smo mi šegrti jednom ili dvaput, dok su kalfe radile svoj posao u sobi za saslušanje, morali da izlazimo iz kule i bacamo kamenje na lešinare koji su seli na razrušeni citadelski zid, kako zbog njihovog prisustva ne bi Citadela izišla na još gori glas. Bila mi je odvratna pomisao da bi Jolenta mogla umreti, pa sam tad mnogo mogao dati za luk kojim bih pokušao da ustrelim tu pticu u letu. Ali, nemajući ništa slično, mogao sam samo da priželjkujem.
<BR>&nbsp;&nbsp;&nbsp;&nbsp;&nbsp;Posle beskrajno dugog vremena toj prvoj ptici su se pridružile dve znatno manje. Po blistavim bojama njihovih glava, vidljivim povremeno čak i sa te daljine, znao sam da su to kathartide. A to je opet značilo da ona prva, sa triput većim rasponom krila, mora biti planinski teratornis, vrsta za koju se priča da napada planinare, para ih otrovnim kandžama po licu i udara ih laktovima svojih velikih krila dok se ne strmoglave u smrt. S vremena na vreme druge dve ptice odveć su se približile teratornisu, a on ih je tad razgonio. U trenucima takvih sukobljavanja čuli smo i pokoje oštro kričanje: doplovljavalo je do nas sa bedema njihovog dvorca od vazduha. Jednom sam, obuzet mračnim raspoloženjem, pozvao gestom sve tri da nam se približe. Odmah su sve tri prešle u obrušavanje, pa sam im pripretio mačem, a takve gestove više nisam pravio.
<BR>&nbsp;&nbsp;&nbsp;&nbsp;&nbsp;Kad se zapadno obzorje popelo nadomak sunca, stigli smo pred jednu nisku kućicu, takoreći kolibu, sazidanu od busenja. Na klupi pred njom sedeo je jedan mršav, žilav čovek sa štitnicima od štavljene kože obmotanim oko nogu; pio je mate čaj i glumio da posmatra boje u oblacima. U stvarnosti, sigurno je on nas video mnogo pre nego mi njega, jer bio je mali, smeđ i dobro se stapao sa svojim malim smeđim domom, dok smo se mi ocrtavali spram neba.
<BR>&nbsp;&nbsp;&nbsp;&nbsp;&nbsp;Strpao sam Kandžu u čizmu čim sam ugledao tog stočara, mada nisam bio siguran šta če bik uraditi kad je više ne bude imao pred očima. A bik nije uradio ništa, gazio je ujednačeno napred sa dve žene na svojim leđima, kao i dotad. Kad smo stigli do te brvnare, spustio sam obe na zemlju; bik je digao njušku i omirisao vazduh, a onda me pogledao jednim okom. Mahnuo sam rukom ka zatalasanoj travi da mu pokažem da mi više nije potreban, ali i da vidi da mi je ruka prazna. Okrenuo se u mestu i otkasao.
<BR>&nbsp;&nbsp;&nbsp;&nbsp;&nbsp;Stočar je izvadio metalnu slamčicu, sličnu kalaju, koju je držao između usana. "To je bio vo", reče on.
<BR>&nbsp;&nbsp;&nbsp;&nbsp;&nbsp;Klimnuo sam glavom. "Bio nam je potreban da nosimo ovu jadnu ženu koja je bolesna, pa smo ga pozajmili. Da li je tvoj? Nadali smo se da nećeš zameriti, a nismo mu, uostalom, ni pričinili nikakvu štetu."
<BR>&nbsp;&nbsp;&nbsp;&nbsp;&nbsp;"Ne, ne." Stočar je načinio neodređeni gest otpisivanja. "Pitao sam samo zato što mi se učinilo, kad sam vas prvi put video, da je destrijer. Nisu mi oči kao što su nekad bile." Onda nam je ispripovedao kakve su nekad bile, naime, zaista vrlo dobre. "Ali, kao što kažete, bio je vo."
<BR>&nbsp;&nbsp;&nbsp;&nbsp;&nbsp;Ovog puta smo i Dorkas i ja istovremeno klimnuli glavama.
<BR>&nbsp;&nbsp;&nbsp;&nbsp;&nbsp;"Vidite šta znači kad čovek ostari. A bio sam spreman da liznem sečivo ovog noža", pljesnuo je po metalnoj dršci koja mu je virila iznad širokog opasača, "i da ga uperim ka suncu i zakunem se da sam video nešto između nogu tog vola. Ali da nisam takva budala, znao bih da volove sa ovih pampi ne može da jaše niko. Može crveni panter, ali on se drži kandžama, a i tako ponekad pogine. Sigurno je to bilo vime koje je vo nasledio od svoje majke. Nju sam znao, imala je jedno."
<BR>&nbsp;&nbsp;&nbsp;&nbsp;&nbsp;Rekoh da sam gradski čovek i da vrlo malo znam o stvarima koje su u vezi sa stokom.
<BR>&nbsp;&nbsp;&nbsp;&nbsp;&nbsp;"A-ha", reče on, pa nastavi da siše svoj mate. "Moje znanje je još manje od tvog. Ovde su svi, sem mene, neznalice i eklektici. Znaš te ljude koji se nazivaju eklekticima? Oni ne znaju ništa - kako može čovek da uči ako ima takve komšije?"
<BR>&nbsp;&nbsp;&nbsp;&nbsp;&nbsp;Dorkas reče: "Molim te, zar nas nećeš pustiti da ovu ženu unesemo unutra, da bi mogla da legne? Bojim se da umire."
<BR>&nbsp;&nbsp;&nbsp;&nbsp;&nbsp;"Rekao sam vam da ne znam ništa. Treba da pitaš ovog čoveka ovde - on može da vodi vola - umalo ne rekoh bika - kao psa."
<BR>&nbsp;&nbsp;&nbsp;&nbsp;&nbsp;"Ali njoj da pomogne ne može! To možeš samo ti."
<BR>&nbsp;&nbsp;&nbsp;&nbsp;&nbsp;Stočar mi dobaci jedan kosi pogled i ja uvideh da je uveren da je sad dovoljno pouzdano utvrdio ko je ukrotio bika: ja, a ne Dorkas. "Vrlo mi je žao zbog vaše prijateljice", reče, "za koju vidim da je nekad morala biti vrlo lepa. Ali, iako sedim ovde i razmenjujem šale sa vama, imam i ja prijatelja, a on sad leži unutra. Plašite se da vaša prijateljica umire. A ja zasigurno znam da moj prijatelj umire, pa bih bio rad da ga pustim da ode, a da mu niko ne smeta."
<BR>&nbsp;&nbsp;&nbsp;&nbsp;&nbsp;"Shvatamo, ali nećemo mu smetati. Možda mu čak možemo pomoći."
<BR>&nbsp;&nbsp;&nbsp;&nbsp;&nbsp;Vlasnik krda je naizmenično pogledavao Dorkas i mene. "Vi ste čudnovati ljudi - šta znam ja? Ne više nego neki od ovih neznalica, eklektika. Pa, uđite. Ali tišina da bude i da imate u vidu da ste moji gosti."
<BR>&nbsp;&nbsp;&nbsp;&nbsp;&nbsp;Ustao je i otvorio vrata, tako niska da sam se morao poguriti da bih ušao. Kuća se cela sastojala samo od te jedne jedine prostorije, koja je bila mračna i mirisala na dim. Jedan čovek mnogo mlađi i, pomislio sam, mnogo viši od našeg domaćina ležao je na podmetačima od tkanine ispred vatre. Njegova koža bila je iste onakve smeđe boje, ali ispod tog pigmenta nije bilo krvi; obrazi i čelo izgledali su mu kao da su premazivani zemjom. Nikakve posteljine nije bilo, osim one na kojoj je bolesnik ležao, i nikakvog kreveta, ali mi smo raširili Dorkasino dronjavo ćebe po zemljanom podu i položili Jolentu na njega. Za trenutak se njene oči otvoriše. U njima nije bilo svesti, a njihova boja, nekad bistro zelena, sad je bila izbledela kao loša tkanina ostavljena na suncu.
<BR>&nbsp;&nbsp;&nbsp;&nbsp;&nbsp;Naš domaćin je odmahnuo glavom nekoliko puta i prošaputao: "Neće ona duže potrajati nego ovaj neznalački eklektik Manahen. A možda neće ni toliko."
<BR>&nbsp;&nbsp;&nbsp;&nbsp;&nbsp;"Potrebna joj je voda", reče mu Dorkas.
<BR>&nbsp;&nbsp;&nbsp;&nbsp;&nbsp;"Iza kuće, u buretu za prikupljanje kišnice. Ja ću doneti."
<BR>&nbsp;&nbsp;&nbsp;&nbsp;&nbsp;Kad sam čuo da su se vrata iza njega zatvorila, izvukao sam Kandžu. Ovog puta je sevnula tako prodornim cijanidnim zelenoplavim plamenom, da sam se uplašio da će se videti i kroz zidove. Mladić koji je ležao na podlogama udahnuo je duboko, a zatim sa uzdahom ispustio vazduh. Odmah sam sklonio Kandžu natrag.
<BR>&nbsp;&nbsp;&nbsp;&nbsp;&nbsp;"Nije joj pomoglo", reče Dorkas.
<BR>&nbsp;&nbsp;&nbsp;&nbsp;&nbsp;"Možda će voda pomoći. Izgubila je mnogo krvi."
<BR>&nbsp;&nbsp;&nbsp;&nbsp;&nbsp;Dorkas je posegnula dole da zagladi Jolentinu kosu. Ta kosa je sigurno počela da opada, kao što je često kod starica i kod ljudi sa visokom temperaturom. U Dorkasinom vlažnom dlanu ostalo je toliko kose da sam je video i u polumraku. "Mislim da je oduvek bila bolesna", prošaputa Dorkas. "Od dana kad sam je upoznala. Doktor Talos joj je davao nešto zbog čega joj je bilo privremeno bolje, ali sad ju je oterao. Ona je puno zahtevala i on joj se osvetio."
<BR>&nbsp;&nbsp;&nbsp;&nbsp;&nbsp;"Ne mogu verovati da je nameravao da se sveti ovako drastično."
<BR>&nbsp;&nbsp;&nbsp;&nbsp;&nbsp;"Ne mogu ni ja, uistinu. Severijane, slušaj: on i Boldanders će sigurno zastajkivati da daju predstave i uhode po zemlji. Mogli bismo ih i naći."
<BR>&nbsp;&nbsp;&nbsp;&nbsp;&nbsp;"Da uhode?" iznenađenje koje sam osetio verovatno se u celosti i videlo na meni.
<BR>&nbsp;&nbsp;&nbsp;&nbsp;&nbsp;"Meni se, bar, uvek činilo da oni lutaju koliko zbog zarade, toliko i da bi otkrili šta se u svetu zbiva, a jednom mi je doktor Talos ovo manje-više i priznao, mada nikad nisam doznala šta, zapravo, traže."
<BR>&nbsp;&nbsp;&nbsp;&nbsp;&nbsp;Ušao je stočar sa tikvom punom vode. Pridigao sam Jolentu u sedeći položaj, a Dorkas je prinela tikvu njenim usnama. Prosipalo se, deo vode je nakvasio Jolentinu dronjavu košulju, ali joj je deo otišao i niz grlo, a kad je tikva bila prazna, a stočar otišao i napunio je ponovo, Jolenta je bila u stanju da guta. Zapitao sam ga da li zna gde je jezero Diuturna.
<BR>&nbsp;&nbsp;&nbsp;&nbsp;&nbsp;"Ja sam samo uboga neznalica", reče on. "Tako daleko nikad nisam jahao. Rekli su mi da je onamo", on pokaza prstom, "ka severu i zapadu. Želite li da idete tamo?"
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"Onda morate da prođete kroz jedno rđavo mesto. Možda i kroz mnogo rđavih mesta, ali kroz kameni grad sigurno."
<BR>&nbsp;&nbsp;&nbsp;&nbsp;&nbsp;"Znači, u blizini postoji grad?"
<BR>&nbsp;&nbsp;&nbsp;&nbsp;&nbsp;"Grad postoji, da, ali ne postoje ljudi. Neznalački eklektici koji žive u blizini tog mesta veruju da se grad premešta da bi se našao čoveku na putu ma kojim putem on krenuo." Stočar se tiho nasmejao, pa uozbiljio. "To nije tako. Ali taj kameni grad savija puteve kojima čovekov konj stupa i zato ga čovek vidi ispred sebe iako je mislio da ga zaobiđe. Razumete? Ne bih rekao da razumete."
<BR>&nbsp;&nbsp;&nbsp;&nbsp;&nbsp;Setio sam se Botaničkih vrtova i klimnuo glavom. "Ja razumem. Nastavi."
<BR>&nbsp;&nbsp;&nbsp;&nbsp;&nbsp;"Ali ako idete na sever i zapad, moraćete u svakom slučaju kroz kameni grad. On neće morati čak ni da savija pravac vašeg hodanja. Neki tamo ne nađu ništa osim srušenih zidova. Čuo sam da neki nađu blaga. Neki se vrate sa novim pričama, a neki se ne vrate. Za ove dve žene mislim da nijedna nije devica."
<BR>&nbsp;&nbsp;&nbsp;&nbsp;&nbsp;Dorkas čujno udahnu vazduh. Ja odmahnuh glavom.
<BR>&nbsp;&nbsp;&nbsp;&nbsp;&nbsp;"To je dobro. Device su te koje najčešće ne dođu natrag. Pokušajte danju da prođete, da vam sunce ujutru bude nad desnim ramenom, a kasnije u levom oku. Ako padne noć, ne zaustavljajte se niti skrećite na jednu ili drugu stranu. Držite zvezde Ihuaivulua ispred sebe čim počnu da sijaju."
<BR>&nbsp;&nbsp;&nbsp;&nbsp;&nbsp;Klimnuo sam glavom i spremao sam se da zatražim još obaveštenja, kad bolesnik otvori oči i diže se u sedeći položaj. Ćebe spade sa njega i ja videh da mu je preko prsa vezan okrvavljeni zavoj. Trgao se, zapiljio u mene i povikao nešto. Istog trena osetio sam hladnu oštricu stočarevog noža na svome grlu. "Neće ti on ništa", reče stočar bolesniku. Govorio je istim dijalektom, ali sporije, pa sam ga mogao razumeti. "Ne verujem da zna ko si."
<BR>&nbsp;&nbsp;&nbsp;&nbsp;&nbsp;"Kažem ti, oče, to je novi liktor Traksa. Iz grada su zatražili da im bude poslat, a klavigere su rekle da stiže. Ubij ga! On će pobiti sve one koji nisu već umrli."
<BR>&nbsp;&nbsp;&nbsp;&nbsp;&nbsp;Zapanjilo me je njegovo pominjanje Traksa, grada još toliko udaljenog, pa sam poželeo da mu postavljam pitanja o tome. Mislim da sam mogao da porazgovaram sa njim i njegovim ocem i sklopim nekakav mir; međutim, u tom času je Dorkas udarila starijeg čoveka tikvom po uvu - uzaludan ženski udarac koji je izazvao samo lomljenje tikve i malo bola. On zamahnu ka njoj svojim krivim, dvoseklim nožem, ali ja ga uhvatih za tu ruku i slomih je. Onda potpeticom čizme polomih i nož. Njegov sin Manehen pokušao je da ustane, ali ako ga je Kandža vratila u život nije mu vratila i snagu. Dorkas ga je gurnula nazad na ležaj.
<BR>&nbsp;&nbsp;&nbsp;&nbsp;&nbsp;"Pomrećemo od gladi", reče stočar. Njegovo smeđe lice bilo je u grču jer se naprezao da ne jaukne.
<BR>&nbsp;&nbsp;&nbsp;&nbsp;&nbsp;"Svoga sina si negovao", rekoh mu. "Uskoro će se on oporaviti dovoljno da neguje tebe. A šta je on to učinio?" Ni jedan ni drugi nisu hteli da kažu.
<BR>&nbsp;&nbsp;&nbsp;&nbsp;&nbsp;Namestio sam mu kost i privezao udlage duž podlaktice, pa smo onda Dorkas i ja jeli i te noći prespavali napolju, prethodno rekavši ocu i sinu da ćemo ih pobiti ako samo začujemo otvaranje vrata, ili ako se Jolenti išta zlo desi. Ujutru, dok su obojica još spavala, dotakao sam stočarevu slomljenu ruku Kandžom. U jednom malom toru nedaleko od kuće bio je destrijer. Jašući ga, uspeo sam da uhvatim još jednog za Dorkas i Jolentu. Dok sam ga vodio natrag, video sam da su blatni zidovi kuće u toku noći postali zeleni
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
