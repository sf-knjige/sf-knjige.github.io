<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. KANDŽA POMIRITELJA
<P>&nbsp;&nbsp;&nbsp;&nbsp;&nbsp;Povikao sam: "Da li je mrtav?" i video kako Jonas, kao odgovor, klima glavom. Nameravao sam tad da odjašem, ali on mi je pokretom pokazao da mu se pridružim i sjahao. Kad smo se sreli kod kopljanikovog tela, on reče: "Sad možda možemo da uništimo ta bića da ne bi mogla opet da polete protiv nas i da ne bi mogla nikom drugom naneti zlo. Sad su sita, mislim da možemo izaći nakraj s njima. Potrebno nam je nešto u šta bismo ih mogli staviti - nešto vodonepropusno, od metala ili stakla."
<BR>&nbsp;&nbsp;&nbsp;&nbsp;&nbsp;Nisam posedovao ništa takvo, što mu i rekoh.
<BR>&nbsp;&nbsp;&nbsp;&nbsp;&nbsp;"Pa nemam ni ja." Kleknuo je pored ulana i počeo da mu pretresa džepove. Aromatični dim iz buktećeg drveta obavijao se u velovima oko svega, kao tamjan, i mene odjednom obuze osećanje da sam se vratio u katedralu Pelerinki. Ulan leži na masi izlomljenih grančica i prošlogodišnjeg lišća - to bi mogao biti onaj slamom zasuti pod; okolo se uzdižu, ali na znatnim rastojanjima, stabla drveća - to su stubovi šatora.
<BR>&nbsp;&nbsp;&nbsp;&nbsp;&nbsp;"Evo", reče Jonas dižući jednu bronzanu botaničku bočicu. Odvrnuo je poklopac, prosuo trave koje su se unutra našle, a onda prevrnuo mrtvog ulana na leđa.
<BR>&nbsp;&nbsp;&nbsp;&nbsp;&nbsp;"Gde su?" pitao sam. "Da li ih je telo apsorbovalo?"
<BR>&nbsp;&nbsp;&nbsp;&nbsp;&nbsp;Jonas je odmahnuo glavom i sledećeg trenutka počeo, vrlo pažljivo i delikatno, da izvlači jedno od tih bića iz ulanove leve nozdrve. Osim što je bilo potpuno neprozirno, izgledalo je kao najfinija papirna maramica.
<BR>&nbsp;&nbsp;&nbsp;&nbsp;&nbsp;Čudio sam se toj opreznosti. "Ako ga i pocepaš, neće li se samo podeliti na dva?"
<BR>&nbsp;&nbsp;&nbsp;&nbsp;&nbsp;"Hoće, ali sada je zasićeno, a u slučaju cepanja izgubilo bi deo energije, pa bi se moglo izmaći kontroli. Mnogi su ljudi izgubili život, uzgred rečeno, zato što su primetili da je ova stvorenja moguće seći i opredelili se da stanu na jedno mesto i seku ih i zatim bili opkoljeni tolikim brojem da se više nisu mogli odbraniti."
<BR>&nbsp;&nbsp;&nbsp;&nbsp;&nbsp;Jedno ulanovo oko bilo je poluotvoreno. Viđao sam leševe često i pre toga, ali ovog puta se nisam mogao otresti avetinjskog osećanja da ulan na neki način gleda mene, čoveka koji ga je ubio da bi spasao sebe. Da bih usmerio misli na nešto drugo, rekoh: "Kad sam presekao prvo stvorenje, ono kao da je izgubilo deo svoje brzine."
<BR>&nbsp;&nbsp;&nbsp;&nbsp;&nbsp;Tu užasnu stvar, sada izvučenu, Jonas je stavio u botaničku bočicu, zvanu vaskulum, i već je izvlačio drugo biće iz ulanove desne nozdrve. Promrmljao je: "Brzina svake letelice zavisi od površine njenih krila. Da nije tako, stručnjaci koji upotrebljavaju ova bića prvo bi ih, valjda, cepali na male komade, pa tek onda slali."
<BR>&nbsp;&nbsp;&nbsp;&nbsp;&nbsp;"Ti kao da si se već susretao sa ovakvim stvorenjima."
<BR>&nbsp;&nbsp;&nbsp;&nbsp;&nbsp;"Naš brod je jednom dospeo u luku gde ih koriste za obredna ubistva. Pretpostavljam da je bilo neizbežno i da ih neko ponese kući, ali sad ih prvi put vidim ovde." Odvrnuo je bronzani poklopac i položio drugo fuliginsko biće preko prvog, koje se počelo mlitavo pomicati. "Rekombiniraće se oni unutra - tako ih njihovi gospodari spajaju. Ne verujem da si primetio, ali stvorenja su se prilično izdronjavila prolećući kroz onu šumu, a zatim su se, u letu, zalečila."
<BR>&nbsp;&nbsp;&nbsp;&nbsp;&nbsp;"Postoji još jedno", rekoh.
<BR>&nbsp;&nbsp;&nbsp;&nbsp;&nbsp;Klimnuo je glavom, a zatim čeličnom šakom otvorio mrtvačeva usta; unutra se nisu videli ni zubi, ni desni, ni modri jezik, već samo nešto nalik na rupu bez dna, zbog čega mi se u jednom trenutku stomak okrenuo. Jonas je izvukao treće stvorenje, po kome je curila mrtvačeva pljuvačka.
<BR>&nbsp;&nbsp;&nbsp;&nbsp;&nbsp;"Zar ne bi njemu ostala otvorena jedna nozdrva ili usta da ja nisam presekao to stvorenje i po drugi put?"
<BR>&nbsp;&nbsp;&nbsp;&nbsp;&nbsp;"Da, dok mu se ne bi zavuklo u pluća. Zapravo, imamo sreće što smo do leša mogli stići tako brzo. Inače bi ti morao da sečeš leš da bismo mogli da izvadimo ta bića."
<BR>&nbsp;&nbsp;&nbsp;&nbsp;&nbsp;Talasić dima podsetio me je na gorući kedar. "Ako su želela toplotu..."
<BR>&nbsp;&nbsp;&nbsp;&nbsp;&nbsp;"Više vole toplotu živog tela, mada je ponekad moguće skrenuti im pažnju pomoću vatre u kojoj sagoreva živo biljno tkivo. Ja, zapravo, mislim da žele i nešto više, a ne samo toplotu tela. Možda neku zračeću energiju osobenu za ćelije koje rastu." Jonas je stavio i treće biće i vaskulum i energično ga zatvorio. "Nazivamo ova bića notulama zato što obično doleću kad padne noć, tako da ih ne možeš videti. Nama je prvo upozorenje bivalo tek ono zapahnjivanje toplotom. Ali pojma nemam kako domoroci zovu notule."
<BR>&nbsp;&nbsp;&nbsp;&nbsp;&nbsp;"A gde je to ostrvo?"
<BR>&nbsp;&nbsp;&nbsp;&nbsp;&nbsp;Čudno me je pogledao.
<BR>&nbsp;&nbsp;&nbsp;&nbsp;&nbsp;"Je li daleko od obale? Oduvek sam želeo da vidim Uroboros, mada pretpostavljam da je opasno."
<BR>&nbsp;&nbsp;&nbsp;&nbsp;&nbsp;"Veoma daleko", reče Jonas ravnim tonom. "Veoma je daleko. Zaista. Čekaj malko."
<BR>&nbsp;&nbsp;&nbsp;&nbsp;&nbsp;Čekao sam i gledao, a on ode do obale reke. Hitnuo je vaskulum jako - bočica je doletela maltene do sredine matice i tek tada pala u vodu. Kad se vratio, pitao sam: "Zar nismo mogli i mi sami da koristimo notule? Onaj ko ih je poslao, ko god to bio, verovatno će nastaviti da nas proganja, pa bi nam notule mogle ustrebati."
<BR>&nbsp;&nbsp;&nbsp;&nbsp;&nbsp;"'Nas ta stvorenja ne bi slušala, a svet je ionako bolji bez njih', kao što je rekla kasapinova žena kad mu je odsekla muškost. A sad, bolje da pođemo. Neko nailazi drumom."
<BR>&nbsp;&nbsp;&nbsp;&nbsp;&nbsp;Pogledao sam za njegovim prstom i video dve prilike koje su se kretale pešice. Jonasov destrijer je upravo pio vodu. Jonas ga je držao za ular spreman da se popne u sedlo. "Čekaj", rekoh. "Ili kreni lanac-dva, pa me sačekaj tamo." Razmišljao sam o krvarećem patrljku čoveka-majmuna, priviđalo mi se još jednom da vidim mutna zavetna svetla katedrale kako vise, u boji grimiza i magente, među drvećem. Posegnuo sam u svoju čizmu, duboko, do Kandže koju sam čak tamo gurnuo radi bezbednosti. Izvukao sam je.
<BR>&nbsp;&nbsp;&nbsp;&nbsp;&nbsp;Tad sam je prvi put ugledao pri punoj dnevnoj svetlosti. Kandža je zahvatila svetlost sunca i blesnula kao da se pretvorila u Novo sunce, ne samo plavom bojom nego svim bojama, od ljubičaste do cijanido plave. Položio sam Kandžu na čelo ulanovo i, tokom jednog trenutka, pokušao da uložim napor volje da on bude živ.
<BR>&nbsp;&nbsp;&nbsp;&nbsp;&nbsp;"Ma hajde", pozva me Jonas. "Šta radiš to?"
<BR>&nbsp;&nbsp;&nbsp;&nbsp;&nbsp;Nisam umeo da mu odgovorim.
<BR>&nbsp;&nbsp;&nbsp;&nbsp;&nbsp;"Nije on sasvim mrtav", doviknu mi Jonas. "Beži s druma pre nego što nađe svoje koplje!" Ošinuo je svog ata.
<BR>&nbsp;&nbsp;&nbsp;&nbsp;&nbsp;Jedan daleki glas, koji mi se učinio poznat, dozivao je: "Gospodaru!" Okrenuo sam glavu da pogledam niz travom obrasli drum.
<BR>&nbsp;&nbsp;&nbsp;&nbsp;&nbsp;"Gospodaru!" Jedan od one dvojice pešaka mahnuo je rukom, obojica su potrčala.
<BR>&nbsp;&nbsp;&nbsp;&nbsp;&nbsp;"To je Hetor", rekao sam - ali Jonasa više nije bilo tu. Pogledao sam opet kopljanika. Oba oka su mu sad bila otvorena, a grudi su mu se dizale i spuštale. Čim sam uzeo Kandžu sa njegovog čela, on se digao u sedeći položaj. Povikao sam Hetoru i njegovom pratiocu da se sklone s druma, ali oni kao da me nisu razumeli.
<BR>&nbsp;&nbsp;&nbsp;&nbsp;&nbsp;"Ko si ti?"
<BR>&nbsp;&nbsp;&nbsp;&nbsp;&nbsp;"Prijatelj", rekoh.
<BR>&nbsp;&nbsp;&nbsp;&nbsp;&nbsp;Iako nejak, ulan je pokušavao da ustane. Pružio sam mu ruku i povukao ga nagore. Jedan trenutak je zurio u sve - u mene, u dvojicu koja su trčala ka njemu, u reku, drveće. Kao da se uplašio destrijera, pa i svoga sopstvenog ata, koji je strpljivo stajao i čekao svog jahača. "Koje je ovo mesto?"
<BR>&nbsp;&nbsp;&nbsp;&nbsp;&nbsp;"Ovo je samo jedan delić starog druma pored Đola."
<BR>&nbsp;&nbsp;&nbsp;&nbsp;&nbsp;Odmahnuo je glavom i oberučke je stisnuo.
<BR>&nbsp;&nbsp;&nbsp;&nbsp;&nbsp;Dotrčao je Hetor, dahćući kao loše izdresiran pas koji je došao kad su ga pozvali i sad zbog toga očekuje da ga neko pomazi po glavi. Njegov drugar, koji je u trčanju zaostao dobrih stotinu koraka, imao je šarenu odeću i ukupni masni izgled sitnog trgovca.
<BR>&nbsp;&nbsp;&nbsp;&nbsp;&nbsp;"G-g-gospodaru", reče Hetor, "p-p-predstave ne možete imati koliko smo muke, koliko pogibelji i teškoća videli dok smo pokušavali da vas sustignemo, preko planina, preko širokih mora i škri-škri-škriputavih ravnica ovoga lepoga sveta. Šta sam ja, vaš rob, ako ne jedna n-nnnn-napuštena školjka, kojom se hiljadu plima igra, nabačena ovde u ovu pustoš jer ne mogu da mirujem bez vas? K-kako biste vi, gospodar sa crvenim kandžama, mogli znati koliko ste nas beskrajnog truda koštali?"
<BR>&nbsp;&nbsp;&nbsp;&nbsp;&nbsp;"Pošto sam te ostavio u Saltusu kao pešaka, a pošto ja već nekoliko dana dobro jašem, rekao bih - poprilično truda."
<BR>&nbsp;&nbsp;&nbsp;&nbsp;&nbsp;"E, dabome", reče on. "E, tačno tako." Pogledao je značajno svog pratioca, kao da je moja poslednja primedba potvrdila nešto što mu je ranije rekao, zatim je potonuo do tla da se odmori.
<BR>&nbsp;&nbsp;&nbsp;&nbsp;&nbsp;Ulan reče polagano: "Ja sam Kornej Mineas. Ko ste vi?"
<BR>&nbsp;&nbsp;&nbsp;&nbsp;&nbsp;Hetor je klimnuo glavom kao da bi hteo da se nakloni. "G-g-gospodar je plemeniti Severijan, sluga autarha - čija mokraća je vino njegovim podanicima - a služi mu u Gildi tragalaca za istinom i pokajanjem. Heh-He-Hetor je njemu ponizan sluga. Bojzek mu je takođe ponizna sluga. Pretpostavljam da je čovek koji je odjahao takođe njegova sluga."
<BR>&nbsp;&nbsp;&nbsp;&nbsp;&nbsp;Gestom sam mu pokazao da zaćuti. "Mi smo samo siromašni putnici, Korneju. Videli smo da ležiš ovde, ošamućen, pa smo pokušali da ti pomognemo. Maločas smo verovali da si mrtav; izgleda da si se jedva izvukao."
<BR>&nbsp;&nbsp;&nbsp;&nbsp;&nbsp;"Koje je ovo mesto?" upita kopljanik još jednom.
<BR>&nbsp;&nbsp;&nbsp;&nbsp;&nbsp;Hetor je oduševljeno odgovorio. "Drum, severno od Kvieska. G-g-gospodaru, bili smo na lađi, po širokim vodama Đola smo plovili u slepoj noći. Is-is-iskrcali smo se u Kviesku. Radeći na palubi i na jedrima, platili smo put, Bojzek i ja. Tako sporo, rekom, dok su srećnici ššššištali iznad naših glava na putu ka Kući apsoluta, ali je lađa odmicala i kad smo bili budni i kad samo spavali i tako vas sustigosmo."
<BR>&nbsp;&nbsp;&nbsp;&nbsp;&nbsp;"Kuća apsoluta?" progunđao je ulan.
<BR>&nbsp;&nbsp;&nbsp;&nbsp;&nbsp;Rekoh: "Mislim da nije daleko odavde."
<BR>&nbsp;&nbsp;&nbsp;&nbsp;&nbsp;"Ja treba posebno budno da pazim."
<BR>&nbsp;&nbsp;&nbsp;&nbsp;&nbsp;"Siguran sam da će neko od tvojih drugova po oružju naići uskoro." Uhvatio sam svog ata i popeo se na njegova visoka leđa.
<BR>&nbsp;&nbsp;&nbsp;&nbsp;&nbsp;"G-g-gospodaru, nećete nas opet os-os-ooos-ostaviti? Bojzek je samo dvaput gledao kako obavljate svoj posao."
<BR>&nbsp;&nbsp;&nbsp;&nbsp;&nbsp;Hteo sam Hetoru da odgovorim, ali sam ugledao kako je nešto belo sevnulo među drvećem, s one strane druma. Tamo se kretalo nešto ogromno. Moj um je istog trena bio ispunjen pomišlju da bi pošiljalac notula mogao imati još po koje oružje pri ruci; zario sam pete u sapi crnoga.
<BR>&nbsp;&nbsp;&nbsp;&nbsp;&nbsp;Bacio se skokom napred. Pola lige, ako ne i više, jurili smo po uzanoj traci zemlje koja je razdvajala drum od reke. Kad sam najzad video Jonasa, krenuo sam galopom na tu stranu, preko druma, da ga upozorim; stižući ga, rekao sam mu šta sam video.
<BR>&nbsp;&nbsp;&nbsp;&nbsp;&nbsp;Dok sam govorio, Jonas kao da je bio zadubljen u razmišljanje. A kad sam završio, on reče: "Ne poznajem nijedno biće slično tome što opisuješ, ali, vidiš, uvoznici su mogli ovde doneti mnoge stvari o kojima ja ne znam ništa."
<BR>&nbsp;&nbsp;&nbsp;&nbsp;&nbsp;"Ali ne bi, valjda, jedno takvo biće lutalo slobodno kao odlutala krava!"
<BR>&nbsp;&nbsp;&nbsp;&nbsp;&nbsp;Umesto odgovora, Jonas prstom pokaza tlo, nekoliko koraka ispred nas.
<BR>&nbsp;&nbsp;&nbsp;&nbsp;&nbsp;Između drveća je krivudala pošljunčena staza jedva lakat široka. Duž nje je raslo više divljeg cveća nego što sam ikad video da prirodno raste jedno do drugog, a šljunak je bio tako ujednačene veličine i tako blistave beline, da je sigurno morao biti donet sa neke tajne i daleke plaže.
<BR>&nbsp;&nbsp;&nbsp;&nbsp;&nbsp;Dojahavši malo bliže da je osmotrim, zapitao sam Jonasa šta bi, za ime sveta, takva staza mogla ovde značiti.
<BR>&nbsp;&nbsp;&nbsp;&nbsp;&nbsp;"Samo jednu stvar, svakako - da smo već na terenu Kuće apsoluta."
<BR>&nbsp;&nbsp;&nbsp;&nbsp;&nbsp;Sasvim nenadano, setio sam se tog mesta. "Da", rekla sam. "jednom smo Jozefa i ja, sa još nekoliko drugih, napravile pecarošku grupu, pa smo došle ovde. Prešle smo pored onog savijenog hrasta..."
<BR>&nbsp;&nbsp;&nbsp;&nbsp;&nbsp;Jonas me je gledao kao ludaka, a ja sam se sledećeg trenutka tako i osećala. Ma, jesam, ovde sam često jahala u lovu, ali sad sam sedela na jurišnom atu, ne na lovačkom. Moje šake se dižu same, kao dva pauka, da mi iskopaju oči - to bi i postigle da me ovaj muškarac u dronjcima, koji se nalazi pored mene, nije udario po njima i obe ih oborio, svojom šakom, koja je - od čelika. "Ti nisi šatlena Tekla", priča mi on. "Ti si Severijan, kalfa mučiteljski, koji je imao tu nesreću da Teklu zavoli. Pogledaj se!" Digao je pred moje oči čeličnu šaku i ja vidim lice nekog neznanca, uzano, ružno i zbunjeno, odraženo u tom, od rada uglačanom, dlanu.
<BR>&nbsp;&nbsp;&nbsp;&nbsp;&nbsp;Onda sam se setio naše kule, povijenih zidova od glatkog, tamnog metala. "Severijan sam", rekoh.
<BR>&nbsp;&nbsp;&nbsp;&nbsp;&nbsp;"To je tačno. Šatlena Tekla je mrtva."
<BR>&nbsp;&nbsp;&nbsp;&nbsp;&nbsp;"Jonas..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Onaj ulan je živ - video si ga. Kandža ga je vratila u život. Ja sam je položio na njegovo čelo, ali možda je stvar samo u tome što ju je on svojim mrtvim očima ugledao. Seo je. Disao je i razgovarao sa mnom, Jonase."
<BR>&nbsp;&nbsp;&nbsp;&nbsp;&nbsp;"Nije ni bio mrtav."
<BR>&nbsp;&nbsp;&nbsp;&nbsp;&nbsp;"Video si ga", rekoh ponovo.
<BR>&nbsp;&nbsp;&nbsp;&nbsp;&nbsp;"Mnogo sam stariji od tebe. Stariji sam nego što misliš. Ako sam išta naučio na tolikim mojim putovanjima, onda sam naučio tu jednu stvar: da se mrtvi ne dižu i godine ne vraćaju. Ono što je bilo i prošlo ne dolazi ponovo."
<BR>&nbsp;&nbsp;&nbsp;&nbsp;&nbsp;Teklino lice još je bilo preda mnom, ali ga je saletao neki mračni vetar, sve dok nije zalepršalo i ugasilo se. Rekoh: "Samo da sam Kandžu upotrebio, da sam prizvao njenu moć kad smo bili na banketu mrtvih..."
<BR>&nbsp;&nbsp;&nbsp;&nbsp;&nbsp;"Ulan se zamalo mogao ugušiti, ali nije bio sasvim mrtav. Kad sam ga oslobodio notula, dobio je mogućnost da diše, pa je posle nekog vremena i došao svesti. A što se tvoje Tekle tiče, nikakva sila u ovom svemiru ne bi mogla nju vratiti u život. Sigurno su je iskopali još dok si ti bio zatočen u Citadeli i smestili u pećinu s ledom da se očuva. Pre nego što smo je mi videli, iščistili su utrobu iz nje, kao iz jarebice, pa su onda njeno meso ispekli." Uhvatio me je za mišicu. "Severijane, ne budi budala!"
<BR>&nbsp;&nbsp;&nbsp;&nbsp;&nbsp;U tom trenutku želeo sam samo jedno: da me nema. Da se opet pojavila notula, zagrlio bih je. Ali ono što se jeste pojavilo, daleko na stazi, bio je beli oblik sličan onome koji sam, bliže reci, već video. Otrgao sam se od Jonasa i odgalopirao ka tom obliku.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
