<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. BUKET
<P>&nbsp;&nbsp;&nbsp;&nbsp;&nbsp;Izlazeći iz zabavljačeve šatre, na trenutak sam digao pogled ka suncu. Zapadno obzorje već se bilo popelo do polovine neba, pa i više; kroz jednu smenu vremena, ili manje, kucnuće čas za moj nastup. Agije nigde nije bilo, a sva nada da ću je stići izgubljena je u onom mom frenetičnom jurcanju kroz vašar; za utehu sam, ipak, imao proročanstvo zelenog čoveka, koje sam protumačio kao tvrdnju da ćemo se Agija i ja sresti pre nego što bilo ko od nas dvoje umre, a takođe i pomisao da je Agija bila došla da gleda kako Barnoha izvlače na svetlost dana, te da bi, sledstveno tome, mogla doći i da gleda pogubljenje Morvene i kradljivca stoke.
<BR>&nbsp;&nbsp;&nbsp;&nbsp;&nbsp;Takva razmišljanja su me zaokupljala neko vreme dok sam se vraćao ka krčmi. Ali zamenjena su, pre nego što sam stigao do sobe koju sam delio sa Jonasom, uspomenama o Tekli o mom proizvođenju u kalfu; spomeni su bili nadahnuti okolnošću da sam sad morao skinuti svoju građansku odeću i obući fuligin moje gilde. Iako još nisam mogao videti ni ogrtač koji je visio o klinu u sobi, a ni Terminus Est koji je mirovao skriven ispod madraca, ti predmeti su me već navodili na takva razmišljanja - tolika je bila njihova moć prizivanja asocijacija.
<BR>&nbsp;&nbsp;&nbsp;&nbsp;&nbsp;Svojevremeno, dok sam još imao dužnost da ispunjavam Tekline želje, zabavljalo me je to što sam veliki deo njenog istupanja, a osobito početak, mogao da predvidim na osnovu prirode poklona koji sam, dolazeći u ćeliju, nosio sa sobom. Ako joj donesem neku omiljenu hranu ukradenu iz kuhinje, na primer, Tekla krene sa opisima nekog obroka u Kući apsoluta, a od vrste hrane koju sam doneo zavisi i koji će obrok ona opisivati: ako sam doneo meso, ona opisuje neki sportski ručak, pre koga se odozdo, iz klanice, čuje kričanje i trubljenje divljači koja je pohvatana živa, pominje i dečje nestašluke, sokolove i lovne leoparde; ako sam doneo slatkiše, ona opisuje neki privatni obrok kod jedne od velikih šatlena, priređen za samo nekoliko prijateljica, divno prisan, natopljen ogovaranjem; ako donesem voće, onda sledi priča o baštenskoj zabavi u sumrak u ogromnom parku Kuće apsoluta, uz svetlost hiljadu buktinja i nastup žonglera, glumaca, plesača i upotrebu pirotehnike, sve da bi atmosfera bila živahnija.
<BR>&nbsp;&nbsp;&nbsp;&nbsp;&nbsp;Jela je često sedeći, ali isto toliko često i stojeći, praveći ta svoja tri koraka s jednog na drugi kraj ćelije, držeći tanjir u levoj, a gestikulirajući desnom rukom. "Ovako, Severijane, sve poleti u nebo, koje odzvanja, i rasipaju se iskre zelene i magenta-boje, a tamnocrvene pucaju kao gromovi!"
<BR>&nbsp;&nbsp;&nbsp;&nbsp;&nbsp;Ali njena jadna šaka je teško mogla prikazati uzlet tih raketa na visinu mnogo veću od njene, jer ni plafon ćelije nije bio mnogo viši od nje, silno visoke.
<BR>&nbsp;&nbsp;&nbsp;&nbsp;&nbsp;"Ali, dosađujem ti. Maločas kad si mi doneo ove breskve izgledao si tako srećan, a sad nećeš ni da se osmehneš. Posredi je prosto to da mi prija, ovde, da se sećam tih stvari. Kako ću uživati kad sve to ponovo vidim!"
<BR>&nbsp;&nbsp;&nbsp;&nbsp;&nbsp;Meni, dabome, nije bilo dosadno. Samo me je obuzimala tuga što sam video nju, ženu još mladu i obdarenu lepotom zastrašujuće vrste, tako zatvorenu...
<BR>&nbsp;&nbsp;&nbsp;&nbsp;&nbsp;Jonas mi je pomagao, dizao je pokrivku sa Terminus Esta kad sam ušao u našu sobu. Nalio sam sebi jedan vrč vina. "Kako se osećaš?" upita on.
<BR>&nbsp;&nbsp;&nbsp;&nbsp;&nbsp;"A ti? Tebi je, ipak, prvi put."
<BR>&nbsp;&nbsp;&nbsp;&nbsp;&nbsp;Slegnuo je ramenima. "Ja samo donosim stvari. Ti si ovo već radio? Tako mlad izgledaš, da mi je palo na um da se to zapitam."
<BR>&nbsp;&nbsp;&nbsp;&nbsp;&nbsp;"Da, već sam to radio. Nikada jednoj ženi."
<BR>&nbsp;&nbsp;&nbsp;&nbsp;&nbsp;"Misliš li da je nevina?"
<BR>&nbsp;&nbsp;&nbsp;&nbsp;&nbsp;Skidao sam košulju; čim sam oslobodio ruke, potapkao sam lice košuljom, onda odmahnuo glavom. "Siguran sam da nije. Sinoć sam sišao da razgovaram s njom - drže je u lancima pokraj same vode, gde su mušice gadne. Pričao sam ti o tome."
<BR>&nbsp;&nbsp;&nbsp;&nbsp;&nbsp;I Jonas posegnu da uzme vino; njegova metalna šaka zveknu u susretu sa vrčem. "Rekao si mi da je lepa i da ima crnu kosu kao..."
<BR>&nbsp;&nbsp;&nbsp;&nbsp;&nbsp;"Kao Tekla. Ali Morvenina kosa je ravna. Teklina je kovrdžava."
<BR>&nbsp;&nbsp;&nbsp;&nbsp;&nbsp;"Kao Tekla, koju si, izgleda, voleo kao što ja volim tvoju prijateljicu Jolentu. Priznajem da si imao mnogo više vremena za zaljubljivanje nego ja. Takođe si mi rekao da je ona kazala kako su joj muž i dete umrli od neke bolesti, verovatno od rđave vode. Muž je bio znatno stariji od nje."
<BR>&nbsp;&nbsp;&nbsp;&nbsp;&nbsp;Uzvratih: "Otprilike tvojih godina, rekao bih."
<BR>&nbsp;&nbsp;&nbsp;&nbsp;&nbsp;"A tamo se nalazila i neka starija žena koja je takođe želela tog čoveka i koja sad muči zatvorenicu."
<BR>&nbsp;&nbsp;&nbsp;&nbsp;&nbsp;"Samo rečima." U našoj gildi jedino šegrti nose košulje. Navukao sam pantalone, zatim obukao svoj ogrtač (čija je boja bila fuligin, crnja od crne) preko golih pleća. "Klijenti koje vlasti na taj način izlože obično budu kamenovani. Kad ih mi vidimo, u modricama su, često i bez ponekog zuba. Po neki put imaju slomljene kosti. Žene budu silovane."
<BR>&nbsp;&nbsp;&nbsp;&nbsp;&nbsp;"Ma, kažeš da je lepa. Možda narod misli da je nedužna. Možda su imali sažaljenja prema njoj."
<BR>&nbsp;&nbsp;&nbsp;&nbsp;&nbsp;Dohvatio sam svoju palošinu, potegao je, pustio da mekane korice padnu. "Nevini imaju neprijatelje. Oni se nje boje."
<BR>&nbsp;&nbsp;&nbsp;&nbsp;&nbsp;Iziđosmo zajedno.
<BR>&nbsp;&nbsp;&nbsp;&nbsp;&nbsp;Kad sam u krčmu, nedavno, ušao, morao sam se gurati kroz gomilu vinopija. Sad se gomila sama otvorila preda mnom. Na licu sam imao svoju masku, a Terminus Est sam nosio bez korica, preko ramena. Napolju, zvuci vašara su se utišavali dok smo nas dvojica odmicala napred; najzad ostade samo šapat, kao da hodamo kroz neku lisnatu divljinu.
<BR>&nbsp;&nbsp;&nbsp;&nbsp;&nbsp;Pogubljenja su imala biti obavljena u samom središtu prostora za svečanosti i tamo se već sakupila napeta gomila. Pokraj platforme za pogubljenje stajao je kaluđer u crvenom, stežući u šakama svoj formularijum; bio je star, kao i većina njih. Pored njega je stajalo dvoje zatvorenika, a oko njih oni ljudi koji su izveli Barnoha. Alkalde je bio u svojoj službenoj odeždi - žutoj, sa zlatnim lancem.
<BR>&nbsp;&nbsp;&nbsp;&nbsp;&nbsp;Po prastarom običaju, mi ne smemo ići stepenicama (mada sam viđao majstora Gerlousa da se pomaže mačem kako bi lakše skočio na platformu, u dvorištu pred Kulom zvonarom). Vrlo je moguće da sam ja bio, od svih prisutnih, jedini koji je znao za tu tradiciju; ali nisam je prekršio, a iz gomile se ote veliki urlik, kao glas kakve zveri, kad sam skočio i kad je ogrtač zalepršao oko mene.
<BR>&nbsp;&nbsp;&nbsp;&nbsp;&nbsp;"Inkreatore", poče taj "kalođero" čitati, "nama je poznato da ovi koji će ovde umreti nisu u tvom oku ništa više zli nego mi. Njihove su ruke krvava. I naše."
<BR>&nbsp;&nbsp;&nbsp;&nbsp;&nbsp;Pregledao sam panj. Dobro je znano koliko su loši panjevi koji se koriste izvan neposrednog nadzora naše gilde: preširoki, pretvrdi, udubljeni. Ovaj panj je i predobro odgovarao prvim dvema tačkama tog poslovičnog opisa, ali je, milošću svete Katarine, bio zapravo malčice ispupčen; drvo je bilo idiotski tvrdo, ali sam imao sreće utoliko što su se preda mnom nalazili jedan muškarca i jedna žena, a to je značilo da ću moći da upotrebim po jednu svežu oštricu za svakog.
<BR>&nbsp;&nbsp;&nbsp;&nbsp;&nbsp;"...voljom tvojom može se desiti da oni do tog časa toliko pročiste svoj duh, da zasluže tvoju naklonost. Onda mi, koji danas prolivamo njihovu krv, ali koji ćemo se morati sa njima suočiti..."
<BR>&nbsp;&nbsp;&nbsp;&nbsp;&nbsp;Zauzeo sam svoju pozu, stao sam razmaknutih stopala, a oslonjen na mač, kao da sasvim kontrolišem ovu ceremoniju, mada u stvari nisam znao ko je od njih dvoje izvukao kraću traku.
<BR>&nbsp;&nbsp;&nbsp;&nbsp;&nbsp;"Ti, heroj koji će uništiti crnog crva što proždire sunce; ti pred kim se nebesa razmiču kao zavese; ti od čijeg daha će se sparušiti divovi Erebus, Abaja i Scila, koji se pod talasom valjaju; ti koji podjednako živiš i u ljusci najmanjeg semena u najdaljoj šumi, semena koje se otkotrljalo u mrak gde ga nijedan čovek ne vidi." Stepenicama je dolazila žena Morvena, ispred nje alkalde, iza nje čovek sa jednim gvozdenim ražnjem kojim ju je ubadao i prisiljavao da ide. Neko iz gomile doviknu jedan nepristojan predlog.
<BR>&nbsp;&nbsp;&nbsp;&nbsp;&nbsp;"...imaj milosti prema onima koji nisu imali milosti. Imaj milosti prema nama koji je sad nećemo imati nimalo."
<BR>&nbsp;&nbsp;&nbsp;&nbsp;&nbsp;Time je kaluđer završio, a onda progovori alkalde. "Najodvratnije, najneprirodnije..."
<BR>&nbsp;&nbsp;&nbsp;&nbsp;&nbsp;Utanjenim glasom je to govorio, glasom koji se sasvim razlikovao i od njegovog normalnog razgovornog tona i od one retoričke postavke glasa koju je upotrebio za govor pred Barnohovom kućom. Nekoliko trenutaka sam ga slušao rasejano (pogledom sam u gomili tražio Agiju), a onda mi pade na pamet da je alkalde uplašen. Moraće iz neposredne blizine da gleda sve što će žrtvama biti učinjeno. Osmehnuo sam se, mada je moja maska to prikrila.
<BR>&nbsp;&nbsp;&nbsp;&nbsp;&nbsp;"...uvažavanja prema tvom polu. Ali ćeš biti žigosana i po levom i po desnom obrazu, biće ti noge polomljene i glava odsečena."
<BR>&nbsp;&nbsp;&nbsp;&nbsp;&nbsp;(Ponadao sam se da su imali dovoljno mozga da se na vreme dosete da će biti potreban gorionik sa ćumurom.)
<BR>&nbsp;&nbsp;&nbsp;&nbsp;&nbsp;"Na osnovu ovlašćenja za visoku pravdu koje je dopuštenjem autarhovim spušteno u moju nevrednu ruku - dopuštenjem autarha, čije su misli muzika za njegove podanike - ja sada proglašavam... ja sada proglašavam..."
<BR>&nbsp;&nbsp;&nbsp;&nbsp;&nbsp;Bio je zaboravio. Šapnuh mu reči: "Da ti je došao čas."
<BR>&nbsp;&nbsp;&nbsp;&nbsp;&nbsp;"Ja sada proglašavam da ti je došao čas, Morvena."
<BR>&nbsp;&nbsp;&nbsp;&nbsp;&nbsp;"Ako imaš neku molbu za Pomiritelja, Koncilijatora, izgovori je u svom srcu."
<BR>&nbsp;&nbsp;&nbsp;&nbsp;&nbsp;"Ako imaš neku molbu za Pomiritelja, izgovori je."
<BR>&nbsp;&nbsp;&nbsp;&nbsp;&nbsp;"Ako imaš neki savet za one koji su od majke rođeni, neće biti za takav savet glasa, posle ovog trenutka."
<BR>&nbsp;&nbsp;&nbsp;&nbsp;&nbsp;Alkaldeu se vraćala samokontrola i on je sve, pa i to poslednje, uspešno izgovorio.
<BR>&nbsp;&nbsp;&nbsp;&nbsp;&nbsp;Morvena reče, razgovetno, ali ne jakim glasom: "Znam da većina vas misli da sam kriva. Nedužna sam. Nikad ne bih učinila te grozne stvari za koje ste me optužili."
<BR>&nbsp;&nbsp;&nbsp;&nbsp;&nbsp;Gomila se poče primicati da je čuje.
<BR>&nbsp;&nbsp;&nbsp;&nbsp;&nbsp;"Mnogi od vas su svedoci da sam volela Stahija. Volela sam i dete koje mi je Stahi dao."
<BR>&nbsp;&nbsp;&nbsp;&nbsp;&nbsp;Jedna mrlja boje privuče moj pogled, purpurnocrna na jakoj prolećnoj sunčanoj svetlosti. Bio je to žalilački buket ruža, napravljen kao da je namenjen da ga neki mutavac nosi na pogrebu. Buket je donosila Euzebija, žena koju sam video kako dodijava Morveni na obali reke. Gledao sam je, sad, kako oduševljeno udiše miris ruža, a onda upotrebljava njihove bodljikave stabljike da bi sebi otvorila put kroz gomilu; najzad stade uz samu platformu. "Ove su za tebe, Morvena. Umri pre nego što uvenu."
<BR>&nbsp;&nbsp;&nbsp;&nbsp;&nbsp;Tupim vrhom moje palošine zalupah po daskama za tišinu. Morvena reče: "Onaj dobri čovek koji je pročitao molitve za mene i koji je sa mnom razgovarao pre nego što sam dovedena ovamo molio se da ja vama oprostim ako stignem do blaženstva pre vas. Nikada do sada nisam imala moć da uslišim neku molitvu, ali njegovu ću uslišiti. Opraštam vam sada."
<BR>&nbsp;&nbsp;&nbsp;&nbsp;&nbsp;Euzebija je zaustila da opet nešto govori, ali je ja ućutkah jednim pogledom. Pokraj nje mahnu rukom neki krezubi, iscereni čovek, i ja, trgnuvši se malčice, prepoznah Hetora.
<BR>&nbsp;&nbsp;&nbsp;&nbsp;&nbsp;"Jesi li spreman?" upita me Marvena. "Ja jesam."
<BR>&nbsp;&nbsp;&nbsp;&nbsp;&nbsp;Jonas je upravo postavio kofu punu blistavog ugljevlja na platformu. Iz žara je virilo nešto za šta sam mogao pretpostavljati da je drška gvozdenog žiga sa nekim odgovarajućim natpisom; ali stolice nije bilo na vidiku. Upiljih se u alkaldea, nastojeći da mi to bude značajan pogled.
<BR>&nbsp;&nbsp;&nbsp;&nbsp;&nbsp;Mogao sam isto tako gledati i drveni stub. Najzad sam progovorio: "Imamo li stolicu, vaša visosti?"
<BR>&nbsp;&nbsp;&nbsp;&nbsp;&nbsp;"Poslao sam dvojicu da je donesu. I konopac."
<BR>&nbsp;&nbsp;&nbsp;&nbsp;&nbsp;"Kada?" (Gomila je počinjala da se komeša i da mrmlja.)
<BR>&nbsp;&nbsp;&nbsp;&nbsp;&nbsp;"Pre nekoliko trenutaka."
<BR>&nbsp;&nbsp;&nbsp;&nbsp;&nbsp;Prethodne večeri ubeđivao me je da će sve biti spremno, ali sad nije bilo svrhe da ga na to podsećam. Kasnije sam se uverio da nema nikog ko je toliko sklon greškama na gubilišnoj platformi kao prosečan seoski zvaničnik. On se rastrže između žarke želje da bude u središtu pažnje (što je, pri pogubljenju, položaj njemu nedostupan) i sasvim opravdanog straha da nema ni sposobnosti ni uvežbanosti da se drži kako treba. U devetnaest slučajeva od dvadeset bolje će se ponašati i najplašljiviji klijent dok se penje stepenicama potpuno svestan da će mu sad biti iskopana oba oka. Čak se i na bojažljivog monaha, koji nije navikao na ljudsku vrevu i koji je do suza smeran, možeš više osloniti.
<BR>&nbsp;&nbsp;&nbsp;&nbsp;&nbsp;Neko doviknu: "'Ajde više to!"
<BR>&nbsp;&nbsp;&nbsp;&nbsp;&nbsp;Pogledah Marvenu. Sa iscrpljenim licem i čistim tenom, tužnim očima i krupnim, tamnim očima, bila je zatvorenica koja bi mogla pobuditi sasvim nepoželjna osećanja saučešća u masi.
<BR>&nbsp;&nbsp;&nbsp;&nbsp;&nbsp;"Mogli bismo je staviti da sedi na panju", rekao sam alkaldeu. Nisam mogao odoleti da ne dodam: "Ionako je za to pogodniji."
<BR>&nbsp;&nbsp;&nbsp;&nbsp;&nbsp;"Nemamo čime da je vežemo."
<BR>&nbsp;&nbsp;&nbsp;&nbsp;&nbsp;Pošto sam već izrekao i previše primedaba, nisam dodao i svoje mišljenje o onima čiji zatvorenici moraju biti vezani.
<BR>&nbsp;&nbsp;&nbsp;&nbsp;&nbsp;Umesto toga, položio sam Terminus Est na daske iza panja, naterao Morvenu da sedne, podigao obe ruke u znak drevnog pozdrava, zatim, stežući njene šake svojom levom rukom, utisnuo žig u jedan, pa u drugi obraz, najzad podigao visoko u vazduh to gvožđe koje je bilo maltene u belom usijanju. Vrisak je na trenutak utišao gomilu; sad zaurlaše.
<BR>&nbsp;&nbsp;&nbsp;&nbsp;&nbsp;Alkalde je stao uspravnije i kao da je postao nov čovek. "Daj, neka je vide", reče on.
<BR>&nbsp;&nbsp;&nbsp;&nbsp;&nbsp;Bio sam se nadao da ću to izbeći, ali sad pomogoh Marveni da ustane. Držao sam je za desnu šaku i mi, kao da smo učesnici u nekoj seoskoj igranci, načinismo spori, formalni obilazak platforme. Hetor je bio izvan sebe od oduševljenja; iako sam nastojao da iz svoje svesti isključim zvuk njegovog glasa, čuo sam ga kako se ljudima oko sebe hvali da je moj poznanik. Euzebija diže buket ka Morveni kao da hoće da joj ga da, govoreći: "Evo ti, biće ti potreban uskoro."
<BR>&nbsp;&nbsp;&nbsp;&nbsp;&nbsp;Kad smo obišli gubilišnu platformu jedanput, pogledao sam alkaldea; onda je prošlo neko vreme dok se on čudio zašto li je došlo do zastoja, ali najzad dobih od njega znak da nastavim.
<BR>&nbsp;&nbsp;&nbsp;&nbsp;&nbsp;Morvena prošaputa: "Hoće li biti brzo svršeno?"
<BR>&nbsp;&nbsp;&nbsp;&nbsp;&nbsp;"Već je skoro gotovo." Usmerio sam je da opet sedne na panj, dohvatio svoj mač. "Sklopi oči. Pokušaj da imaš na umu da su već umrli skoro svi koji su ikad živeli, pa čak i Pomiritelj, koji će ustati kao Novo sunce."
<BR>&nbsp;&nbsp;&nbsp;&nbsp;&nbsp;Njeni bledi očni kapci sa dugim trepavicama se spustiše, tako da nije videla dizanje mača. Blesak čelika opet utiša gomilu, a kad je tišina bila potpuna, ja pljoštimice grunuh palošinom po njenim butinama; čuo se pljesak po mesu, ali, još glasnije, zvuk lomljenja butnih kostiju, razgovetno pras! pras! kao kad bokser koji pobeđuje zada brzo udarac levom pa desnom. Ostala je Morvena još tren u sedećem položaju na panju, onesvešćena, ali još ne padajući; a ja u tom trenutku zakoračih unazad i odsekoh joj glavu onim glatkim, vodoravnim udarcem koji je za izvođenje toliko teži od udarca nadole.
<BR>&nbsp;&nbsp;&nbsp;&nbsp;&nbsp;Ako ću biti baš iskren, priznaću da sam, tek kad sam video kuljanje uvis vodoskoka krvi i čuo tup udar glave o platformu, znao da mi je uspelo. Bio sam, i ne znajući, nervozan koliko i alkalde.
<BR>&nbsp;&nbsp;&nbsp;&nbsp;&nbsp;To je trenutak kada, opet po prastaroj tradiciji, uobičajeno dostojanstvo gilde može biti zamenjeno izvesnim opuštanjem. Došlo mi je da se smejem i da veselo skakućem unaokolo. Alkalde me je drmao za rame i brbljao baš onako kako se meni brbljalo; nisam baš čuo šta priča - neke vesele gluposti. Digao sam visoko i mač i odsečenu glavu koju sam držao za kosu, pa sam tako stao da paradiram po platformi ukrug. I to ovog puta ne samo jedan krug, nego dva, tri, četiri obilaska. Digao se neki povetarac i isprskao moju masku, ruku i gola prsa skerletnim kapljicama. Gomila je dobacivala svoje neizbežne dosetke: "O'š da ošišaš tako i moju ženu (muža)?" "Pola merice kobasica kad to obaviš." "Je l' može meni njen šešir?"
<BR>&nbsp;&nbsp;&nbsp;&nbsp;&nbsp;Smejao sam im se i odglumio da ću baciti glavu među njih, kad me neko povuče za skočni zglob. To je bila Euzebija i ja sam i pre njene prve reči znao da je obuzeta onom neodoljivom potrebom da govori, koju sam često opažao kod klijenata u našoj kuli. Oči su joj iskričile uzbuđenjem, a lice joj je bilo izobličeno od napora da privuče moju pažnju, tako da je izgledala istovremeno i starija i mlađa nego ranije. Nisam uspevao da razaberem šta viče, pa sam se nagnuo da čujem.
<BR>&nbsp;&nbsp;&nbsp;&nbsp;&nbsp;"Nevina! Bila je nevina!"
<BR>&nbsp;&nbsp;&nbsp;&nbsp;&nbsp;Nije bio pravi trenutak da objašnjavam da ja nisam bio sudija Morveni. Samo klimnuh glavom.
<BR>&nbsp;&nbsp;&nbsp;&nbsp;&nbsp;"Otela je Stahija - od mene! Sad je mrtva. Razumeš? Uopšte nije bila kriva, ali ja se tako radujem!"
<BR>&nbsp;&nbsp;&nbsp;&nbsp;&nbsp;Opet sam klimnuo i krenuo u novi obilazak platforme, držeći glavu u ruci.
<BR>&nbsp;&nbsp;&nbsp;&nbsp;&nbsp;"Ja sam je ubila!" zavrišta Euzebija. "Nisi ti...!"
<BR>&nbsp;&nbsp;&nbsp;&nbsp;&nbsp;Ja joj odozgo doviknuh: " Ako ti je tako po volji!"
<BR>&nbsp;&nbsp;&nbsp;&nbsp;&nbsp;"Nedužna! Znala sam je - tako pažljiva. Zadržala bi ona nešto u rezervi - otrov za sebe! Bila bi mrtva pre nego što je ti dohvatiš."
<BR>&nbsp;&nbsp;&nbsp;&nbsp;&nbsp;Hetor je zgrabi za ruku i pokaza prstom ka meni. "Moj gospodar! Moj! Moj sopstveni!"
<BR>&nbsp;&nbsp;&nbsp;&nbsp;&nbsp;"Znači, ubica je neko drugi. Ili je ipak bila bolest..."
<BR>&nbsp;&nbsp;&nbsp;&nbsp;&nbsp;Povikah: "Jedino Demijurgu pripada sva pravda!" Gomila je još i sad hučala, mada nešto tiše nego pre.
<BR>&nbsp;&nbsp;&nbsp;&nbsp;&nbsp;"Ali ukrala mi je Stahija, a sada je nema." I glasnije nego ikad: "O, divote! Sada je nema!" To rekavši, Euzebija zagnjuri lice u buket kao da hoće da ispuni svoja pluća, do prskanja, zagušljivo jakim mirisom ruža. Ubacio sam Morveninu glavu u koš koji ju je čekao i obrisao oštricu mača komadom skerletnog flanela koji mi je Jonas dodao. Kad sam opet primetio Euzebiju, ležala je, opružena beživotno, u krugu posmatrača.
<BR>&nbsp;&nbsp;&nbsp;&nbsp;&nbsp;Tad njenom padu nisam pridao neki poseban značaj, mislio sam da je Euzebiju možda srce izdalo zbog prevelike radosti. Kasnije tog popodneva alkalde je naredio da apotekar pregleda taj njen buket, a ovaj je među laticama našao neki jak, ali rafinovan otrov koji nije umeo da prepozna. Morvena ga je, pretpostavljam, morala imati u šaci kad je stupala uz stepenike i sigurno ga je bacila u cveće dok sam je vodio po gubilištu posle žigosanja.
<BR>&nbsp;&nbsp;&nbsp;&nbsp;&nbsp;Dozvolite mi da ovde zastanem i da sa vama razgovaram kao um sa umom, iako smo, možda, razdvojeni eonskom provalijom. Premda ovo što sam dosad napisao - od zaključane kapije do saltuskog vašara - obuhvata glavninu mog odraslog života, a ono što preostaje da napišem odnosi se na još samo nekoliko meseci, imam imam osećaj da još ni polovinu svog pripovedanja nisam stavio na hartiju. Pa da ne bih ispunio biblioteku veliku poput one kod staroga Ultana, preskočiću (to vam sad kažem otvoreno) mnoge stvari. Opisao sam pogubljenje Agijinog brata blizanca Agilusa zato što je to bilo od značaja za moju priču, a Morvenino zato što je bilo okruženo neobičnim okolnostima. Neću pripovedati o drugim smaknućima, osim ako su od neke posebne važnosti. Ako nalazite oduševljenje u tuđem bolu i tuđoj smrti, malo ćete zadovoljstva dobiti od mene. Neka bude dovoljno da kažem da sam nad kradljivcem stoke obavio propisane zahvate, koji su se okončali njegovim smaknućem; a ubuduće, kad opisujem svoja putovanja, od vas se očekuje da razumete da sam upražnjavao misteriju naše gilde gde god mi se isplatilo, ali da ne želim da pominjem pojedinačne slučajeve.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
