<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. PRIČA O STUDENTU I NJEGOVOM SINU
<P>&nbsp;&nbsp;&nbsp;&nbsp;&nbsp;Deo I: Uporište magičara
<BR>
<BR>&nbsp;&nbsp;&nbsp;&nbsp;&nbsp;Jednom davno, na rubu jednog mora bez ispaše, stajao je jedan grad bledih kula. U njemu življahu mudri. Imao je taj grad i svoj zakon i svoje prokletstvo. Zakon je bio sledeći: da za svakog ko tu živi, život ima samo dve staze - možeš se uzdići među mudre i hodati ogrnut odeždom i kapuljačom sa mirijadu boja ili moraš iz grada napolje, u besprijateljni svet.
<BR>&nbsp;&nbsp;&nbsp;&nbsp;&nbsp;U tom gradu bejaše i jedan čovek koji je dugo izučavao svu magiju u gradu poznatu, a to će reći glavninu magije što je u čitavome svetu bila poznata. I dođe i njemu doba da bira stazu. Usred leta, kad cvetovi sa žutim i nemarnim glavama izbijaju čak i iz mračnih zidina nadnetih nad more, on ode kod jednoga od mudrih, i to kod jednoga koji je svoje lice mirijadom boja zaklanjao duže nego što je većina ljudi mogla pamtiti. Taj isti je već dugo poučavao ovoga studenta kome je vreme došlo. Reče mu student: "Kako bih mogao ja - ja koji ne znam ništa - steći mesto među mudrima ovoga grada? Jer ja želim da provedem svoje dane izučavajući one čarolije koje nisu svete, a ne želim da krenem u besprijateljni svet da tamo kopam i nosim terete za hleb."
<BR>&nbsp;&nbsp;&nbsp;&nbsp;&nbsp;Tad se starac nasmejao i rekao: "Pamtiš li kako sam te učio, kad si bio jedva nešto više od dečaka, onom umeću kojim mi pravimo od građe snova sinove od krvi i mesa? Kako si bio vešt u to vreme, sve druge si nadmašivao! Kreni sada i stvori takvog sina, a ja ću ga pokazati zakapuljačenima, pa ćeš biti kao mi."
<BR>&nbsp;&nbsp;&nbsp;&nbsp;&nbsp;Ali proučavalac reče: "Još jedno godišnje doba. Neka još jedno godišnje doba prođe, pa ću uraditi sve kako savetuješ."
<BR>&nbsp;&nbsp;&nbsp;&nbsp;&nbsp;Jesen stiže i u gradu bledih kula javorovi, njegovim visokim zidom zaklonjeni od morskih vetrova, počeše odbacivati lišće slično zlatu koje su vlasnici tog drveća proizvodili. Poleteše u nizovima divlje primorske guske između bledih kula, pa za njima ptice kostolomke i bradanke. Tada je starac opet poslao po onoga koji je bio njegov student i rekao: "A sad, svakako, moraš napraviti sebi, od snova, jedno biće, onako kako sam te uputio. Jer drugi, među zakapuljačenima, postaju nestrpljivi. Izuzimajući nas, ti si sad u gradu najstariji, pa bi se moglo desiti, ako ne uradiš to odmah, da te oni u zimu izbace napolje."
<BR>&nbsp;&nbsp;&nbsp;&nbsp;&nbsp;Ali student je odgovorio: "Još moram učiti da bih postao ono za čim težim. Zar me jedno godišnje doba štititi ne možeš?" A stari čovek, koji ga je bio poučavao, pomisli na lepotu drveća koje je tako mnogo godina oduševljavalo njegove oči kao belina ženskih udova.
<BR>&nbsp;&nbsp;&nbsp;&nbsp;&nbsp;Najzad se istroši i Jesenka zlatna, a nadođe Zimac krupnim koracima iz zemalja gde je njegova smrznuta prestonica, gde se sunce valja duž ruba sveta kao varljivosjajna, pozlaćena lopta i gde nebo pale vatre koje između zvezda i Urta teku. Zimčev dodir pretvori talase u čelik, a grad čarobnjaka Zimcu u znak dobrodošlice opruži barjake od leda sa svojih balkona i natrpa snežne glazure po svojim krovovima. Starac pozva svoga studenta opet, a ovaj mu odgovori kao i pre.
<BR>&nbsp;&nbsp;&nbsp;&nbsp;&nbsp;Proleće dođe i sa njime radost svoj prirodi, ali se grad zavi u crno, a mržnja i gađenje prema sopstvenim moćima - gađenje koje grize kao crv u srcu - padoše na čarobnjake. Jer grad jedan zakon imađaše i jedno prokletstvo i zakon je vladao tokom cele godine, a prokletstvo je vladalo prolećem. U proleće, najlepše device grada, kćeri tih magičara, zeleno obuku i krenu bosonoge, dok meki vetrovi proleća zadirkuju njihove zlatne kose, krenu kroz kapiju gradsku, pa uzanom stazom koja vodi do keja i ukrcaju se na crnojedreni brod koji ih čeka. Magičari im dadoše naziv zbog tih zlatnih kosa i halja od tanke zelene svile i zato što im se činilo da one idu da budu pokošene kao žito - "kukuruzne device".
<BR>&nbsp;&nbsp;&nbsp;&nbsp;&nbsp;Kad je čovek koji je dugo starčev učenik bio, a ipak nezakapuljačen ostao, začuo tužbalice i lamente, pogledao je sa prozora svoga i video kako prolazi povorka devojačka, ostavio je sve svoje stare knjige po strani i započeo da crta skice kakve još nijedan čovek nije video i da piše na mnogo jezika, kao što ga je njegov majstor ranije učio.
<BR>
<BR>&nbsp;&nbsp;&nbsp;&nbsp;&nbsp;Deo II: Heroj dobija telo
<BR>
<BR>&nbsp;&nbsp;&nbsp;&nbsp;&nbsp;Dan za danom on je radio. I kada bi prvo svetlo danje stizalo do tog prozora, njegovo pero već je imalo iza sebe mnogo sati mukotrpnog rada, a kada je Mesecka zaplitala svoja pogurena leđa između bledih kula, njegova je svetiljka blistala. U početku mu se činilo da ga je sva ona veština koju je od svoga majstora naučio napustila, jer je od praskozorja do mesečine ostajao u svojoj sobi sam, tako da mu je jedino društvo pravio moljac koji je povremeno lepršao da bi pokazao simbol Smrti pred njegovim nepokolebanim svećnim plamenom.
<BR>&nbsp;&nbsp;&nbsp;&nbsp;&nbsp;A onda je kriomice u njegove snove, kad bi nad stolom zadremao, počeo ulaziti još neko, a on je tom nekom, znajući ko je, želeo dobrodošlicu, iako su mu ti snovi brzo izmicali, a on ih lako zaboravljao.
<BR>&nbsp;&nbsp;&nbsp;&nbsp;&nbsp;Radio je dalje, i ono što se borio da sazda sakupljalo se oko njega kao što se dim zgušnjava oko novog goriva nabačenog na vatru, već gotovo mrtvu. Ponekad je (naročito kad bi se, radeći vrlo rano ujutru ili vrlo kasno uveče i ostavivši najzad po strani sve alate svoje umetnosti, ispružio po uzanom krevetu kakav se daje onima koji još nisu zaslužili mnogobojnu kapuljaču) čuo korak, svaki put u drugoj sobi, korak onoga čoveka koga se nadao da u život dozove.
<BR>&nbsp;&nbsp;&nbsp;&nbsp;&nbsp;Vremenom ova ispoljavanja, prvobitno retka i, uistinu, najpre gotovo u celosti ograničena na one noći kad se grmljavina razlegala među bledim kulama, postadoše česta, a pojaviše se i nepogrešivi znaci prisustva drugog: knjiga koju on nije decenijama sa police makao sad leži pokraj stolice; prozori i vrata se otključavaju, činilo se sami od sebe; staro alfanž-sečivo koje je već godinama bilo ukras jedva nešto malo smrtonosniji od uljane slike, sad blista očišćeno od patine i iznova naoštreno.
<BR>&nbsp;&nbsp;&nbsp;&nbsp;&nbsp;Jednog zlatnog popodneva, dok se vetar sa prolistalim jasenjem upuštao u nevine igre detinjstva, neko zakuca na vrata njegove radne sobe. Ne usuđujući se da se okrene, niti da glasom izrazi ma i najmanji delić onoga što je osećao, pa čak ni da zastane da radi, on reče: "Napred."
<BR>&nbsp;&nbsp;&nbsp;&nbsp;&nbsp;Kao kad se vrata otvaraju u ponoć, iako se nijedno živo biće ne pomiče, tako su i ta vrata počela, u prvi mah samo za jednu po jednu širinu dlake, da se pokreću unazad. Ali u tome pomicanju kao da su i dobijala na snazi, pa kad su bila, što je on ocenjivao po zvuku, otvorena dovoljno da se provuče šaka, nestašni vetrić koji je stizao kroz prozor utisnuo im je, činilo se, novi život u drveno srce. A kad su vrata bila, opet po njegovoj proceni, još šire otvorena, toliko široko da bi smerni poslužitelj mogao sa poslužavnikom ući, kao da ih dograbi uragan morski i o zid njima grunu. Onda je čuo duge korake iza sebe, brze i odlučne, a zatim mu se jedan glas, mladalački, pun poštovanja, ali i dubok i pun čestite muževnosti obrati rečima: "Oče, nikako ne volim da te uznemiravam kad si u svoje umeće zadubljen. Ali moje srce je već nekoliko dana ophrvano teškom brigom, pa bih te zamolio, u ime tvoje ljubavi za mene, da pretrpiš ovo moje nametanje i da me u teškoćama mojim posavetuješ."
<BR>&nbsp;&nbsp;&nbsp;&nbsp;&nbsp;Tada se student odvažio da se na stolici svojoj okrene, pa je video da pred njim stoji mladi čovek visoka stasa i pleća širokih, a mišica moćnih. Zapovednička čvrstina bila je na njegovim ustima, znanje i mudrost u njegovim blistavim očima, hrabrost u čitavom njegovom licu. Na čelu njegovom počivala je ona kruna koju nijedno oko ne može videti, ali koju, ipak, vide i slepi, ona neprocenjivo vredna kruna koja čini da hrabri ljudi prilaze junaku da im bude zapovednik, a od slabića čini hrabre. Tad progovori student: "Sine moj, ne plaši se da ćeš me uznemiriti, ni sada ni ikada, jer ništa pod nebesima ne postoji što bih radije video nego tvoje lice. Šta je to što te uznemirava?"
<BR>&nbsp;&nbsp;&nbsp;&nbsp;&nbsp;"Oče", reče mladi čovek, "svake noći, već mnogo noći zaredom, moj san cepaju krici žena. Često vidim povorku nalik na zelenu zmiju prizvanu notama svirale, kako klizi niz liticu ispod našeg grada, prema keju. Pokatkad mi bude dato da u snu mome priđem bliže i tad razaznam da je povorka samo od lepih žena sačinjena i da one plaču i vrište i u hodu se teturaju toliko da bih mogao pomisliti i da je to polje mladog žita po kome vetar tuče i jauče. Kakvo značenje ima taj san?"
<BR>&nbsp;&nbsp;&nbsp;&nbsp;&nbsp;"Sine moj", odvrati student, "vreme je došlo kad ti moram reći ono što sam od tebe dosad skrivao, jer sam se plašio da bi ti u naglosti mladalačkoj mogao da se odvažiš na dela prevelika, a preuranjena. Znaj da je ovaj grad prepušten tiraniji jednog diva ljudoždera koji zahteva da mu se iz grada svake godine daju najlepše kćeri, a ti si u snu svome baš to gledao."
<BR>&nbsp;&nbsp;&nbsp;&nbsp;&nbsp;Na ovo sevnuše oči mladoga čoveka i on odlučno upita: "Ko je taj div, i kog je oblika, i gde živi?"
<BR>&nbsp;&nbsp;&nbsp;&nbsp;&nbsp;"Ime njegovo ne zna niko, jer mu se niko ne može dovoljno primaći. Po obliku, to je naviskaput, što će reći da se pred ljudskim očima pojavljuje kao brod koji na palubi, a to su mu u stvari pleća, ima samo jednu kulu, a to mu je u stvari glava, brodoglavac, dakle. U toj kulu ima samo jedno oko. Ali telo njegovo po dubinama plovi, sa ražama i ajkulama, ruke su mu duže nego većina visokih jarbola, a noge su mu kao šipovi pobodeni čak u dno mora. Luka mu je jedno ostrvo na zapadu gde postoji jedan kanal koji daleko u kopno zalazi i pri tome krivuda i savija se, mnogo puta, i račva se, a račve se opet račvaju. Na tom ostrvu, tako me moja nauka uči, kukuruzne device su prisiljene da borave; a on tamo miruje usidren, njima okružen i okreće oko uvek levo, desno, da gleda njih i njihovo očajanje."
<BR>
<BR>&nbsp;&nbsp;&nbsp;&nbsp;&nbsp;Deo III: Susret sa princezom
<BR>
<BR>&nbsp;&nbsp;&nbsp;&nbsp;&nbsp;Onda je mladi čovek krenuo i prikupio oko sebe druge momke iz čarobnjačkog grada da mu budu posada, a od šareno ukapuljačenih dobio je čvrsti brod. Celo leto su on i mladići koje je oko sebe okupio taj brod pokrivali oklopom, raspoređivali duž njegovih bokova najmoćniju artiljeriju i po sto puta uvežbavali dizanje jedara, podvezivanje jedara i ispaljivanje topova, tako da se lađa najzad odazivala kao punokrvna kobila na potezanje uzdi. Iz žaljenja koje su prema kukuruznim devicama osećali, krstili su tu lađu "Devičanska zemlja".
<BR>&nbsp;&nbsp;&nbsp;&nbsp;&nbsp;Konačno, dok je zlatno lišće sa javorja padalo (baš kao što zlato koje magičari proizvedu ispadne, na kraju, iz ljudskih ruku) i dok su sive primorske guske u nizovima letele između bledih kula gradskih, a kostolomke i bradanke za njima vrištale, mladići zaploviše. Na kitovskom drumu do ljudožderovog ostrva dogodiše im se mnogo stvari kojima ovde mesta nema. Ali na kraju tih pustolovina osmatrači videše pred sobom zemlju tavnih bregova, a na bregovima zelene tačkice. I dok su zaklanjali oči šakama da bolje vide, zelenoga bejaše više, pa još više. Tad je mladi čovek, koga je student od snova otelotvorio, znao da je to odista ostrvo diva ljudoždera i da kukuruzne device hitaju ka obali privučene prizorom njegovog jedra.
<BR>&nbsp;&nbsp;&nbsp;&nbsp;&nbsp;Topove su velike tada pripremili, a zastave magičarskog grada, koje su žute i crne, istakli po konopima. Bliže su prilazili, sve bliže, i najzad, bojeći se nasukavanja, skrenuli i pošli obalom. Istim pravcem pođoše i kukuruzne device i sledeći ih, privukoše još svojega sestrinstva, tako da su najzad prekrivale svu zemlju, kao da su pravo žito. Ali mladi čovek nije zaboravljao ono što mu bejaše bilo rečeno: da među kukuruznim devicama živi džin čovekožder.
<BR>&nbsp;&nbsp;&nbsp;&nbsp;&nbsp;Posle pola dana plovidbe, zaobišli su jedan rt i videli da se obala na tom mestu odmiče i tvori kanal kome se kraj ne vidi zato što krivudavo zalazi među niska brda te zemlje i na taj se način gubi iz vida. Na ulazu u ovaj kanal stajala je kalota od belog mermera okružena vrtovima i mladi čovek naredi svojim sadruzima da tu bace kotvu i ode na obalu.
<BR>&nbsp;&nbsp;&nbsp;&nbsp;&nbsp;Tek što je zakoračio na tlo ostrva tog, iziđe mu u susret žena velike lepote, tamne kože, crne kose i sjajnih očiju. On joj se nakloni, pa reče: "Princezo ili kraljice, vidim da nisi kukuruzna devica. Njihove odežde zelene su, tvoja je crna, ali i kad bi zeleno ponela, ipak bih te poznao, jer oči tvoje žalosti nemaju, a svetlost u njima nije svetlost Urta."
<BR>&nbsp;&nbsp;&nbsp;&nbsp;&nbsp;"Istinito zboriš", odgovori princeza. "Jer Noktua sam, kćer Noći i kćer, takođe, onoga koga si ti došao da sasečeš."
<BR>&nbsp;&nbsp;&nbsp;&nbsp;&nbsp;"Onda prijatelji ne možemo biti, Noktua", reče mladi čovek. "Ali hajde da ne budemo neprijatelji." Jer, iako nije znao zašto, on je, od tkiva snova satkan, bio njoj privučen, a ona, sa zvezdanom svetlošću u očima, njemu.
<BR>&nbsp;&nbsp;&nbsp;&nbsp;&nbsp;Na to je princeza raširila ruke i saopštila: "Znaj da je moj otac silom moju majku uzeo i da mene silom drži ovde, gde bih poludela da mi majka ne dolazi u smiraj svakog dana. Ako tugu ne vidiš u mojim očima, to je samo zato što ona leži u srcu mome. Da bih slobodu stekla, od svoje volje savete ću ti dati kako da nametneš bitku mome ocu i pobedu odneseš."
<BR>&nbsp;&nbsp;&nbsp;&nbsp;&nbsp;Svi mladi ljudi iz grada čarobnjaka namah se utišaše i okupiše da je saslušaju.
<BR>&nbsp;&nbsp;&nbsp;&nbsp;&nbsp;"Prvo morate razumeti da se vodeni putevi na ovom ostrvu okreću iznova i iznova, na takav način da na mapu nikad ne mogu biti ucrtani. Nikako ne možete njima jedriti, već morate svoje peći pripaliti pre nego što krenete dalje."
<BR>&nbsp;&nbsp;&nbsp;&nbsp;&nbsp;"Toga se ja ne bojim", reče mladi čovek sa telom načinjenim od snova. "Pola šume smo opustošili da napunimo svoja spremišta: ovi veliki točkovi koje vidiš hodaće po ovim vodama koracima divova."
<BR>&nbsp;&nbsp;&nbsp;&nbsp;&nbsp;Na to je princeza zadrhtala i rekla: "O, ne govori o divovima, jer ne znaš šta govoriš. Mnogo je brodova došlo poput vašeg, tako da su sada ljigava dna ovih neizmerivih kanala bela od lobanja. Jer običaj je moga oca da ih pusti da lutaju među ostrvcima i tesnacima dok ne potroše svoje gorivo - pa makar koliko ga imali - i da ih zatim napadne noću kad ih vidi po žarenju njihovoh umirućih vatri, dok oni njega ne vide, i da ih tad saseče."
<BR>&nbsp;&nbsp;&nbsp;&nbsp;&nbsp;Na ovo, briga obuze srce mladog čoveka od snova sazdanog i on reče: "Mi ćemo ga tražiti, kao što smo se i zakleli, ali zar ne postoji način da izbegnemo sudbu tih drugih?"
<BR>&nbsp;&nbsp;&nbsp;&nbsp;&nbsp;Na ovo se princeza na njega sažalila, jer ko god je od snova izgleda bar do neke mer lep kćerima Noći, a ovaj je bio najlepši od svih. Otud ona reče: "Moga oca da biste pronašli pre nego što svoj poslednji štapić sagorite, treba samo da gledate gde su vode najtamnije, pošto njegovo veliko telo svojim prolaskom uzvitla mnogo gadnog blata, pa ga, posmatrajući to, možete otkriti. Ali svakog dana morate potragu početi u zoru, a u podne prekinuti, inače vas on može napasti u suton, pa će vam sve izići na zlo."
<BR>&nbsp;&nbsp;&nbsp;&nbsp;&nbsp;"Za ovaj savet život bih dao", reče mladi čovek, a svi njegovi drugovi koji su s njim došli na kopno počeše klicati. "Jer sad ćemo kolosa potući sigurno."
<BR>&nbsp;&nbsp;&nbsp;&nbsp;&nbsp;Na ove reči svečano lice princezino postade još ozbiljnije i ona reče: "Ne, nije sigurno, jer on je strašan takmac u svakoj pomorskoj bici. Ali znam jedan bojni postupak koji vam može biti od pomoći. Reče da si došao dobro pripremljen. A katrana imaš li, kojim biste brod mazali ako procuri?"
<BR>&nbsp;&nbsp;&nbsp;&nbsp;&nbsp;"Mnogo buradi", reče mladi čovek.
<BR>&nbsp;&nbsp;&nbsp;&nbsp;&nbsp;"Onda, kad se budete borili, nastojte da vetar duva od vas ka njemu. Pa kad bitka bude najvrelija - a to će, kad počnete, nastupiti brzo - reci svojim ljudima da u peći bace katran. Ne mogu obećati da će vam to pobedu doneti, ali će vam pomoći mnogo."
<BR>&nbsp;&nbsp;&nbsp;&nbsp;&nbsp;Na ovo joj mladi ljudi zahvališe najobilnije, a kukuruzne device, koje su stidljivo stajale po strani dok su razgovarali mlađi čovek od snova satkan i ćerka Noći, nadigoše klicanje na način devojački: ne jako, ali sa puno radosti.
<BR>&nbsp;&nbsp;&nbsp;&nbsp;&nbsp;Tada momci stadoše da se spremaju za polazak; ložili su vatre u velikim pećima usred svog broda sve dok se nije rodio onaj beli duh koji dobre brodove potiskuje napred bez obzira na to kakav vetar duva. A princeza ih je sa plaže gledala i uputila im svoj blagoslov.
<BR>&nbsp;&nbsp;&nbsp;&nbsp;&nbsp;Ali baš kad su veliki točkovi počinjali da se okreću, u početku tako lagano da se pomicanje njihovo jedva videlo, ona pozva mladog čoveka sazdanog od snova da iziđe na ogradu i reče mu: "Moguće je da ćete mog oca naći. Ako ga nađete, moguće je da ćete ga potući i srušiti čak i takvu silu kao što je njegova. Ali i posle toga, možete se naći u velikoj muci da opet nađete put do mora, jer su kanali ovog ostrva raspoređeni najčudesnije. Ipak način postoji. Sa desne ruke mog oca moraš zguliti kožu sa prvog prsta. Tu ćeš videti hiljadu umršenih linija. Nemoj obeshrabren biti nego ih proučavaj najpomnije, jer to je karta kojom se on služio kad je pravio mrežu kanala i taj način je izabrao da je uvek ima uz sebe."
<BR>
<BR>&nbsp;&nbsp;&nbsp;&nbsp;&nbsp;Deo IV: Bitka sa divom ljudožderom
<BR>
<BR>&nbsp;&nbsp;&nbsp;&nbsp;&nbsp;Ka unutrašnjosti ostrva okrenuše svoj pramac i baš kao što je princeza predskazala, kanal kojim su išli ubrzo se račvao, pa opet i opet delio, tako da je ubrzo hiljadu račvastih kanala bilo, kao i deset hiljada ostrvaca. Kad senka glavnog jarbola nije bila duža od šešira, mladi čovek satkan od snova izdao je naređenje da se bace sidra, a vatre priguše, pa su tako, tokom dugog popodneva, čekali, uljem topove podmazivali, spremali barut i činili sve druge pripreme za vođenje duge bitke.
<BR>&nbsp;&nbsp;&nbsp;&nbsp;&nbsp;Konačno se pojavila Noć, koju su videli kako stupa sa jednog ostrvca na drugo, dok su joj oko pleća lepršali njeni šišmiši, a ukorak za njom klipsali njeni grozovuci. Činilo im se da sa mesta svoga ukotvljenja mogu hicem iz svog teškog topa dobaciti bez muke do nje; međutim, svi zapaziše da nije prošla ispred Hesperusa, pa čak ni ispred Sirijusa, nego je prošla negde iza tih zvezda. Samo na trenutak je okrenula lice ka njima i niko nije mogao pouzdano da rastumači šta je taj pogled značio. Ali se svi zapitaše da li ju je zaista div na silu uzeo kao što je njena kćerka rekla; a ako i jeste, da li je ona, možda, u međuvremenu izgubila ono osećanje neodobravanja za koje bi se moglo zamisliti da ga je zbog prisile osetila.
<BR>&nbsp;&nbsp;&nbsp;&nbsp;&nbsp;Sa prvim svetlom zasvira truba sa zadnje, tvrđavski uzdignute palube i prigušene vatre dobiše novo gorivo, ali pošto je laki vetar zore duvao podesno niz kanal u kome su se zatekli, mladi čovek naredi da se sva jedra dignu još pre nego što su veliki mehanizmi bili spremni da svojim kolima napred kroče. Zato, kada se beli duh razbudio, brod nagrnu udvojenom brzinom napred.
<BR>&nbsp;&nbsp;&nbsp;&nbsp;&nbsp;Taj kanal je išao mnogo liga, ne baš pravo napred, ali dovoljno pravo da se nisu morala jedra savijati, pa čak ni njihov položaj menjati. Stotinu drugih kanala se s njim ukrštalo i kod svakog su vodu proučavali, ali svaki je bio prozračan kao kristal. Da bi se ispripovedalo kakve su sve čudesne prizore videli na ostrvcima kraj kojih su plovili, trebalo bi desetak priča dugačkih kao što je ova: žene koje su rasle na stabljikama, iz zemlje, kao cveće i koje su nastojale da poljube mornare da bi po njihovim licima razmazale polenov prah sa svojih obraza; muškarci koji su od vina umrli davno, ali su još i sad ležali pored izvora vina i pili, odveć otupeli da shvate da su njihovi životi minuli; zveri koje će tek u budućim vremenima biti vesnici pojedinih događaja, zveri čiji su udovi izuvijani, a krzna u bojama koje još niko nikad nije video, zveri koje su čekale da se primaknu dani bitaka, zemljotresa i kraljoubistava.
<BR>&nbsp;&nbsp;&nbsp;&nbsp;&nbsp;Najzad mladome čoveku koji je od snova bio sazdan i koji je sad pored krmanoša čekao priđe mladić koji mu je kao prvi zamenik služio i reče mu: "Daleko putovasmo već ovim kanalom, a Sunac, koji nije ni pokazivao svoje lice kad smo podigli jedra, prilazi svome zenitu. Prateći ovaj jedan, hiljadu drugih kanala mimoiđosmo, a od diva-čovekojeca nigde ni traga. Nije li moguće da smo nesrećan kurs odabrali? Ne bi li mudrije bilo da uskoro skrenemo i drugi kurs oprobamo?"
<BR>&nbsp;&nbsp;&nbsp;&nbsp;&nbsp;Tada je mladi čovek odgovorio: "Evo, baš sad prolazimo pored jednog kanala, onog koji nam je s desne strane. Pogledaj dole pa mi reci da li su vode u njemu zaprljanije nego u našem."
<BR>&nbsp;&nbsp;&nbsp;&nbsp;&nbsp;Mladić učini kako mu je rečeno, pa odgovori: "Ne, čistije su."
<BR>&nbsp;&nbsp;&nbsp;&nbsp;&nbsp;"Još malo, pa će se ka levoj strani sledeći otvoriti. Do koje dubine možeš videti?"
<BR>&nbsp;&nbsp;&nbsp;&nbsp;&nbsp;Mladić sačeka da se brod nađe tačno kraj ulaza u pomenuti kanal, a onda je odgovorio: "Do najveće. Vidim olupinu nekog broda iz starih vremena, mnogo hvati u dubini."
<BR>&nbsp;&nbsp;&nbsp;&nbsp;&nbsp;"A možeš li isto tako daleko gledati kroz ovaj kanal kojim plovimo?"
<BR>&nbsp;&nbsp;&nbsp;&nbsp;&nbsp;Tad je mladić pogledao vode koje su upravo prosecali, a one su bile kao mastilo; čak su i napljusci koji izletahu ispod teškoradećih točkova izgledali kao vrane i gavrani. Namah uviđajući šta je, mladić povika svima ostalima da stanu uz topove, jer im nije trebalo reći da obavljaju ma kakve pripreme, budući da su baš sve pripreme bile obavljene davno.
<BR>&nbsp;&nbsp;&nbsp;&nbsp;&nbsp;Ispred njih ležaše ostrvce od većine više, krunisano visokim, sumornim drvećem; a kanal se tu blago povijao, tako da je vetar, koji je dotad tačno u krmu duvao, sad stizao za jednu četvrt postrance. Pomače kormilar točak koji je u njegovom zahvatu bio, a dežurni opruži neka jedra i priteže druga, tako da pramac broda oko oštrog zaokreta litice zađe, kad tamo, pred njima ležaše dugačko, uzano brodsko korito, sa samo jednom gvozdenom kulom na sredini i sa samo jednim topom, ali većim od ijednog njihovog, isturenim kroz jedini otvor na kuli.
<BR>&nbsp;&nbsp;&nbsp;&nbsp;&nbsp;Onda je mladi čovek od snova satkan otvorio usne da naredi pramčanim posadama da otvore vatru. Pre nego što su te reči mogle biti igovorene, veliki top njihovog protivnika je riknuo, a njegov zvuk nije bio kao grmljavina, niti kao ma koji drugi zvuk na koji su ljudske uši svikle; nego je još bio kao da su do toga časa stajali u visokoj kamenoj kuli koja se sva u jedan mah okolo njih srušila.
<BR>&nbsp;&nbsp;&nbsp;&nbsp;&nbsp;A đule tako ispaljeno udarilo je u vrh cevi prvog topa njihove desnobočne baterije i udarivši razbilo je tu cev u paramparčad, ali se i samo na komade raspalo, tako da su krhotine oba projurile po brodu kao kad se tamno lišće razasipa pred silovitim vetrom i od njih pogiboše mnogi.
<BR>&nbsp;&nbsp;&nbsp;&nbsp;&nbsp;Onda je kormilar, ne čekajući nikakva naređenja, zaokrenuo brod tako da je levobočna baterija imala neprijatelja pred sobom, a topovi počeše gruvati svaki po volji svog tobdžije, kao kad vuci zaurlavaju na mesec. Njihova đulad poleteše i levo i desno od neprijateljeve kule, neka udariše u nju i odzvoniše posmrtni zvon onima koji su trenutak ranije izginuli, a neka udariše po palubi (koja takođe gvozdena bejaše) i posle tog udara odleteše vrišteći u nebo.
<BR>&nbsp;&nbsp;&nbsp;&nbsp;&nbsp;Onda je jedan top njihovog protivnika progovorio još jednom.
<BR>&nbsp;&nbsp;&nbsp;&nbsp;&nbsp;Tako se to nastavljalo tokom trenutaka koji su izgledali kao cele godine vremena. Najzad se mladi čovek prisetio saveta princeze, ćerke Noći; međutim vetar, iako je duvao jako, nije iz povoljnog pravca stizao, a ako bi se brod premeštao da bi dospeo tačno uz vetar od neprijatelja, mnogo trenutaka ne bi mogao nijednim topom pucati osim pramčanim topovima i kad bi se najzad okrenuo celom jednom baterijom, bila bi to desnobočna baterija, u kojoj je već jedan top bio uništen i toliko ljudi poginulo.
<BR>&nbsp;&nbsp;&nbsp;&nbsp;&nbsp;Ali u tom času njemu pade na um da se sad oni bore isto kao stotine drugih brodova ranije i da su svi ti ranije poginuli, njihove lađe potonule, a njihove se kosti razasule po mirijadi kanala koji vrludaju i spliću svoje krivine na licu divovog ostrva. Zato dade naređenje kormilaru; međutim, ne odazva se niko, jer je krmanoš već bio mrtav, pa umesto da drži krmanoški točak, držao je točak njega. Videći da su stvari takve, mladi čovek od snova satkan zgrabi paoke ovoga točka svojim šakama i okrete ka neprijatelju njihov uzani pramac. Tada se videlo koliko one tri sestre okreću sudbinu u korist hrabrih, jer sledeći hitac njihovog neprijatelja, hitac koji je mogao njihovu lađu opustošiti s kraja na kraj, promašio ju je i otišao za dužinu jednog vesla ulevo. A i hitac posle toga, i to za širinu čamca udesno.
<BR>&nbsp;&nbsp;&nbsp;&nbsp;&nbsp;Sad njihov neprijatelj, koji je do tada stajao čvrsto, ne pokušavajući ni da beži ni da im se primakne, poče da se okreće; osećajući da bi on od njih rado pobegao samo kad bi mogao, članovi posade povikaše silovito kao da su već pobedili. Ali, gle čudesa, ta jedina kula, za koju oni mišljaše da je nepokretno usađena u palubu, poče da se okreće na suprotnu stranu, tako da je top i sad mogao gađati po njima.
<BR>&nbsp;&nbsp;&nbsp;&nbsp;&nbsp;Sledećeg trena njegovo ih je đule grunulo po sredini i zbacilo im jedan top desnobočne baterije sa njegovih kolica kao što bi pijan čovek mogao izručiti bebu iz kakve kolevke, posle čega je taj top odleteo vitlajući se preko palube i sve na svome putu kršeći i rušeći. Onda su topovi te baterije - svi preostali - progovorili svi u jednom horu vatre i gvožđa. Pa, pošto se razmak sada smanjio na manje od polovine onog pređašnjeg (ili, možda, samo zato što je neprijatelj njihov, pokazavši strah, oslabio tkivo svoga bića), njihova đulad sada više nisu treštala po njegovoj kuli samo sa praznom zvekom, nego sa prštanjem kao da se raspada na komade ono zvono koje će kraj sveta označiti; pojaviše se, na nauljanoj crnini gvožđa, zupčaste naprsline.
<BR>&nbsp;&nbsp;&nbsp;&nbsp;&nbsp;Onda mladi čovek povika u cev za dovikivanje onima koji su verno ostali u mašinskoj sali i hranili peći lomljenim drvetom, te im reče katran u plamenje da hitnu kao što ih je posavetovala princeza. Prvo se uplašio da su svi tamo mrtvi, onda da u bojnoj halabuci nisu naređenje razumeli. Ali senka pade na vodu suncem obasjanu, senka koja se od njega ka protivniku pružala, i on pogleda gore.
<BR>&nbsp;&nbsp;&nbsp;&nbsp;&nbsp;Priča se da je u drevnim vremenima jedna devojčica u dronjcima, ribareva kćer, našla na pesku zatvorenu bočicu, odlomila pečat, izvukla čep i time postala kraljica od leda do leda. Činilo se da sada, baš tako, neko elementarno biće, puno one snage kojom je svet svojevremeno iskovan, izvire iz visokih dimnjaka njihovog broda, prevrće se preko sebe sa mračnom radošću i narasta u jednom huku kao kad vetar stiže.
<BR>&nbsp;&nbsp;&nbsp;&nbsp;&nbsp;A vetar stiže vaistinu i poduhvati to biće svojim nebrojenim rukama i ponese ga kao čvrstu masu na njihovog neprijatelja. Čak i kad se ništa više nije moglo videti - ni dugačko, tamno brotsko korito sa gvozdenom palubom, ni usamljeni top čija su usta izgovarala reči prokletstva protiv njih, oni časom nisu časili, nego su navaljivali ka svojim topovima i opaljivali ih u crnilo. S vremena na vreme čuli su i po jedan pucanj topa njihovog neprijatelja, ali nikakav sev nisu pri tome videli, niti su mogli reči gde, zapravo, odlaze ta protivnička đulad.
<BR>&nbsp;&nbsp;&nbsp;&nbsp;&nbsp;A moguće je da ona još ni u šta nisu udarila, nego da još i sada kruže oko sveta tražeći svoju metu.
<BR>&nbsp;&nbsp;&nbsp;&nbsp;&nbsp;Ispaljivali su sve dok cevi nisu počele da se žare kao metalni odlivci tek ispali iz kalupa. Onda se smanjio i dim koji je tako dugo kuljao, a oni odozdo povikaše kroz cev za razgovor da je katran sav potrošen i mladi čovek od snova stvoren naredi da paljba prestane i tobdžije popadaše po palubi kao mrtvaci, preumorni čak i da mole za malo vode.
<BR>&nbsp;&nbsp;&nbsp;&nbsp;&nbsp;Rastočio se crn oblak. Ne kao što se magla na suncu diže, nego kao što neka armija na zlo spremna gubi. Ipak, pred mnogim ponovljenim jurišima, uzmakne tamo, tvrdokorno stoji onamo, izbaci još po koji pramen čarkaša i kad se čini da je svuda popustila.
<BR>&nbsp;&nbsp;&nbsp;&nbsp;&nbsp;Uzalud su po talasima, opet uglačanim, tražili svog dušmanina. Ništa ne mogaše videti: ni brodsko korito njegovo, ni kulu, ni top, ni daske, niti poprečne grede sa katarki.
<BR>&nbsp;&nbsp;&nbsp;&nbsp;&nbsp;Polako, sa toliko opreza da se moglo misliti da su u strahu od neprijatelja koga ne vide, nastupiše do samog mesta gde je ležao ukotvljen, primećujući smlaćeno drveće i izrovanu zemlju onostran tog mesta, na ostrvcu, tamo gde su njihova đulad trošila svoju energiju. Kad su bili baš iznad tačke gde je gvozdeno brodsko korito njihovog takmaca ranije ležalo, mladi čovek satkan od snova naredio je da velika kola promene smer svog okretanja, tako da su najzad stali i ostali nepomično baš kao njihov protivnik ranije. Tad je krupnim koracima prišao ogradi i pogledao dole; ali sa takvim izrazom lica da niko, pa ni najhrabriji nije imao odvažnosti da ka njemu gleda.
<BR>&nbsp;&nbsp;&nbsp;&nbsp;&nbsp;Kada je najzad digao pogled, lice mu je bilo tvrdo i sumorno; nikome nije ni reč kazao, nego se povukao u svoju kabinu i zamandalio vrata. Onda je onaj momak koji mu je bio prvi zamenik naredio da se brod okrene radi povratka do bele polukule princezine; naredio je takođe da rane budu previjene, pumpe pokrenute i opravke, one koje su se uopšte mogle izvesti, otpočete. Mrtve je zadržao na brodu da bi mogli biti sahranjeni na pučini širokog mora.
<BR>
<BR>&nbsp;&nbsp;&nbsp;&nbsp;&nbsp;Deo V: Smrt studentova
<BR>
<BR>&nbsp;&nbsp;&nbsp;&nbsp;&nbsp;Možda taj kanal i nije bio tako prav kao što se njima činilo. Ili su, možda, u borbi, i ne znajući, izgubili orijentaciju. Ili su se ti kanali uvijali (nekoliko ljudi reče to) kao crvi u blatu, ali samo kad ih nijedno oko ne gleda. Šta god da je istina o tome, oni su celi dan pod parom plovili jer je vetar sasvim prestao i pri zadnjem večernjem svetlu videli samo da krstare među nepoznatim ostrvcima.
<BR>&nbsp;&nbsp;&nbsp;&nbsp;&nbsp;Svu noć su ležali ne ploveći. Kad dođe jutro, taj mladić pozva kod sebe one za koje je smatrao da mu mogu najvrednije savete dati; ali niko ništa predložiti nije mogao, osim da pozovu mladog čoveka od snova satkanog, što nisu bili radi činiti, ili da plove dalje dok ne stignu do otvorenih voda ili do princezine kalote.
<BR>&nbsp;&nbsp;&nbsp;&nbsp;&nbsp;Ovo drugo su činili vasceli dan, trudeći se da to bude u pravoj liniji, ali, i protiv svoje volje, krivudajući među mnogim zavijucima kanala. Kad dođe opet noć, ne bejahu u položaju išta boljem nego ranije.
<BR>&nbsp;&nbsp;&nbsp;&nbsp;&nbsp;Ali ujutru trećeg dana mladi čovek čije je telo od snova sačinjeno izišao je iz kabine i ushodao se po svom običaju uz i niz palube, razgledajući šta je već popravljeno i pitajući one ranjenike koji su se zbog bolova od rana rano probudili kako im je. Tad mu priđoše i taj mladić i oni koji su tog mladića savetovali, objasniše šta su sve činili i upitaše kako bi mogli opet more naći da bi na njemu svoje mrtve sahranili i onda se vratili svojim domovima u gradu magičara.
<BR>&nbsp;&nbsp;&nbsp;&nbsp;&nbsp;To kad je čuo, digao je pogled ka nebeskom svodu. Neki su mislili da se on to moli Bogu, neki da pokušava da obuzda svoj gnev prema njima, a treći, opet, da se on to samo upinje da na nebu nađe nadahnuće. Ali toliko dugo je zurio da su se počeli plašiti, baš kao kad je bio u vodu zurio, pa jedan ili dvojica počeše polako da se odmiču. Tad im on reče: "Pogledajte! Zar ne vidite morske ptice? Iz svakog ugla neba u kolonama doleću. Za njima!" Sve do pred kraj jutra išli su za pticama koliko god su im to krivudavi kanali dopuštali. Najzad ih videše kako se viju i okomljuju ka vodama ispred njih, tako da su, sa svojim belim krilima i glavama boje ebonovine, ličile na oblak koji je legao nisko ispred broda, oblak beo spolja, ali grmljavinom bremenit iznutra. Onda mladi čovek od snova otelotvoren reče da jedan veliki top napune samo barutom i da ga ispale; kad je top grunuo, sve te morske ptice se uzdignuše ječeći i kričeći. A na mestu gde su bile posada ugleda ogromnu lešinu, za koju im se učini da je morala biti zver kopnena, jer imala je, pomislili su, jednu glavu i četiri noge. Ali bila je veća nego mnoštvo slonova zajedno.
<BR>&nbsp;&nbsp;&nbsp;&nbsp;&nbsp;Kad su joj se primakli, mladi čovek je naredio da se u vodu čamac pusti, a dok je u čamac prelazio, videše da je pod opasač zatakao veliki alfanž čije je sečivo bleskalo na suncu. Neko vreme je mukotrpno radio nad lešinom, a kad se vratio, doneo je mapu, najveću koju je iko od njih ikad video, nacrtanu na neuštavljenoj koži.
<BR>&nbsp;&nbsp;&nbsp;&nbsp;&nbsp;Do mraka stigoše do princezine kalote. Svi su na brodu čekali dok ju je majka njena posećivala; ali čim je ta užasna žena otišla, svi za hod sposobni sišli su na obalu, a kukuruzne device su se sjatile oko njih, po sto devojaka na svakog mladića, a mladi čovek od snova satkan zagrlio je kćer Noći i poveo igranku sa mnogo plesova za sve. Tu noć niko od njih nikada nije zaboravio.
<BR>&nbsp;&nbsp;&nbsp;&nbsp;&nbsp;Rosa ih je našla ispod drveća u princezinoj bašti napola zatrpane cvećem. Neko vreme su spavali tako, ali kad je popodne dobacilo senkama njihovih katarki čak do njih, probudili su se. Onda je princeza rekla tom ostrvu zbogom i zarekla se da makar i posetila sve ostale zemlje po kojima njena mati kroči, nikada više neće u ovu da se vrati; slično su se i kukuruzne device zaklele. Pa možda ih je i bio prevelik broj da na taj brod stanu, ali su stale ipak i tako su sve palube bile zelene od njihovih halja i zlatne od njihovih kosa. Mnoge pustolovine doživeše na povratku u grad magičara. Ova bi priča mogla reći i kako su svoje mrtve bacili u more, ispraćajući ih molitvama, a onda ih noću viđali na poprečnim jedrenim gredama; ili kako su se pojedine kukuruzne device poudavale za one prinčeve koji, pošto su tolike godine proživeli pod čarolijom, više ni ne žele takav život da ostave, a i učenost su golemu tokom tog vremena stekli, te zato grade svoje palate na listovima lokvanja i retko bivaju ljudskim okom viđeni.
<BR>&nbsp;&nbsp;&nbsp;&nbsp;&nbsp;Ali svim tim stvarima ovde mesta nema. Neka bude dovoljno da kažemo da je, dok su se bližili grebenu na čijem vrhu stoji grad čarobnjaka, onaj student koji je otelotvorio od snova mladog čoveka stajao na bedemima i gledao preko pučine, njih čekajući. Pa kad je video njihova tamna jedra, nacrnjena sagorelim katranom koji je njihovog neprijatelja zaslepio, student je pomislio da su jedra u crno objena u znak žaljenja za mladim čovekom i bacio se u ponor i tako poginuo. Jer nijedan čovek ne živi dugo kad su mu snovi mrtvi.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
