<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. OPET JAZAVAC
<P>&nbsp;&nbsp;&nbsp;&nbsp;&nbsp;Uprkos onome što mi je stočar bio rekao, nadao sam se da će to biti neko mesto nalik na Saltus, gde bismo mogli naći čistu vodu i gde bismo sa nekoliko aesa mogli kupiti hranu i odmor. Umesto toga, našli smo samo ostatke grada. Između izdržljivih kamenova koji su nekad bili gradski pločnik rasla je sada gruba trava, tako da se iz daljine jedva primećivala ikakva razlika u odnosu na okolnu pampu. Popadali stubovi ležahu u toj travi kao stabla u šumi opustošenoj divljanjem neke razbesnele oluje; poneki stub je i stajao, prelomljen, bolno beo pod suncem. Gušteri sa sjajnim crnim očima i nazupčenim leđima ležali su nepomično u svetlosti. Zgrade su se pretvorile u brežuljke iz kojih je iznikla nova trava zato što su vetrovi na njih naneli zemlju.
<BR>&nbsp;&nbsp;&nbsp;&nbsp;&nbsp;Nisam video nikakvog razloga da skrećem sa našeg kursa, pa produžismo ka severozapadu, podstičući svoje destrijere da požure. Tada sam prvi put primetio planine ispred nas. U tom trenutku bile su uokvirene jednim ruševnim lukom i izgledale samo kao nejaka plava linija na obzorju; a ipak, osećala se nihova prisutnost, kao što se oseća prisustvo onih poludelih klijenata na trećem nivou naše ublijete, iako njih nikad ne povedemo nijedan stepenik nagore, niti ih, čak, izvodimo iz ćelija. Negde u tim planinama ležalo je jezero Diuturna. I Traks. A Pelerinke su, koliko sam do tada mogao naslutiti, lutale negde između tih vrhova i urvina, negujući ranjenike iz beskonačnog rata protiv Ascijana. A i taj rat je vođen u planinama. Tamo su za jedan prolaz ginule stotine hiljada.
<BR>&nbsp;&nbsp;&nbsp;&nbsp;&nbsp;Ali, u tom trenutku, mi smo tek ulazili u jedan grad u kome se nije čuo nikakav glas osim gavranskog. Iako smo iz stočareve kuće poneli mešine sa vodom, voda nam je već bila na izmaku. Jolenta je bila slabija; Dorkas i ja smo došli do zajedničkog uverenja da će nam ona verovatno umreti ako do večeri ne nađemo još vode. Baš kad je Urt počinjao da se valja preko sunca, naiđosmo na jedan polomljeni žrtveni sto čiji je bazen još uspevao da hvata kišu. Ta voda bila je ustajala i smrdljiva, ali smo, u očajanju, dali Jolenti da popije nekoliko gutljaja; ona ih je odmah ispovraćala. Urtovo obrtanje otkrilo je mesec, koji je već odavno izišao iz faze punoće, pa smo, izgubivši sunčevo svetlo, bar dobili mesečev slabi zelenkasti sjaj.
<BR>&nbsp;&nbsp;&nbsp;&nbsp;&nbsp;Da smo tada naišli na jednostavnu logorsku vatricu, izgledala bi nam kao čudo. A videli smo nešto još čudnije, što nas je malo trglo. Dorkas je pokazala rukom levo. Pogledao sam tamo i sledećeg trenutka ugledao nešto što mi je izgledalo kao meteor. "Zvezda padalica", rekoh. "Da li si to ikad videla? Ponekad dođu u čitavim pljuskovima."
<BR>&nbsp;&nbsp;&nbsp;&nbsp;&nbsp;"Ne! Ono je zgrada, zar ne vidiš? Traži pogledom tamno mesto koje se razlikuje od neba. Sigurno ima ravan krov, a na njemu je neko sa kremenom i ocilom."
<BR>&nbsp;&nbsp;&nbsp;&nbsp;&nbsp;Spremao sam se da joj kažem da suviše mašta, ali onda se neki tupi crveni sjaj, činilo se ne veći od glave čiode, pojavio na mestu gde su te varnice pale. Još dva daha i eto plamenog jezička.
<BR>&nbsp;&nbsp;&nbsp;&nbsp;&nbsp;Daljina nije bila velika, ali pošto smo jahali po mraku i po izlomljenim kamenim pločama, izgledala je velika. Dok smo stigli do zgrade, vatra se u toj meri razgorela, da smo mogli da vidimo tri čučeće prilike oko nje. "Potrebna nam je vaša pomoć", doviknuh. "Ova žena umire."
<BR>&nbsp;&nbsp;&nbsp;&nbsp;&nbsp;Sve troje podigoše glave i kričavi glas neke starice upita: "Ko to govori? Čujem glas čoveka, ali ga ne vidim. Ko si?"
<BR>&nbsp;&nbsp;&nbsp;&nbsp;&nbsp;"Ovamo", doviknuh, zabacujući unazad svoj fuliginski ogrtač sa kapuljačom. "Levo od tebe. Imam tamnu odeću, to je sve."
<BR>&nbsp;&nbsp;&nbsp;&nbsp;&nbsp;"Imaš... imaš. Ko umire? Ne ova mala sa bledom kosom... nego velika sa crvenozlatnom. Imamo ovde vino i vatru, ali drugi lek nikakav. Pođite okolo, tamo je stepenište."
<BR>&nbsp;&nbsp;&nbsp;&nbsp;&nbsp;Poveo sam naše životinje oko ugla zgrade kao što je starica pokazala. Kameni zidovi su odsekli od nas niski mesec, tako da smo ostali u slepoj tami, a ja sam se spotakao o neke grube stepenike koji su sigurno bili načinjeni nagomilavanjem kamena iz ovdašnjih ruševina, uz jedan zid ove zgrade. Vezao sam destrijerima noge, a zatim poneo Jolentu gore; Dorkas je išla napred da opipava put i upozorava me na opasnost.
<BR>&nbsp;&nbsp;&nbsp;&nbsp;&nbsp;Kad smo izišli na krov, videsmo da ipak nije ravan; nagib mu je bio dovoljan da se na svakom koraku plašim pada. Površina mu je bila tvrda i nejednaka, od crepova - jedan se i otkačio, pa smo ga slušali kako struže i zvekeće niz druge crepove; onda je pao preko ivice i dole se, na neravnim kamenim pločama, rasprštao u komade.
<BR>&nbsp;&nbsp;&nbsp;&nbsp;&nbsp;Kad sam bio šegrt, i to premlad da mi se povere ikakvi zadaci osim najjednostavnijih, dali su mi jedno pismo da ga prenesem preko Starog dvorišta, u veštičju kulu, koja se sa našom kulom preko tog dvorišta gleda. (Mnogo kasnije sam doznao da postoji dobar razlog da se za slanje poruka, koje je nalagala naša blizina vešticama, biraju isključivo dečaci daleko mlađi od pubertetskih godina.) Sada kada znam kakav je užas naša kula izazivala ne samo među ljudima u tom kvartu nego u istoj ili većoj meri i među ostalim stanovništvom Citadele, nalazim ukus dopadljve prostodušnosti u uspomeni na taj moj strah; ali, za malog i neprivlačnog dečaka kakav sam bio, taj strah je bio veoma stvaran. Bio sam se naslušao groznih priča od starijih šegrta i video da se plaše i dečaci nesumnjivo hrabriji od mene. U toj najmršavijoj od svih Citadelinih mirijadu kula noću su gorela svetla čudnih boja. Vriskovi, koje smo slušali kroz brodske prozorčiće na zidu naše spavaonice, nisu dopirali iz neke podzemne komore za saslušanja slične našoj, nego sa najviših spratova. Znali smo da vrište same veštice, a ne njihovi klijenti, jer one klijente u našem smislu te reči nisu ni imale. Nisu to bila ni zaurlavanja ludila, ni krici agonije kao kod nas.
<BR>&nbsp;&nbsp;&nbsp;&nbsp;&nbsp;Mene su naterali da operem ruke da ne bih njima zaprljao kovertu, pa sam bio veoma svestan njihove vlažnosti i njihovog crvenila dok sam birao put između barica ledene vode kojih je u dvorištu bilo mnogo. U mojoj mašti se bila uzdigla neka veštica koja će biti silno dostojanstvena i ponižavajuća i koja neće oklevati da me kazni na neki izuzetno odvratan način zato što sam se usudio da joj pismo odnesem crvenim rukama; šaviše, koja će moj povratak propratiti i podrugljivim izveštajem majstoru Malrubiusu.
<BR>&nbsp;&nbsp;&nbsp;&nbsp;&nbsp;Mora biti da sam tada bio zaista mali: morao sam da skočim da bih dohvatio zvekir na vratima. Pljesak duboko ishabanog praga na njihovim ulaznim vratima o đonove mojih cipela ostaje i do danas sa mnom.
<BR>&nbsp;&nbsp;&nbsp;&nbsp;&nbsp;"Da?" Lice koje se zagledalo u moje bilo je jedva na nešto malo većoj visini nego moje sopstveno. Bilo je to jedno od onih lica koja se ističu - među svim stotinama hiljada lica koja sam video - time što istovremeno nagoveštavaju lepotu i tešku bolest. Veštica kojoj je to lice pripadalo meni je izgledala veoma stara, a zapravo mora biti da je imala oko dvadeset godina ili nešto manje, ali nije bila visoka, a išla je veoma pogureno kao što ponekad idu osobe u najdubljoj starosti. Lice joj je bilo tako divno, ali i tako beskrvno da je moglo biti maska od slonovače izrezana rukom nekog majstora kiparske veštine.
<BR>&nbsp;&nbsp;&nbsp;&nbsp;&nbsp;Bez ijedne reči podigao sam pismo.
<BR>&nbsp;&nbsp;&nbsp;&nbsp;&nbsp;"Hajde sa mnom", reče ona. Upravo tih reči sam se i plašio, a sad kad su bile zaista izgovorene, izgledale su neizbežne kao smenjivanje godišnjih doba.
<BR>&nbsp;&nbsp;&nbsp;&nbsp;&nbsp;Ušao sam u kulu veoma različitu od naše. Naša je imala pritiskajuću solidnost, bila je od metalnih ploča uklopljenih tako blisko da su se, pre mnogo godina, slile u jednu masu, srasle; u donjim spratovima naše kule bilo je toplo, kapala je voda. U veštičjoj kuli ništa nije izgledalo, a malo šta je stvarno i bilo solidno. Mnogo kasnije, majstor Palaemont mi je objasnio da je veštičja kula daleko starija od većine ostalih delova Citadele i da je građena u doba kad je građenje kula predstavljalo manje-više podražavanje, od nežive građe, ljudske fizilogije: čelični kostur postavljen da podržava razapeta tkanja od slabijih tvari. Proticanjem vekova rđa je pojela glavninu čeličnog kostura, tako da se ustrojstvo, nekada njime podržavano, sad držalo samo zahvaljujući delimičnim popravkama koje su izvela prošla pokolenja. Sobe su bile prevelike, a razdvojene zidovima jedva nešto debljim od draperija. Nijedan pod vodoravan, nijedno stepenište pravolinijsko, svaka stepenišna ograda koju sam dodirnuo kao da je bila spremna da mi ostane u ruci. Gnostičke šare bele, zelene i purpurne boje bile su kredom ispisane po zidovima, ali pravog nameštaja bilo je malo, a vazduh kao da je bio hladniji nego napolju.
<BR>&nbsp;&nbsp;&nbsp;&nbsp;&nbsp;Popeo sam se uz nekoliko nizova stepenika i uz jedne merdevine od međusobno uvezanih, neoguljenih, tankih stabala neke mirisne vrste drveta, a onda sam uveden kod jedne starice koja je sedela na jedinoj stolici koju sam do tog trenutka video u toj kuli. Zurila je kroz staklenu površinu jednog stola na nešto što je meni izgledalo kao veštački pejzaž nastanjen bezdlakim, osakaćenim životinjama. Predao sam joj svoje pismo, onda sam izveden napolje; ali na trenutak me je pogledala, pa je njeno lice, kao i lice starmlade žene koja me je njoj dovela, ostalo, naravno, urezano u moj um.
<BR>&nbsp;&nbsp;&nbsp;&nbsp;&nbsp;Ovo sve pominjem sada zato što sam imao utisak, dok sam polagao Jolentu na crepove pored vatre, da su žene koje nad vatrom čuče iste one veštice. Bilo je to nemoguće: ona starica kojoj sam svojevremeno uručio pismo morala bi svakako već biti mrtva, a ona mlađa (ako bi još bila živa) morala bi biti, kao i ja, izmenjena do neprepoznatljivosti. A ipak, prepoznavao sam ta dva lica koja su se sad okrenula ka meni. Možda na celom svetu postoje samo dve veštice koje se rađaju stalno ponovo.
<BR>&nbsp;&nbsp;&nbsp;&nbsp;&nbsp;"Šta joj je?" upita mlađa. Dorkas i ja objasnismo najbolje što smo mogli.
<BR>&nbsp;&nbsp;&nbsp;&nbsp;&nbsp;Mnogo pre nego što smo završili, starija žena je prihvatila Jolentinu glavu u krilo i počela joj silom sipati, iz jedne boce od pečene gline, vino u grlo. "Ovo bi joj škodilo kad bi imalo snagu da škodi", reče. "Ali tri četvrtine je čista voda. Pošto ne želite da je vidite kako umire, možda je sreća za vas što ste ovako naišli na nas. A da li je to sreća i za nju, ne mogu reći."
<BR>&nbsp;&nbsp;&nbsp;&nbsp;&nbsp;Zahvalio sam joj se i upitao je da li je otišla treća osoba koja se pre toga nalazila uz njihovu vatru.
<BR>&nbsp;&nbsp;&nbsp;&nbsp;&nbsp;Stara je uzdahnula, zagledala se u mene jedan trenutak, a onda opet usmerila pažnju na Jolentu.
<BR>&nbsp;&nbsp;&nbsp;&nbsp;&nbsp;"Bile smo samo nas dve", reče mlađa žena. "A ti video tri?"
<BR>&nbsp;&nbsp;&nbsp;&nbsp;&nbsp;"Veoma jasno, pri svetlosti vatre. Tvoja baka - ako ti je baka - podigla je pogled i obratila mi se. Ti i neko ko je uz tebe bio podigli ste, pa opet sagli, glave."
<BR>&nbsp;&nbsp;&nbsp;&nbsp;&nbsp;"Ona je Kumeanka."
<BR>&nbsp;&nbsp;&nbsp;&nbsp;&nbsp;Tu reč sam čuo i ranije, ali u tom času nisam se mogao setiti gde, a lice mlađe žene, nepomično poput lica gorske vile oreade, nije davalo nikakav nagoveštaj.
<BR>&nbsp;&nbsp;&nbsp;&nbsp;&nbsp;"Ona vidovita", pomože mi Dorkas. "A ko si ti?"
<BR>&nbsp;&nbsp;&nbsp;&nbsp;&nbsp;"Njena pomoćnica. Zovem se Merin. Značajno je, možda, što ste vas troje videli uz vatru troje, dok smo mi, a bilo nas je samo dve, videle u početku samo dvoje vas." Pogledala je prema Kumeanki kao da očekuje potvrdu ovoga, a zatim, kao da je potvrdu dobila, opet ka nama, iako nisam video da joj je Kumeanka uzvratila pogled.
<BR>&nbsp;&nbsp;&nbsp;&nbsp;&nbsp;"Ja sam potpuno siguran da sam video treću osobu koja je bila rastom viša nego vas dve", rekoh.
<BR>&nbsp;&nbsp;&nbsp;&nbsp;&nbsp;"Čudno je ovo veče, a oni koji jašu noćnim vazduhom ponekad se odluče da pozajme privid ljudskog obličja. Pitanje je zašto bi takva sila želela tebi da se pokaže."
<BR>&nbsp;&nbsp;&nbsp;&nbsp;&nbsp;Ubedljivost njenih tamnih očiju i smirenog lica bili su takvi da sam mogao i poverovati da nije bilo Dorkas koja mi je jednim gotovo neprimetnim pokretom glave nagovestila da je treći član grupe oko vatre mogao da izmakne našoj pažnji tako što je prešao preko grebena krova i sakrio se sa one druge, takođe nagnute strane.
<BR>&nbsp;&nbsp;&nbsp;&nbsp;&nbsp;"Ona bi mogla da živi", reče Kumeanka, ne dižući pogled sa Jolentinog lica. "Mada to ne želi."
<BR>&nbsp;&nbsp;&nbsp;&nbsp;&nbsp;"Dobro je za nju što ste vas dve imale toliko vina", rekoh.
<BR>&nbsp;&nbsp;&nbsp;&nbsp;&nbsp;Stara nije dopustila da bude isprovocirana tim mamcem, već je samo odvratila: "Jeste dobro. Za vas, a možda i za nju."
<BR>&nbsp;&nbsp;&nbsp;&nbsp;&nbsp;Merin je dohvatila jedan štap i prodžarala vatru. "Nema smrti."
<BR>&nbsp;&nbsp;&nbsp;&nbsp;&nbsp;Nasmejao sam se malo, uglavnom, verujem, zbog toga što sam već bio malo manje zabrinut za Jolentu. "Pripadnici moje struke misle drugačije."
<BR>&nbsp;&nbsp;&nbsp;&nbsp;&nbsp;"Pripadnici tvoje struke greše."
<BR>&nbsp;&nbsp;&nbsp;&nbsp;&nbsp;Jolenta promrmlja: "Doktore?" Bila joj je to prva reč od jutros.
<BR>&nbsp;&nbsp;&nbsp;&nbsp;&nbsp;"Sad ti doktor nije potreban", reče Merin. "Tu je neko bolji."
<BR>&nbsp;&nbsp;&nbsp;&nbsp;&nbsp;Kumeanka progunđa: "Svoga dragana ona traži."
<BR>&nbsp;&nbsp;&nbsp;&nbsp;&nbsp;"Koji, dakle, nije ovaj čovek u fuliginu, Majko? I mislila sam da je za nju previše običan."
<BR>&nbsp;&nbsp;&nbsp;&nbsp;&nbsp;"On je samo mučitelj. Ona traži jednog goreg."
<BR>&nbsp;&nbsp;&nbsp;&nbsp;&nbsp;Merin klimnu glavom sama za sebe, a onda reče Dorkasi i meni: "Vi nećete želeti da je noćas nosite dalje, ali mi vas moramo zamoliti da to učinite. Naći ćete stotinu drugih, boljih mesta za logorovanje na drugoj strani ruševina, a da ostanete ovde bilo bi opasno."
<BR>&nbsp;&nbsp;&nbsp;&nbsp;&nbsp;"Opasno po život?" upitah. "Ali ti mi kažeš da smrti nema - pa, ako ti verujem, zašto da se plašim? A ako ti ne mogu to verovati, onda zašto da ti poverujem sad?" Ipak ustadoh da pođem.
<BR>&nbsp;&nbsp;&nbsp;&nbsp;&nbsp;Kumeanka diže pogled. "U pravu je ona", graknu. "Iako ne zna da je u pravu, nego priča stvari naučene napamet bez razumevanja kao čvorak u kavezu. Smrt je ništa, te je se zato i moramo bojati. Čega bismo se bojali više?"
<BR>&nbsp;&nbsp;&nbsp;&nbsp;&nbsp;Opet sam se nasmejao. "Ne mogu se raspravlljati sa nekim tako mudrim kao što si ti. A pošto si nam pomogla koliko si mogla, sad ćemo poći jer ti tako želiš."
<BR>&nbsp;&nbsp;&nbsp;&nbsp;&nbsp;Kumeanka je dopustila da preuzmem Jolentu od nje, ali reče: "Ja tako ne želim. Moja akolitkinja još veruje da je Vaseljena stavljena njoj na raspolaganje, da je Vaseljena tabla po kojoj ona može da premešta figure i stvara obrasce kako god joj odgovara. Magusi zaključe da i mene treba da ubroje u svoj red, kad pišu svoj kratki spisak, ali ja bih izgubila mesto na njemu kad ne bih znala da su ljudi poput nas samo sitna riba koja mora da pliva sa neviđenim strujama ako neće de se iscrpi i da ostane bez podloge za život. Sad moraš da umotaš ovo jadno stvorenje u svoj ogrtač i da je položiš pored moje vatre. Kad ovo mesto iziđe iz senke Urta, pogledaću njenu ranu ponovo."
<BR>&nbsp;&nbsp;&nbsp;&nbsp;&nbsp;Stajao sam i dalje, neodlučan šta da radim, držeći Jolentu u rukama. Izgledalo je da su namere Kumeanke sasvim prijateljske, ali njena metafora me je neugodno podsetila na nimfu. Osim toga, dok sam proučavao njeno lice, počela me je podilaziti sumnja da to, možda, i nije nikakva stara žena; sećao sam se odveć jasno groznih kakogenskih lica koja su se pokazala kada su poskidane maske pošto je Boldanders jurnuo među njih.
<BR>&nbsp;&nbsp;&nbsp;&nbsp;&nbsp;"Postiđuješ me, Majko", reče Merin. "Da ga pozovem?"
<BR>&nbsp;&nbsp;&nbsp;&nbsp;&nbsp;Čuo je on nas. Doći će i bez tvog poziva."
<BR>&nbsp;&nbsp;&nbsp;&nbsp;&nbsp;To je tačno kazala. Već sam začuo grebanje čizama po crepovima s druge strane krova.
<BR>&nbsp;&nbsp;&nbsp;&nbsp;&nbsp;"Uznemiren si. Zar ne bi bilo bolje da spustiš tu ženu, kao što sam ti rekla, da bi mogao potegnuti mač da braniš svoju ljubljenu? Ali neće to biti potrebno."
<BR>&nbsp;&nbsp;&nbsp;&nbsp;&nbsp;Kad je završila te reči, ja sam ugledao visoki šešir i široka ramena, ocrtane prema noćnom nebu. Spustio sam Jolentu blizu Dorkas i isukao Terminus Est.
<BR>&nbsp;&nbsp;&nbsp;&nbsp;&nbsp;"Nema potrebe za tim", reče jedan dubok glas. "Nema nikakve potrebe, mladi druže. Izašao bih ja i ranije, da naše poznanstvo obnovimo, ali nisam znao da ovde prisutna šatlena to želi. Pozdrave ti šalje gospodar moj - i tvoj." Bio je to Hildegrin.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
