<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. OSTAVE
<P>&nbsp;&nbsp;&nbsp;&nbsp;&nbsp;Ja sam ostao sam, a nisam bio nijednog trenutka stvarno sam još od kada sam ušao u sobu u onoj ruševnoj gradskoj krčmi i video unutra kako se Boldandersova široka pleća dižu iznad ćebadi. Bio je sa mnom dr Talos, pa Agija, pa Dorkas, pa Jonas. Pošast svepamćenja opet me je spopala i ja ugledah, oštro, obrise Dorkas, džina i ostalih onako kako sam ih video dok su Jonasa i mene vodali kroz šljivik. Bilo je tamo i ljudi sa životinjama i raznih drugih izvođača i svi su se, jasno, bili zaputili ka onom delu terena Kuće apsoluta gde se (kao što mi je Tekla često pričala) održavaju zabave pod otvorenim nebom.
<BR>&nbsp;&nbsp;&nbsp;&nbsp;&nbsp;Počeo sam da pretražujem tu sobu, pokretan nekom nejasnom nadom da bih mogao naći svoj mač. Mača tu nije bilo, ali sam se dosetio da blizu predsoblja verovatno postoji nekakvo spremište gde se ostavljaju da budu čuvane stvari oduzete od zatvorenika. Najverovatnije - na istom spratu. Stepenište kojim sam sišao moglo bi me samo vratiti opet u isto predsoblje; probao sam da iziđem kroz druga vrata iz te odaje sa ogledalima i dospeo u sledeću odaju, gde su bili naslagani, kao u magacinu, nekakvi čudni predmeti. Najzad sam našao jedna vrata koja su me odvela u neki taman i tih hodnik, zastrt tepihom, po čijim su zidovima bile okačene slike. Stavio sam masku i pritegao ogrtač, pomišljajući da, doduše, oni stražari koji su nas u šumi zgrabili možda nisu znali za postojanje moje gilde, ali da sledeći, na koje bih mogao naići u hodnicima Kuće apsoluta, možda nisu takve neznalice.
<BR>&nbsp;&nbsp;&nbsp;&nbsp;&nbsp;A dogodilo se to da me nikakva straža nije zapitala ko sam. Sklonio mi se sa puta jedan čovek u bogatom, kitnjastom kostimu; nekoliko divnih žena radoznalo je piljilo dok sam prolazio; osetio sam kako se Tekline uspomene u meni počinju pomicati pri pogledu na njihova lica. Najzad sam pronašao još jedno stepenište, ne uzano i tajnovito poput onog kojim smo se Jonas i ja domogli odaja sa ogledalima, nego prostrano, široko i otvoreno.
<BR>&nbsp;&nbsp;&nbsp;&nbsp;&nbsp;Popeo sam se do izvesne visine, osmotrio hodnik da se uverim da još nisam dospeo do onog nivoa gde je predsoblje, krenuo sam opet na sledeći sprat iznad i tada video jednu mladu ženu koja je hitala niz stepenice ka meni.
<BR>&nbsp;&nbsp;&nbsp;&nbsp;&nbsp;Naši su se pogledi sreli.
<BR>&nbsp;&nbsp;&nbsp;&nbsp;&nbsp;Siguran sam da je tog trenutka bila svesna, u istoj meri kao i ja, da smo nas dvoje i ranije na takav način razmenjivali poglede. U pamćenju sam opet začuo njene reči "moja najdraža sestra" izgovorene onim gugutavim glasom, i to lice srcastog oblika uklopilo se na svoje mesto. Ne, to nije bila Tea, družbenica Vodalusova, nego ona žena Tei slična (a ne sumnjam da je i ime od Tee pozajmila) s kojom sam se mimoišao na stepaništu Azurne kuće - i tada se ona spuštala a ja peo, kao i sad. I bludnice su, dakle, a ne samo zabavljači, pozvane za tu zabavu koja se sprema.
<BR>&nbsp;&nbsp;&nbsp;&nbsp;&nbsp;Nivo na kome je predsoblje otkrio sam tako reći slučajno. Pošao sam dva-tri koraka sa stepeništa i uvideo da stojim gotovo na istoj onoj tački gde su stajali hastariji dok smo Nikareta i ja pričali pokraj srebrnih kolica. To je bila tačka najveće opasnosti, pa sam dobro pazio da hodam polako. Duž zida, desno od mene, bilo je još desetak ili petnaest vrata; okvirne grede bile su im od rezbarenog drveta, ali su sva bila (što sam utvrdio kad sam stao da ih pregledam) zakucana i talogom godina zapečaćena. Sa leve strane stajala su samo jedna vrata, ona velika, od crvotočne hrastovine, kroz koja su vojnici dovukli Jonasa i mene. Naspram toga bio je ulaz u predsoblje, a posle njega još jedan red zakucanih vrata sličan prvom i na kraju toga još jedno stepenište. Činilo se da je to predsoblje svojim razrastanjem konačno zapremilo čitav ovaj sprat u ovom krilu Kuće apsoluta.
<BR>&nbsp;&nbsp;&nbsp;&nbsp;&nbsp;Da je ikog bilo na vidiku, ne bih se usudio da zastajkujem; ali pošto je hodnik bio prazan, odvažio sam se da se na trenutak naslonim na središnji stub oko koga se to drugo stepenište zavojito obmotavalo. Dvojica vojnika su me onog dana čuvala, a treći je nosio Terminus Est. Razložno je bilo pretpostaviti da je taj treći, dok su Jonasa i mene proguravali kroz ulaz predsoblja, načinio bar prvih nekoliko koraka prema mestu gde se takvo zaplenjeno oružje čuva. Ali ničeg se nisam mogao setiti; pri silaženju stepeništem grotla taj vojnik se našao nama iza leđa i ja ga više video nisam. Čak je bilo moguće da nije ni pošao za nama.
<BR>&nbsp;&nbsp;&nbsp;&nbsp;&nbsp;U očajanju, okrenuo sam se ka procrvljanim vratima i otvorio ih. Namah u hodnik zapahnu plesnivi miris grotla, začuh i početak pesme gongova. Napolju je svet bio potopljen u noć. Grubi zidovi ni po čemu se nisu mogli videti osim po mrtvačkim svećama nekih gljiva, a u visini je samo krug zvezda pokazivao mesto gde je grotlo počinjalo da ponire u zemlju.
<BR>&nbsp;&nbsp;&nbsp;&nbsp;&nbsp;Zatvorio sam vrata; tek što su se ona, uz parajuće zvuke, sklopila, začuo sam korake na istom onom stepeništu kojim sam i ja došao. Nije bilo mesta za skrivanje, a da sam pokušao da bežim ka drugom stepeništu, ne bih imao tako reći nikakvih izgleda da do njega stignem pre nego što bih bio primećen. Umesto da pokušam da šmugnem kroz ta teška hrastova vrata napolje i još jednom ih, ali sada iza sebe, zatvorim, opredelio sam se da ostanem tu gde sam se zatekao.
<BR>&nbsp;&nbsp;&nbsp;&nbsp;&nbsp;Pridošlica je bio debeljuškast čovek pedesetih godina, obučen u livreju. Čak i preko cele dužine hodnika video sam da mu je lice prebledelo kad me je ugledao. Ipak je prišao žurno i počeo, već sa dvadeset ili trideset koraka rastojanja, da mi se klanja govoreći: "Mogu li vam pomoći, časni? Ja sam Odilo, stjuard ovdašnji. Vi ste, vidim, u misiji do neke mere poverljivoj, koju treba obaviti za... oca Inirea?"
<BR>&nbsp;&nbsp;&nbsp;&nbsp;&nbsp;"Jesam", rekoh. "Ali prvo moram da zatražim od vas moj mač."
<BR>&nbsp;&nbsp;&nbsp;&nbsp;&nbsp;Bio sam se nadao da je video Terminus Est i da će mi ga sad dati, no on je gledao prazno.
<BR>&nbsp;&nbsp;&nbsp;&nbsp;&nbsp;"Doveden sam ovde, ranije. U to vreme mi je rečeno da ću mač morati da predam, ali i da će mi biti i vraćen pre nego što otac Inire zatraži od mene da ga upotrebim."
<BR>&nbsp;&nbsp;&nbsp;&nbsp;&nbsp;Taj mali čova je odmahnuo glavom. "Ja vas uveravam da bi čovek na mom položaju bio obavešten da je iko drugi od posluge..."
<BR>&nbsp;&nbsp;&nbsp;&nbsp;&nbsp;"To mi je jedan pretorijanac kazao", rekoh.
<BR>&nbsp;&nbsp;&nbsp;&nbsp;&nbsp;"Ah, trebalo je da znam. Svugde oni već zalaze, a nikome ne odgovaraju. Jedan zatvorenik nam je i pobegao, vaša visosti, a to ste, pretpostavljam, već i čuli."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Čovek po imenu Bojzek. Vele da nije opasan, ali nađen je kako sa još jednim drugarom vreba iza drveća. Taj Bojzek je navalio da beži pre nego što su ga stavili pod ključ i uspeo je. Kažu da će ga brzo uhvatiti; nisam ubeđen. Da vam kažem, ceo život sam proveo u našoj Kući apsoluta i znam da ona ima neke čudne kutiće - neke vrlo čudne kutiće."
<BR>&nbsp;&nbsp;&nbsp;&nbsp;&nbsp;"Možda se moj mač nalazi u nekom takvom zakutku. Hoćete li ga potražiti?"
<BR>&nbsp;&nbsp;&nbsp;&nbsp;&nbsp;Uzmakao je pola koraka, kao da sam zamahnuo rukom na njega. "Oh, da, vaša visosti, hoću, hoću. Ovo sam ja samo pokušavao da zapodenem malo razgovora. Verovatno je ovde negde. Ako biste samo pošli za mnom..."
<BR>&nbsp;&nbsp;&nbsp;&nbsp;&nbsp;Krenuli smo ka drugom stepeništu i ja primetih da sam u svojoj žurnoj potrazi bio prevideo jedna vrata, jedna uzana, podstepenišna. Bila su obojena belo, tako da su imala gotovo istu nijansu kao okolni kamen.
<BR>&nbsp;&nbsp;&nbsp;&nbsp;&nbsp;Poslužitelj izvuče jedan teški prsten sa ključevima i otvori vrata. Soba je unutra bila trouglasta, ali mnogo veća nego što bi se moglo pretpostaviti: sezala je daleko ispod stepeništa i imala u svom zadnjem delu čak i neku vrstu tavana do koga su vodile klimave merdevine. Svetiljka unutra bila je od iste vrste kao u predsoblju, ali još slabija.
<BR>&nbsp;&nbsp;&nbsp;&nbsp;&nbsp;"Vidite li ga?" upita stjuard. "Čekajte, mislim da ovde negde ima sveća. Ona jedna sijalica nije od velike koristi jer police bacaju tako guste senke."
<BR>&nbsp;&nbsp;&nbsp;&nbsp;&nbsp;Dok je on to pričao, ja sam posmatrao police. Po njima je bila nagomilana odeća, a tu i tamo po par cipela, džepna viljuška, kutija za olovke, pomanderska lopta.
<BR>&nbsp;&nbsp;&nbsp;&nbsp;&nbsp;"Kad sam bio momčić, dečaci iz kuhinje imali su običaj da otvaraju ovu bravu kalauzima i ulaze da tu preturaju. Ja sam tome učinio kraj - nabavio sam dobru bravu - ali su najbolje stvari, bojim se, nestale."
<BR>&nbsp;&nbsp;&nbsp;&nbsp;&nbsp;"Kakvo je ovo mesto?"
<BR>&nbsp;&nbsp;&nbsp;&nbsp;&nbsp;"Ostava za molioce, prvobitno. Znate - kaputi, šeširi, čizme. Takva mesta se uvek pune predmetima koje ljudi koje je sreća poslužila zaborave da uzmu pre odlaska, a osim toga, ovo krilo je oduvek pripadalo ocu Inireu, a uvek je, čini mi se, izvestan broj osoba kod njega ulazio i nikad više nije izlazio, baš kao što je bilo i nekih koji su izlazili iako nikad nisu ušli." Zastao je i osvrnuo se. "Morao sam da dam vojnicima ključeve da ne bi sva vrata provalili u potrazi za tim Bojzekom i zato pretpostavljam da su mogli odložiti vaš mač ovde. A ako nisu, onda su ga verovatno odneli u svoju stražarsku sobu. Ne čini mi se da bi ovo mogao biti taj - ne?" Iz nekog prikrajka izvukao je neki drveni spadon.
<BR>&nbsp;&nbsp;&nbsp;&nbsp;&nbsp;"Nikako."
<BR>&nbsp;&nbsp;&nbsp;&nbsp;&nbsp;"Izgleda da je to ovde jedini mač, bojim se. Mogu vam dati uputstva za stizanje do stražarske sobe. Ili mogu probuditi jednog od paževa da pođe i pita ih, ako želite."
<BR>&nbsp;&nbsp;&nbsp;&nbsp;&nbsp;Pozajmio sam od poslužitelja sveću i popeo se merdevinama, iako su se klatile, na tavan. Nije izgledalo nimalo verovatno da bi vojnici tu bacili Terminus Est, ali hteo sam da obezbedim sebi nekoliko trenutaka za razmišljanje o putevima koji su bile otvorene preda mnom.
<BR>&nbsp;&nbsp;&nbsp;&nbsp;&nbsp;Dok sam se peo, čuo sam neki tihi zvuk odozgo i pretpostavio da to neki glodar trčkara, ali kad sam glavom i svećom izvirio iznad nivoa podne površine tog tavana, video sam onog malog čoveka, koji je ranije bio na drumu sa Hetorom, kako kleči, zguren u pozu pomnog preklinjanja. To je, dabome, bio Bojzek; to ime mi se vratilo u pamćenje tek sad kad sam ga ugledao.
<BR>&nbsp;&nbsp;&nbsp;&nbsp;&nbsp;"Ima li ičeg gore, vaša visosti?"
<BR>&nbsp;&nbsp;&nbsp;&nbsp;&nbsp;"Ima krpa. I pacova."
<BR>&nbsp;&nbsp;&nbsp;&nbsp;&nbsp;"Baš kao što sam i mislio", reče stjuard dok sam silazio sa najniže prečke. "Trebalo bi i ja da zavirim jednog dana, ali čovek u mojim godinama nije baš mnogo željan da se penje na tako nešto. Da li bi vam bilo po volji da u stražarsku sobu odete lično, ili da budim jednog od dečaka?"
<BR>&nbsp;&nbsp;&nbsp;&nbsp;&nbsp;"Idem ja."
<BR>&nbsp;&nbsp;&nbsp;&nbsp;&nbsp;Mudro je zaklimao glavom. "Mislim da je to najbolje. Oni možda ne bi hteli dečaku da predaju mač, možda čak ni da priznaju da ga imaju. Nalazite se, što pretpostavljam da znate, u Apotropaičkom hipogeumu. Ako ne želite da vas zaustavljaju patrole, bolje je da uđete u zatvorene prostorije, pa bi onda najbolji plan bio sledeći: da krenete ovim stepeništem, ispod koga smo, tri sprata gore, a zatim levo. Da idete duž galerije, koja se lučno povija, nekih hiljadu koraka, dok ne stignete do hipetrala. A mogao bi vam promaći zato što je napolju mrak, te stoga obratite pažnju na biljke. Na tom mestu skrenite desno i idite još dvesta koraka. Pred vratima uvek ima stražar."
<BR>&nbsp;&nbsp;&nbsp;&nbsp;&nbsp;Zahvalio sam mu se i uspeo da stepeništem krenem pre njega tako što sam pošao dok je on još petljao oko brave. Već sa prvog odmorišta skrenuo sam u hodnik i pustio da poslužitelj prođe pored mene. Kad je bilo sigurno da se sasvim udaljio, opet sam sišao do hodnika ispred predsoblja.
<BR>&nbsp;&nbsp;&nbsp;&nbsp;&nbsp;Činilo mi se da su vrlo slabi izgledi da mač ponovo zadobijem bez krađe ili nasilja ako je odista odnet u nekakve stražarske prostorije; zato sam želeo pre upuštanja u pokušaj bilo jedne bilo druge vrsta da se uverim nije li ipak ostavljen na nekom pristupačnijem mestu. Činilo se i da je moguće da ga je Bojzek video tokom svog puzanja i skrivanja, te sam želeo da mu postavim pitanje o tome.
<BR>&nbsp;&nbsp;&nbsp;&nbsp;&nbsp;U isti mah veoma sam se brinuo zbog zatvorenika u predsoblju. Oni su do tad već morali (bar sam to zamišljao) otkriti vrata koja smo Jonas i ja ostavili otvorena za njih, što bi značilo da se već rasprostiru po ovom krilu Kuće apsoluta. Zato bi morao, u bliskoj budućnosti, neko od njih biti uhvaćen, a zatim i pokrenuta potraga za ostalima.
<BR>&nbsp;&nbsp;&nbsp;&nbsp;&nbsp;Kad sam stigao do vrata ostave ispod stepeništa, pritisnuo sam uho na njih, nadajući se da čujem kako se Bojzak unutra kreće. Ni zvuka. Pozvao sam ga tiho po imenu, ali odgovor nisam dobio; onda sam pokušao da izvalim vrata ramenom. Nisu htela ni da se pomaknu, a plašio sam se da se zaletim na njih i stvorim buku. Konačno sam uspeo da uguram Vodalusovo ocilo između vrata i dovratka i da izvalim bravu.
<BR>&nbsp;&nbsp;&nbsp;&nbsp;&nbsp;Bojzak više nije bio tu. Posle kraće potrage otkrio sam u dnu ostave rupu koja je vodila u šuplju unutrašnjost nekog zida. On je sigurno odatle i ispuzao u ovu ostavu, tražeći mesto dovoljno prostrano da u njemu protegne udove, a zatim je iz nje istim putem pobegao. Priča se da u Kući apsoluta po zabitim mestima živi jedna vrsta belog vuka koja se tu uvukla iz okolnih šuma u davnim vremenima. Možda je Bojzek postao žrtva tih stvorenja; od tada ga više nisam video.
<BR>&nbsp;&nbsp;&nbsp;&nbsp;&nbsp;Te noći nisam pokušao da krenem za njim, nego sam privukao vrata ostave da izgledaju zatvorena, a štetu na bravi sam prikrio koliko se moglo. Tek tada sam uočio simetriju ovog hodnika: u središtu ulaz u predsoblje, levo i desno od tog ulaza redovi zapečaćenih vrata i na oba kraja po jedno stepenište. Ako je ovaj hipogeum, podzemni svod, zaista bio dat ocu Inireu, kao što je stjuard rekao i kao što bi se po njegovom nazivu moglo zaključiti, onda je moguće da je odabran baš zbog tog svojstva odraza u ogledalu, ili između ostalog i zbog toga. Ako je tako, onda nesumnjivo mora ispod drugog stepeništa postojati još jedna ostava.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
