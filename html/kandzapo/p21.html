<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. HIDROMANSIJA
<P>&nbsp;&nbsp;&nbsp;&nbsp;&nbsp;Nekoliko sekundi je prošlo dok nisam valjano razumeo to što mi je hermafrodit rekao. Onda se u mojim nozdrvama uzdigao zapamćeni smućujući slatki miris Teklinog pečenog mesa i opet kao da osetih nemir lišća. Zaboravljajući, u napetosti tog trenutka, koliko će u toj sobi punoj obmana biti uzaludna moja predostrožnost, osvrnuo sam se, nadajući se da tako obezbedim da nas niko ne čuje; onda sam uvideo da sam i bez svoje svesne volje (jer imao sam u svesti nameru da ga ispitam pre nego što odam da sam u vezi sa Vodalusom) posegao rukom u najsklonitiji pregradak moje jahačke torbice i izvukao ono Vodalusovo ognjilo slično nožiću.
<BR>&nbsp;&nbsp;&nbsp;&nbsp;&nbsp;Hermafrodit se nasmešio. "Imao sam osećanje da bi ti mogao biti taj. Očekujem te već danima, zato sam starome napolju, a i mnogim drugima, izdao uputstva da obećavajuće neznance izvode pred mene."
<BR>&nbsp;&nbsp;&nbsp;&nbsp;&nbsp;"Bio sam zatočen u predsoblju", rekoh. "I na taj način sam izgubio vreme."
<BR>&nbsp;&nbsp;&nbsp;&nbsp;&nbsp;"Ali si, vidim, pobegao", reče androgin. "Nije verovatno da bi bio pušten pre nego što bi moj čovek došao da to tamo pretraži. Dobro je što si pobegao - nije preostalo mnogo vremena... ta tri dana svetkovine, onda moram da idem. Hodi i pokazaću ti put do tog Vrta, mada nisam uopšte siguran da će ti biti dopušteno da uđeš."
<BR>&nbsp;&nbsp;&nbsp;&nbsp;&nbsp;Otvorio je vrata kroz koja je bio ušao, a ja sad videh da nisu stvarno pravougaona. Susedna soba jedva da je bila nešto prostranija od ove u kojoj smo dosad bili, ali je imala, činilo se, normalne geometrijske uglove i bogat nameštaj.
<BR>&nbsp;&nbsp;&nbsp;&nbsp;&nbsp;"Stigao si najzad u odgovarajući deo Tajne kuće", reče hermafrodit. "Da nisi, imali bismo dugo i zamorno pešačenje. A sad se izvinjavam što ćeš morati da čekaš dok pročitam poruku koju si doneo."
<BR>&nbsp;&nbsp;&nbsp;&nbsp;&nbsp;Otišao je do jednog stola za koji se meni u prvi mah učinilo da ima staklenu gornju površinu i stavio ocilo ispod te površine na neku policu. Odjednom je kresnulo svetlo, koje je sijalo od stakla nadole, iako iznad stakla nikakve svetiljke nije bilo. Ognjilo je raslo dok nije steklo prividne razmere mača, a nabori na njemu, umesto da budu samo obični zubići za ukresivanje iskrica iz kremena, pokazaše da su nešto drugo: redovi tečno ispisanih slova.
<BR>&nbsp;&nbsp;&nbsp;&nbsp;&nbsp;"Odmakni se", reče mi muško-žensko. "Ako ovo nisi pročitao ranije, ne smeš ni sad."
<BR>&nbsp;&nbsp;&nbsp;&nbsp;&nbsp;Učinio sam kako je rekao i neko vreme ga gledao kako se naginje nad taj maleni predmet koji sam doneo sa proplanka Vodalusovog. Najzad reče: "Pa, ako je tako, šta se može... moraćemo se boriti na dva fronta. Ali to se tebe ništa ne tiče. Vidiš li onaj orman u čija vrata je urezan prizor pomračenja? Otvori ga, a knjigu koju ćeš tamo naći spusti dole. Evo, na ovo postolje je možeš staviti."
<BR>&nbsp;&nbsp;&nbsp;&nbsp;&nbsp;Iako sam se plašio da je posredi neka klopka, otvorio sam vrata ormana ka kome je pokazao. U njemu je bila knjiga, zaista grdno velika - visoka maltene kao ja, a dobra dva lakta široka - uspravljena sa koricom od mrljave, plavozelene, štavljene kože, tako da se praktično suočila sa mnom kao što bi mogao neki mrtvac da sam otvorio poklopac uspravnog mrtvačkog sanduka. Vratio sam mač u kaniju, onda sam obema rukama čvrsto uhvatio taj veliki tom i položio ga na rečeno postolje. Androgin me zapita jesam li je ranije viđao, a ja mu rekoh da nisam.
<BR>&nbsp;&nbsp;&nbsp;&nbsp;&nbsp;"Izgledalo je kao da si se te knjige uplašio, pokušao si... učinilo mi se... da okreneš lice na drugu stranu dok si je nosio." To govoreći, naglim pokretom otklopio je koricu knjige. Prva stranica bila je ispisana crveno, nekim pismenima meni nepoznatim. "Ovo je upozorenje onima koji tragaju za pravom stazom", reče on. "Da ti ga pročitam?"
<BR>&nbsp;&nbsp;&nbsp;&nbsp;&nbsp;Izgovorih naglo, brbljavo: "Učinilo mi se da u toj štavljenoj koži vidim jednog mrtvog čoveka, i to sebe."
<BR>&nbsp;&nbsp;&nbsp;&nbsp;&nbsp;Zaklopio je opet knjigu i pogladio je šakom. "Ove pavoninske boje delo su zanatlija iz davne prošlosti... A te linije i ti vrtložići ispod boja, to su samo ožiljci sa napaćenih životinjskih leđa, tragovi krpelja i bičeva. Nego, ako si pun straha, ne moraš da ideš."
<BR>&nbsp;&nbsp;&nbsp;&nbsp;&nbsp;"Otvori to", rekoh mu. "Da vidim mapu."
<BR>&nbsp;&nbsp;&nbsp;&nbsp;&nbsp;"Ne postoji mapa. Ovo je sama stvar", reče on i onda otvori, opet naglim zamahom, i prednju koricu i prvi list.
<BR>&nbsp;&nbsp;&nbsp;&nbsp;&nbsp;Ostadoh zaslepljen, ili maltene zaslepljen, kao što mi se u mračnim noćima dešavalo kad ošine munja. Te unutrašnje stranice izgledale su kao čisto srebro, srebro koje hvata svaki pramičak osvetljenja u ovoj sobi i baca ga nazad stostruko pojačano. "To su ogledala", rekoh i već pri tim rečima shvatih da nisu, nego da su to oni predmeti za koje nemamo drugu reč osim ogledala, oni predmeti koji su pre manje od jedne smene vremena vratili Jonasa među zvezde. "Ali kako mogu imati tu moć, kad nisu jedno ka drugome okrenuta?"
<BR>&nbsp;&nbsp;&nbsp;&nbsp;&nbsp;Hermafrodit odgovori: "Imaj u vidu koliko su dugo bila okrenuta jedno ka drugom dok je knjiga bila sklopljena. Sada će polje neko vreme biti sposobno da izdržava ovu napetost kojoj ga podvrgavamo. Pa, kreni, ako smeš."
<BR>&nbsp;&nbsp;&nbsp;&nbsp;&nbsp;Nisam smeo. Dok je govorio, nešto se uobličilo u blistavom vazduhu iznad otvorenih stranica. Nije to bila žena, niti leptir, ali je bilo stvorenje sa osobinama i žene i leptira; a što se veličine tiče - baš kao što na nekoj slici pogledamo planinu naslikanu u pozadini i znamo da je u stvarnosti ogromna, velika kao ostrvo, tako sam i ja znao da to stvorenje vidim sa velike udaljenosti; mislim da je zamasima svojih krila zahvatala protonske vetrove kosmosa i da je sav Urt za nju mogao biti samo jedna trunčica uznemirena jednim takvim zamahom. Ali baš kao što sam video ja nju, videla je i ona mene, na onaj način kako je hermafrodit maločas video kroz svoje staklo petlje i krivine teksta na ognjilu. To stvorenje je zastalo, okrenulo se ka meni i raširilo krila da ih vidim. Na krilima su bile naslikane oči.
<BR>&nbsp;&nbsp;&nbsp;&nbsp;&nbsp;Androgin je zalupio knjigu sa treskom, kao da je žestoko zalupio vrata. "Šta si video?" upita.
<BR>&nbsp;&nbsp;&nbsp;&nbsp;&nbsp;Samo sam jednu misao imao u glavi, a to je da ne moram više da gledam u te stranice; rekoh: "Hvala, gospodine. Ko si - da si, tvoj sam sluga od sad pa ubuduće."
<BR>&nbsp;&nbsp;&nbsp;&nbsp;&nbsp;Klimnuo je glavom. "Možda se jednoga dana može desiti da te podsetim na to. Ali neću te više pitati šta si to video. Evo, obriši čelo. Prizor te je obeležio."
<BR>&nbsp;&nbsp;&nbsp;&nbsp;&nbsp;Govoreći to, dodao mi je jednu čistu krpu, a ja sam njome obrisao čelo kao što mi je rekao, zato što sam osećao da mi vlaga curi niz lice. Kad sam pogledao krpu, bila je grimizna od krvi.
<BR>&nbsp;&nbsp;&nbsp;&nbsp;&nbsp;Kao da mi čita misli, on reče: "Nisi ranjen. Mislim da lekarski naziv za to glasi 'hematodrosis'. Pod naletom jakih emocija najsićušnije vene u zahvaćenom delu kože... ili na celoj koži, dogodi se i to... prskaju za vreme obilatog znojenja. Bojim se da ćeš na tom mestu imati gadnu modricu."
<BR>&nbsp;&nbsp;&nbsp;&nbsp;&nbsp;"Zašto si to uradio?" upitah. "Mislio sam da ćeš mi pokazati neku mapu. Ja samo želim da nađem Zelenu sobu - onaj stari Rudesind tamo napolju mi je rekao da se tako zove - u kojoj su izvođači dobili smeštaj. Da li je u Vodalusovoj poruci stajalo da donosioca treba ubiti?" Govoreći, petljao sam oko mača da ga potegnem, ali i kad su moje šake stegle dobro znani balčak, nisam mogao, bio sam preslab.
<BR>&nbsp;&nbsp;&nbsp;&nbsp;&nbsp;Muško-žensko se nasmejao. Bio je to u početku prijatan smeh, kolebao se negde između ženskog i dečačkog, ali se posle sveo na cerekanje slično pijanačkom. U meni su Tekline uspomene počele da se pokreću; samo malo je nedostajalo pa da se probude. "Je li to sve što si želeo?" reče kad je ponovo ovladao sobom. "Zatražio si od mene da pripalim tvoju sveću, a ja pokušao da ti dam sunce i evo, opekao sam se. Ja sam kriv... Želeo sam, možda, da odložim svoj čas, ali, svejedno, ne bih te pustio da otputuješ tako daleko da nisam u poruci pročitao da nosiš Kandžu. I sad, evo, najiskrenije mi je žao, nisam mogao da se ne nasmejem. Kuda ćeš kad Zelenu sobu nađeš, Severijane?"
<BR>&nbsp;&nbsp;&nbsp;&nbsp;&nbsp;"Kud me pošalješ. Kao što si me podsetio, ja sam se zakleo da Vodalusa služim." (Istina je bila da sam se Vodalusa plašio i plašio sam se da će androgin Vodalusa obevestiti ako ja ispoljim neposlušnost.)
<BR>&nbsp;&nbsp;&nbsp;&nbsp;&nbsp;"A ako nemam naređenje za tebe? Jesi li se već oslobodio Kandže?"
<BR>&nbsp;&nbsp;&nbsp;&nbsp;&nbsp;"Nisam mogao", rekoh.
<BR>&nbsp;&nbsp;&nbsp;&nbsp;&nbsp;Nastala je pauza. On nije govorio.
<BR>&nbsp;&nbsp;&nbsp;&nbsp;&nbsp;"U Traks ću", rekoh. "Imam pismo za tamošnjeg arhona; on, navodno, ima posla za mene. Radi časti moje gilde, rado bih otišao."
<BR>&nbsp;&nbsp;&nbsp;&nbsp;&nbsp;"Dobro je to. Kolika je, uistinu, tvoja ljubav prema Vodalusu?"
<BR>&nbsp;&nbsp;&nbsp;&nbsp;&nbsp;Opet sam osetio držalju one sekire u svojoj ruci. Kažu mi da kod vas, drugih, sećanje mre; moje ni da pobledi. Ona izmaglica kojom je nekropola bila zaogrnuta te noći poče još jednom da duva oko mog lica i meni se vrati sve što sam osetio kad sam od Vodalusa dobio novčić i zatim ga gledao kako odlazi, hodom, do mesta meni nedostupnog. "Ja sam njega jednom spasao", rekoh.
<BR>&nbsp;&nbsp;&nbsp;&nbsp;&nbsp;Hermafrodit je dodao: "Onda, evo šta ćeš. Moraš u Traks, kao što si planirao, i moraš govoriti svakome... čak i sebi samom... da ideš da prihvatiš to zaposlenje koje te tamo čeka. Kandža je opasna. Jesi li svestan toga?"
<BR>&nbsp;&nbsp;&nbsp;&nbsp;&nbsp;"Da. Vodalus mi je rekao da ako se sazna da je posedujemo, može da se dogodi da izgubimo podršku stanovništva."
<BR>&nbsp;&nbsp;&nbsp;&nbsp;&nbsp;Jedan trenutak hermafrodit je ponovo stajao ćutke. Onda reče: "Pelerinke su na severu. Ako ti se bude ukazala prilika, moraš im Kandžu vratiti."
<BR>&nbsp;&nbsp;&nbsp;&nbsp;&nbsp;"To sam se i nadao da učinim."
<BR>&nbsp;&nbsp;&nbsp;&nbsp;&nbsp;"Dobro. Postoji još nešto što moraš da uradiš. Autarh je ovde, ali mnogo pre nego što stigneš do Traksa, biće i on na severu sa vojskom. Ako se primakne Traksu, moći ćeš otići kod njega. Vremenom ćeš otkriti na koji način mu moraš oduzeti život."
<BR>&nbsp;&nbsp;&nbsp;&nbsp;&nbsp;Odavao ga je njegov ton, ali ne samo to: odavale su ga i Tekline misli. Hteo sam da kleknem, ali on pljesnu šakama i jedan pogureni čovečuljak kliznu nečujno u sobu. Na sebi je imao odeću sa kapuljačom, kao kenobit, član kaluđerske družine koja obitava zajedno. Autarh reče nešto čovečuljku, ali ja, onako rastrojen, ne razumeh šta.
<BR>&nbsp;&nbsp;&nbsp;&nbsp;&nbsp;Na svetu ne može biti mnogo prizora lepših od onog kad u zoru gledaš sunce kroz hiljadu iskričavih voda Vatičke, dakle Proročke, vodoskoka. Ja esteta nisam, ali kad sam prvi put ugledao taj ples vode (o kome sam ranije tako često slušao), izgleda da sam se kao esteta popravio. I do danas, radi svog zadovoljstva, povremeno prizovem taj prizor u sećanje i gledam ga tačno onakvog kakav je bio kad je sluga sa navučenom kapuljačom otvorio vrata ispred mene - posle toliko liga pešačenja kroz neobično razmeštene hodnike Druge kuće - i kad sam ugledao kako srebrni mlazići iscrtavaju ideograme preko solarnog diska.
<BR>&nbsp;&nbsp;&nbsp;&nbsp;&nbsp;"Pravo napred", progunđala je ta prilika prekrivene glave. "Idi stazom, kroz Kapiju drveća. Među glumcima ćeš biti bezbedan." Ta vrata su se zatvorila iza mene i postala travnata kosina brežuljka.
<BR>&nbsp;&nbsp;&nbsp;&nbsp;&nbsp;Teturavim korakom pošao sam ka vodoskoku, a on me je osvežio vodenim prahom koji je vetar ka meni nanosio. Bio sam okružen pločnikom od onog minerala koji se zove serpentin; na njemu sam neko vreme stajao, nastojeći da u razigranim oblicima očitam kakva će mi biti sreća u budućnosti; konačno sam počeo da preturam po jahačkoj torbici na svome opasaču, tražeći šta bih mogao baciti kao ponudu. Pretorijanci su mi uzeli sve pare, ali dok sam pipkao između ono malo mojih stvari unutra (flanel, komad kamena za oštrenje i bočica ulja za Terminus Est, češalj i smeđa knjižica) otkrio sam jedan novčić zapao između zelenih blokova kod mojih stopala. Posle samo malo napora, uspeo sam da ga izvučem - asimus, jedan jedini, toliko izlizan da je od imprinta ostao jedva koji trag. Prošaputao sam želju, hitnuo sam asimus u samo središte vodoskoka. Tamo ga je poduhvatio jedan mlaz vode i bacio u nebo, pa je asimus jedan trenutak sevao, a zatim pao. Počeo sam da očitavam simbole koje je voda stvarala naspram sunca.
<BR>&nbsp;&nbsp;&nbsp;&nbsp;&nbsp;Mač. To je izgledalo sasvim jasno. Biću i ubuduće mučitelj.
<BR>&nbsp;&nbsp;&nbsp;&nbsp;&nbsp;Onda ruža, a ispod nje reka. Penjaću se uz Đol kao što sam i planirao, zato što je to put ka Traksu.
<BR>&nbsp;&nbsp;&nbsp;&nbsp;&nbsp;A sad gnevni talasi, koji su uskoro postali jedno dugo, potmulo narastanje vode. More, možda, ali, pomislih, čovek ne može da stigne do mora idući uzvodno ka izvoru neke reke.
<BR>&nbsp;&nbsp;&nbsp;&nbsp;&nbsp;Šipka, stolica, mnoštvo kula i ja počeh da pomišljam da su predskazivačke moći ovog vodoskoka - moći u koje ionako nikad nisam mnogo verovao - sasvim lažne. Okrenuo sam se na drugu stranu, ali dok sam se okretao nazreo sam mnogokraku zvezdu koja je sve više rasla.
<BR>&nbsp;&nbsp;&nbsp;&nbsp;&nbsp;Od moga povratka u Kuću apsoluta još dvaput sam išao u posetu vodoskoku Vatik. Jednom u praskozorje, tada sam prošao kroz ista ona vrata kroz koja sam je i prvi put ugledao. Ali nikada više se nisam usudio da joj postavljam pitanja.
<BR>&nbsp;&nbsp;&nbsp;&nbsp;&nbsp;Moje sluge priznaju, svi do jednoga, da su ubacivali svoje oričoke u vodoskok kad u vrtovima nije bilo gostiju, ali, kažu mi, opet svi do jednoga, za svoj novac nisu dobili nijedno tačno proročanstvo. U ovo, ipak, nisam ubeđen, jer sećam se onog zelenog čoveka, pamtim kako je uspevao da otera sve posetioce govoreći im o njihovoj budućnosti. Možda ta moja posluga, videći ceo život proveden oko poslužavnika, metli i zvonaca koja zvone, odbacuje proročanstva? Pitao sam i svoje ministre, koji, sumnje nema, ubacuju hrisose punim šakama, ali njihovi odgovori su neodređeni i šaroliki.
<BR>&nbsp;&nbsp;&nbsp;&nbsp;&nbsp;Zaista nije bilo lako ići dalje, okrenut leđima vodoskoku, ostaviti iza sebe njegove divne, kriptične poruke i hodati prema starome suncu. Bilo je ogromno, kao lice diva, i bilo je tamne crvene boje, a obzorje je, ispod njega, tonulo. Topole ovog vrta ocrtavale su se naspram sunca, što me je podsetilo na onu priliku Noći na vrhu kravanseraja na ovoj, zapadnoj obali Đola, koju sam tako često viđao, a iza nje sunce, pri završetku nekog od naših plivačkih izleta.
<BR>&nbsp;&nbsp;&nbsp;&nbsp;&nbsp;Ne shvatajući da sam već duboko na području Kuće apsoluta i, prema tome, daleko od patrola koje idu njegovim rubovima, plašio sam se da će me neko zaustaviti svakog trenutka i možda baciti natrag u predsoblje - čija su tajna vrata, držao sam to za sigurno, već morala biti otkrivena i zapečaćena. Ništa slično nije mi se desilo. Koliko sam mogao videti, na svim tim ligama živica i somotnih travnjaka, cveća i vode koja šiklja nije se micao niko osim mene. Nad stazu su se nadnosili ljiljani mnogo viši od mene, a po njihovim licima zvezdastog oblika bile su razasute kapi rose, još nezbačene, dok je savršena površina staze pokazivala, iza mene, samo jedno uznemirenje, ono koje su moja stopala stvorila. I dalje su pevali slavuji, od kojih su neki bili slobodni, a neki u zlatnim kavezima okačenim o grane drveća.
<BR>&nbsp;&nbsp;&nbsp;&nbsp;&nbsp;Jednom sam ugledao ispred sebe, sa osećanjem u kome je postojao deo onog starog užasa, jednu hodajuću statua. Kao neki kolos (a ne čovek) previše graciozan i previše spor da bi mogao biti ljudsko stvorenje, ta statua je šetala preko jedne male, tajnovite livade, kao da ide po taktu nečujne muzike u nekoj čudnoj procesiji. Priznajem da sam se povukao i čekao sve dok nije prošla, a za to vreme sam se pitao može li me ona primetiti dok stojim tu u senci i da li će mariti što ja tako stojim.
<BR>&nbsp;&nbsp;&nbsp;&nbsp;&nbsp;Kad sam već izgubio nadu da ću videti Kapiju drveća, ugledao sam je. Nije moglo biti nedoumice oko toga da li je to ona. Kao što skromniji baštovani nameste da kruškovo drveće raste uz sam zid i zidu se sabražava, tako su ovi veći baštovani Kuće apsoluta, koji mogu pokolenjima da nastavljaju posao dok ga ne upotpune, ukalupljavali ogromne udove hrastova. Na kraju se svaka grančica uklopila u jedno potpuno arhitektonsko nadahnuće, zbog čega sam ja, hodajući po krovovima najveće palate na Urtu, i nemajući nigde na vidiku ni jedan jedini kamen, ugledao kako se, s jedne strane od mene, uzdiže u visine ta velika, zelena kapija izgrađena od živog drveta, ali tačno kao da je od kamena.
<BR>&nbsp;&nbsp;&nbsp;&nbsp;&nbsp;Tad sam potrčao.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
