<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>STVARI
<P>&nbsp;&nbsp;&nbsp;&nbsp;&nbsp;Dejmon Najt, 'editor mirabilis', najpre je publikovao ovu priču u jednoj svesci 'Orbite', pod naslovom 'Kraj'. Ne sećam se kako smo došli do toga, ali podozrevam da je pomislio da 'Stvari' previše zvuče poput nečega što vidite na televiziji u jedan posle ponoći, sa ljubičastim pipcima. Ali vratila sam im se jer - bar posle čitanja tog psihomita - on daje onaj pravi naglasak. Stvari koje upotrebljavaš; stvari koje poseduješ i kojima si posednut; stvari kojima gradiš - cigle, reči. Njima gradiš kuće, gradove i nasipe. Ali građevine se ruše, nasipi te ne mogu prevesti čitavim putem. Postoji izvestan bezdan, provalija, poslednji korak koji se mora napraviti.
<BR>
<BR>&nbsp;&nbsp;&nbsp;&nbsp;&nbsp;Stajao je na obali mora zagledan preko duge linije pene tamo daleko gde su se Ostrva uzdizala ili tek naslućivala. Tamo, reče on moru, tamo počiva moje kraljevstvo. More njemu reče ono što more govori svakome. Dok mu se veče primicalo iza leđa preko vode, linija pene bledela je, a vetar zamirao, a vrlo daleko sjala je možda zvezda, možda svetiljka ili njegova želja za svetiljkom.
<BR>&nbsp;&nbsp;&nbsp;&nbsp;&nbsp;Uspeo se ponovo ulicama grada u kasni suton. Trgovine i kolibe njegovih suseda sada su delovale prazno, raščišćeno, pospremljeno, zapakovano u pripremi za kraj. Većina ljudi bila je na Narikanju u Dvorani Visova ili dole u poljima sa Mahnitima. Ali Lif nije bio u stanju da raščisti i pospremi; njegova roba i vlasništvo bili su preteški da ih baci, pretvrdi da ih slomi, prehladni da ih spali. Samo vekovi su ih mogli razoriti. Gde god bili nagomilani, ispušteni ili bačeni, obrazovali su ono što je moglo biti, ili je izgledalo kao da jeste, ili bi još moglo biti, grad. I zato nije ni pokušao da se otarasi svojih stvari. Dvorište mu je i dalje bilo nagomilano i pretrpano ciglama, hiljadama i hiljadama cigala koje je sam izradio. Peć ciglane stajala je hladna, ali spremna; burad gline, suvog materijala za malter i kreča, vedra sa obranicama, kolica i mistrije njegove struke, sve je bilo tu. Jedan prikan sa Staze Pisara pitao je uz prezriv smešak: hoćeš da sagradiš zid od cigle, pa da se sakriješ iza kada kraj dođe, čoveče?
<BR>&nbsp;&nbsp;&nbsp;&nbsp;&nbsp;Drugi sused na putu gore prema Dvorani Visova jedno vreme piljio je u te nizove, gomile, tovare i hrpe valjano oblikovanih, valjano ispečenih cigala, blago crvenkasto zlatnih u zlatu popodnevnog sunca i najzad uzdahnuo sa njihovom težinom na srcu: stvari, stvari! Otresi se stvari, Life, te težine koja te vuče naniže! Pođi s nama iznad sveta kome dođe kraj!
<BR>&nbsp;&nbsp;&nbsp;&nbsp;&nbsp;Lif je podigao ciglu sa hrpe, stavio je na mesto u nizu i postiđeno se nasmešio. Kada su svi prošli, nije ni otišao do Dvorane niti je pomagao pri uništavanju polja i ubijanju životinja, već je sišao do plaže, kraja sveta koji je došao do kraja, iza koga se pružala samo voda. Sada, ponovo u kući u svom ciglarskom dvorištu, sa mirisom soli u odeći i lica vrelog od morskog vetra, i dalje nije osećao ni smeh i rušilačko očajanje Mahnitih, niti vrtoglavo i narikačko očajanje posvećenika Visova; osećao je prazninu; osećao je glad. Bio je težak čovečuljak i morski vetar na ivici sveta duvao je na njega čitave večeri ne pokrenuvši ga nimalo.
<BR>&nbsp;&nbsp;&nbsp;&nbsp;&nbsp;Hej, Life! reče udovica sa Staze Tkalja, koja mu se ukrštala sa ulicom par kuća niže, - videh kako stižeš ulicom, a nigde ni žive duše još od zalaska sunca, a sve je mračnije i tiše nego... Nije rekla od čega je grad bio tiši, već je nastavila: jesi li večerao? Upravo sam se spremala da izvadim pečenje iz peći, a malecki i ja nikako nećemo moći da pojedemo sve meso pre nego što kraj dođe, u to nema sumnje, a mrzim da vidim kako se dobro meso baca.
<BR>&nbsp;&nbsp;&nbsp;&nbsp;&nbsp;Pa, mnogo vam hvala, kaže Lif i ponovo navlači kaput; i idu zajedno Stazom Zidara do Staze Tkalja, po mraku i kroz vetar što briše ulicama sa mora. U udovičinoj kući osvetljenoj svetiljskom, Lif se igrao sa bebom, poslednjom rođenom u gradu, malim, debelim dečkom koji je tek učio da stoji. Lif ga je podigao, a ovaj se nasmejao i preturio na leđa, dok je udovica postavljala hleb i vruće meso na sto od gusto ispletene trske. Seli su da jedu, čak i beba, koja se dala na posao sa četiri zuba na tvrdoj kori hleba. - Kako to da nisi u Dvorani ili na poljima? pitao je Lif, a udovica odvrati, kao da je takav odgovor u njenim očima dovoljan: Oh, imam bebu.
<BR>&nbsp;&nbsp;&nbsp;&nbsp;&nbsp;Lif se obazre po kućici koju je sagradio njen muž, jedan od Lifovih polagača cigli. - Baš je dobro, reče on. Nisam okusio meso još od nekog doba prošle godine.
<BR>&nbsp;&nbsp;&nbsp;&nbsp;&nbsp;Znam, znam! Kuće se više ne grade.
<BR>&nbsp;&nbsp;&nbsp;&nbsp;&nbsp;Nijedna, reče on. Nijedan zid, ni kokošarnik, nema čak ni popravki. Ali tvoje tkanje, to se još traži?
<BR>&nbsp;&nbsp;&nbsp;&nbsp;&nbsp;Da; ima ih koji žele novu odeću do samog kraja. Ovo meso kupila sam od Mahnitih koji su poklali čitavo stado mog gospodara, a platila sam novcem dobijenim za parče finog platna istkanog za haljinu gospodareve kćerke koju bi ova htela da nosi na kraju! Udovica ispusti mali, prezrivi, sažaljivi frktaj i nastavi: ali sada više nema lana i jedva da je preostalo nešto vune. Nema više šta da se prede, niti da se plete. Polja su spaljena, a stada pobijena.
<BR>&nbsp;&nbsp;&nbsp;&nbsp;&nbsp;Da, reče Lif dok je jeo dobro pečenje. Rđava vremena, reče on, najgora vremena.
<BR>&nbsp;&nbsp;&nbsp;&nbsp;&nbsp;A sada, nastavi udovica, odakle će da dolazi hleb kada su polja spaljena? A voda, sada kada truju bunare? Zvučim kao Narikači tamo gore, zar ne? Posluži se, Life. Prolećna jagnjetina je najlepše meso na svetu, moj čovek uvek je tako govorio, sve dok ne bi došla jesen, a onda je govorio da je svinjsko pečenje najlepše meso na svetu. Hajde, odseci valjano parče...
<BR>&nbsp;&nbsp;&nbsp;&nbsp;&nbsp;Te noći, u svojoj kolibi pored ciglane, Lif je sanjao. Obično je spavao mirno poput samih cigala, ali te noći lutao je i plutao čitave noći i stigao je do Ostrva, a kada se probudio, ona više nisu bila pusta želja i nagađanje: poput zvezde dok se dnevno svetlo smračuje, znao ih je. Ali šta ga je, u snu, prenelo preko vode? Nije leteo, nije koračao, nije zaronio pod vodu poput ribe; pa ipak, prešao je sivozelene ravnice i vetrom pokretane brežuljke mora do Ostrva, čuo je kako ga glasovi dozivaju i video je svetlosti gradova.
<BR>&nbsp;&nbsp;&nbsp;&nbsp;&nbsp;Dao se na razmišljanje kako čovek može da pređe vodu. Pomislio je na to kako trava plovi u potoku i video kako bi čovek mogao da napravi neku vrstu prostirke od pletene trske, pa da leži na njoj i odguruje se rukama: ali prostrane trščare još su se pušile tamo pored potoka, a sve gomile vrbovog pruća kod korpara su spaljene. Na Ostrvima svoga sna video je trsku ili travu visoku pola stotine stopa, sa smeđim stabljikama debljim nego što mogu ruke da mu obujme i svetom zelenog lišća pruženim prema suncu sa hiljada izdignutih grančica. Na tim stabljikama čovek bi mogao preći more. Ali takve biljke ne rastu u njegovoj zemlji, niti su ikada rasle; iako je u Dvorani Visova postojala drška noća napravljena od mračne, smeđe materije za koju se govorilo da potiče od biljke koja raste u nekoj drugoj zemlji, a zove se drvo. Ali nije mogao da pređe urlajuće more na dršci noža.
<BR>&nbsp;&nbsp;&nbsp;&nbsp;&nbsp;Podmazane kože možda bi plutale; ali štavioci su bili besposleni već nedeljama, nije bilo koža na prodaju. Mogao bi da prestane da pokušava da pronađe pomoć. Tog belog, vetrovitog jutra odneo je vedro za cigle i odgurao najveća kolica do plaže i položio ih u mirnu vodu lagune. Zaista su plutali, duboko uronjeni, ali kada bi na njih položio makar i težinu jedne šake prevrnuli bi se, napunili vodom, potonuli. Bili su previše laki, pomislio je.
<BR>&nbsp;&nbsp;&nbsp;&nbsp;&nbsp;Vratio se uz liticu, pa kroz ulice, napunio kolica beskorisnim dobro napravljenim ciglama i odgurao teški teret dole. Budući da se toliko malo dece rađalo tih poslednjih godina, nije bilo radoznale mladeži oko njega koja bi zapitkivala šta radi, iako su ga jedan ili dvojica Mahnitih, mamurni od sinoćne svetkovine uništenja, pogledali ispod oka sa mračnih pragova preko blistavila vazduha. Čitav dan nosio je dole cigle i materijal za malter, a sledećeg dana, iako nije ponovo sanjao, počeo je da polaže cigle tamo do olujne plaže marta, gde je pri ruci bilo mnogo kišnice i peska da mu stegnu cement. Gradio je malu kupolu od cigle, okrenutu naopačke, zaobljenu, sa šiljatim krajevima poput ribe, sve od jednog jedinog niza cigli vrlo promućurno polaganih u spiralu. Ukoliko šolja ili vedrica puna vazduha plove, zašto ne bi i kupola od cigle? A bila bi jaka. Ali kada se malter stegao i kada je, napregavši široka pleća, prevrnuo kupolu i odgurao je u penu obalskih talasa, ova se sve dublje i dublje zarivala u mokri pesak, zavlačila se u dubinu poput prilepka ili peščane krabe. Talasi su je napunili, i ponovo napunili kada ju je izvrnuo da se isprazni i najzad obalski talas zelenih ramena zahvati je belim, povlačećim zamahom unazad, prevrnu, razbi na pojedinačne cigle i potopi ih u nemirni, raskvašeni pesak. Lif je samo stajao, mokar sve do vrata, brišući slani vodeni prah iz očiju. Prema zapadu nije se pružalo ništa izuzev talasa koji su se razbijali i kišnih oblaka. Ali bila su tamo. Poznavao ih je, sa travama deset puta višim od čoveka, divljim zlatnim poljima po kojima grabulja vetar sa mora, belim gradovima, brdima belih vrhova iznad mora; i glasovima dozivanja pastira na bregovima.
<BR>&nbsp;&nbsp;&nbsp;&nbsp;&nbsp;Graditelj sam, ne plutač, reče Lif kada je sa svih strana sagledao sopstvenu glupost. Pa je tvrdoglavo izišao iz vode i uz stazu na litici i po kišnim ulicama da dogura nova kolica cigli.
<BR>&nbsp;&nbsp;&nbsp;&nbsp;&nbsp;Prvi put posle nedelju dana oslobođen budalastog sna o plivanju, on primeti da Ulica kožarska deluje napušteno. Štavionica je bila zasuta otpacima i prazna. Radnje zanatlija počivale su poput niza malih, crnih, razjapljenih usta, a prozori spavaćih soba nad njima bili su slepi. Na kraju staze stari obućar spaljivao je, uz grozan zadah, hrpicu novih, nenošenih cipela. Pored njega čekao je magarac, osedlan, strižući ušima na smrdljivi dim.
<BR>&nbsp;&nbsp;&nbsp;&nbsp;&nbsp;Lif produži i napuni kolica ciglama. Ovaj put, dok ih je kotrljao dole, odupirući se potezanju kolica na strmim ulicama, zamahujući svom snagom plećima ne bi li održao ravnotežu njihovog kretanja na zavojitoj stazi na litici na putu prema plaži, sledilo ga je par ljudi iz grada. Još dvojica ili trojica sa Staze Pisara sledili su njih, kao i nekoliko drugih sa ulica oko tržnice, tako da se do trenutka kada se ispravio, dok mu je morska pena šuštala na golim, crnim stopalima, znoja hladnog na licu, mala gomila nanizala duž dubokog jednostrukog traga njegovih kolica na pesku. Imali su žudno, neutešno držanje Mahnitih. Lif nije obraćao pažnju na njih, iako je bio svestan da je udovica sa Staze Tkalja na litici i da gleda uplašenog lica.
<BR>&nbsp;&nbsp;&nbsp;&nbsp;&nbsp;Odgurao je kolica u more dok mu voda nije bila do prsa, izručio cigle i izleteo skupa sa velikim talasom, kloparavih kolica punih pene.
<BR>&nbsp;&nbsp;&nbsp;&nbsp;&nbsp;Neki Mahniti već su se razilazili po plaži. Visoki tip iz grupe sa Staze Pisara lenjo mu priđe i reče uz osmejak: zašto ih ne bacaš sa vrha litice, čoveče?
<BR>&nbsp;&nbsp;&nbsp;&nbsp;&nbsp;Onda bi samo pale na pesak, reče Lif.
<BR>&nbsp;&nbsp;&nbsp;&nbsp;&nbsp;A ti želiš da ih potopiš. Vrlo dobro. Znaš, među nama je bilo nekih koji su mislili da gradiš nešto ovde dole! Nameravali su da te pretvore u cement. Samo ti drži te cigle na mokrom i hladnom, čoveče.
<BR>&nbsp;&nbsp;&nbsp;&nbsp;&nbsp;Isceren, pisar odšeta, a Lif pođe uz liticu po novi tovar.
<BR>&nbsp;&nbsp;&nbsp;&nbsp;&nbsp;Dođi na večeru, Life, reče udovica sa vrha litice zabrinutim glasom; bebu je privila uz sebe da je zaštiti od vetra.
<BR>&nbsp;&nbsp;&nbsp;&nbsp;&nbsp;Hoću, reče on. Doneću veknu hleba; ostavio sam na stranu par komada pre nego što su pekari otišli. Nasmešio se, ali ona nije. Dok su se zajedno peli ulicama, ona upita: da li bacaš svoje cigle u more, Life?
<BR>&nbsp;&nbsp;&nbsp;&nbsp;&nbsp;On se od srca nasmeja i odgovori da.
<BR>&nbsp;&nbsp;&nbsp;&nbsp;&nbsp;Izraz njenog lica mogao je predstavljati olakšanje, a mogao je predstavljati i tugu; ali tokom večere u njenoj kući osvetljenoj svetiljkom bila je tiha i laka kao uvek, pa su pojeli sir i ustajali hleb u dobrom raspoloženju.
<BR>&nbsp;&nbsp;&nbsp;&nbsp;&nbsp;Sledećeg dana nastavio je da nosi cigle, tovar za tovarom, a ako su ga Mahniti posmatrali, mislili su da je zauzet njihovom sopstvenom vrstom posla. Plaža se postepeno spuštala prema dubinama, tako da je mogao da nastavi gradnju, a da nikada ne radi nad vodom. Počeo je tokom oseke, tako da mu delo nikada ne bi bilo otkriveno. Tokom plime bilo je teško bacati cigle i pokušavati ređanje u grubom nizu dok mu je čitavo more vrelo u lice i grmelo nad glavom, ali je svejedno nastavljao. Predveče je doneo duge gvozdene šipke i osigurao ono što je sagradio, jer je bočna struja težila da mu potkopa nasip nekih osam stopa od početka. Osigurao se da čak i vrhovi šipki budu pod vodom u vreme oseke, tako da nijedan Mahniti ne posumnja da se stvara ispunjenje. Par starijih ljudi prilikom silaska sa narikanja u Dvorani Visova prođe pored njega dok je zveketao i kloparao praznim kolicima kamenitim ulicama po sutonu, pa mu se ozbiljno nasmešiše. Dobro je osloboditi se stvari, reče jedan od njih, a drugi se nasmeši.
<BR>&nbsp;&nbsp;&nbsp;&nbsp;&nbsp;Sledećeg dana, iako još nije ponovo sanjao o Ostrvima, Lif nastavi gradnju nasipa. Pesak se sve strmije spuštao kako je napredovao. Sada mu je metoda bila da stoji na poslednjem sagrađenom delu i da odatle prevrne pažljivo natovarena kolica, a onda da se i sam otisne i da na posao, teturav i dahtav, da se podiže i ponovo zaranja ne bi li izravnao i namestio cigle između prethodno postavljenih šipki; a onda ponovo gore, preko sivog peska, uz liticu i tres-bang po tihim ulicama po novi tovar.
<BR>&nbsp;&nbsp;&nbsp;&nbsp;&nbsp;U neko doba te nedelje udovica reče kada je došla do njega u dvorište ciglane: daj da ih bacam sa litice za tebe, uštedeće ti jedan deo puta.
<BR>&nbsp;&nbsp;&nbsp;&nbsp;&nbsp;Teško je tovariti kolica, reče on.
<BR>&nbsp;&nbsp;&nbsp;&nbsp;&nbsp;Oh, dobro, reče ona.
<BR>&nbsp;&nbsp;&nbsp;&nbsp;&nbsp;U redu, dok ti tako hoćeš. Ali cigle su teški kopilani. Ne pokušavaj da nosiš previše. Daću ti mala kolica. A ovaj pacovčić ovde može da sedne na tovar da se provoza.
<BR>&nbsp;&nbsp;&nbsp;&nbsp;&nbsp;I tako mu je pomagala da nastavlja tokom dana srebrnastog vremena, izjutra magla, bistro more i vedro nebo čitavog popodneva, korov po pukotinama litice je cvetao; nije preostalo ništa drugo što bi cvetalo. Nasip se sada pružao mnogo jardi od obale i Lif je morao da nauči veštinu za koju nije znao da ju je iko naučio, izuzev riba. Umeo je da plovi i da se kreće po vodi ili pod njom, u samom moru, a da ne dodiruje rukama ili nogama čvrstu zemlju.
<BR>&nbsp;&nbsp;&nbsp;&nbsp;&nbsp;Nikada nije čuo da čovek to ume da radi; ali nije mnogo razmišljao o tome, jer je bio toliko zauzet sa ciglama, po čitav dan na vazduh i iz njega, u vodu i iz nje, uz penu, mehurove vazduha okruženog vodom i vode okružene vazduhom na sve strane oko njega, kao i maglu, aprilsku kišu, zbrku elemenata. Ponekad je bio srećan dole u mračnom, zelenom svetu gde nema disanja; borio se protiv čudnovato svojeglavih i bestežinskih cigala po zjapećim nanosima peska i samo ga je potreba za vazduhom nagonila, dahtavog, na vetar pun vodene prašine.
<BR>&nbsp;&nbsp;&nbsp;&nbsp;&nbsp;Gradio je po čitav dan, ispentrao bi se na pesak da prikupi cigle koje mu je verna pomoćnica bacila preko ivice litice, napunio sopstvena kolica i oterao po nasipu koji je pružao pravo na stopu ili dve ispod nivoa mora pri oseci i četiri ili pet stopa po plimi, a onda ih bacio sa kraja, zaronio i gradio; zatim ponovo na obalu po novi tovar. Dolazio je u grad tek uveče, iznuren, izbeljen solju, pun svraba od soli, gladan poput ajkule, da podeli šta bi već bilo od hrane sa udovicom i njenim dečačićem. U poslednje vreme, iako je proleće otpočelo s blagim, dugim, toplim večerima, grad je bio veoma mračan i miran.
<BR>&nbsp;&nbsp;&nbsp;&nbsp;&nbsp;Jedne noći, kada nije bio preumoran da bi to primetio, on progovori o tome, a udovica reče: oh, svi su, mislim, otišli.
<BR>&nbsp;&nbsp;&nbsp;&nbsp;&nbsp;- Svi? Stanka. - Kuda su otišli?
<BR>&nbsp;&nbsp;&nbsp;&nbsp;&nbsp;Slegla je ramenima. Digla je tamne oči prema njegovim preko stola i neko vreme gledala kroz svetiljkom obasjanu tišinu prema njemu. Kuda? reče ona. Kuda vodi tvoj morski put, Lif?
<BR>&nbsp;&nbsp;&nbsp;&nbsp;&nbsp;Neko vreme ćutao je. Do Ostrva, odgovorio je najzad, a onda se nasmejao i pogledao je u oči.
<BR>&nbsp;&nbsp;&nbsp;&nbsp;&nbsp;Ona se nije smejala. Samo je rekla: ima li ih uopšte? Da li je onda istina da Ostrva postoje? Onda je pogledala usnulu bebu, pa kroz otvorena vrata prema tmini kasnog proleća koja je, topla, počivala na ulicama kojima niko nije koračao i sobama po kojima niko nije živeo. Najzad vrati pogled na Lifa i reče mu: Life, znaš, nije još mnogo cigala ostalo. Par stotina. Moraš da napraviš još. A onda se polako zaplakala.
<BR>&nbsp;&nbsp;&nbsp;&nbsp;&nbsp;Boga mu! reče Lif, razmišljajući o svom podvodnom putu preko mora koji se pružao na stotinu dvadeset stopa i o moru koje se nastavljalo deset hiljada milja od njegovog kraja. - Plivaću do tamo! Hajde, nemoj plakati, srce drago. Zar bih ostavio tebe i ovog pacovčića same? Posle svih cigala kojima si mi gotovo pogodila glavu i čudnih korova i školjki kojima si nas hranila u poslednje vreme, posle tvog stola, kamina, tvog kreveta i smeha, zar bih te napustio kada zaplačeš? A sada, budi mirna, ne plači. Daj da smislim kako da dođemo do Ostrva, svi zajedno.
<BR>&nbsp;&nbsp;&nbsp;&nbsp;&nbsp;Ali znao je da nema načina. Ne za ciglara. Učinio je šta je mogao. Ono što je mogao pružalo se na sto dvadeset stopa od obale.
<BR>&nbsp;&nbsp;&nbsp;&nbsp;&nbsp;Misliš li, upita on posle dugo vremena, tokom koga je raščistila sto i oprala tanjire u bunarskoj vodi koja je ponovo izvirala bistra sada kada Mahnitih već danima nije bilo - misliš li da je možda... ovo... Otkrio je da mu je teško da to izgovori, ali ona je stajala nema, čekala, i on je morao da kaže: Da ovo jeste kraj?
<BR>&nbsp;&nbsp;&nbsp;&nbsp;&nbsp;Tišina. U jednoj svetiljkom osvetljenoj sobi i svim mračnim sobama i ulicama i po spaljenim poljima i opustošenim zemljama, tišina. U crnoj Dvorani nad njima na vrhu brda, tišina. Nemi vazduh, nemo nebo, tišina na svim mestima, neprekinuta, bez odgovora. Izuzev dalekog zvuka mora i, veoma tiho, iako bliže, disanja usnulog deteta.
<BR>&nbsp;&nbsp;&nbsp;&nbsp;&nbsp;Ne, reče žena. Sela je naspram njega i položila ruke na sto, fine ruke tamne poput zemlje, dlanova poput slonovače. Ne, reče ona, kraj će biti kraj. Ovo je tek čekanje na njega.
<BR>&nbsp;&nbsp;&nbsp;&nbsp;&nbsp;Onda zašto smo još ovde - samo mi?
<BR>&nbsp;&nbsp;&nbsp;&nbsp;&nbsp;Oh, reče ona, ti si imao svoje stvari - svoje cigle - a ja bebu...
<BR>&nbsp;&nbsp;&nbsp;&nbsp;&nbsp;Sutra moramo da idemo, reče on posle izvesnog vremena. Klimnula je.
<BR>&nbsp;&nbsp;&nbsp;&nbsp;&nbsp;Bili su na nogama pre zore. Nije preostalo ništa za jelo i zato, kada je ona stavila nešto odeće za bebu u vreću i navukla toplu kožnu pelerinu, a on gurnuo nož i mistriju za pojas i ogrnuo topli ogrtač, napustili su kućicu i zaputili se na hladnu, bledu svetlost napuštenih ulica.
<BR>&nbsp;&nbsp;&nbsp;&nbsp;&nbsp;Išli su nizbrdo, on je vodio, ona sledila sa usnulim detetom u pregibu ogrtača. Nije skrenuo ni putem koji je išao severno niti južnim putem, već je prošao pored tržnice i van grada do litice, a zatim kamenitom stazom prema plaži. Sledila ga je čitavim putem i nijedno od njih nije progovorilo. Na ivici mora okrenuo se.
<BR>&nbsp;&nbsp;&nbsp;&nbsp;&nbsp;Održavaću te na vodi koliko god budemo mogli, reče on.
<BR>&nbsp;&nbsp;&nbsp;&nbsp;&nbsp;Klimnula je i blago rekla: koristićemo put koji si sagradio, onoliko koliko se pruža.
<BR>&nbsp;&nbsp;&nbsp;&nbsp;&nbsp;Uzeo ju je za slobodnu ruku i poveo u vodu. Bila je hladna. Bila je gorko hladna, a hladna svetlost sa istoka iza njih sjala je na linijama pene siktavim po pesku. Kada su kročili na početak nasipa, cigle su im bile čvrste pod nogama, a dete je ponovo zaspalo u pregibu njenog ogrtača.
<BR>&nbsp;&nbsp;&nbsp;&nbsp;&nbsp;Dok su koračali, udaranje talasa pojača se. Plima je nadolazila. Talasi bliže pučini pokvasili su im odeću, sledili meso, natopili im kosu i lica. Stigli su do kraja njegovog dugog rada. Plaža se pružala nešto iza njih, pesak je bio taman ispod litice nad kojom je stajalo nemo, sve bleđe nebo. Oko njih bili su divlja voda i pena. Pred njima bile su nemirne vode, veliki ponor, bezdan.
<BR>&nbsp;&nbsp;&nbsp;&nbsp;&nbsp;Talas nalete na njih na putu prema obali i oni se zateturaše; beba, probuđena tvrdim udarcem mora, zaplaka se, slabašno cviljenje u dugom, hladnom, siktavom mrmoru mora koji je uvek izgovarao istu stvar.
<BR>&nbsp;&nbsp;&nbsp;&nbsp;&nbsp;Oh, ne mogu! kriknu mati, ali je čvršće uhvatila muškarca za ruku i stala uz njega.
<BR>&nbsp;&nbsp;&nbsp;&nbsp;&nbsp;Podigavši glavu da napravi poslednji korak sa onog što je stvorio prema obali koje nije bilo, on vide obličje kako klizi zapadnim vodama, beli titraj poput prsa laste koja hvata prvo svetlo dana. Izgledalo je da glasovi zvone nad glasom mora. Šta je to? reče on, ali njena glava bila je pognuta bebi, pokušavala je da uteši slabašno cviljenje koje je izazivalo prostrani blebet mora. Stajao je nepokretno i ugledao belinu jedra, razigranu svetlost nad talasima; igrala je prema njima i onoj većoj svetlosti koja je rasla za njima.
<BR>&nbsp;&nbsp;&nbsp;&nbsp;&nbsp;Čekajte, dopre poziv od obličja koje je klizilo na sivim talasima i plesalo na peni, čekajte! Glasovi su zvonili, veoma slatki i kada se jedro nadnelo nad njih on ugleda lica i ispružene ruke i začu kako mu govore: dođite, dođite na brod, dođite sa nama na Ostrva.
<BR>&nbsp;&nbsp;&nbsp;&nbsp;&nbsp;Drži se, reče on blago ženi i oni napraviše poslednji korak.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
