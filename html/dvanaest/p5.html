<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRAVILO IMENA
<P>&nbsp;&nbsp;&nbsp;&nbsp;&nbsp;Gospodin Podbrdni iziđe ispod svog brega nasmešen i duboko dišući. Svaki dah izleteo bi mu na nozdrve u vidu dvostrukog oblačka pare, snežno belog na jutarnjem suncu. Gospodin Podbrdni pogleda blistavo nebo decembra i nameši se šire nego ikada, pokazavši snežno bele zube. Onda siđe do naselja.
<BR>&nbsp;&nbsp;&nbsp;&nbsp;&nbsp;"Jutro, gospodine Podbrdni", govorili su seljani dok je prolazio pokraj njih po uskim ulicama između kuća sa kupastim, nadstrešenim krovovima nalik debelim, crvenim kapama otrovnih pečurki. "Jutro, jutro!" odgovarao je on svakome. (Razume se, bilo je baksuz poželeti ikome dobro jutro; prosta izjava doba dana bila je sasvim dovoljna na mestu toliko prožetom Uticajima poput ostrva Satins, gde je olako izrečeni pridev mogao promeniti vremenske prilike tokom čitavih nedelju dana). Svi su mu se obraćali, neki žarko, neki sa žarkim prezirom. Bio je jedini od čarobnjačke sorte na ostrvcu i na taj način zasluživao poštovanje - ali kako da poštujete debelog čovečuljka od pedesetak godina koji gaca unaokolo na krivim nogama, duva paru i smeši se? Nije bio baš ni prilježan radnik. Vatrometi su mu bili prilično valjani, ali napici su bili slabi. Bradavice koje bi uklonio čaranjem često bi se pojavljivale posle tri dana; paradajzi koje bi omađijao nisu rasli krupniji od dinjica; a u onim retkim prilikama kada bi tuđinski brod zastao u luci Satinsa, gospodin Podbrdni uvek bi ostajao ispod svog brega - u strahu, objašnjavao je, od urokljivog oka. Bio je, drugim rečima, čarobnjak na isti način na koji je razroki Gan bio drvodelja: zato što ga je zapalo. Seljani su se snalazili sa ukrivo postavljenim vratima i nedelotvornim činima tokom te generacije, i olakšavali ozlojeđenost time što su prema gospodinu Podbrdnom postupali sasvim obično, kao da je samo puki seljanin poput njih. Čak su ga i pozivali na večeru. Jednom je i on pozvao neke od njih na večeru i poslužio izvanrednu gozbu, sa srebrom, kristalom, vezenim stolnjakom, pečenom guskom, iskričavim andradeom od berbe '639. i pudingom od šljiva sa tvrdim prelivom; ali bio je toliko nervozan tokom obroka da je to ubilo svako zadovoljstvo, a osim toga svi su ponovo bili gladni pola sata kasnije. Nije voleo da mu iko posećuje pećinu, čak ni predsoblje, dalje od koga zapravo niko nikada nije ušao. Kada bi video kako se ljudi približavaju bregu, uvek je žurno izlazio da ih presretne. "Sedimo ovde ispod borova!" rekao bi, nasmešio se i mahnuo prema skupini četinara u blizini, ili ukoliko je padala kiša: "Idemo na pićence u krčmi, eh?" iako su svi znali da ne pije ništa jače od izvorske vode.
<BR>&nbsp;&nbsp;&nbsp;&nbsp;&nbsp;Neka deca iz sela, koju je ta zabravljena pećina kopkala, njuškala su, vrzmala se i upadala dok gospodin Podbrdni nije kod kuće; ali vratašca prema unutrašnjoj odaji bila su zatvorena činima i izgledalo je da je bar jednom reč o delotvornim činima. Jednom je grupa dečaka, uverena da je čarobnjak otišao na Zapadnu obalu da izleči bolesnog magarca gospođe Rune, donela tamo gore gvozdenu šipku i sekiricu, ali na prvi udarac sekirice po vratima iznutra dopre urlik gneva i oblak ljubičaste pare. Gospodin Podbrdni vratio se kući ranije. Dečaci pobegoše. On nije izlazio i dečacima se ništa nije dogodilo, iako su govorili da, dok to ne čujete, ne biste mogli da poverujete kako silno, bučno, gromoglasno, siktavo, jezivo taj mali debeljko ume da se prodere.
<BR>&nbsp;&nbsp;&nbsp;&nbsp;&nbsp;Tog dana posao u gradu bili su mu tri tuceta svežih jaja i funta džigerice; isto tako, zaustavljanje kraj imanja pomorskog kapetana Fogena da obnovi čaranje za bolji vid namenjeno starčevim očima (potpuno beskorisno kada se primeni na slučaj propale mrežnjače, ali gospodin Podbrdni svejedno je pokušavao) i najzad razgovor sa starom tetkicom Guld, udovicom majstora za pravljenje končertina. Prijatelji gospodina Podbrdnog uglavnom su bili stari ljudi. Bio je u neprilici sa snažnim mladićima iz naselja, a devojke su ga se stidele. "Od njega sam nervozna, toliko se smeši", sve su govorile, napućenih usana, i uvijale svilene uvojke oko prsta. Reč 'nervoza' bila je novotarija i njihove majke mrko su odgovarale: "Nervoza tvoj nos, prava reč je blesavost. Gospodin Podbrdni je jedan vrlo ugledan čarobnjak!"
<BR>&nbsp;&nbsp;&nbsp;&nbsp;&nbsp;Kada je pošao od tetkice Guld, gospodin Podbrdni prođe pored škole, koja se tog dana držala na gradskom dobru. Pošto niko na ostrvu Satins nije bio pismen, nije bilo knjiga iz kojih bi se učilo čitanje, niti radnih stolova da se u njih urezuju inicijali, niti tabli koje bi se brisale, zapravo nije bilo ni školske zgrade. U kišnim danima deca su se skupljala u prostoriji gradskog ambara pa bi im se sve slama uvukla u pantalone; sunčanim danima učiteljica, Palani, vodila ih je gde god joj se svidi. Danas, okružena sa tridesetoro zainteresovane dece ispod dvanaest godina i četrdeset nezainteresovanih ovaca ispod pet godina, učila ih je bitnoj stavki u obrazovanju: pravilu imena. Gospodin Podbrdni, stidljivo nasmešen, zastade da čuje i da pogleda. Palani, bucmasta, slatka dvadesetogodišnjakinja, predstavljala je dražesnu sliku tamo na zimskom suncu, sa ovcama i decom oko sebe, hrastom bez listova nad sobom, a iza nje bile su dine, more i vedro, bledo nebo. Govorila je ozbiljno, lica rumenog od vetra i reči. "Vi već znate pravila imena, deco. Ima ih dva, i ista su po svim ostrvima sveta. Kako glasi jedno od njih?"
<BR>&nbsp;&nbsp;&nbsp;&nbsp;&nbsp;"Nije pristojno pitati ikoga kako mu je ime", povika debeli, žustri dečko, a onda ga prekide devojčica koja zavriska: "Nikad ne smeš da kažeš ime nikome, tako mi mama rekla!"
<BR>&nbsp;&nbsp;&nbsp;&nbsp;&nbsp;"Jeste, Suba. Jeste, Popi, dušo, nemoj da cičiš. Tako je. Nikada ne pitate drugoga za ime. Nikada ne izgovarate svoje. A sada porazmislite o tome načas i onda mi recite zbog čega zovemo našeg čarobnjaka gospodin Podbrdni." Nasmešila se, preko kovrdžavih glava i vunom obraslih leđa, gospodinu Podbrdnom, koji se sav ozari i nervozno privuče sebi torbu sa jajima.
<BR>&nbsp;&nbsp;&nbsp;&nbsp;&nbsp;"Zato što živi ispod brda!" reče polovina dece.
<BR>&nbsp;&nbsp;&nbsp;&nbsp;&nbsp;"Ali da li je to njegovo pravo ime?"
<BR>&nbsp;&nbsp;&nbsp;&nbsp;&nbsp;"Ne!" reče debeljko, a mala Popi zavriska poput jeke: "Ne!"
<BR>&nbsp;&nbsp;&nbsp;&nbsp;&nbsp;"Otkud znate da nije?"
<BR>&nbsp;&nbsp;&nbsp;&nbsp;&nbsp;"Zato što je došao ovamo sasvim sam pa mu niko nije znao pravo ime, prema tome niko nije mog'o da nam kaže, a on nije mog'o da..."
<BR>&nbsp;&nbsp;&nbsp;&nbsp;&nbsp;"Vrlo dobro, Suba. Popi, nemoj da se dereš. Tako je. Čak ni čarobnjak ne može da kaže pravo ime. Kada vi deco završite školu i prođete obred, ostavićete detinjstvo za sobom i zadržati samo prava imena, za koja vas niko ne sme pitati i koja nikome ne smete odavati. Zbog čega postoji to pravilo?"
<BR>&nbsp;&nbsp;&nbsp;&nbsp;&nbsp;Deca su ćutala. Ovce su blago blejale. Gospodin Podbrdni odgovori na pitanje: "Zbog toga što ime jeste stvar", reče on stidljivim, blagim, promuklim glasom, "a istinsko ime jeste istinska stvar. Izgovoriti ime znači upravljati sa stvari. Jesam li u pravu, učiteljice?"
<BR>&nbsp;&nbsp;&nbsp;&nbsp;&nbsp;Nasmešila se i naklonila, očevidno malo postiđena njegovim učešćem. A on žustrim korakom pođe prema svom bregu, stišćući jaja uz grudi. Na neki način, taj minut koji je potrošio na gledanje Palani i dece učinio je da postane jako gladan. On zabravi unutrašnja vrata iza sebe žurnom bajalicom, ali mora da su u njegovim činima postojale pukotina ili dve, jer ubrzo potom golo predsoblje pećine bilo je bogato od mirisa prženih jaja i cvrčeće džigerice.
<BR>&nbsp;&nbsp;&nbsp;&nbsp;&nbsp;Vetar tog dana duvao je sa zapada, lak i svež, i na njemu u podne u luku Satinsa dođe mali brod, sve poskakujući po talasima. Još dok je zaobilazio njen istureni kraj jedan oštrooki dečak ga opazi, i budući da je poput svakog deteta na ostrvu znao svako jedro i katarku na svih četrdeset brodova ribarske flote, on potrča ulicama vičući: "Strani brod, strani brod!" Vrlo retko ostrvo su posećivali brodovi sa nekog od podjednako samotnih ostrva Istočnih Prostranstava, ili neki avanturama skloni trgovac sa Arhipelaga. Do trenutka kada se brod našao uz kej, polovina seljana našla se tamo da ga pozdravi, ribari su ga sledili do kuće, a kravari, tragači za školjkama i biljoberi klipsali su zadihano tamo i amo po kamenitim brdima, zaputivši se prema luci.
<BR>&nbsp;&nbsp;&nbsp;&nbsp;&nbsp;Ali vrata gospodina Podbrdnog ostala su zatvorena.
<BR>&nbsp;&nbsp;&nbsp;&nbsp;&nbsp;Na brodu je bio samo jedan čovek. Kada su to rekli starom pomorskom kapetanu Fogenu, on navuče čekinju sedih obrva nad oči koje nisu videle. "Samo jedna vrsta čoveka", reče on, "plovi sama Spoljnim Prostranstvima. Čarobnjak, vrač ili mag..."
<BR>&nbsp;&nbsp;&nbsp;&nbsp;&nbsp;I tako su seljani bez daha čekali u nadi da bar jednom u životu vide maga, jednog od moćnih posvećenika u belu magiju sa prenaseljenih, kulama načičkanih unutrašnjih ostrva Arhipelaga. Bili su razočarani, jer putnik je bio sasvim mlad, zgodan crnobradi tip koji ih je veselo pozdravio sa broda i skočio na obalu kao što bi to učinio svaki mornar radostan što je stigao do luke. Predstavio se kao pomorski trgovac. Ali kada su rekli pomorskom kapetanu Fogenu da ovaj nosi sa sobom hrastov štap za hodanje, starac samo klimnu. "Dva čarobnjaka u jednom gradu", reče on. "Rđavo!" I usta mu se zatvoriše uz škljocaj kao u starog šarana.
<BR>&nbsp;&nbsp;&nbsp;&nbsp;&nbsp;Budući da stranac nije mogao da im otkrije svoje ime, smesta su mu nadenuli jedno: Crnobradi. I posvetili su mu mnogo pažnje. Imao je mali, mešoviti teret odeće, sandala, pisvijevog perja za ukrašavanje ogrtača, jeftinog tamjana, kamena plovućca, finih začina i izvanrednih staklenih perli sa Venveja - uobičajena trgovačka kolekcija. Svi sa ostrva Satins došli su da pogledaju, da proćaskaju sa putnikom i možda da kupe nešto - "Tek onako, da ga se prisete!" kikotala se tetkica Guld koju je, kao i sve žene i devojke iz naselja, očaralo ponosito i stasito držanje Crnobradog. I svi momci vrteli su se oko njega, da čuju kako priča o svojim putovanjima na daleka, neobična ostrva Prostranstva ili opisuje silna, bogata ostrva Arhipelaga, Unutrašnje Staze, luke bele od brodova i zlatne krovove Hevnora. Ljudi su rado slušali te pripovesti; ali neki među njima pitali su se zbog čega bi trgovac putovao sam i zamišljeno gledali njegov hrastov štap.
<BR>&nbsp;&nbsp;&nbsp;&nbsp;&nbsp;Ali sve to vreme gospodin Podbrdni ostajao je ispod brega.
<BR>&nbsp;&nbsp;&nbsp;&nbsp;&nbsp;"Ovo je prvo ostrvo koje sam video da nema čarobnjaka", reče Crnobradi jedne večeri tetkici Guld, koja je pozvala njega, svog nećaka i Palani kod sebe na šoljicu čaja od site. "Šta radite kada vas zaboli zub, ili muzara prestane da daje mleka?"
<BR>&nbsp;&nbsp;&nbsp;&nbsp;&nbsp;"Zašto, pa imamo gospodina Podbrdnog!" reče starica.
<BR>&nbsp;&nbsp;&nbsp;&nbsp;&nbsp;"Koliko god to vredelo", promrmlja njen nećak Birt, a onda sav potamne koliko se zarumeneo i prosu čaj. Birt je bio ribar, krupan, hrabar mladić, škrt na rečima. Bio je zaljubljen u učiteljicu, ali najbliže što je dospeo do izjave ljubavi bilo je što je poklanjao vedra svežih skuša kuvaru njenog oca.
<BR>&nbsp;&nbsp;&nbsp;&nbsp;&nbsp;"Oh, znači imate čarobnjaka?" upita Crnobradi. "Da li je on nevidljiv?"
<BR>&nbsp;&nbsp;&nbsp;&nbsp;&nbsp;"Ne, samo je veoma stidljiv", reče Palani. "Ovde ste tek nedelju dana, znate, a mi ovde viđemo toliko malo stranaca..." I ona je malo porumenela, ali nije prosula čaj.
<BR>&nbsp;&nbsp;&nbsp;&nbsp;&nbsp;Crnobradi joj se nasmeši. "Onda je znači dobar Satinjanin?"
<BR>&nbsp;&nbsp;&nbsp;&nbsp;&nbsp;"Ne", reče tetkica Guld, "ništa više nego vi. Još jednu šoljicu, nećko? ovaj put zadrži čaj unutra. Ne, dušo moja, došao je u maleckom brodu, pre četiri godine, jel' toliko beše? bilo je to samo dan posle kraja sezone lova na čepe, sećam se, jer vadili su mreže tamo preko iz Istočnog potoka, a kravar Pondi slomio je nogu baš tog jutra - mora biti pet godina. Ne, četiri. Ne, pet, te godine beli lukac nije nik'o. I tako ti on dojedri u onolišnoj šalupi krcatoj do vrha velikim kovčezima i kutijama, pa kaže kapetanu Fogenu, koji tada nije bio slep, iako dovoljno mator, Bog zna, da dvaput oćoravi, 'priča se', kaže on, 'da nemate uopšte čarobnjaka ni vrača, da vam slučajno ne treba takav?' 'Još kako, ako je magija bela!' kaže kapetan, i pre nego što kažeš sipa gospon Podbrdni uselio se u pećinu ispod brega, pa je činima izlečio od šuge mačku tetkice Beltove. Iako je krzno izraslo sivo tamo gde je opalo, a bila je to narandžasta mačka. Ala je to stvorenje posle izgledalo uvrnuto. Crklo je prošle zime u vreme velikih hladnoća. Tetkicu Beltovu toliko je pogodilo kad je mačka uginula, jadno stvorenje, gore nego kada joj se čovek udavio na Dugoj Obali, u godini duge sezone lova na haringe, kada je ovaj ovde nećko Birt bio tek bebac u suknjici." Tu Birt ponovo prosu čaj, a Crnobradi se isceri, ali tetkica Guld nastavi neometano i pričala je sve do mraka.
<BR>&nbsp;&nbsp;&nbsp;&nbsp;&nbsp;Sledećeg dana Crnobradi je sišao do keja, pa se postarao za izvaljenu dasku u svom brodu za čiju popravku mu je izgleda trebalo mnogo vremena; kao i obično uvlačio je ćutljive Satinjane u razgovor. "Pa koje je onda plovilo vašeg čarobnjaka?" pitao je on. "Ili je on jedan od onih maga koji ga spakuju u orahovu ljusku kada ga ne koriste?"
<BR>&nbsp;&nbsp;&nbsp;&nbsp;&nbsp;"Nee", reče jedan tromi ribar. "Tamo je guri u pećinu, pod bregom."
<BR>&nbsp;&nbsp;&nbsp;&nbsp;&nbsp;"Odvukao je brod kojim je došao gore u pećinu?"
<BR>&nbsp;&nbsp;&nbsp;&nbsp;&nbsp;"Jest. Pravo guri. Ja pomago. Teža neg olovo, jašta je bila. Do guri puna velkih kutija, a one su do guri pune silnih čarolija, kaže on. Teža neg olovo, jašta je bila." I tromi ribar okrenu leđa, tromo uzdahnuvši. Nećak tetkice Guld, koji je u blizini popravljao mrežu, diže pogled sa posla i upita sa podjednakim nezanimanjem: "Dal' biste možda voleli da upoznate gospon Podbrdnog?"
<BR>&nbsp;&nbsp;&nbsp;&nbsp;&nbsp;Crnobradi uzvrati Birtov pogled. Prepredene crne oči jedan dugi trenutak gledale su u iskrene plave; onda se Crnobradi nasmeši i reče: "Da. Hoćeš li da me odvedeš na taj breg, Birte?"
<BR>&nbsp;&nbsp;&nbsp;&nbsp;&nbsp;"Jesje, kad završim sa ovim", reče ribar. I kada je mreža bila zakrpljena, on i Arhipelažanin dadoše se ulicama naselja prema visokom zelenom bregu nad njim. Ali dok su prelazili preko gradskog dobra, Crnobradi reče: "Sačekaj čas, prijatelju Birte. Treba da ti ispričam jednu priču, pre nego što se sretnemo sa tvojim čarobnjakom."
<BR>&nbsp;&nbsp;&nbsp;&nbsp;&nbsp;"Otpričaj", kaže Birt i seda u senku zimzelenog hrasta.
<BR>&nbsp;&nbsp;&nbsp;&nbsp;&nbsp;"Ta priča počela je pre stotinu godina, i još nije gotova - iako će skoro biti, vrlo skoro... U samom srcu Arhipelaga, tamo gde su ostrva gusta poput muva na medu, nalazi se ostrvce zvano Pendor. Gospodari Pendora behu moćni, u starim danima rata pre Lige. Rezultati pljačke, otmica i porezi slivali su se u Pendor i oni prikupiše tamo silno blago, još pre mnogo godina. A onda, odnegde iz Zapadnih Prostranstava, tamo gde se zmajevi legu po ostrvima od lave, jednog dana dođe veoma moćan zmaj. Ne jedan od onih prekomerno naraslih guštera kakve vi, narod sa Spoljnih Prostranstava, zovete zmajevi, već ogromno, crno, krilato, mudro, prepredeno čudovište, puno snage i prefinjenosti, i poput svih ostalih zmajeva zaljubljeno u zlato i drago kamenje više od svega. On je ubio gospodara i njegove vojnike, a narod Pendora pobeže noću u brodovima. Svi su pobegli i ostavili zmaja sklupčanog u kulama Pendora. I tamo je ostao stotinu godina, vukao je ljuskavi trbuh preko smaragda, safira i zlatnika, izlazeći jednom u godinu ili dve kada je morao da jede. Napadao je okolna ostrva u potrazi za hranom. Ti znaš šta zmajevi jedu?"
<BR>&nbsp;&nbsp;&nbsp;&nbsp;&nbsp;Birt klimnu i reče šapatom: "Device."
<BR>&nbsp;&nbsp;&nbsp;&nbsp;&nbsp;"Tako je", reče Crnobradi. "Pa, to se nije moglo trpeti večno, ta pomisao da sedi na svem tom blagu. I tako, kada je Liga postala jaka, a Arhipelag nije bio toliko zauzet ratovima i piratstvom, odlučeno je da se napadne Pendor, otera zmaj i uzmu zlato i dragulji za riznicu Lige. Ta Liga uvek bi htela novca. I tako se ogromna flota sakupila sa pedeset ostrva, a sedam maga stajalo je na provama sedam najjačih brodova, pa su odjedrili do Pendora... Stigli su tamo. Iskrcali se. Ništa se nije micalo. Sve kuće stajale su prazne, tanjiri po stolovima puni stogodišnje prašine. Kosti starog gospodara i njegovih ljudi ležale su na sve strane po dvorištu zamka i po stepeništu. A odaje kule zaudarale su na zmaja. Ali nije bilo zmaja. Niti blaga, ni dijamanta veličine makovog zrna, čak ni kuglice srebra... Znajući da se ne može odupreti sedmorici maga, zmaj je pobegao. Pratili su ga i otkrili da je otplovio do pustog ostrva na severu, po imenu Udrat; tu su mu sledili trag, i šta su otkrili? Ponovo kosti. Njegove kosti - zmajeve. Ali nije bilo blaga. Neki čarobnjak, neki neznani čarobnjak odnegde, mora da se sukobio sa njim, sasvim sam, i porazio ga - a onda utekao sa svim blagom, pravo ispred nosa Lige!"
<BR>&nbsp;&nbsp;&nbsp;&nbsp;&nbsp;Ribar je slušao, pažljiv i bez ikakvog izraza.
<BR>&nbsp;&nbsp;&nbsp;&nbsp;&nbsp;"E sad, to mora da je bio moćan čarobnjak i prepreden, da najpre ubije zmaja, a drugo, da pobegne ne ostavivši traga. Gospodari i magi sa Arhipelaga uopšte nisu mogli da ga prate, niti odakle je došao, niti kuda se zaputio. Bili su spremni da odustanu. Bilo je to prošlog proleća; ja sam bio na trogodišnjem putovanju do Severnih Prostranstava i vratio sam se otprilike u to vreme. A oni su me zamolili da im pomognem da nađu neznanog čarobnjaka. To je bilo pametno od njih. Jer ja ne samo da sam čarobnjak, kao što mislim da su neki od ovdašnjih klipana naslutili, već sam takođe i naslednik gospodara Pendora. To blago je moje. Moje je, i zna da je moje. Te budale iz Lige nisu bile u stanju da ga nađu, jer ne pripada njima. Pripada kući Pendora, a veliki smaragd, Inalkil Zelenkamen, poznaje svog gospodara. Pogledaj!" Crnobradi podiže štap od hrastovine i glasno viknu: "Inalkile!" Vrh štapa zasvetle zeleno, vilinskim zelenim sjajem, iskričavom izmaglicom boje aprilske trave, a u istom trenutku štap se naže u ruci čarobnjaka, krivio se, ugibao dok nije pokazivao pravo na padinu brega ispred njih.
<BR>&nbsp;&nbsp;&nbsp;&nbsp;&nbsp;"Sjaj nije bio toliko jak, daleko u Hevnoru", mrmljao je Crnobradi, "ali štap je pokazivao kako treba. Inalkil je odgovarao kada sam ga zvao. Dragulj zna svog gospodara. A ja znam ko je lopov, i savladaću ga. Moćan je on čarobnjak kada je mogao da nadvlada zmaja. Ali ja sam moćniji. Hoćeš li da znaš zašto, klipane? Zato što mu znam ime!"
<BR>&nbsp;&nbsp;&nbsp;&nbsp;&nbsp;Kako je glas Crnobradog postajao osorniji, Birt je delovao sve mračnije i mračnije, praznije i praznije; ali na to on se trže, zaklopi usta i upilji se u Arhipelažanina. "Kako si to... saznao?" upita on vrlo lagano.
<BR>&nbsp;&nbsp;&nbsp;&nbsp;&nbsp;Crnobradi se isceri i ne odgovori.
<BR>&nbsp;&nbsp;&nbsp;&nbsp;&nbsp;"Crnom magijom?"
<BR>&nbsp;&nbsp;&nbsp;&nbsp;&nbsp;"Kako drugačije?"
<BR>&nbsp;&nbsp;&nbsp;&nbsp;&nbsp;Birt je prebledeo i nije rekao ni reč.
<BR>&nbsp;&nbsp;&nbsp;&nbsp;&nbsp;"Ja sam gospodar Pendora, klipane, i imaću zlato koje su moji oci izvojevali, dragulje koje su moje majke nosile, i Zelenkamen! Jer oni su moji. A sad, možeš da ispričaš čitavu priču tupanima iz naselja kada pobedim tog čarobnjaka i odem. Čekaj ovde. Ili možeš da dođeš i da gledaš, ukoliko se ne plašiš. Nikada više nećeš imati priliku da vidiš velikog čarobnjaka na vrhuncu moći." Crnobradi se okrete i ne osvrćući se pođe krupnim koracima uz breg prema ulazu u pećinu.
<BR>&nbsp;&nbsp;&nbsp;&nbsp;&nbsp;Veoma lagano, Birt ga je sledio. Na dobrom rastojanju od pećine on stade, sede ispod glogovog stabla, pa je gledao. Arhipelažanin se zaustavio; kruta, tamna figura usamljena na zelenom pregibu brega ispred razjapljenih usta pećine, stajao je savršeno mirno. Odjednom, on zamahne štapom iznad glave, a smaragdni sjaj zablista nad njime dok je vikao: "Kradljivče, kradljivče blaga pendorskog, istupi!"
<BR>&nbsp;&nbsp;&nbsp;&nbsp;&nbsp;Iz unutrašnjosti pećine začuje se lomljava, kao da je ispuštena grnčarija, i napolje izbije mnogo prašine. Uplašen, Birt se šćućuri. Kada je ponovo digao pogled on vide kako Crnobradi još nepokretno stoji, a na ulazu u pećinu, prašnjav i raščupan, stajao je gospodin Podbrdni. Delovao je sitno i jadno, palčevi na nogama bili su mu okrenuti prema unutra kao i obično, kratke, krive noge bile su mu u pripijenim pantalonama i nije imao štap - nikada ga nije imao, odjednom pomisli Birt. Gospodin Podbrdni progovori: "Ko si ti?" reče on šuškavim, tihim glasom.
<BR>&nbsp;&nbsp;&nbsp;&nbsp;&nbsp;"Ja sam gospodar Pendora, lopove, i došao sam da uzmem svoje blago!"
<BR>&nbsp;&nbsp;&nbsp;&nbsp;&nbsp;Na to, gospodin Podbrdni lagano postade rumen, kao što je to uvek činio kada bi ljudi bili grubi prema njemu. Ali onda postade drugačiji. Postade žut. Kosa mu se nakostreši, on ispusti grleni urlik - i bio je žuti lav u skoku niz brdo prema Crnobradom, blistavih belih očnjaka.
<BR>&nbsp;&nbsp;&nbsp;&nbsp;&nbsp;Ali Crnobradi više nije stajao tamo. Gigantski tigar, boje noći i munje, polete da presretne lava...
<BR>&nbsp;&nbsp;&nbsp;&nbsp;&nbsp;Lava nestade. Podno pećine odjednom je stajao visoki lug stabala, crn na zimskom suncu. Tigar, zaustavivši se u pola skoka upravo pre nego što će uleteti u senku drveća, planu usred vazduha, preobrazi se u ognjeni jezik koji suknu prema suvim, crnim grančicama...
<BR>&nbsp;&nbsp;&nbsp;&nbsp;&nbsp;Ali tamo gde je stajalo drveće nagli vodopad briznu iz padine; luk srebrnaste, zapenušane vode zagrmeo je prema vatri. Ali vatre nestade...
<BR>&nbsp;&nbsp;&nbsp;&nbsp;&nbsp;Samo na trenutak pred ribarevim zapiljenim očima dizala su se dva brega - onaj zeleni, koga je znao, i novi, goli, smeđi brežuljak spreman da upije hitri vodopad. To prođe toliko žustro da natera Birta da trepne, a kada je trepnuo on ponovo trepnu, pa jeknu, jer ono što je sada video bilo je daleko gore. Tamo gde je bio vodopad uzdizao se zmaj. Crna krila zamračila su čitav breg, čelične kandže pružiše se grabljivo, a sa tamnih, ljuskavih, razjapljenih usana briznuše vatra i para.
<BR>&nbsp;&nbsp;&nbsp;&nbsp;&nbsp;Pod čudovišnim stvorenjem stajao je Crnobradi i smejao se.
<BR>&nbsp;&nbsp;&nbsp;&nbsp;&nbsp;"Poprimi koji god hoćeš oblik, mali gospodine Podbrdni!" začikavao je on. "Uvek ti mogu uzvratiti. Ali ova igra postaje zamorna. Želim da pogledam svoje blago, Inalkila. A sada, veliki zmaju, mali čarobnjače, uzmi pravo obličje. Zapovedam ti moćima tvog istinskog imena - Jevode!"
<BR>&nbsp;&nbsp;&nbsp;&nbsp;&nbsp;Birt nije mogao da se mrdne, čak ni da trepne. Šćućurio se i zapiljio, hteo to ili ne. Video je kako se crni zmaj nadnosi u vazduhu iznad Crnobradog. Vide kako vatra liže poput mnogih jezika iz krljuštavih čeljusti, mlaz pare iz crvenih nozdrva. Vide kako lice crnobradog postaje belo, belo poput krede, a usne uokvirene bradom tresle su mu se.
<BR>&nbsp;&nbsp;&nbsp;&nbsp;&nbsp;"Ime ti je Jevod!"
<BR>&nbsp;&nbsp;&nbsp;&nbsp;&nbsp;"Da", reče siloviti, hrapavi, siktavi glas. "Moje pravo ime je Jevod, a moje pravo obličje je ovo obličje."
<BR>&nbsp;&nbsp;&nbsp;&nbsp;&nbsp;"Ali zmaj je ubijen - našli su zmajeve kosti na ostrvu Udrat..."
<BR>&nbsp;&nbsp;&nbsp;&nbsp;&nbsp;"Bio je to drugi zmaj", reče zmaj, a onda se obori poput sokola, ispruženih kandži. A Birt zatvori oči.
<BR>&nbsp;&nbsp;&nbsp;&nbsp;&nbsp;Kada ih je otvorio, nebo je bilo vedro, padina brega prazna, izuzev crvenkasto-crnkastog ugaženog mesta i nekolicine tragova kandži u travi.
<BR>&nbsp;&nbsp;&nbsp;&nbsp;&nbsp;Ribar Birt diže se na noge i potrča. Pretrčao je gradsko dobro terajući ovce levo i desno, pa pravo ulicom naselja do kuće Palaninog oca. Palani je bila u vrtu i plevila dragoljube. "Pođi sa mnom!" prodahće Birt. Zablenula se u njega. On je dograbi za zglavak i odvuče za sobom. Malo je cikala, ali se nije opirala. Otrčao je sa njom pravo do keja, ugurao je u svoju ribarsku šalupu, Kraljevnu, razvezao prihvatno uže, uzeo vesla i dao se na veslanje poput demona. Poslednje što je ostrvo Satins videlo od njega i Palani bilo je jedro Kraljevne koje je nestajalo u smeru najbližeg ostrva prema zapadu.
<BR>&nbsp;&nbsp;&nbsp;&nbsp;&nbsp;Seljani su mislili kako nikada neće prestati da govore o tome kako je Birt, nećak tetkice Guld izgubio razum i odjedrio sa učiteljicom istog onog dana kada je trgovac Crnobradi nestao bez traga i ostavio za sobom sve perje i đinđuve. Ali ipak su prestali da govore o tome, tri dana kasnije. Imali su da govore o drugim stvarima kada je gospodin Podbrdni najzad izišao iz svoje pećine.
<BR>&nbsp;&nbsp;&nbsp;&nbsp;&nbsp;Gospodin Podbrdni zaključio je da, pošto njegovo pravo ime više nije tajna, može baš da se okane i prerušavanja. Hodanje je bilo mnogo teže od letenja, a osim toga bilo je davno, davno kada se poslednji put dobro najeo.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
