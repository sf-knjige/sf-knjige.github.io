<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>MAJSTORI LOŽE
<P>&nbsp;&nbsp;&nbsp;&nbsp;&nbsp;'Majstori lože' moja su prva objavljena prava, autentična i čistokrvna naučnofantastična priča, čime podrazumevam priču u kojoj su ili za koju su postojanje i dostignuća nauke, na neki način, suštinski. To je, bar, ono što mislim o naučnoj fantastici ponedeljkom. Utorkom ponekad mislim nešto drugo.
<BR>&nbsp;&nbsp;&nbsp;&nbsp;&nbsp;Neki pisci naučne fantastike gade se nauke, njenog duha, metode i rada; drugi to vole. Neki su protiv tehnologije, drugi su obožavaoci tehnologije. Meni je, izgleda, složena tehnologija prilično dosadna, ali sam opčinjena biologijom, psihologijom i spekulativnim ciljevima astronomije i fizike, koliko bar mogu da ih pratim. Figura naučnika sasvim je uobičajena u mojim pričama i vrlo često je prilično usamljena, izolovana, avanturista, u graničnim područjima stvari.
<BR>&nbsp;&nbsp;&nbsp;&nbsp;&nbsp;Tema ove priče jeste ona kojoj sam se vratila kasnije, sa znatno boljom opremom. Ali ima jedna dobra rečenica u njoj: "Pokušavao je da izmeri rastojanje između Zemlje i Boga."
<BR>
<BR>&nbsp;&nbsp;&nbsp;&nbsp;&nbsp;U tmini jedan čovek stajao je sam, go, i držao zadimljenu baklju. Crvenkasti odsjaj obasjavao je vazduh i zemlju na samo nekoliko stopa okolo; iza toga nalazili su se tama i ono neodmerivo. S vremena na vreme došao bi nalet vetra, napola opaženi odsev oka, siloviti mrmor: "Podigni je više!" Čovek posluša, iako mu se baklja tresla u drhtavim rukama. On je podiže visoko iznad glave, dok je tmina hitala i blebetala oko njega, primicala se. Vetar je duvao sve hladniji, crveni plamenovi poigravali. Ukočene ruke počeše da mu se tresu, zatim malo da se trzaju; lice mu je bilo uljasto od znoja; jedva da je čuo tiho, moćno mrmljanje: "Digni je više, više, digni je više..." Tok vremena se prekinuo; samo je šapat narastao i narastao sve dok se nije pretvorio u šapat, i tada još, zastrašujuće, ništa ga nije diralo, ništa nije zalazilo u krug svetlosti. "Sada hodaj!" zaurla siloviti glas. "Hodaj napred!"
<BR>&nbsp;&nbsp;&nbsp;&nbsp;&nbsp;Baklje nad glavom, on kroči napred na tlo koje nije mogao da vidi. Nije ga bilo. Uz vrisak zapomaganja on pade, tmina i grmljavina oko njega, baklja koju nije hteo da pusti buktala mu je u oči.
<BR>&nbsp;&nbsp;&nbsp;&nbsp;&nbsp;Vreme... vreme, svetlost i bol ponovo su počeli. Čučao je u nekoj vrsti šanca, na sve četiri u blatu. Lice ga je peklo, a oči, na toj blistavoj svetlosti, bile su mu pune magle. On diže pogled sa svoje blatom prekrivene golotinje prema zamućenoj, blistavoj figuri koja je stajala nad njim. Svetlost je veličanstveno padala na sedu kosu, duge pregibe belog ogrtača. Oči su piljile u Ganila, glas mu se obratio: "Ležiš u grobu. Ležiš u grobu znanja. Tako ti i preci večno počivaju pod pepelom paklenog ognja." Glas se pojača: "O posrnuli čoveče, digni se!" Ganil nekako uspe da se digne na noge. Bela figura je pokazivala: "To je svetlost ljudskog razuma. Dovela te je do groba. Baci je." Ganil shvati da i dalje drži crni štap nakvašen blatom, baklju; on pusti da padne. "Sada ustani", kliknu figura u laganom ushićenju, "ustani iz tmine i zakorači u svetlost Običnog dana!" Ruke se pružiše prema Ganilu, pomagale su mu i podizale ga. Ljudi su klečali i pružali mu zdele i sunđere, drugi su ga brisali, trljali dok nije stajao čist i ugrejan, sa sivim ogrtačem preko ramena, usred razgovora i smeha koji su dolazili i odlazili, u svetloj, prostranoj dvorani. Ćelavi čovek pljesnu ga po ramenu. "Dođi, vreme je za zavet."
<BR>&nbsp;&nbsp;&nbsp;&nbsp;&nbsp;"Jesam li - jesam li sve učinio kako treba?"
<BR>&nbsp;&nbsp;&nbsp;&nbsp;&nbsp;"Sjajno. Samo si predugo držao tu prokletu, šašavu baklju. Mislio sam da ćeš nas zadržati da čitav dan režimo u mraku. Dođi." Poveli su ga preko crnog pločnika i ispod veoma lagane tavanice belih greda do zavese koja je visila, čisto bela, u par ravnih nabora, trideset stopa od tavanice do poda. "Zavesa misterije", reče neko Ganilu tonom koji se nije dao poricati. Smeh i razgovor zamrli su; svi su stajali oko njega, nemi. U tišini, bela zavesa se razdvoji. Ganil je smušeno zurio u ono što mu je otkriveno: visoki oltar, dugi sto, starac u belom.
<BR>&nbsp;&nbsp;&nbsp;&nbsp;&nbsp;"Kandidate, hoćeš li se zavetovati sa nama?"
<BR>&nbsp;&nbsp;&nbsp;&nbsp;&nbsp;Neko gurne Ganila i prošapće: "Hoću." "Hoću", zamuca Ganil.
<BR>&nbsp;&nbsp;&nbsp;&nbsp;&nbsp;"Zavetujte se onda, majstori rituala!" Starac diže srebrno obličje: krst u obliku slova X na gvozdenoj šipci. "Pod krstom Običnog dana kunem se da nikada neću izdati rituale i misterije svoje lože..."
<BR>&nbsp;&nbsp;&nbsp;&nbsp;&nbsp;"Pod krstom... kunem se... rituale..." mrmljali su svi oko Ganila i novim guranjem nagnali ga da mrmlja sa njima.
<BR>&nbsp;&nbsp;&nbsp;&nbsp;&nbsp;"Da ću valjano živeti, valjano raditi, valjano misliti..." Dok je Ganil završavao ponavljanje toga, jedan glas prošapta mu u uvo: "Ne zaklinji se."
<BR>&nbsp;&nbsp;&nbsp;&nbsp;&nbsp;"Izbegavaću sve jeresi, odavati nekromante sudu Univerziteta i slušati vrhovne majstore svoje lože od sada sve do smrti..." Mrmljanje, mrmljanje. Izgledalo je da neki ponavljaju dugi odlomak, drugi ne; Ganil, zbunjen, promrmlja reč ili dve i onda zaćuta. "I kunem se da nikada neću poučavati neposvećene misterijama Mašina. Zaklinjem se time pod Suncem." Škripava tutnjava gotovo im je zaglušila glasove. Lagano, trzavo, deo tavanice povlačio se da otkrije žuto-sivo, oblacima prekriveno letnje nebo. "Pogledaj svetlost Običnog dana!" kliknu starac u belom slavodobitno i Ganil se zapilji naviše. Mašinerija se očigledno zaglavila pre nego što se svetlarnik u potpunosti otvorio; začuo se glasan zveket zupčanika, a zatim tišina. Starac priđe, poljubi Ganila u oba obraza i reče: "Dobro došao, majstore Ganile, na unutrašnji ritual misterije Mašine." Inicijacija se okončala. Ganil je bio majstor lože.
<BR>&nbsp;&nbsp;&nbsp;&nbsp;&nbsp;"Imaš gadnu opekotinu", reče ćelavi tip dok su koračali niz hodnik. Ganil diže ruku i otkri da su mu levi obraz i slepoočnica povređeni i bolni. "Srećom ti nije zakačila oko."
<BR>&nbsp;&nbsp;&nbsp;&nbsp;&nbsp;"Umalo da te oslepi svetlost razuma, ha?" reče meki glas. Ganil se obazre i vide čoveka svetle puti, smeđe kose i plavih očiju, bukvalno plavih, kao kod albino mačke ili slepog konja. On smesta skrenu pogled sa te nakaznosti, ali čovek svetle puti nastavi mekim glasom, onim koji je prošaptao: "Ne zaklinji se" tokom davanja zaveta: "Ja sam Med Ferman. Bićemo ko-majstori u Lijevoj radionici. Da li si za pivo kad iziđemo odavde?"
<BR>&nbsp;&nbsp;&nbsp;&nbsp;&nbsp;Vlažna, pivom natopljena toplina krčme bila je neobična promena posle svih užasa i ceremonija tog dana. Danil oseti vrtoglavicu. Med Ferman ispi polovinu krigle, zadovoljno obrisa penu sa usta i upita: "Kako ti se čini inicijacija?"
<BR>&nbsp;&nbsp;&nbsp;&nbsp;&nbsp;"Činila me - činila me..."
<BR>&nbsp;&nbsp;&nbsp;&nbsp;&nbsp;"Poniznim?"
<BR>&nbsp;&nbsp;&nbsp;&nbsp;&nbsp;"Da", složi se Ganil. "Zaista poniznim."
<BR>&nbsp;&nbsp;&nbsp;&nbsp;&nbsp;"Čak poniženim", predloži plavooki čovek.
<BR>&nbsp;&nbsp;&nbsp;&nbsp;&nbsp;"Da. To je - to je velika misterija." Zbunjen, Ganil je piljio u pivo. Med se nasmeši i reče svojim mekim glasom: "Znam. Pij sada. Mislim da bi trebalo da ti farmacista pogleda opekotinu." Ganil ga je poslušno sledio u veče, na uske ulice gde su vrveli pešaci, konjske i volovske zaprege, brektava motorna kola. Na Trgovištu, tezge zanatlija bile su zatvorene tokom noći, a niz Glavnu ulicu velike dveri radionica i loža već su bile zamandaljene. Tu i tamo, isturene, izbočene kuće razdvajale bi prazne, žute fasade hramova sa simbolom prostog kruga od uglačane bronze. U tmurnom, kratkom letnjem sumraku pod nepokretnim oblacima, crnokosi, bronzano preplanuli ljudi Običnog dana tiskali su se, dokoličili, gurali, pričali, psovali i smejali se, a Ganil, ošamućen od umora, bola i jakog piva, držao se Meda kao da mu je, i pored novostečenog majstorstva, taj plavooki stranac jedini vodič.
<BR>
<BR>&nbsp;&nbsp;&nbsp;&nbsp;&nbsp;"XVI plus IXX", reče Ganil nestrpljivo, "do đavola, momče, zar ne umeš da sabiraš?" Učenik se zarumene. "Znači nije XXXVI, majstore Ganile?" upita on tanušnim glasom. Umesto odgovora, Ganil zabi jednu od poluga koje je mladić pravio na njeno mesto u modelu parne mašine koji su popravljali; bila je za čitav palac preduga.
<BR>&nbsp;&nbsp;&nbsp;&nbsp;&nbsp;"To je zbog toga što su mi palčevi toliko dugi", reče mladić i pokaza čvornovate šake. U stvari, razmak između prvog i drugog zgloba na palcu zaista mu je bio neobično veliki. "Je li?", reče Ganil. Lice mu se smrklo. "Vrlo zanimljivo. Ali nema veze koliko ti je palac dug dok ga dosledno koristiš. A ono što je bitno, tikvane, jeste da XVI i IXX ne daju XXXVI, nikada nisu, nikada to ne mogu i nikada neće sve do kraja sveta - ti nesposobna neznalice!"
<BR>&nbsp;&nbsp;&nbsp;&nbsp;&nbsp;"Da, gospodine. Tako je teško upamtiti, gospodine."
<BR>&nbsp;&nbsp;&nbsp;&nbsp;&nbsp;"I zamišljeno je da bude teško za pamćenje, učeniče Vano", reče duboki glas: Li, glavni majstor radionice, gojazni čovek širokih prsa, sjajnih crnih očiju. "Dođi malo ovamo, Ganile." Li ga odvede u mirniji ugao velike radionice i nastavi veselo: "Malo si nestrpljiv, majstore Ganile."
<BR>&nbsp;&nbsp;&nbsp;&nbsp;&nbsp;"Vano bi morao da zna tablicu sabiranja."
<BR>&nbsp;&nbsp;&nbsp;&nbsp;&nbsp;"Čak i majstori tu i tamo zaborave poneki zbir, znaš." Li očinski potapša Ganila po ramenu. "Ama, na trenutak si zvučao kao da očekuješ od njega da to sračuna!" On se glasno nasmeja, fini smeh u basu kroz koji su mu oči blistale veselo i beskrajno bistro. "Malo lakše, to je sve... Koliko sam razumeo, dolaziš na večeru za doček oltardana?"
<BR>&nbsp;&nbsp;&nbsp;&nbsp;&nbsp;"Bio sam toliko slobodan..."
<BR>&nbsp;&nbsp;&nbsp;&nbsp;&nbsp;"Lepo, lepo! Sve najbolje. Voleo bih kada bi se ona skrasila sa dobrim, pouzdanim mladićem poput tebe. Ali da te pošteno upozorim. Moja kćerka ti je jedna svojeglava bezobraznica." Majstor se ponovo nasmeja, a Ganil se nasmeši, pomalo žalostivo. Lani, kćerka glavnog majstora, vrtela je oko malog prsta ne samo većinu mladića iz radionice, već i sopstvenog oca. Visprena devojka, tečna poput žive, najpre je prilično zaplašila Ganila. Bilo mu je potrebno izvesno vreme da zapazi da ona samo sa njime razgovara uz određenu stidljivost, gotovo nagoveštaj preklinjanja. Najzad je prikupio hrabrosti da zatraži od njene majke poziv za večeru, uobičajeni prvi korak udvaranja. Sada je stajao tamo gde ga je Li ostavio i razmišljao o Laninom osmehu.
<BR>&nbsp;&nbsp;&nbsp;&nbsp;&nbsp;"Ganile, jesi li ikada video Sunce?"
<BR>&nbsp;&nbsp;&nbsp;&nbsp;&nbsp;Bio je to tihi glas, suv i gladak. On se okrete i vide plave oči svoga prijatelja.
<BR>&nbsp;&nbsp;&nbsp;&nbsp;&nbsp;"Sunce? Da, razume se."
<BR>&nbsp;&nbsp;&nbsp;&nbsp;&nbsp;"Kada je to bilo poslednji put?"
<BR>&nbsp;&nbsp;&nbsp;&nbsp;&nbsp;"Da vidimo, bila mi je dvadeset šesta; pre četiri godine. Zar ti u to vreme nisi bio ovde u Edunu? Izišlo je u kasno popodne i te noći bilo je zvezda. Sećam se da sam ih izbrojao osamdeset jednu pre nego što se nebo zatvorilo."
<BR>&nbsp;&nbsp;&nbsp;&nbsp;&nbsp;"Ja sam tada bio u Kelingu, na svom prvom majstorstvu." Med se naslonio na drvenu ogradu modela masivne parne mašine dok je govorio. Svetle oči okrenuše mu se sa marljive radionice prema prozoru i finoj, ravnomernoj kiši kasne jeseni. "Čuo sam kako si maločas izgrdio mladog Vanoa... 'A ono što je bitno, tikvane, jeste da XVI i IXX ne daju XXXVI...' 'Kada mi je bila dvadeset šesta, pre četiri godine... izbrojao sam osamdeset jednu zvezdu...' Još malo i izvodićeš proračune, Ganile."
<BR>&nbsp;&nbsp;&nbsp;&nbsp;&nbsp;Ganil se namršti i nesvesno protrlja beličasti ožiljak na slepoočnici. "Pa, do đavola, Mede! čak i neposvećeni znaju da oduzmu IV od XXX!"
<BR>&nbsp;&nbsp;&nbsp;&nbsp;&nbsp;Med se bledo nasmeši. Držao je štap za upoređivanje u ruci, pa ga je spustio i nacrtao krug na prašnjavom podu. "Šta je ovo?" upita on.
<BR>&nbsp;&nbsp;&nbsp;&nbsp;&nbsp;"Sunce."
<BR>&nbsp;&nbsp;&nbsp;&nbsp;&nbsp;"Tačno. To je takođe i... i brojka. Cifra. Brojka koja označava Ništa."
<BR>&nbsp;&nbsp;&nbsp;&nbsp;&nbsp;"Brojka koja označava Ništa?"
<BR>&nbsp;&nbsp;&nbsp;&nbsp;&nbsp;"Da. Možeš da je koristiš u tablicama oduzimanja, na primer. Kada oduzmeš I od II, ostaje I, je li tako? Ali šta ostaje kad oduzmeš II od II?" Stanka. On lupnu štapom po krugu. "Ovo."
<BR>&nbsp;&nbsp;&nbsp;&nbsp;&nbsp;"Da, razume se." Ganil je gledao u krug, sveti prikaz Sunca, skrivene svetlosti, lica Božjeg. "Da li je to svešteničko znanje?"
<BR>&nbsp;&nbsp;&nbsp;&nbsp;&nbsp;"Ne." Med nacrta krst u obliku X preko kruga. "Nego ovo."
<BR>&nbsp;&nbsp;&nbsp;&nbsp;&nbsp;"Onda šta - čije znanje je - brojka koja označava Ništa?"
<BR>&nbsp;&nbsp;&nbsp;&nbsp;&nbsp;"Ničije. Svačije. To nije misterija." Ganil se iznenađeno namršti na tu izjavu. Govorili su tiho i stajali blizu kao da raspravljaju o merama na Medovom štapu za upoređivanje. "Zbog čega si brojao zvezde, Ganile?"
<BR>&nbsp;&nbsp;&nbsp;&nbsp;&nbsp;"Ja... želeo sam da znam. Uvek mi se dopadalo brojanje, brojevi, tablice. Zbog toga sam mehaničar."
<BR>&nbsp;&nbsp;&nbsp;&nbsp;&nbsp;"Da. Trideseta ti je, zar ne, majstor si već četiri meseca. Da li si ikada razmišljao, Ganile, da biti majstor znači da si sigurno naučio sve čemu je tvoja struka mogla da te nauči? Od sada do smrti nećeš naučiti ništa. Nema više ničega."
<BR>&nbsp;&nbsp;&nbsp;&nbsp;&nbsp;"Ali glavni majstori..."
<BR>&nbsp;&nbsp;&nbsp;&nbsp;&nbsp;"Glavni majstori nauče još i neke tajne signale i lozinke", reče Med mekim, suvim glasom, "i, razume se, imaju moć. Ali ne znaju više od tebe... Mislio si da je možda njima dozvoljeno da računaju, je li? Nije."
<BR>&nbsp;&nbsp;&nbsp;&nbsp;&nbsp;Ganil je ćutao.
<BR>&nbsp;&nbsp;&nbsp;&nbsp;&nbsp;"A ipak, postoje stvari koje se mogu naučiti, Ganile."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Napolju."
<BR>&nbsp;&nbsp;&nbsp;&nbsp;&nbsp;Nastala je duga stanka.
<BR>&nbsp;&nbsp;&nbsp;&nbsp;&nbsp;"Ne mogu to da slušam, Mede. Ne govori ponovo o tome. Neću te odati." Ganil se okrenu i ode, lica oštrog od gneva. Svim svojim naporom volje on okrenu taj zbunjeni i batrgavi gnev protiv Meda, čoveka uma deformisanog jednako kao i telo, zlog savetnika, izgubljenog prijatelja.
<BR>
<BR>&nbsp;&nbsp;&nbsp;&nbsp;&nbsp;Bilo je to prijatno veče: Li je bio šaljiv, njegova debela žena majčinska, a Lani stidljiva i blistavo lepa. Ganilova mladalačka ozbiljnost izazivala ju je da ga zadirkuje, ali čak i u zadirkivanju osećala se ta preklinjuća, podatna nota; još samo čas, izgledalo je, i sva ta njena razigranost preobraziće se u nežnost. Dok je dodavala tanjir preko stola, jednom joj je ruka na čas dodirnula njegovu. Još je znao gde, tamo, sa strane desne šake blizu zglavka, jedan jedini meki dodir. Sa uživanjem je zaječao dok je ležao u krevetu svoje sobe iznad radionice u potpunoj tmini gradske noći. O Lani, nežni dodir ruke, usana, o Gospode, Gospode! Udvaranje je predstavljalo dug posao, osam meseci u najmanju ruku, korak po korak kako se već mora sa kćerkom majstora. Ganil je morao da skrene misli sa te neizdržive slasti. Ni o čemu ne razmišljaj, reče on sebi čvrsto, spavaj. Ni o čemu ne razmišljaj... Pa je razmišljao o ničemu. Krug. Obli, prazni krug. Koliko je I puta 0? Isto koliko i II puta 0. Šta ako staviš I pored 0, koji bi to broj bio, I0?
<BR>&nbsp;&nbsp;&nbsp;&nbsp;&nbsp;Med Ferman uspravi se u krevetu, smeđa kosa visila mu je preko bunovnih plavih očiju, i pokuša da se usredsredi na osobu koja je treskala po sobi. Prva prljavo žuta svetlost zore pokazivala se na prozoru. "Oltardan je", zareža on, "odlazi, spava mi se." Figura se razluči u Ganila, treskanje u šapat. "Mede", šaptao je uporno Ganil, "vidi!" On metnu ploču Medu pod nos. "Vidi, vidi šta se može sa onom brojkom za Ništa..."
<BR>&nbsp;&nbsp;&nbsp;&nbsp;&nbsp;"Ah, to", reče Med. On odgurnu Ganila i ploču, ode i zaroni glavu u posudu ledene vode na kovčegu za odeću i zadrža je tamo izvesno vreme. Vratio se, a sa njega je sve kapalo, i seo na krevet. "Da vidimo."
<BR>&nbsp;&nbsp;&nbsp;&nbsp;&nbsp;"Vidiš, možeš upotrebiti bilo koji broj kao osnovicu; ja sam upotrebio XII zbog toga što je zgodno. XII postaje I-0, vidiš, a XIII je I-I, a onda kada dođeš na XIV..."
<BR>&nbsp;&nbsp;&nbsp;&nbsp;&nbsp;"Pst."
<BR>&nbsp;&nbsp;&nbsp;&nbsp;&nbsp;Med je proučavao ploču. On najzad reče: "Hoćeš li upamtiti ovo?" i kada je Ganil klimnuo obrisa uredno zbijene brojke sa ploče trljanjem rukava. "Nije mi palo na pamet da bi se mogla upotrebiti bilo koja osnovica... Ali pazi, upotrebi osnovicu X, reći ću ti zašto za čas, a ovo ti je način da olakšaš stvar. Sada će X biti I0, a XI će biti II, ali za XII, napiši ovo", i on na tablici napisa 12.
<BR>&nbsp;&nbsp;&nbsp;&nbsp;&nbsp;Ganil je piljio u brojku. Najzad je rekao neobično suspregnutim glasom: "Zar to nije jedan od crnih brojeva?"
<BR>&nbsp;&nbsp;&nbsp;&nbsp;&nbsp;"Jeste. Sve što si učinio, Ganile, jeste da si stigao do crnih brojeva na sporedni ulaz."
<BR>&nbsp;&nbsp;&nbsp;&nbsp;&nbsp;Ganil sede pokraj njega, nem.
<BR>&nbsp;&nbsp;&nbsp;&nbsp;&nbsp;"Koliko je CXX puta MCC?" upita Med.
<BR>&nbsp;&nbsp;&nbsp;&nbsp;&nbsp;"Tablice ne idu toliko daleko."
<BR>&nbsp;&nbsp;&nbsp;&nbsp;&nbsp;"Pazi ovo." Med napisa na ploči:
<BR>
<BR>&nbsp;&nbsp;&nbsp;&nbsp;&nbsp;1200
<BR>&nbsp;&nbsp;&nbsp;&nbsp;&nbsp;120
<BR>
<BR>&nbsp;&nbsp;&nbsp;&nbsp;&nbsp;a onda, dok je Ganil posmatrao,
<BR>
<BR>&nbsp;&nbsp;&nbsp;&nbsp;&nbsp;0000
<BR>&nbsp;&nbsp;&nbsp;&nbsp;&nbsp;2400
<BR>&nbsp;&nbsp;&nbsp;&nbsp;&nbsp;1200
<BR>&nbsp;&nbsp;&nbsp;&nbsp;&nbsp;144000
<BR>
<BR>&nbsp;&nbsp;&nbsp;&nbsp;&nbsp;Nova duga pauza. "Tri puta Ništa... XII množeno samo sa sobom... Daj mi ploču", promrmlja Ganil. A onda, posle tišine koju je prekidalo samo pljuskanje kiše i škripanje krede po ploči: "Koji je crni broj za VIII?"
<BR>&nbsp;&nbsp;&nbsp;&nbsp;&nbsp;Do sumraka tog hladnog oltardana prešli su onoliko koliko je Med mogao da vodi Ganila. U stvari, Ganil je stigao dalje nego što je Med mogao da ga sledi. "Moraš da upoznaš Jina", reče plavi čovek. "On te može naučiti onome što ti je potrebno. Jin radi sa uglovima, trouglovima, merama. Može da izmeri rastojanje između dve tačke, tačke koje ne možeš da dosegneš, koristeći trouglove. Veliki je on znalac. Brojevi su srce njegovog znanja, njegov jezik."
<BR>&nbsp;&nbsp;&nbsp;&nbsp;&nbsp;"I moj jezik."
<BR>&nbsp;&nbsp;&nbsp;&nbsp;&nbsp;"Zaista. Ne moj. Ja ne volim brojeve zbog njih samih. Ja želim da ih koristim. Da objašnjavam stvari... Na primer, kada baciš loptu, zbog čega se lopta kreće?"
<BR>&nbsp;&nbsp;&nbsp;&nbsp;&nbsp;"Zbog tvog bacanja." Ganil se nasmeši. Bled poput platnenog pokrivača - mnogo bleđi od Medovih pokrivača - glava mu je zvonila od šesnaest punih sati matematike minus obroci i san, izgubio je sav strah, svu poniznost. Njegov osmeh kao da je pripadao kralju koji je stigao kući iz izgnanstva.
<BR>&nbsp;&nbsp;&nbsp;&nbsp;&nbsp;"Lepo", reče Med. "Zbog čega nastavlja da se kreće?"
<BR>&nbsp;&nbsp;&nbsp;&nbsp;&nbsp;"Zbog toga... zbog toga što je vazduh drži?"
<BR>&nbsp;&nbsp;&nbsp;&nbsp;&nbsp;"Zbog čega onda uopšte padne? Zbog čega ide po krivoj? Koja je to vrsta krive? Da li vidiš zbog čega su mi potrebni tvoji brojevi?" Sada je Med izgledao kao kralj, gnevni kralj čije je kraljevstvo previše prostrano da bi se njime upravljalo. "A oni pričaju o misterijama", frknu on, "po tim njihovim majušnim, rasparčanim radionicama! - Hajde, dođi, da nešto večeramo pa da odemo do Jina."
<BR>&nbsp;&nbsp;&nbsp;&nbsp;&nbsp;Izgrađena odmah uz gradske zidine, visoka, stara kuća virila je kroz prozore olovnih okvira na dvojicu mladih majstora dole na ulici. Sumporni sumrak kasne jeseni visio je nad strmim krovovima od šindre sjajnim od kiše. "Jin je bio majstor mašinac poput nas", reče Med Ganilu dok su čekali pred vratima zabravljenim gvožđem, "a sada se povukao, videćeš zbog čega. Ljudi iz svih loža dolaze ovamo, farmacisti, tkači, zidari. Čak i neke zanatlije. Jedan kasapin. Seče crknute mačke." Med je govorio uz popustljivo zabavljanje, kao što fizičari obično govore o biolozima. Sada se vrata otvoriše i sluga ih odvede na sprat gde su cepanice blistale u velikom kaminu, a jedan čovek podiže se iz stolice od hrastovine visokog naslona da ih pozdravi.
<BR>&nbsp;&nbsp;&nbsp;&nbsp;&nbsp;Ganil smesta pomisli na vrhovnog majstora lože, figuru koja mu je povikala dok je ležao u grobu: "Digni se." I Jin je bio star i visok i nosio je beli ogrtač visokih majstora. Ali bio je poguren, a lice mu je bilo naborano i iznureno kao kod starog psa. On podiže levu ruku da ih pozdravi. Desna mu se završavala dugo lečenim, blistavim patrljkom kod zgloba.
<BR>&nbsp;&nbsp;&nbsp;&nbsp;&nbsp;"Ovo je Ganil", govorio je Med. "Sinoć je izumeo duodecimalni sistem. Daj da radi na matematici krivih linija za mene, majstore Jine."
<BR>&nbsp;&nbsp;&nbsp;&nbsp;&nbsp;Jin se nasmeja kratkim, blagim staračkim smehom. "Dobro došao, Ganile. Od sada, dolazi ovde kada poželiš. Ovde smo svi nekromanti, upražnjavamo crne veštine. Ili pokušavamo... Dolazi slobodno, danju ili noću. I odlazi slobodno. Ukoliko nas izdaju, neka tako bude. Moramo verovati jedan drugom. Misterije ne pripadaju nijednom čoveku; ne čuvamo tajnu, već upražnjavamo veštinu. Da li ti to zvuči smisleno?"
<BR>&nbsp;&nbsp;&nbsp;&nbsp;&nbsp;Ganil klimnu. Reči mu nikada nisu lako dolazile, samo brojevi. A otkrio je da je veoma dirnut, što ga je postidelo. Nisu to bili nikakva svečana simbolična inicijacija i zavet, već je naprosto jedan starac tiho razgovarao.
<BR>&nbsp;&nbsp;&nbsp;&nbsp;&nbsp;"Dobro", reče Jin, kao da je Ganilovo klimanje bilo sasvim dovoljno. "Hoćete li vina, mladi majstori, ili piva? Tamno pivo mi je ove godine prvorazredno. Znači, dopadaju ti se brojevi, Ganile?"
<BR>
<BR>&nbsp;&nbsp;&nbsp;&nbsp;&nbsp;U rano proleće Ganil je stajao u radionici i nadgledao Vanoa dok je učenik prenosio mere na štap za upoređivanje sa modela motora teglećih kola. Ganilovo lice bilo je mrgodno. Izmenio se tokom tih nekoliko meseci, delovao je starije, odlučnije, tvrđe. Četiri časa spavanja svake noći plus izum algebre mogu dobro da izmene čoveka.
<BR>&nbsp;&nbsp;&nbsp;&nbsp;&nbsp;"Majstore Ganile?" reče stidljivi glas.
<BR>&nbsp;&nbsp;&nbsp;&nbsp;&nbsp;"Ponovi to merenje", reče on Vanou i onda se upitno okrete devojci. I Lani se izmenila. Lice joj je delovalo pomalo ljutito, pomalo izgubljeno, a Ganilu se obraćala sa pravom pokornošću. Prešao je na drugi korak udvaranja, tri večernja poziva, a onda, obuzet radom sa Jinom, nije nastavio. Niko do tada nije odbacio Lani usred udvaranja. Šta li je to video dok je gledao kroz nju? Žudela je da to sazna, da dopre do njegove tajne, da dopre do njega. Na neodređeni, neodmerljivi način znao je to i bilo mu je žao Lani i malo je se plašio.
<BR>&nbsp;&nbsp;&nbsp;&nbsp;&nbsp;Gledala je Vanoa. "Da li... da li ikada menjaju te mere?" pitala je u pokušaju da zapodene razgovor.
<BR>&nbsp;&nbsp;&nbsp;&nbsp;&nbsp;"Izmena modela je jeres izuma."
<BR>&nbsp;&nbsp;&nbsp;&nbsp;&nbsp;Time je stvar bila okončana. "Otac je želeo da ti kažem da će radionica sutra biti zatvorena."
<BR>&nbsp;&nbsp;&nbsp;&nbsp;&nbsp;"Zatvorena? Zašto?"
<BR>&nbsp;&nbsp;&nbsp;&nbsp;&nbsp;"Univerzitet je obznanio da se podiže zapadni vetar i da će sutra možda izaći Sunce."
<BR>&nbsp;&nbsp;&nbsp;&nbsp;&nbsp;"Dobro! Dobar početak proleća, ha? Hvala." I vratio se modelu.
<BR>&nbsp;&nbsp;&nbsp;&nbsp;&nbsp;Sveštenici sa Univerziteta bar su jednom bili u pravu. Prognoza vremena, na koju su trošili najveći deo budnih časova, bila je nezahvalan posao. Ali jednom u otprilike deset pokušaja uhvatili bi Sunce, a ovo je bila jedna od tih prilika. Do podneva kiše su prestale i pokrivač oblaka bledeo je, počinjao da previre i lagano da teče prema istoku. Do ranog popodneva sav narod Eduna bio je na ulicama i trgovima, po dimnjacima i krošnjama drveća, po zidu i poljima iza zida i posmatrao je; sveštenici sa Univerziteta otpočeli su ceremonijalnu igru, klanjali su se i preplitali po velikom prednjem dvorištu Univerziteta; sveštenici su stajali po svim hramovima spremni da povuku lance koji će otvoriti krovove da Sunčeva svetlost dodirne kamen oltara. I u kasno popodne nebo se najzad otvori. Između iskrzanih, zadimljenih žuto-sivih ivica pojavi se pruga plavetnila. Uzdah, meko, prostrano mrmljanje odiže se sa ulica, trgova, prozora, krovova, zida grada Eduna: "Nebesa, nebesa..."
<BR>&nbsp;&nbsp;&nbsp;&nbsp;&nbsp;Rascep u nebu proširi se. Pljusak zapljeska preko grada, iskošen svežim vetrom i odjednom kišne kapi zablistaše kao noću tokom bakljade; ali sjaj koji su ovde odražavali pripadao je Suncu. Stajalo je na zapadu, samotno na nebu, zaslepljujuće.
<BR>&nbsp;&nbsp;&nbsp;&nbsp;&nbsp;Ganil je stajao sa ostalima, dignutog lica. Na licu, na ožiljku od opekotine, osećao je toplinu Sunca. Piljio je dok mu oči ne prepuniše suze, krug ognja, lice Božje...
<BR>&nbsp;&nbsp;&nbsp;&nbsp;&nbsp;"Šta je Sunce?"
<BR>&nbsp;&nbsp;&nbsp;&nbsp;&nbsp;Bio je to Medov glas, mek, upamćen. Hladna noć usred zime, on, Med, Jin i ostali razgovarali su oko vatre u Jinovoj kući. "Da li je krug, ili lopta? Zbog čega prelazi nebo? I koliko je veliko - koliko daleko? Ah, kad pomisliš da je nekada bilo dovoljno da čovek podigne glavu da bi video Sunce..."
<BR>&nbsp;&nbsp;&nbsp;&nbsp;&nbsp;Flaute i bubnjevi pulsirali su, veseli, slabašni zvuk tamo po strani na Univerzitetu. Ponekad bi vetar naneo krpe oblaka preko nepopustljivog lica i svet bi ponovo posiveo i zahladneo, flaute bi prestale; ali duvao je zapadnjak, oblaci su prolazili i Sunce se ponovo pojavljivalo, svaki put nešto niže. Neposredno pre nego što će utonuti iza teške zavese oblaka na zapadu bilo je crveno i u njega se moglo gledati bez bola. U tim trenucima u Ganilovim očima uopšte nije delovalo kao disk, već kao ogromna, izmaglicom izobličena lopta u laganom padu.
<BR>&nbsp;&nbsp;&nbsp;&nbsp;&nbsp;Ono pade i nije ga bilo.
<BR>&nbsp;&nbsp;&nbsp;&nbsp;&nbsp;U visini, kroz rastrgane oblake, delovi nebesa još su blistali, prozračni i duboko, plavo zeleni. A onda, na zapadu, blizu mesta gde je zašlo Sunce, na ivici sve većeg oblaka, zasvetle jedna blistava tačka: zvezda večernjača. "Gle!" povika Ganil, ali tek su se retki obazreli da pogledaju. Sunce je zašlo, zašto bi zvezde bile bitne? Žućkasta izmaglica, deo jedinstvenog pokrivača oblaka koji je prekrivao zemlju zastorom prašine i kiše sve vreme još od Paklenog ognja pre četrnaest generacija, diže se preko zvezde, obrisa je. Ganil uzdahnu, protrlja vrat ukočen od savijanja i pođe kući sa svim ostalim ljudima Običnog dana.
<BR>&nbsp;&nbsp;&nbsp;&nbsp;&nbsp;Uhapšen je te noći. Od stražara i drugih zatvorenika (čitava radionica utamničena je izuzev glavnog majstora Lija) saznao je da mu se zločin sastoji u tome što je poznavao Meda Fermana. Med je bio optužen za jeres. Videli su ga kako na polju okreće nekakav instrument prema Suncu, napravu, kako su govorili, za merenje rastojanja. Pokušavao je da izmeri rastojanje između Zemlje i Boga.
<BR>&nbsp;&nbsp;&nbsp;&nbsp;&nbsp;Učenici su ubrzo pušteni. Trećeg dana straže dođoše po Ganila i sproveše ga do jednog od zatvorenih dvorišta Univerziteta, na blagu, finu kišu ranog proleća. Sveštenici su pretežno živeli van građevina i veliki kompleks edunskog univerziteta predstavljao je samo niz slabašnih baraka koje su okruživale dvorišta-spavaonice bez krova nad njima, pisarska dvorišta, molitvena dvorišta, trpezarijska dvorišta i sudska dvorišta. U jedno od takvih oni sprovedoše Ganila, terali su ga između redova ljudi odevenih u belo i žuto koji su ispunjavali dvorište, sve dok se nije zatekao ispred svih. Video je prazan prostor, jedan oltar, dugi sto blistavo vlažan od kiše i iza njega sveštenika u zlatnoj odori vrhovne misterije. Na daljem kraju stola bio je čovek poput Ganila okružen stražarima. Taj čovek gledao je Ganila, direktan pogled, hladan i prazan; pa ipak, bile su to plave oči, isto toliko plave koliko i nebo iznad oblaka.
<BR>&nbsp;&nbsp;&nbsp;&nbsp;&nbsp;"Ganile Kalsone od Eduna, osumnjičen si za saučesništvo sa Medom Fermanom, optuženim za jeres izuma i proračuna. Bio si prijatelj tom čoveku?"
<BR>&nbsp;&nbsp;&nbsp;&nbsp;&nbsp;"Bili smo ko-majstori..."
<BR>&nbsp;&nbsp;&nbsp;&nbsp;&nbsp;"Da. Da li ti je ikada govorio o merenju bez štapa za upoređivanje?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"O crnim brojevima?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"O crnim veštinama?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Majstore Ganile, odgovorio si ne tri puta. Da li znaš odredbu sveštenika-majstora misterije zakona koja se tiče osumnjičenih za jeres?"
<BR>&nbsp;&nbsp;&nbsp;&nbsp;&nbsp;"Ne, nisam..."
<BR>&nbsp;&nbsp;&nbsp;&nbsp;&nbsp;"Odredba kaže: 'Ukoliko osumnjičeni odrečno odgovori četiri puta, pitanja se mogu ponoviti sa upotrebom stezaljke za ruku dok se ne dođe do odgovora.' Sada ću ponoviti, ukoliko ne želiš da povučeš neki od odrečnih odgovora."
<BR>&nbsp;&nbsp;&nbsp;&nbsp;&nbsp;"Ne", reče Ganil, zbunjen, obazirući se po okupljenim praznim licima, po visokim zidinama. Kada su doneli nekakvu zdepastu drvenu mašinu i zatvorili mu desnicu u nju, i dalje je bio više zbunjen nego uplašen. Kakve su to besmislice? Ličilo je na njegovu inicijaciju, kada su se toliko potrudili da ga uplaše; tog puta uspeli su.
<BR>&nbsp;&nbsp;&nbsp;&nbsp;&nbsp;"Kao mehaničar", govorio je zlatni sveštenik, "znaš kako se koristi poluga, majstore Ganile. Hoćeš li povući reč?"
<BR>&nbsp;&nbsp;&nbsp;&nbsp;&nbsp;"Ne", reče Ganil, malo namršten. Primetio je da sada izgleda kao da mu se desna ruka završava kod zgloba, poput Jinove.
<BR>&nbsp;&nbsp;&nbsp;&nbsp;&nbsp;"Vrlo dobro." Jedan stražar položi ruke na polugu koja je virila iz drvene kutije, a zlatni sveštenik reče: "Jesi li bio prijatelj Meda Fermana?"
<BR>&nbsp;&nbsp;&nbsp;&nbsp;&nbsp;"Ne", reče Ganil. Odgovorio je 'ne' na svako pitanje čak i kada je prestao da čuje sveštenikov glas; nastavio je da govori 'ne' dok nije začuo kako mu se glas meša sa pljeskavim odjekom sa zidova iznad dvorišta: ne, ne, ne, ne.
<BR>&nbsp;&nbsp;&nbsp;&nbsp;&nbsp;Svetlost dođe i ode, kiša mu je, hladna, padala na lice, pa je prestala, neko je pokušavao da mu pomogne da se uspravi. Njegov sivi ogrtač zaudarao je, povraćao je od bola. Na tu pomisao ponovo mu se smuči. "Polako, sada", šaptao mu je stražar. Nepokretni beli i žuti redovi još su bili okupljeni, lica bezizražajna, oči su piljile... ali više ne u njega.
<BR>&nbsp;&nbsp;&nbsp;&nbsp;&nbsp;"Jeretiče, poznaješ li ovog čoveka?"
<BR>&nbsp;&nbsp;&nbsp;&nbsp;&nbsp;"On mi je ko-majstor."
<BR>&nbsp;&nbsp;&nbsp;&nbsp;&nbsp;"Jesi li mu govorio o crnim veštinama?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Jesi li ga naučio crnim veštinama?"
<BR>&nbsp;&nbsp;&nbsp;&nbsp;&nbsp;"Ne. Pokušao sam." Glas mu zaškripa; čak i u tišini dvorišta, gde je jedino morao da nadjača šapat kiše, bilo je teško čuti Medove reči. "Bio je previše glup. Nije smeo i nije umeo da uči. Biće taj dobar glavni majstor." Hladne, plave oči gledale su pravo u Ganila bez sažaljenja ili preklinjanja.
<BR>&nbsp;&nbsp;&nbsp;&nbsp;&nbsp;Zlatni sveštenik okrenu ponovo lice prema dvorištu. "Nema dokaza protiv osumnjičenog Ganila. Možeš ići, osumnjičeni. Dođi ovde sutra u podne da prisustvuješ izvršenju presude. Nedolazak će se smatrati dokazom tvoje krivice." Pre nego što je shvatio, stražari povedoše Ganila iz dvorišta. Doveli su ga do bočne kapije Univerziteta i zamandalili vrata za njime uz metalni tresak. Stajao je tamo neko vreme, onda čučnuo na pločnik, pritisnuvši pocrnelu šaku prekrivenu usirenom krvlju uz grudi ispod ogrtača. Kiša je šaptala oko njega. Niko nije prolazio. Tek pred sumrak digao se i hodao, ulicu po ulici, kuću po kuću, korak po korak, preko grada do Jinove kuće.
<BR>&nbsp;&nbsp;&nbsp;&nbsp;&nbsp;U senci ulaza jedna druga senka pokrene se, progovori: "Ganile!" On stade. "Ganile, ne marim što si osumnjičen. Svejedno mi je. Vrati se kući sa mnom. Otac će te primiti nazad u radionicu. Hoće ukoliko to ja zatražim."
<BR>&nbsp;&nbsp;&nbsp;&nbsp;&nbsp;Ganil je ćutao.
<BR>&nbsp;&nbsp;&nbsp;&nbsp;&nbsp;"Pođi sa mnom. Čekala sam te, znala sam da ćeš doći ovde, sledila sam te i ranije." Njen nervozni, slavodobitni smeh brzo zamre.
<BR>&nbsp;&nbsp;&nbsp;&nbsp;&nbsp;"Pusti me, Lani."
<BR>&nbsp;&nbsp;&nbsp;&nbsp;&nbsp;"Ne. Zbog čega dolaziš u kuću starog Jina? Ko tu živi? Kako joj je ime? Vrati se sa mnom, moraš, otac neće primiti osumnjičenog nazad u radionicu ukoliko ja ne..."
<BR>&nbsp;&nbsp;&nbsp;&nbsp;&nbsp;Jinova vrata nikada nisu bila zaključana. Ganil se progura pored nje i uđe, zatvorivši ih za sobom. Nije bilo sluge; kuća je bila mračna, nema. Sve su ih odveli, sve izučavaoce, sve će saslušavati, mučiti i ubijati.
<BR>&nbsp;&nbsp;&nbsp;&nbsp;&nbsp;"Ko je?"
<BR>&nbsp;&nbsp;&nbsp;&nbsp;&nbsp;Jin je stajao na podestu stepeništa, svetlost svetiljke blistala mu je na sedoj kosi. Prišao je Ganilu i pomogao mu uz stepenice. Ganil je govorio veoma brzo: "Praćen sam dovde, reč je o jednoj devojci iz radionice, Lijevoj kćerci, ukoliko mu bude rekla, on će ti prepoznati ime, poslaće ovamo straže..."
<BR>&nbsp;&nbsp;&nbsp;&nbsp;&nbsp;"Poslao sam sve ostale odavde pre tri dana." Na zvuk Jinovog glasa Ganil zastade, zagleda se u starčevo izborano, smireno lice, a onda reče detinjasto: "Gle", i podiže desnu ruku, "gle, kao tvoja."
<BR>&nbsp;&nbsp;&nbsp;&nbsp;&nbsp;"Da. Dođi, sedi, Ganile."
<BR>&nbsp;&nbsp;&nbsp;&nbsp;&nbsp;"Osudili su ga. Ne mene, mene su pustili. Rekao je da nije mogao da me nauči ničemu, da nisam u stanju da učim. Da me spase..."
<BR>&nbsp;&nbsp;&nbsp;&nbsp;&nbsp;"A i tvoju matematiku. Dođi sad ovamo, sedi."
<BR>&nbsp;&nbsp;&nbsp;&nbsp;&nbsp;Ganil se sabra i posluša. Jin ga natera da legne, a onda učini ono što je mogao da mu očisti i previje šaku. A onda sede između Ganila i užarene vatre i šištavo uzdahnu. "Pa", reče on, "sada si osumnjičen za jeres. Ja sam to bio dvadeset godina. Navikne se čovek... Ne brini za naše prijatelje. Ali ukoliko devojka kaže Liju i tvoje ime povežu sa mojim... Najbolje da napustimo Edun. Odvojeno. Ali noćas."
<BR>&nbsp;&nbsp;&nbsp;&nbsp;&nbsp;Ganil ništa ne reče. Napustiti radionicu bez odobrenja glavnog majstora značilo je izopštenje, gubitak majstorstva. Oduzeće mu njegovu sopstvenu struku. Šta je mogao da radi sa obogaljenom rukom, kuda da pođe? Nikada u životu nije izišao iz Eduna.
<BR>&nbsp;&nbsp;&nbsp;&nbsp;&nbsp;Tišina kuće širila se iznad i ispod njega. Ganil se napinjao da čuje zvuke sa ulice, teške korake čete stražara koji stižu da ga ponovo uhapse. Morao je da ode, da pobegne, noćas... "Ne mogu", reče naglo. "Moram da budem - da budem na Univerzitetu sutra u podne."
<BR>&nbsp;&nbsp;&nbsp;&nbsp;&nbsp;Jin je znao šta to znači. Ponovo se tišina sklopi oko njih. Starčev glas bio je veoma suv i umoran kada je ponovo progovorio. "To ti je uslov oslobađanja, ha? U redu; idi i učini to; nećeš valjda da te gone kroz Četrdeset gradova kao osuđenog jeretika. Osumnjičene ne love, samo ih prokazuju. To je pogodnije. Odspavaj sada, Ganile. Pre nego što pođem reći ću ti gde ćemo se sresti. Pođi što pre možeš; i putuj lako..."
<BR>&nbsp;&nbsp;&nbsp;&nbsp;&nbsp;Ali kada je Ganil napustio kuću u kasno prepodne, nosio je nešto sa sobom, svitak hartije skriven ispod ogrtača, svaki list bio je ispisan od ivice do ivice razgovetnim rukopisom Meda Fermana: 'Trajektorije', 'Brzina tela u padu', 'Priroda kretanja'... Jin je otišao pre zore, smireno je otkasao iz grada na sivom magarcu. "Vidimo se u Kelingu" bile su jedine njegove reči oproštaja sa Ganilom. Ganil nije video nijednog drugog izučavaoca. Samo robovi, sluge, prosjaci, školarci na raspustu i žene sa guvernantama i rasplakanom decom stajali su sada sa njime u mutnom podnevnom svetlu na velikom glavnom dvorištu Univerziteta. Samo su se šljam i besposličari okupili da vide smrt jeretika. Jedan sveštenik naredi Ganilu da stane u sam prvi red gomile. Mnogi su se radoznalo osvrtali prema njemu dok je sam stajao tamo u majstorskom ogrtaču.
<BR>&nbsp;&nbsp;&nbsp;&nbsp;&nbsp;Sa druge strane trga, pred gomilom, video je devojku u ljubičastoj odori. Nije bio siguran da li je to Lani. Zbog čega bi došla da posmatra Medovu smrt? Nije znala šta je to što je mrzela; ili šta je volela. Ljubav koja samo želi da dobije, da poseduje, čudovišna je stvar, pomisli Ganil. Volela ga je, od njega ju je odvajala samo širina trga. Nikada neće hteti da vidi kako su je od njega razdvojili njeni sopstveni postupci, neznanje, izgon, smrt.
<BR>&nbsp;&nbsp;&nbsp;&nbsp;&nbsp;Izveli su Meda neposredno pre podneva. Ganil mu načas vide lice; bilo je veoma bledo, sva njegova izobličenost bila je izložena, atavističko bledilo kože, kose, očiju. Nije bilo odugovlačenja; sveštenik u zlatnoj odori digao je prekrštene ruke u prizivanju Sunca koje je stajalo, neviđeno, usred podneva iza nakupina oblaka, a kada je spustio ruke, baklje su prinete naramcima drveta oko lomače. Dim poče da se vije prema gore, iste sivo-žute boje kao oblaci. "Neka ga prvo uguši dim..." Ali drvo je bilo suvo i brzo se razgorevalo. On oseti vrelinu na licu, na slepoočnici na kojoj je vatra ostavila ožiljak. Pored njega mladi sveštenik pokuša da se odmakne, nije mogao od gomile koja se gurala, piljila, uzdisala, pa je nepokretno stajao, malo se njihao i dahtao. Dim je sada bio gust, skrivao je plamenove i figuru među njima. Ali Ganil je mogao da mu čuje glas, sada ne više tih, već glasan, veoma glasan. Čuo ga je, prisilio je sebe da ga čuje, ali istovremeno u svom duhu slušao je mirni glas, blag, kako nastavlja: "Šta je to Sunce? Zbog čega prelazi preko neba?... Da li vidiš zbog čega su mi potrebni tvoji brojevi?... Umesto XII, napiši 12... Postoji još jedna brojka, brojka koja označava Ništa."
<BR>&nbsp;&nbsp;&nbsp;&nbsp;&nbsp;Vrištanje prestade, ali ne i blagi glas.
<BR>&nbsp;&nbsp;&nbsp;&nbsp;&nbsp;Ganil podiže glavu. Gomila se rasipala; mladi sveštenik klečao je na pločniku pored njega, molio se i glasno jecao. Ganil diže pogled prema teškom nebu i onda krenu sam ulicama grada i kroz gradsku kapiju prema severu, u izgnanstvo i prema svome domu.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
