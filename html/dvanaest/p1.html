<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>APRIL U PARIZU
<P>&nbsp;&nbsp;&nbsp;&nbsp;&nbsp;Ovo je prva priča za koju mi je uopšte plaćeno; druga priča koju sam ikada objavila; i možda trideseta ili četrdeseta priča koju sam napisala. Pisala sam poeziju i prozu još od kada me je moj brat Ted, umoran od toga da se oko njega maje nepismena petogodišnja sestra, naučio da čitam. Otprilike oko dvadesete počela sam da šaljem stvari izdavačima. Deo poezije odštampan je, ali nisam se sistematski dala na slanje proze sve dok se nisam primakla tridesetoj. Ova se sistematski vraćala.
<BR>&nbsp;&nbsp;&nbsp;&nbsp;&nbsp;'April u Parizu' prvi je 'žanrovski' komad - prepoznatljivo fantastika ili naučna fantastika - koji sam napisala od 1942, kada sam napisala priču o poreklu života na Zemlji za 'Astounding', koji ju je iz nekog nezamislivog razloga odbio (nikada se nisam slagala sa Džonom Kembelom). U dvanaestoj godini bilo mi je veoma drago što sam dobila autentični, odštampani listić za odbijanje, ali u trideset drugoj znatno bi mi se više bilo dopalo da sam dobila ček. 'Profesionalizam' nije vrlina; profesionalac je naprosto onaj koga plaćaju za ono što amater čini iz ljubavi. Ali u novčanoj ekonomiji, činjenica plaćanja znači da će vaše delo kružiti, da će biti čitano; reč je o sredstvu komunikacije, a to je cilj umetnika. Sela Goldsmit Lali, koja je kupila ovu priču 1962, bila je preduzimljiv i istančan urednik kakvog je naučna fantastika samo poželeti mogla i ja sam joj zahvalna što mi je otvorila vrata.
<BR>
<BR>&nbsp;&nbsp;&nbsp;&nbsp;&nbsp;Profesor Bari Penivider sedeo je u hladnom, senovitom potkrovlju i piljio u sto pred sobom, na kome su počivali jedna knjiga i korica hleba. Hleb mu je bio večera, knjiga životno delo. I jedno i drugo presušilo je. Dr Penivider uzdahnu, a onda se strese. Iako su stanovi na nižim spratovima te stare kuće bili prilično elegantni, grejanje je isključivano 1. aprila, pa šta bude da bude; sada je bio 2. april i padala je susnežica. Da je dr Penivider malo digao glavu, mogao je da vidi dva četvrtasta tornja pariskog Notr Dama, nejasna i vrtoglava u polutmini, gotovo dovoljno blizu da ih dodirne: jer ostrvo San Luj, gde je živeo, liči na malu barku koju tegle niz reku za ostrvom grada, tamo gde se diže Notr Dam. Ali nije digao glavu. Bilo mu je previše hladno.
<BR>&nbsp;&nbsp;&nbsp;&nbsp;&nbsp;Veliki tornjevi utonuše u tamu, dr Penivider utonu u neraspoloženje. Zgađeno je gledao knjigu. Donela mu je godinu dana u Parizu - ili štampati ili nestati, rekao je dekan fakulteta, i zato je štampao, a za nagradu dobio je godinu dana odsustva sa predavanja, neplaćeno. Koledž Manson nije mogao da dopusti sebi da plaća nastavnike koji ne drže nastavu. I zato se od uštede prikupljene na jedvite jade vratio u Pariz, da ponovo živi kao student u potkrovlju, da u biblioteci čita rukopise iz petnaestog veka, da gleda rascvetane kestenove duž avenija. Ali nije upalilo. Bila mu je četrdeseta, bio je prestar za samotna potkrovlja. Susnežica će uništiti cvetove kestena. A on je bio sit svoga rada. Ko je mario za njegovu teoriju, Penividerovu teoriju, u vezi sa tajanstvenim nestankom pesnika Fransoa Vijona godine 1463? Niko. Jer, na kraju krajeva, njegova teorija o sirotom Vijonu, najvećem maloletničkom delinkventu svih vremena, bila je samo teorija i nikada neće moći biti dokazana, bar ne preko bezdana od pet stotina godina. Ništa se nije moglo dokazati. A osim toga, zašto je bilo bitno da li je Vijon umro na monfokanskim vešalima ili (kako je Penivider mislio) u lionskom burdelju, tamo na putu prema Italiji? Niko nije mario. Niko drugi nije dovoljno voleo Vijona. Niko nije voleo ni dr Penividera; čak ni dr Penivider. A i zbog čega bi? Nedruštven, neoženjen, nedovoljno plaćeni akademac, sedeo je sam na negrejanom tavanu neodržavane stambene zgrade i pokušavao da napiše još jednu nečitljivu knjigu. "Nisam realista", reče on glasno, uz novi uzdah i novi drhtaj. Ustao je i uzeo ćebe sa ležaja, ogrnuo se njime, seo tako umotan za sto i pokušao da pripali jedan goloaz ble. Upaljač mu uzalud kresne. On ponovo uzdahnu, ustade, dohvati posudu francuske tečnosti za upaljače opakog mirisa, sede, ponovo se umota u čauru, napuni upaljač i kresnu. Tečnost se prosula u priličnoj količini. Upaljač se pripali, a isto se desi i sa dr Penividerom od zglavaka naniže. "Oh, do đavola!" drekne on dok su mu plavi plamenovi buktali sa članaka i skoči divlje mlateći rukama, urlajući: "Do đavola!" i besneći na sudbinu. Ništa nije išlo kako treba. Čemu sve? Bilo je 8:12 u noći 2. aprila 1961.
<BR>
<BR>&nbsp;&nbsp;&nbsp;&nbsp;&nbsp;Čovek je sedeo pogrbljen za stolom u hladnoj, visokoj sobi. Kroz prozor iza njega dva četvrtasta tornja Notr Dama uzdizala su se u prolećnoj tmuši. Pred njim na stolu ležale su kriška sira i ogromna, gvožđem okovana, rukom pisana knjiga. Knjiga se (na latinskom) zvala O prvenstvu elementa vatre nad ostala tri elementa. Njen autor gledao ju je sa gađenjem. U blizini, na maloj gvozdenoj peći, u maloj retorti je ključalo. Jehan Lenoar tu i tamo radi topline mehanički je primicao stolicu bliže peći, ali misli su mu bile na dubljim problemima. "Do đavola!" reče on (na francuskom kasnog srednjeg veka), zalupi knjigu i ustade. Šta ako mu je teorija pogrešna? Šta ukoliko je voda osnovni element? Kako dokazati takve stvari? Mora biti nekog načina - neke metode - da čovek bude siguran, apsolutno siguran, u neku pojedinačnu činjenicu! Ali svaka činjenica vodila je do druge, čudovišno klupko, autoriteti su protivurečili jedan drugom; uostalom, niko mu neće čitati knjigu, čak ni prokleti akademci iz Sorbone. Nanjušili su jeres. Čemu sve to? Šta mu je vredeo život proveden u siromaštvu i čamotinji, kada nije naučio ništa, samo je nagađao i teoretisao? Krupnim koracima gazio je po potkrovlju, besan, a onda stao. "U redu!" reče on sudbini. "Vrlo dobro! Ništa mi nisi pružila, i zato ću da uzmem šta god hoću!" On priđe jednoj od gomila knjiga kakve su prekrivale najveći deo poda, iščupa najniži tom (izgrebao je kožni povez i povredio zglavke kada su se naslagani primerci obrušili), tresnu je o sto i poče da proučava jednu stranicu. A onda, i dalje uz odlučni, hladni izraz buntovnika, pripremi stvari: sumpor, srebro, kredu... Iako je soba bila prašnjava i pretrpana, mali radni sto bio mu je uredno i zgodno sređen. Ubrzo je bio spreman. Onda je zastao. "Ovo je smešno", promrmlja on i baci pogled kroz prozor prema tami u kojoj su se sada dva tornja tek nazirala. Stražar prođe dole izvikujući čas, tačno osam u hladnoj, vedroj noći. Bilo je toliko tiho da je mogao da čuje pljuskanje Sene. Slegao je ramenima, namrštio se, digao kredu i nacrtao precizni pentagram na podu u blizini stola, a onda digao knjigu i počeo da čita jasnim, ali postiđenim glasom: "Haere, haere, audi me..." Bila je to duga bajalica i uglavnom bez ikakvog smisla. Glas mu klonu. Stajao je, obrvan dosadom i stidom. Žurno je prešao poslednje reči, zatvorio knjigu, a onda se svalio leđima uz vrata, razjapljenih usta, zapiljen u ogromnu, bezobličnu figuru koja je stajala unutar pentagrama, osvetljena samo plavim titranjem svojih treperavih, plamenih kandži.
<BR>
<BR>&nbsp;&nbsp;&nbsp;&nbsp;&nbsp;Bari Penivider najzad uspostavi kontrolu nad sobom i ugasi vatru tako što je gurnuo ruke u pregibe ćebeta omotanog oko sebe. Neopečen, ali sav usplahiren, ponovo je seo. Pogledao je svoju knjigu. Onda se zapilji u nju. Više nije bila tanka, siva i naslovljena Poslednje Vijonove godine: istraživanje mogućnosti. Bila je debela, smeđa i naslovljena sa Incantatoria magna. Na njegovom stolu? Neprocenjivi rukopis datiran 1407, čiji je jedini preostali neoštećeni primerak bio u Ambrozijanskoj biblioteci u Milanu. On se polako obazre. Usta mu se polako razjapiše. Video je peć, hemičarski radni sto, dva ili tri tuceta neverovatnih knjiga uvezanih kožom, prozor, vrata. Njegov prozor, njegova vrata. Ali uz njegova vrata stajalo je malo stvorenje, crno i bezoblično, i iz njega dopirao je suvi, zveketavi zvuk.
<BR>&nbsp;&nbsp;&nbsp;&nbsp;&nbsp;Bari Penivider nije bio mnogo hrabar, ali bio je racionalan. Pomislio je da je izgubio razum, i zato je rekao čvrstim glasom: "Jesi li đavo?"
<BR>&nbsp;&nbsp;&nbsp;&nbsp;&nbsp;Stvorenje se treslo i zveketalo.
<BR>&nbsp;&nbsp;&nbsp;&nbsp;&nbsp;Probe radi, sa pogledom prema nevidljivom Notr Damu, profesor se prekrsti.
<BR>&nbsp;&nbsp;&nbsp;&nbsp;&nbsp;Na to stvorenje poskoči; nije to bio trzaj, već skok. Onda reče nešto slabašnim glasom, ali savršeno dobrim engleskim - ne, savršeno dobrim francuskim - ne, prilično staromodnim francuskim: "Mais vous estes de Dieu", to je reklo.
<BR>&nbsp;&nbsp;&nbsp;&nbsp;&nbsp;Bari ustade i zapilji se u njega. "Ko si ti?" hteo je da zna, a ono podiže sasvim ljudsko lice i ponizno odgovori: "Jehan Lenoar."
<BR>&nbsp;&nbsp;&nbsp;&nbsp;&nbsp;"Šta radiš u mojoj sobi?"
<BR>&nbsp;&nbsp;&nbsp;&nbsp;&nbsp;Nastade stanka. Lenoar se diže sa kolena i uspravi svih svojih pet stopa i dva inča. "Ovo je moja soba", reče on najzad, iako veoma dostojanstveno.
<BR>&nbsp;&nbsp;&nbsp;&nbsp;&nbsp;Bari se obazre po knjigama i retortama. Nastala je nova stanka. "Kako sam onda dospeo ovamo?"
<BR>&nbsp;&nbsp;&nbsp;&nbsp;&nbsp;"Ja sam te doveo."
<BR>&nbsp;&nbsp;&nbsp;&nbsp;&nbsp;"Jesi li ti doktor?"
<BR>&nbsp;&nbsp;&nbsp;&nbsp;&nbsp;Lenoar klimnu sa ponosom. Čitavo držanje mu se izmenilo. "Da, doktor sam", reče on. "Da, ja sam te doveo ovamo. Ukoliko priroda neće da mi pruži znanje, onda ću pokoriti prirodu samu, onda ću stvoriti čudo! Do đavola sa naukom, tada. Bio sam naučnik..." Šibao je Barija pogledom. "Ne više! Nazivaju me budalom, jeretikom, e tako mi Boga, još sam gori! Čarobnjak sam, veštak u crnoj magiji, Jehan Crni! Magija deluje, zar ne? Prema tome, nauka je traćenje vremena. Ha!" reče on, ali nije zaista delovao slavodobitno. "Voleo bih da nije uspelo", reče on tiše, koračajući tamo-amo između tomova.
<BR>&nbsp;&nbsp;&nbsp;&nbsp;&nbsp;"I ja", reče gost.
<BR>&nbsp;&nbsp;&nbsp;&nbsp;&nbsp;"Ko si ti?" Lenoar izazivački pogleda Barija, iako su se po visini razlikovali za gotovo punu stopu.
<BR>&nbsp;&nbsp;&nbsp;&nbsp;&nbsp;"Bari A. Penivider, profesor sam francuskog na koledžu Manson u Indijani, na dopustu sam u Parizu da bih nastavio proučavanje kasnog srednjevekovnog franc..." On se zaustavi. Upravo je shvatio kakav naglasak je imao Lenoar. "Koja je ovo godina? Koji vek? Molim vas, dr Lenoare..." Francuz je delovao zbunjeno. Značenje reči se menja, baš kao i njihov izgovor. "Ko vlada ovom zemljom?" viknu Bari.
<BR>&nbsp;&nbsp;&nbsp;&nbsp;&nbsp;Lenoar sleže ramenima, pravo francusko sleganje (neke stvari nikada se ne menjaju). "Luj je kralj", reče on. "Luj Jedanaesti. Prljavi matori pauk."
<BR>&nbsp;&nbsp;&nbsp;&nbsp;&nbsp;Stajali su i gledali jedan drugoga neko vreme poput drvenih Indijanaca. Lenoar prvi progovori. "Znači, čovek si?"
<BR>&nbsp;&nbsp;&nbsp;&nbsp;&nbsp;"Da. Čuj, Lenoare, mislim da si - sa tom tvojom bajalicom - malo zabrljao."
<BR>&nbsp;&nbsp;&nbsp;&nbsp;&nbsp;"Očigledno", reče alhemičar. "Jesi li Francuz?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Jesi li Englez?" Lenoar je sevao pogledom. "Jesi li prljavi skot?"
<BR>&nbsp;&nbsp;&nbsp;&nbsp;&nbsp;"Ne. Ne. Ja sam iz Amerike. Ja sam iz - iz tvoje budućnosti. Iz dvadesetog veka." Bari se zacrvene. Zvučalo je blesavo, a on je bio smeran čovek. Ali znao je da nije reč o priviđenju. Soba u kojoj je stajao, njegova soba, bila je nova. A ne pet vekova stara. Nepočišćena, ali nova. I primerak Albertusa Magnusa pored njegovog kolena bio je nov, povezan u meku, gipku teleću kožu, zlatna slova su blistala. A tamo je stajao Lenoar u crnoj odeći, nije to bio kostim, čovek je zaista bio kod sopstvene kuće.
<BR>&nbsp;&nbsp;&nbsp;&nbsp;&nbsp;"Molim vas, sedite, gospodine", govorio je Lenoar. I dodao, uz finu, iako rasejanu uglađenost siromašnog naučnika: "Jeste li umorni od puta? Imam hleba i sira, ukoliko biste me počastvovali time što ćete ih podeliti sa mnom."
<BR>
<BR>&nbsp;&nbsp;&nbsp;&nbsp;&nbsp;Sedeli su za stolom i žvakali hleb i sir. Najpre Lenoar pokuša da objasni zbog čega je oprobao crnu magiju. "Bilo mi je svega dosta", reče on. "Dosta! Robovao sam samoći još od dvadesete, a zbog čega? Zbog znanja. Da spoznam neke tajne prirode. Nije pisano da treba da se spoznaju." On zabi nož pola palca u sto, a Bari skoči. Lenoar je bio mršav, nizak tip, ali očevidno strastan. Bilo je to fino lice, iako bledo i ispijeno: inteligentno, živo, bistro. Barija je podsećalo na lice nekog slavnog atomskog fizičara koga je viđao po slikama u novinama do 1953. Nekako ga ta sličnost nagna da kaže: "Neke treba, Lenoare; dosta smo saznali, tu i tamo..."
<BR>&nbsp;&nbsp;&nbsp;&nbsp;&nbsp;"Šta?" reče alhemičar, sumnjičav, ali radoznao.
<BR>&nbsp;&nbsp;&nbsp;&nbsp;&nbsp;"Pa, nisam naučnik..."
<BR>&nbsp;&nbsp;&nbsp;&nbsp;&nbsp;"Umete li da pravite zlato?" Iscerio se dok je pitao.
<BR>&nbsp;&nbsp;&nbsp;&nbsp;&nbsp;"Ne, ne verujem, ali prave dijamante."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Ugljenik - ugalj, znaš - pod velikim pritiskom i na visokoj temperaturi, čini mi se. I ugalj i dijamant su ugljenik, znaš, isti element."
<BR>&nbsp;&nbsp;&nbsp;&nbsp;&nbsp;"Element?"
<BR>&nbsp;&nbsp;&nbsp;&nbsp;&nbsp;"Kao što rekoh, nisam..."
<BR>&nbsp;&nbsp;&nbsp;&nbsp;&nbsp;"Koji element je osnovni?" povika Lenoar, užagrenih očiju, noža dignutog u ruci.
<BR>&nbsp;&nbsp;&nbsp;&nbsp;&nbsp;"Ima oko stotinu elemenata", reče Bari hladno, prikrivajući uznemirenost.
<BR>&nbsp;&nbsp;&nbsp;&nbsp;&nbsp;Dva sata kasnije, pošto je istisnuo iz Barija svaku kapljicu zaostataka fakultetskog kursa hemije, Lenoar odjuri u noć i ubrzo se ponovo pojavi sa bocom. "O, gospodaru moj", povika, "kad pomislim da sam te ponudio samo hlebom i sirom!" Bio je to valjani burgundac, godište 1477, dobra berba. Pošto su zajedno popili čašu, Lenoar reče: "Kada bih nekako mogao da ti se odužim..."
<BR>&nbsp;&nbsp;&nbsp;&nbsp;&nbsp;"Možeš. Znaš li za ime pesnika Fransoa Vijona?"
<BR>&nbsp;&nbsp;&nbsp;&nbsp;&nbsp;"Da", reče Lenoar, donekle iznenađeno, "ali pisao je samo francusko đubre, znaš, a ne na latinskom."
<BR>&nbsp;&nbsp;&nbsp;&nbsp;&nbsp;"Znaš li kako ili kada je umro?"
<BR>&nbsp;&nbsp;&nbsp;&nbsp;&nbsp;"Oh, da; obešen je kod Monfokana, tu '64. ili '65, sa bandom propalica poput njega samoga. Zašto?"
<BR>&nbsp;&nbsp;&nbsp;&nbsp;&nbsp;Dva časa kasnije boca je bila prazna, grla su im bila suva, a stražar je izvikivao da su tri časa hladnog, vedrog jutra. "Jehane, iscrpljen sam", reče Bari, "bolje me pošalji nazad." Alhemičar je bio previše fini, previše zahvalan i možda preumoran za raspravu. Bari kruto stade unutar pentagrama, visoka, koščata figura umotana u smeđe ćebe, sa upaljenim goloaz ble. "Adieu", reče Lenoar. "Au revoir", odvrati Bari. Lenoar krenu da čita čini unazad. Sveća zatitra, glas mu se umekša. "Me audi haere, haere", pročitao je, uzdahnuo i digao pogled. Pentagram je bio prazan. Sveća je treperila. "Ali saznao sam toliko malo!" jeknu Lenoar praznoj sobi. Onda tresnu pesnicom po otvorenoj knjizi i reče: "I još takav prijatelj - pravi prijatelj..." Pušio je cigaretu koju mu je ostavio Bari - smesta se navikao na duvan. Spavao je, sedeći za stolom, nekoliko sati. Kada se probudio, malo je razmišljao, ponovo upalio sveću, popušio drugu cigaretu, onda otvorio Incantatoriu i počeo glasno da čita: "Haere, haere..."
<BR>&nbsp;&nbsp;&nbsp;&nbsp;&nbsp;"Oh, hvala Bogu", reče Bari, brzo kroči iz pentagrama i dograbi Lenoara za ruku. "Čuj, vratio sam se tamo - u ovu sobu, ovu istu sobu, Jehane! ali staru, užasno staru, i praznu, nije te bilo tamo - pomislih, Bože moj, šta sam učinio? Prodao bih dušu da se tamo vratim, do njega - šta da učinim sa onim što sam saznao? Ko će verovati u to? Kako da dokažem? I kome do đavola i da kažem? Koga je briga? Nisam mogao da zaspim, sedeo sam i plakao sat vremena..."
<BR>&nbsp;&nbsp;&nbsp;&nbsp;&nbsp;"Hoćeš li ostati?"
<BR>&nbsp;&nbsp;&nbsp;&nbsp;&nbsp;"Da. Čuj, poneo sam ovo - u slučaju da me pozoveš." Stidljivo je pokazao osam kutija goloaza, nekoliko knjiga i zlatni sat. "Možda bi se mogao dobro prodati", uskliknu on. "Znam da papirnati franci ne bi mnogo vredeli."
<BR>&nbsp;&nbsp;&nbsp;&nbsp;&nbsp;Pred prizorom štampanih knjiga Lenoarove oči zablistaše od ljubopitljivosti, ali i dalje je nepomično stajao. "Prijatelju moj", reče on, "rekao si da bi prodao dušu... znaš... i ja bih. Pa ipak, nismo. Kako - posle svega - kako se ovo dogodilo? Da smo obojica ljudi. Ne đavoli. Nema ugovora potpisanih krvlju. Dva čoveka koja su živela u ovoj sobi..."
<BR>&nbsp;&nbsp;&nbsp;&nbsp;&nbsp;"Ne znam", reče Bari. "Mislićemo o tome kasnije. Mogu li ostati sa tobom, Jehane?"
<BR>&nbsp;&nbsp;&nbsp;&nbsp;&nbsp;"Smatraj ovo svojim domom", reče Lenoar uz velikodušni pokret po sobi, gomilama knjiga, retortama, sveći koja je bledela. Sa druge strane prozora, sivi na sivilu, dizala su se dva tornja Notr Dama. Bilo je jutro 3. aprila.
<BR>
<BR>&nbsp;&nbsp;&nbsp;&nbsp;&nbsp;Posle doručka (korice hleba i ostaci sira) izišli su i popeli se na južni toranj. Katedrala je izgledala isto kao uvek, iako čistija nego 1961, ali vidik je bio priličan udarac za Barija. Gledao je gradić: dva ostrvca pokrivena kućama; na desnoj obali još kuća skupilo se unutar utvrđenog zida; na levoj obali par ulica vijugalo je oko univerziteta; to je bilo sve. Golubovi su gugutali na suncem zagrejanom kamenu između gargojli. Lenoar, koji je ranije video taj prizor, urezivao je datum (rimskim brojkama) u ogradu. "Hajde da proslavimo", reče on. "Hajdemo na selo. Nisam izlazio iz grada dve godine. Da idemo pravo tamo..." On pokaza prema magličastom zelenom bregu na kome tek što se naziralo par koliba i jedna vetrenjača - "do Monmartra, ha? Kažu mi da tamo ima par dobrih krčmi."
<BR>&nbsp;&nbsp;&nbsp;&nbsp;&nbsp;Život im se ubrzo sredio u lagodnu rutinu. Najpre je Bari bio malo nervozan na pretrpanim ulicama, ali, u Lenoarovoj rezervnoj crnoj odori nikome nije izgledao tuđinski, ako se izuzme njegova visina. Bio je verovatno najviši čovek u Francuskoj petnaestog veka. Životni standard bio je nizak i vaške su bile neizbežne, ali Bari nikada nije previše cenio udobnost; jedino mu je zaista nedostajala kafa za doručak. Kada su kupili krevet i brijač - Bari je zaboravio svoj - i predstavili ga kućevlasniku kao M. Barijea, Lenoarovog rođaka iz Overnjea, stambeni aranžmani bili su okončani. Za Barijev sat izvukli su izuzetnu cenu, četiri zlatnika, dovoljno da se živi čitavu godinu. Prodali su ga kao veličanstveni novi satni mehanizam iz Ilirije, a kupac, dvorjanin u potrazi za lepim poklonom za kralja, pogledao je ugravirane reči - Braća Hamilton, Nju Hejven, 1881. - i mudro klimnuo. Na nesreću, zatvoren je u jednu od tamnica kralja Luja namenjenih neposlušnim dvorjanima pre nego što mu je dao svoj poklon, i sat je možda i sada tamo, iza neke cigle u ruševinama Plesija; ali ovo se nije ticalo dvojice učenih ljudi. Tokom prepodneva lutali su i posećivali Bastilju i crkve, ili su išli u posetu različitim nevažnim pesnicima za koje se zanimao Bari; posle ručka raspravljali su o elektricitetu, atomskoj teoriji, fiziologiji i drugim stvarima za koje se zanimao Lenoar i izvodili jednostavne hemijske i anatomske eksperimente, obično bez uspeha; posle večere naprosto su razgovarali. Beskrajni, neobavezni razgovori premošćavali su vekove, ali su se ovek okončavali tu, u senovitoj sobi sa prozorom otvorenim prema prolećnoj noći, u njihovom prijateljstvu. Posle dve nedelje mogli su znati jedan drugog čitavih života. Bili su savršeno srećni. Znali su da neće moći da učine ništa sa onim što su saznali jedan od drugoga. Kako će 1961. Bari dokazati svoje poznavanje starog Pariza, kako će 1482. Lenoar dokazati valjanost naučne metode? To ih nije brinulo. Nikada nisu zaista očekivali da ih neko sluša. Naprosto su želeli da uče.
<BR>&nbsp;&nbsp;&nbsp;&nbsp;&nbsp;I tako su bili srećni prvi put u životu; zapravo, toliko srećni da su određene želje, koje su se ranije uvek potčinjavale želji za znanjem, počinjale da se bude. "Pretpostavljam", reče Bari jedne noći preko stola, "da nikada nisi razmišljao o ženidbi?"
<BR>&nbsp;&nbsp;&nbsp;&nbsp;&nbsp;"Pa, ne", odgovori njegov prijatelj sumnjičavo. "To jest, ja sam niža kasta... a to mi se činilo nebitno..."
<BR>&nbsp;&nbsp;&nbsp;&nbsp;&nbsp;"I skupo. Osim toga, u moje vreme, nijedna žena sa samopoštovanjem ne bi želela da deli moj način života. Američke žene toliko su prokleto spremne, delotvorne i pune sjaja, zastrašujuća stvorenja..."
<BR>&nbsp;&nbsp;&nbsp;&nbsp;&nbsp;"A žene ovde su male i crne, poput bubašvaba, sa kvarnim zubima", reče Lenoar turobno.
<BR>&nbsp;&nbsp;&nbsp;&nbsp;&nbsp;Te noći više nisu govorili o ženama. Ali sledeće noći jesu; i sledeće; a sledeće, dok su proslavljali uspešnu disekciju centralnog nervnog sistema trudne žabe, ispili su dve boce montrašea '74 i napili se. "Da prizovemo ženu, Jehane", reče Bari lascivnim glasom, isceren poput gargojle.
<BR>&nbsp;&nbsp;&nbsp;&nbsp;&nbsp;"Šta ako ovaj put dozovem đavola?"
<BR>&nbsp;&nbsp;&nbsp;&nbsp;&nbsp;"Zar je stvarno tolika razlika?"
<BR>&nbsp;&nbsp;&nbsp;&nbsp;&nbsp;Divljački su se nasmejali i nacrtali pentagram. "Haere, haere", poče Lenoar; kada je počeo da štuca, nastavio je Bari. Pročitao je poslednje reči. Dođe nalet hladnog vazduha koji je zaudarao na močvaru, a u pentagramu stajalo je stvorenje divljih očiju i duge, crne kose, golo golcato, i vrištalo.
<BR>&nbsp;&nbsp;&nbsp;&nbsp;&nbsp;"Žena, tako mi Boga", reče Bari.
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;Bila je. "Evo, uzmi moj ogrtač", reče Bari, jer jadno stvorenje sada je stajalo, blenulo i treslo se. On joj prebaci ogrtač preko ramena. Ona ga mehanički privuče sebi i promrmlja: "Gratias ago, domine."
<BR>&nbsp;&nbsp;&nbsp;&nbsp;&nbsp;"Latinski!" povika Lenoar. "Žena koja govori latinski?" Bilo mu je potrebno više vremena da prebrodi šok nego Boti da prebrodi svoj. Bila je, kako je izgledalo, ropkinja u kući pomoćnika prefekta severne Galije, koji je živeo na manjem ostrvu muljevitog ostrvskog grada zvanog Lutecija. Govorila je latinski uz teški keltski naglasak i čak nije znala ko je bio rimski imperator u njeno vreme. Prava varvarka, reče Lenoar prezrivo. To je i bila, neuka, ćutljiva, ponizna varvarka umršene kose, bele kože i bistrih sivih očiju. Probudila se iz krepkog sna. Kada su je ubedili da ne sanja, očigledno je pretpostavila da je reč o nekoj šali njenog stranog i svemoćnog gospodara pomoćnika prefekta i prihvatila je situaciju bez daljih pitanja. "Da vas uslužim, gospodari moji?" pitala je krotko, ali bez mrzovolje, gledajući od jednog do drugog.
<BR>&nbsp;&nbsp;&nbsp;&nbsp;&nbsp;"Ne mene", zareža Lenoar i dodade na francuskom Bariju: "Nastavi; ja ću spavati u ostavi." Otišao je.
<BR>&nbsp;&nbsp;&nbsp;&nbsp;&nbsp;Bota diže pogled prema Bariju. Nijedan Gal nije bio toliko visok, i tek nekolicina Rimljana; nijedan Gal i nijedan Rimljanin nisu govorili tako blago. "Tvoja svetiljka" (bila je to sveća, ali ona nikada nije videla sveću) gotovo je izgorela", reče ona. "Da je ugasim?"
<BR>
<BR>&nbsp;&nbsp;&nbsp;&nbsp;&nbsp;Za dva dodatna sola godišnje kućevlasnik im je dozvolio da koriste ostavu kao drugu spavaću sobu i Lenoar je sada ponovo spavao sam u glavnoj sobi potkrovlja. Posmatrao je idilu svog prijatelja uz zamišljeno zanimanje bez ljubomore. Profesor i ropkinja voleli su se sa oduševljenjem i nežnošću. Njihovo uživanje prekrivalo je Lenoara talasima zaštitničkog zadovoljstva. Bota je vodila brutalan život, uvek se prema njoj postupalo kao prema ženi, ali nikada kao prema ljudskom biću. Tokom jedne jedine kratke nedelje procvetala je, oživela, pokazala ispod blage pasivnosti veselu, oštroumnu prirodu. "Pretvaraš se u pravu Parižanku", čuo je on kako je Bari optužuje jedne noći (zidovi potkrovlja bili su tanki). Ona odvrati: "Kada bi samo znao šta za mene znači što ne moram stalno da se branim, stalno da se plašim, stalno da budem sama..."
<BR>&nbsp;&nbsp;&nbsp;&nbsp;&nbsp;Lenoar sede na svoj ležaj i zamisli se. Oko ponoći, kada je sve utihlo, on ustade i bez šuma uze između prstiju sumpora i srebra, nacrta pentagram, otvori knjigu. Vrlo tiho pročitao je čini. Lice mu je bilo puno iščekivanja.
<BR>&nbsp;&nbsp;&nbsp;&nbsp;&nbsp;U pentagramu pojavi se mali, beli pas. Šćućurio se i obesio rep, a onda stidljivo prišao, onjušio Lenoarovu ruku, pogledao ga tečnim očima i bojažljivo, preklinjuće zacvileo. Izgubljeno kuče... Lenoar ga pomilova. Ovaj mu liznu ruku i navali na njega, pomahnitao od olakšanja. Na beloj kožnoj ogrlici nalazila se srebrna pločica u koju je urezano: 'Žoli. Dipon, 36 Ru d Sen, Pariz VIe.'
<BR>&nbsp;&nbsp;&nbsp;&nbsp;&nbsp;Žoli zaspa, pogrickavši koru, sklupčana ispod Lenoarove stolice. A alhemičar otvori knjigu i ponovo poče da čita, i dalje tiho, ali ovog puta bez stida, bez straha, znajući šta će se dogoditi.
<BR>
<BR>&nbsp;&nbsp;&nbsp;&nbsp;&nbsp;Kada je izjutra ušao iz svoje ostave-spavaće sobe-medenog meseca, Bari stade na vratima. Lenoar je sedeo u krevetu, mazio belo kuče, udubljen u razgovor sa osobom koja je sedela čelo nogu kreveta, visokom, riđokosom ženom odeveno u srebrno. Kuče zakevta. Lenoar reče: "Dobro jutro!" Žena se zanosno nasmeši.
<BR>&nbsp;&nbsp;&nbsp;&nbsp;&nbsp;"Isuse blagi", promrmlja Bari (na engleskom). Onda reče: "Dobro jutro. Odakle ste?" Efekat je bio Rita Hejvort, prefinjena - Hejvortova plus Mona Liza, možda?
<BR>&nbsp;&nbsp;&nbsp;&nbsp;&nbsp;"Sa Altaira, otprilike sedam hiljada godina od sada", reče ona i nasmeši se još zanosnije. Francuski naglasak joj je bio gori nego kod brucoša sa školarinom od ragbija. "Ja sam arheolog. Iskopavala sam ruševine Pariza III. Izvinjavam se što toliko loše govorim jezik; razume se, poznat nam je samo iz zapisa."
<BR>&nbsp;&nbsp;&nbsp;&nbsp;&nbsp;"Sa Altaira? Zvezde? Ali vi ste ljudsko biće - mislim..."
<BR>&nbsp;&nbsp;&nbsp;&nbsp;&nbsp;"Zemlja je kolonizovala našu planetu pre otprilike četiri hiljade godina - to jest, tri hiljade godina od sada." Ona se nasmeja, najzanosnije, i baci pogled na Lenoara. "Jehan mi je sve objasnio, ali sam i dalje zbunjena."
<BR>&nbsp;&nbsp;&nbsp;&nbsp;&nbsp;"Bilo je opasno probati to ponovo, Jehane!" optuži ga Bari. "Imali smo strašno mnogo sreće, znaš."
<BR>&nbsp;&nbsp;&nbsp;&nbsp;&nbsp;"Ne", reče Francuz. "Ne sreće."
<BR>&nbsp;&nbsp;&nbsp;&nbsp;&nbsp;"Ali na kraju krajeva, to sa čime se igraš je crna magija - čujte - ne znam vam ime, madam."
<BR>&nbsp;&nbsp;&nbsp;&nbsp;&nbsp;"Kislk", reče ona.
<BR>&nbsp;&nbsp;&nbsp;&nbsp;&nbsp;"Čujte, Kislk", reče Bari, a da nije ni zamucao, "vaša nauka mora biti fantastično napredna - ima li negde magije? Postoji li ona? Mogu li se zakoni prirode zaista prekršiti, kao što izgleda da mi činimo?"
<BR>&nbsp;&nbsp;&nbsp;&nbsp;&nbsp;"Nikada nisam videla autentičan slučaj magije, niti čula za njega."
<BR>&nbsp;&nbsp;&nbsp;&nbsp;&nbsp;"Šta se onda dešava?" zagalami Bari. "Zbog čega te glupave stare čini rade za Jehana, za nas, ta jedna čarolija, i to ovde, nigde više, ni za koga više, u pet - ne, osam - ne, petnaest hiljada godina pisane istorije? Zašto? Zašto? I odakle je stiglo to prokleto kuče?"
<BR>&nbsp;&nbsp;&nbsp;&nbsp;&nbsp;"Kuče se izgubilo", reče Lenoar; tamno lice bilo mu je ozbiljno. "Negde u blizini ove kuće, na Il Sen-Luju."
<BR>&nbsp;&nbsp;&nbsp;&nbsp;&nbsp;"A ja sam razvrstavala parčad krčaga", reče Kislk, takođe ozbiljno, na iskopinama kuće, ostrvo 2, jama 4, sektor D. Divan prolećni dan, a ja sam ga mrzela. Gadila ga se. I dana, i posla, i ljudi oko mene." Ponovo je pogledala mršavog, malog alhemičara; dugi, mirni pogled. "Pokušala sam to da objasnim Jehanu prošle noći. Popravili smo rasu, razumete. Svi smo vrlo visoki, zdravi i lepi. Nema plombi u našim zubima. Sve lobanje iz rane Amerike imaju plombe u zubima... Neki od nas su smeđi, neki beli, neki zlatne kože. Ali svi su lepi, zdravi, dobro prilagođeni, agresivni i uspešni. Naša zanimanja i stepen uspeha unapred se planiraju u državnim predškolskim domovima. Ali povremeno dođe do genetske greške. Kod mene, na primer. Učila sam za arheologa zbog toga što su učitelji uvideli da u stvari ne volim ljude, žive ljude. Ljudi su mi bili dosadni. Spolja svi poput mene, a iznutra potpuni stranci. Kada sve izgleda slično, koje mesto je dom? ... Ali sada sam videla nehigijensku sobu sa nedovoljnim grejanjem. Sada sam videla katedralu koja nije u ruševinama. Sada sam upoznala živog čoveka nižeg od mene, sa krnjavim zubima i prgavog. Sada sam kod kuće, tamo sam gde mogu da budem što jesam, više nisam sama!"
<BR>&nbsp;&nbsp;&nbsp;&nbsp;&nbsp;"Sama", reče Lenoar blago Bariju. "Usamljenost, ha? Usamljenost je ta čarolija, usamljenost je jača... Stvarno, to ne deluje neprirodno."
<BR>&nbsp;&nbsp;&nbsp;&nbsp;&nbsp;Bota je virila iza dovratka, lica rumenog između crne, zamršene kose. Stidljivo se nasmešila i rekla uglađeno latinsko dobro jutro pridošlici.
<BR>&nbsp;&nbsp;&nbsp;&nbsp;&nbsp;"Kislk ne zna latinski", reče Lenoar uz neizmerno zadovoljstvo. "Moramo malo da naučimo Botu francuski. Francuski je jezik ljubavi, ha? Hajde, idemo napolje da kupimo malo hleba. Gladan sam."
<BR>&nbsp;&nbsp;&nbsp;&nbsp;&nbsp;Kislk sakri srebrnu tuniku pod korisnim i bezličnim ogrtačem, dok je Lenoar navlačio sopstvenu crnu odoru koju su izgrizli moljci. Bota počešlja kosu, dok je Bari zamišljeno češao mesto na vratu gde ga je ugrizla vaš. Onda su krenuli po doručak. Alhemičar i međuzvezdani arheolog išli su prvi i govorili francuski; sledili su ih galska ropkinja i profesor iz Indijane, govorili su latinski i držali se za ruke. Uske ulice bile su pretrpane, blistave od sunca. Nad njima, Notr Dam uzdizao je dva četvrtasta tornja naspram neba. Pored njih, Sena se blago talasala. Bio je april u Parizu i na obalama reke cvetali su kesteni.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
