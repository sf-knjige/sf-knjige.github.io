<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VIDNO POLJE
<P>&nbsp;&nbsp;&nbsp;&nbsp;&nbsp;Jedva da znam šta da kažem o 'Vidnom polju'; reč je o nekoj vrsti sublimisanog temper tantruma. O gnevnom pismu uredniku. O malini.
<BR>&nbsp;&nbsp;&nbsp;&nbsp;&nbsp;Šeli je izbačen iz Oksforda - mislim da priča nije potvrđena, ali ko mari - zbog toga što je na krajnjem zidu jednog ćorsokaka namalao: OVIM PUTEM DO NEBESA. Osećam kako je potrebno s vremena na vreme osvežiti boju na tom natpisu.
<BR>
<BR>&nbsp;&nbsp;&nbsp;&nbsp;&nbsp;Videh prošle noći lik same večnosti
<BR>&nbsp;&nbsp;&nbsp;&nbsp;&nbsp;Kao silni prsten čiste i beskrajne svetlosti...
<BR>
<BR>&nbsp;&nbsp;&nbsp;&nbsp;&nbsp;Henri Von, 1621-1695.
<BR>
<BR>&nbsp;&nbsp;&nbsp;&nbsp;&nbsp;Izveštaji sa Psihe IV dolazili su redovno, čista rutina, sve do neposredno pred vreme kada im se otvorio prozor za povratak. A onda je odjednom zapovednik Rodžers radiom javio da su napustili površinu, vratili se na brod i otpočeli procedure za povratak - 82 sata i 18 minuta prerano. Hjuston je, razume se, zahtevao objašnjenje, ali odgovori Psihe bili su eratični. Kašnjenje odgovora od 220 sekundi nije pomagalo. Psiha je neprekidno prekidala vezu. Jednom je Rodžers rekao: "Moramo sada da je vratimo kući ukoliko to uopšte mislimo da uradimo", očevidno kao odgovor na pitanja Hjustona, ali sledeća stvar bio je Hjuz koji je tražio očitavanje, a potom nešto o dozama. Sunce je bilo bučno i prijem je bio vrlo loš. Emitovanje glasa prekinulo se bez znaka za okončavanje.
<BR>&nbsp;&nbsp;&nbsp;&nbsp;&nbsp;Automatsko odašiljanje podataka sa broda nastavljalo se. Polazak je bio normalan. Kao što je normalno, izveštaji su dolazili tokom dvadeset šest dana leta koje su astronauti proveli u drogiranom snu povezani na HKL i I.V. Na učesnicima misije Psihe nije bilo medicinskog nadgledanja. Jedina veza sa posadom bio je glasovna. Kada nisu uputili poziv na dan 2, duga napetost u Hjustonu zategla se do očajanja.
<BR>&nbsp;&nbsp;&nbsp;&nbsp;&nbsp;Automati na brodu kojima je upravljala zemaljska posada upravo su odredili kurs za ulazak Psihe, kada mrtvi zvučnici odjednom rekoše Hjuzovim glasom: "Hjustone, možete li mi dati očitavanja. Imam ovde optičke smetnje." Pokušali su da ga navode, ali jedan njegov pokušaj manuelne ispravke bio je katastrofalan i zemaljskoj posadi bilo je potrebno pet sati da ga poprave. Rekli su mu da se sklanja odatle, oni će da spuste brod. Gotovo neposredno posle toga ponovo su izgubili zvučnu vezu.
<BR>&nbsp;&nbsp;&nbsp;&nbsp;&nbsp;Ogromni, bledi padobrani otvoriše se nad sivim Pacifikom, ruže u laganom padu sa nebesa. Brod nagoreo od brzine vrisnu parom, zaranjajući; izbi nazad i zaljulja, miran, na dugim, dubokim naborima talasa. Zemaljska kontrola obavila je sjajan posao. Spustili su se na pola kilometra od Kalifornije. Helikopteri zalebdeše, splavovi se okupiše, brod je umiren, kapak otvoren. Niko nije izlazio.
<BR>&nbsp;&nbsp;&nbsp;&nbsp;&nbsp;Ušli su i izneli ih.
<BR>&nbsp;&nbsp;&nbsp;&nbsp;&nbsp;Zapovednik Rodžers bio je u svom pilotskom sedištu, još vezan i uključen u HKL i I.V-ove. Bio je mrtav već otprilike deset dana i bilo je jasno zbog čega mu ostali nisu otvorili odelo.
<BR>&nbsp;&nbsp;&nbsp;&nbsp;&nbsp;Kapetan Temski izgledao je fizički nepovređeno, ali ošamućeno i zbunjeno. Nije progovarao, niti je odgovarao na uputstva. Morali su da ga rukama izvuku iz broda, iako nije pružao nikakav aktivan otpor.
<BR>&nbsp;&nbsp;&nbsp;&nbsp;&nbsp;Dr Hjuz bio je u stanju kolapsa, ali potpuno svestan; izgledalo je da je oslepeo.
<BR>
<BR>&nbsp;&nbsp;&nbsp;&nbsp;&nbsp;"Molim..."
<BR>&nbsp;&nbsp;&nbsp;&nbsp;&nbsp;"Da li išta vidite?"
<BR>&nbsp;&nbsp;&nbsp;&nbsp;&nbsp;"Da! Molim vas, ostavite mi povez preko očiju."
<BR>&nbsp;&nbsp;&nbsp;&nbsp;&nbsp;"Vidite li ovo svetlo koje vam pokazujem? Kakve je boje, dr Hjuze?"
<BR>&nbsp;&nbsp;&nbsp;&nbsp;&nbsp;"Sve boje, bela, previše je sjajno."
<BR>&nbsp;&nbsp;&nbsp;&nbsp;&nbsp;"Hoćete li da pokažete prema njemu, molim vas?"
<BR>&nbsp;&nbsp;&nbsp;&nbsp;&nbsp;"Svuda je. Previše je sjajno."
<BR>&nbsp;&nbsp;&nbsp;&nbsp;&nbsp;"Soba je sasvim mračna, dr Hjuze. A sada, hoćete li, molim vas, da ponovo otvorite oči?"
<BR>&nbsp;&nbsp;&nbsp;&nbsp;&nbsp;"Nije mračna."
<BR>&nbsp;&nbsp;&nbsp;&nbsp;&nbsp;"Mmmh. Može biti da je reč o superosetljivosti. U redu, sada, kako je ovo? Da li je dovoljno mračno za vas?"
<BR>&nbsp;&nbsp;&nbsp;&nbsp;&nbsp;"Zamračite!"
<BR>&nbsp;&nbsp;&nbsp;&nbsp;&nbsp;"Ne, spustite ruke, molim vas. Polako. U redu, vratićemo poveze."
<BR>&nbsp;&nbsp;&nbsp;&nbsp;&nbsp;Čovekovo otimanje prestade čim su mu oči bile pokrivene, on leže mirno, zadihan. Njegovo usko lice, uokvireno jednomesečnom tamnom bradom, bilo je uljasto od znoja. "Izvinite", reče on.
<BR>&nbsp;&nbsp;&nbsp;&nbsp;&nbsp;"Pokušaćemo ponovo kada se budete odmorili."
<BR>
<BR>&nbsp;&nbsp;&nbsp;&nbsp;&nbsp;"Hoćete li, molim vas, da otvorite oči? Soba je sasvim mračna."
<BR>&nbsp;&nbsp;&nbsp;&nbsp;&nbsp;"Zašto mi to govorite kada nije mračna?"
<BR>&nbsp;&nbsp;&nbsp;&nbsp;&nbsp;"Dr Hjuze, jedva da mogu da vam razaznam lice; na svom instrumentu imam tek najslabije crveno osvetljenje - ništa drugo. Možete li da me vidite?"
<BR>&nbsp;&nbsp;&nbsp;&nbsp;&nbsp;"Ne! Ne vidim od svetla!"
<BR>&nbsp;&nbsp;&nbsp;&nbsp;&nbsp;Doktor poveća osvetljenje dok nije mogao da vidi Hjuzovo lice, stisnute vilice, otvorene, zaslepljene, prestravljene oči.
<BR>&nbsp;&nbsp;&nbsp;&nbsp;&nbsp;"Eto, da li je sada mračnije?" reče on sa sarkazmom bespomoćnosti.
<BR>&nbsp;&nbsp;&nbsp;&nbsp;&nbsp;"Ne!" Hjuz zatvori oči; smrtno je prebledeo. "Vrti mi se", promrmlja on, "kovitlac", a onda se zagrcnu za vazduhom i poče da povraća.
<BR>
<BR>&nbsp;&nbsp;&nbsp;&nbsp;&nbsp;Hjuz je bio nevenčan i nije imao bližih srodnika. Koliko je bilo poznato, najbliži prijatelj bio mu je Bernard Decelis. Zajedno su prošli trenažu; Decelis je bio specijalista sa Psihe XII, misije koja je otkrila Grad na Marsu, dok je Hjuz bio na XIV. Prebacili su Decelisa do obaveštajne stanice u Pasadeni i naredili mu da uđe i razgovara sa svojim prijateljem. Razume se, razgovor je snimljen.
<BR>
<BR>&nbsp;&nbsp;&nbsp;&nbsp;&nbsp;D. Zdravo, Geri. Decelis.
<BR>&nbsp;&nbsp;&nbsp;&nbsp;&nbsp;H. Barni?
<BR>&nbsp;&nbsp;&nbsp;&nbsp;&nbsp;D. Kako si?
<BR>&nbsp;&nbsp;&nbsp;&nbsp;&nbsp;H. Fino. Ti si OK?
<BR>&nbsp;&nbsp;&nbsp;&nbsp;&nbsp;D. Jašta. Nije baš bio izlet, je li?
<BR>&nbsp;&nbsp;&nbsp;&nbsp;&nbsp;H. Kako je Glorija?
<BR>&nbsp;&nbsp;&nbsp;&nbsp;&nbsp;D. Dobro, baš dobro.
<BR>&nbsp;&nbsp;&nbsp;&nbsp;&nbsp;H. Je li već prošla 'Tetku Rodi'?
<BR>&nbsp;&nbsp;&nbsp;&nbsp;&nbsp;D. (smeh) Oh, Hriste, jeste. Sada ume da svira 'Zelene rukave'. Odnosno, bar ona to zove 'Zeleni rukavi'.
<BR>&nbsp;&nbsp;&nbsp;&nbsp;&nbsp;H. Zašto su te dovukli do ove rupe?
<BR>&nbsp;&nbsp;&nbsp;&nbsp;&nbsp;D. Da te vidim.
<BR>&nbsp;&nbsp;&nbsp;&nbsp;&nbsp;H. Voleo bih da mogu da ti uzvratim kompliment.
<BR>&nbsp;&nbsp;&nbsp;&nbsp;&nbsp;D. Hoćeš. Čuj. Trojica različitih okulista, ili šta su već do đavola, uveravala su me da je sa tvojim očima apsolutno sve u redu. Tri oftamakademizatora i neurolog, u stvari. Napravili su neku vrstu hora. Ali izgleda da su đavolski uvereni u to.
<BR>&nbsp;&nbsp;&nbsp;&nbsp;&nbsp;H. Znači da očigledno moj mozak nije u redu.
<BR>&nbsp;&nbsp;&nbsp;&nbsp;&nbsp;D. U smisli kratkog spoja, možda.
<BR>&nbsp;&nbsp;&nbsp;&nbsp;&nbsp;H. Šta je sa Džoom Temskim?
<BR>&nbsp;&nbsp;&nbsp;&nbsp;&nbsp;D. Nemam pojma. Nisam ga video.
<BR>&nbsp;&nbsp;&nbsp;&nbsp;&nbsp;H. Šta su ti rekli o njemu?
<BR>&nbsp;&nbsp;&nbsp;&nbsp;&nbsp;D. Za njega još nisu prikupili hor. Samo su rekli da teži povučenosti.
<BR>&nbsp;&nbsp;&nbsp;&nbsp;&nbsp;H. Povučenosti! Isuse, i ja bih tako rekao. Kao što je kamen povučen.
<BR>&nbsp;&nbsp;&nbsp;&nbsp;&nbsp;D. Temski? Onaj šaljivdžija?
<BR>&nbsp;&nbsp;&nbsp;&nbsp;&nbsp;H. Od njega je počelo.
<BR>&nbsp;&nbsp;&nbsp;&nbsp;&nbsp;D. Šta je počelo?
<BR>&nbsp;&nbsp;&nbsp;&nbsp;&nbsp;H. Na nalazištu. Prestao je da odgovara.
<BR>&nbsp;&nbsp;&nbsp;&nbsp;&nbsp;D. Šta se dogodilo?
<BR>&nbsp;&nbsp;&nbsp;&nbsp;&nbsp;H. Samo to. Prestao je da odgovara. Prestao je da govori. Prestao da primećuje. Dvajt je mislio da je reč o depresiji. Da li to još tako zovu?
<BR>&nbsp;&nbsp;&nbsp;&nbsp;&nbsp;D. Pomenuto je kao jedna od mogućnosti. Da li se išta posebno desilo tamo na nalazištu?
<BR>&nbsp;&nbsp;&nbsp;&nbsp;&nbsp;H. Našli smo odaju.
<BR>&nbsp;&nbsp;&nbsp;&nbsp;&nbsp;D. Odaja, jeste. Sve je to stiglo sa vašim izveštajima. Video sam ih, kao i neke holoe koje ste doneli sa sobom. Fantastično. Šta je to, do đavola, Geri?
<BR>&nbsp;&nbsp;&nbsp;&nbsp;&nbsp;H. Ne znam.
<BR>&nbsp;&nbsp;&nbsp;&nbsp;&nbsp;D. Da li je veštačko?
<BR>&nbsp;&nbsp;&nbsp;&nbsp;&nbsp;H. Ne znam. Šta je čitav Grad?
<BR>&nbsp;&nbsp;&nbsp;&nbsp;&nbsp;D. Sagrađen je, napravljen; mora da jeste.
<BR>&nbsp;&nbsp;&nbsp;&nbsp;&nbsp;H. Otkud znaš, kako možeš da kažeš, kada ne znaš šta ga je napravilo? Da li je morska školjka 'napravljena'? Kada ne bi znao, kada ne bi imao nikakve podatke i kada ne bi pretpostavljao nikakvu sličnost, pa kada bi pogledao morsku školjku i keramičku pepeljaru, da li bi znao, da li bi umeo da kažeš koja je 'napravljena'? I za šta? Šta predstavlja? Ili za keramičku morsku školjku? Ili osinjak? Ili za geod?
<BR>&nbsp;&nbsp;&nbsp;&nbsp;&nbsp;D. Dobro, u redu. Ali, šta je sa onim stvarima, onim... strukturama koje u izveštaju nazivate 'golubarnici'? Video sam holoe? Šta ste vi mislili o njima?
<BR>&nbsp;&nbsp;&nbsp;&nbsp;&nbsp;H. Šta si ti mislio o njima?
<BR>&nbsp;&nbsp;&nbsp;&nbsp;&nbsp;D. Ne znam. Neobični su. Pomislio sam da prostorni raspored propustim kroz kompjuter, da potražim smislen lik... Ti baš nemaš neko visoko mišljenje o tome.
<BR>&nbsp;&nbsp;&nbsp;&nbsp;&nbsp;H. Ne. U redu. Samo, šta si nameravao da programiraš kao 'smisao'?
<BR>&nbsp;&nbsp;&nbsp;&nbsp;&nbsp;D. Matematičke odnose. Bilo koju vrstu geometrijske pravilnosti, regularnosti, šifre. Ne znam. Kako je to mesto izgledalo, Geri?
<BR>&nbsp;&nbsp;&nbsp;&nbsp;&nbsp;H. Ne znam.
<BR>&nbsp;&nbsp;&nbsp;&nbsp;&nbsp;D. Mnogo si vremena provodio tamo?
<BR>&nbsp;&nbsp;&nbsp;&nbsp;&nbsp;H. Bio sam stalno, otkako smo ga pronašli.
<BR>&nbsp;&nbsp;&nbsp;&nbsp;&nbsp;D. Tamo si primetio tu vrstu nevolja sa očima koje imaš? Kako je počelo?
<BR>&nbsp;&nbsp;&nbsp;&nbsp;&nbsp;H. Stvari su izlazile iz žiže. Kao prenapregnute oči. Bilo je gore izvan odaje. Trajalo je o nekoliko dana. Još sam mogao da razaznam stvari kako treba dok smo nosili ML na brod. Ali pogoršavalo se. Naišli bi ti blesci svetlosti, totalno bi mi zeznuli opažanje dubine, zavrtelo bi mi se. Dvajt i ja podesili smo kurs, jedan ili drugi od nas funkcionisao je najvećim delom vremena. Ali on je nekako pomahnitao. Nije hteo da koristi radio, nije želeo da dodirne kompjuter.
<BR>&nbsp;&nbsp;&nbsp;&nbsp;&nbsp;D. Šta to... nije bilo u redu s njim?
<BR>&nbsp;&nbsp;&nbsp;&nbsp;&nbsp;H. Ne znam. Kada sam mu ispričao za svoje oči, on mi je rekao da ima nešto kao napade drhtavice. Ja sam rekao da bi bilo bolje da se nosimo na brod dok smo još u stanju. On reče OK, zbog toga što je Džo stvarno prestajao da funkcioniše. Pre nego što smo makar i počeli lansiranje njega su uhvatili nekakvi napadi, kao epilepsija - Dvajta, hoću da kažem. Kada bi se ovi svršili delovao je uzdrmano, ali izgledao je racionalno. Uzletanje je obavio OK, ali čim smo pristali uhvatio ga je novi napad, i to je svaki put trajalo sve duže. U međuvremenu je počeo da halucinira. Dao sam mu neka sredstva za umirenje i vezao ga; napadi su ga iscrpljivali. Kada sam zaspao, ne znam, do tada je već mogao da bude i mrtav.
<BR>&nbsp;&nbsp;&nbsp;&nbsp;&nbsp;D. Ne, umro je u snu. Otprilike na deset dana od Zemlje.
<BR>&nbsp;&nbsp;&nbsp;&nbsp;&nbsp;H. Nisu mi to rekli.
<BR>&nbsp;&nbsp;&nbsp;&nbsp;&nbsp;D. Ništa nisi mogao da učiniš, Geri.
<BR>&nbsp;&nbsp;&nbsp;&nbsp;&nbsp;H. Ne znam. Ti napadi koje je imao, bili su kao preopterećenje. Kao da su mu svi osigurači pregoreli. Sagoreli ga. Govorio je dok su ga držali. Neka vrsta izliva, poput kevtanja - kao da pokušava odjednom da izgovori čitave rečenice. Epileptičari ne govore, zar ne, tokom napada?
<BR>&nbsp;&nbsp;&nbsp;&nbsp;&nbsp;D. Ne znam. Epilepsiju u današnje vreme tako dobro kontrolišu da se ne čuje mnogo o njoj. Primete naklonost i izleče je u samom začetku. Da je Rodžers imao takvu naklonost...
<BR>&nbsp;&nbsp;&nbsp;&nbsp;&nbsp;H. Jah. Nikada ne bi ušao u program. Hriste, šest meseci je proveo u svemiru.
<BR>&nbsp;&nbsp;&nbsp;&nbsp;&nbsp;D. A koliko si ti - šest dana?
<BR>&nbsp;&nbsp;&nbsp;&nbsp;&nbsp;H. Kao i ti. Jedan skok do Meseca.
<BR>&nbsp;&nbsp;&nbsp;&nbsp;&nbsp;D. Nije to, onda. Misliš li...
<BR>&nbsp;&nbsp;&nbsp;&nbsp;&nbsp;H. Šta?
<BR>&nbsp;&nbsp;&nbsp;&nbsp;&nbsp;D. Neka vrsta virusa?
<BR>&nbsp;&nbsp;&nbsp;&nbsp;&nbsp;H. Svemirska kuga? Marsovska groznica? Tajanstvene drevne spore teraju astronaute u ludilo?
<BR>&nbsp;&nbsp;&nbsp;&nbsp;&nbsp;D. U redu, zvuči tupavo. Ali čuj, odaja je bila zatvorena. A stvarno zvuči kao da ste svi vi...
<BR>&nbsp;&nbsp;&nbsp;&nbsp;&nbsp;H. Dvajta hvata kortikalno preopterećenje, Džo postaje katatoničan, meni počinje da se priviđa. Gde je veza?
<BR>&nbsp;&nbsp;&nbsp;&nbsp;&nbsp;D. Nervni sistem.
<BR>&nbsp;&nbsp;&nbsp;&nbsp;&nbsp;H. Zbog čega različiti simptomi kod svakog od nas?
<BR>&nbsp;&nbsp;&nbsp;&nbsp;&nbsp;D. Pa, droge pogađaju ljude na različite načine...
<BR>&nbsp;&nbsp;&nbsp;&nbsp;&nbsp;H. Misliš da smo tamo unutra pronašli neku vrstu prokletih marsovskih psihodeličnih gljiva? Nema tamo ničega, mrtvo je, baš kao i ostatak Marsa. Ti bar znaš, bio si tamo! Nema prokletih klica niti virusa, nema tamo života, nikakvog života.
<BR>&nbsp;&nbsp;&nbsp;&nbsp;&nbsp;D. Ali možda je nekada bilo...
<BR>&nbsp;&nbsp;&nbsp;&nbsp;&nbsp;H. Zbog čega tako misliš?
<BR>&nbsp;&nbsp;&nbsp;&nbsp;&nbsp;D. Odaja koju ste pronašli. Taj Grad koga smo otkrili.
<BR>&nbsp;&nbsp;&nbsp;&nbsp;&nbsp;H. Grad! Za ljubav Hrista, Barni, govoriš kao neki prokleti pop žurnalista, prokleto dobro znaš da bi stvar mogla biti i skupina muljnih nanosa, koliko mi znamo. Nema načina da se odredi. Previše je staro, uslovi su previše drugačiji, nemamo kontekst. Ne razumemo, ne možemo da razumemo, reč je o nečemu u šta ljudski um nije uključen. Gradovi, odaje, sve to - samo pravimo analogije, pokušavamo da nađemo smisla uz pomoć naših pojmova. Ali to sve nije u našim pojmovima. Nema smisla. To sada vidim. To je jedina stvar koju vidim!
<BR>&nbsp;&nbsp;&nbsp;&nbsp;&nbsp;D. Šta to vidiš, Geri?
<BR>&nbsp;&nbsp;&nbsp;&nbsp;&nbsp;H. Šta vidim kada otvorim oči!
<BR>&nbsp;&nbsp;&nbsp;&nbsp;&nbsp;D. Šta?
<BR>&nbsp;&nbsp;&nbsp;&nbsp;&nbsp;H. Sve što nije tamo i što nema smisla. Oh... ja...
<BR>&nbsp;&nbsp;&nbsp;&nbsp;&nbsp;D. Hej, stani. Polako. Čuj, sve će biti u redu. Biće u redu, Geri, biće ti dobro.
<BR>&nbsp;&nbsp;&nbsp;&nbsp;&nbsp;H. (nejasno) svetlost, a (nejasno) pokušam da vidim šta mogu da dodirnem, a ne mogu, ne shvatam i ne mogu da (nejasno).
<BR>&nbsp;&nbsp;&nbsp;&nbsp;&nbsp;D. Drži se. Tu sam. Polako, stari moj.
<BR>
<BR>&nbsp;&nbsp;&nbsp;&nbsp;&nbsp;Hjuz, koji je u svemirski program ušao sa astrofizike, došao je sa veoma dobrim rezultatima, zapravo sa briljantnim. To je uznemiravalo mnoge njegove vojne starešine, za koje je visoka inteligencija šifra za neuravnoteženost i neposlušnost. Dužnosti je obavljao valjano, a ponašanje mu je bilo besprekorno; ali sada su se često prisećali da je on, na kraju krajeva, ipak intelektualac.
<BR>&nbsp;&nbsp;&nbsp;&nbsp;&nbsp;Temskog je bilo teže objasniti. Bio je izvanredan probni pilot, kapetan vazduhoplovstva i zaljubljenik u bezbol, ali sada mu je ponašanje bilo još nenormalnije od Hjuzovog.
<BR>&nbsp;&nbsp;&nbsp;&nbsp;&nbsp;Temski je naprosto sedeo. Bio je u stanju da se stara o sebi, i to je činio. To jest, kada je bio gladan, a bilo je hrane, malo bi jeo prstima; kada je morao da se olakša, otišao bi do ugla i to činio; kada mu se spavalo, legao bi na pod i usnuo. Sve ostalo vreme sedeo je. Bio je u dobrom fizičkom stanju i sasvim miran. Ništa od svega što su mu govorili nije budilo ni najmanju reakciju, niti se zanimao za išta od onoga što se dešavalo oko njega. Doveli su mu ženu da ga vidi u nadi da će to dovesti do nekakvog odgovora. Odveli su je, rasplakanu, posle pet minuta.
<BR>&nbsp;&nbsp;&nbsp;&nbsp;&nbsp;Pošto Temski nije hteo da odgovara, a Rodžers, budući mrtav, nije mogao da odgovara, bilo je prirodno da na Hjuza gledaju kao na nekog ko je, na neki način, odgovoran.
<BR>&nbsp;&nbsp;&nbsp;&nbsp;&nbsp;S njime je sve bilo u redu izuzev slučaja nečega što je ličilo na histerično slepilo, pa se zbog toga očekivalo da odgovara na pitanja racionalno i da precizno odgovara šta se dogodilo. To, međutim, nije mogao ili nije hteo da čini.
<BR>&nbsp;&nbsp;&nbsp;&nbsp;&nbsp;Doveli su psihijatrijskog savetnika, istaknutog doktora iz Njujorka po imenu Šapir. Od njega su zatražili da radi i sa Temskim i Hjuzom. Razume se, bilo je nezamislivo priznati da je misija pretrpela neuspeh (reč 'katastrofa' još niko nije ni pominjao), ali procurilo je par glasina do štampe i pored svih predostrožnosti u pogledu bezbednosti. Neodgovorni novinari zahtevali su da znaju zbog čega se čitava posada Psihe XIV drži u izolaciji i pozivali se na 'pravo' američkog naroda da 'zna' itd. Bilo je neophodno dati saopštenje u vezi sa novim testom zdravlja obaveznim za sve astronaute posle više od petnaest dana u svemiru, uvedenim zbog neočekivane i tragične smrti kapetana Rodžersa od srčanog udara, i napisati čitavu novu seriju novinskih članaka u vezi sa planovima o 'Maloj Americi', gradu-kupoli na Marsu, ne bi li se zadržao pozitivan stav javnosti. Pravi ljudi, razume se, znali su da je program Psiha ugrožen; pa su uputili dr Šapira da postavi dijagnozu i izleči astronaute što je moguće brže.
<BR>&nbsp;&nbsp;&nbsp;&nbsp;&nbsp;Šapir je pola sata pričao sa Hjuzom o hrani u bolnici, o Kaltehu i najnovijim kineskim izveštajima o njihovoj sondi za Alfu Kentaura, sve veoma opušteno i trivijalno. Onda je rekao: "Šta vidiš kada otvoriš oči?"
<BR>&nbsp;&nbsp;&nbsp;&nbsp;&nbsp;Hjuz, koji je do tada ustao i obukao se, ćutke je sedeo neko vreme. Neprozirne naočare pokrivale su mu oči u potpunosti i davale mu oholi, zapiljeni izraz ljudi koji nose crne naočare. "Niko me to do sada nije pitao", reče on.
<BR>&nbsp;&nbsp;&nbsp;&nbsp;&nbsp;"Zar optičari nisu?"
<BR>&nbsp;&nbsp;&nbsp;&nbsp;&nbsp;"Da, pretpostavljam da Krej jeste. Ranije. Pre nego što su zaključili da sam mentalno poremećen."
<BR>&nbsp;&nbsp;&nbsp;&nbsp;&nbsp;"Šta si mu rekao?"
<BR>&nbsp;&nbsp;&nbsp;&nbsp;&nbsp;"Teško je to opisati. Stvar je u tome da je to neopisivo. Najpre su stvari izlazile iz žiže, postajale prozračne, nestajale. A onda svetlost. Previše svetlosti. Kao preosvetljeni film, na kome je sve izbeljeno. Ali uz to, neka vrsta kovitlanja. Menjanje položaja i odnosa, menjanje perspektive, stalni preobražaji. Meni se od toga vrtelo. Pretpostavljam da su mi oči neprestano slale signale unutrašnjem uhu. Kao ona bolest srednjeg uva, samo naopačke. Zar ti ona ne uprska snalaženje u prostoru?"
<BR>&nbsp;&nbsp;&nbsp;&nbsp;&nbsp;"Menijerov sindrom, da, tako mislim da se zove; jeste, to radi. Naročito na stepenicama i nagibima."
<BR>&nbsp;&nbsp;&nbsp;&nbsp;&nbsp;"Kao da sam gledao iz velike visine ili... prema velikoj visini..."
<BR>&nbsp;&nbsp;&nbsp;&nbsp;&nbsp;"Jesi li se ikada plašio visine?"
<BR>&nbsp;&nbsp;&nbsp;&nbsp;&nbsp;"Do đavola, ne. Ništa mi čak ne znače. Šta je gore, a šta dole u svemiru. Ne, vidiš, ne pružam ti pravu sliku. Nema slike. Pokušavao sam da gledam više, da naučim... kako da gledam... ne vredi mnogo."
<BR>&nbsp;&nbsp;&nbsp;&nbsp;&nbsp;Nastala je stanka. "Za to treba hrabrosti", reče Šapir.
<BR>&nbsp;&nbsp;&nbsp;&nbsp;&nbsp;"Kako to misliš?" reče astronaut oštro.
<BR>&nbsp;&nbsp;&nbsp;&nbsp;&nbsp;"Pa... kada ti čulni ulaz najbitniji za svestan um - vid - neprekidno prijavljuje nepostojeće i nerazumljive stvari, u najoštrijoj protivurečnosti sa svim ostalim čulima - čulom dodira, sluhom, osećajem ravnoteže i tako dalje - to da ti se dešava svaki put kada pokušaš da otvoriš oči, a ti ne samo da živiš sa tim, već da pokušavaš da istražuješ... to ne zvuči lako."
<BR>&nbsp;&nbsp;&nbsp;&nbsp;&nbsp;"I zato uglavnom držim oči zatvorene", reče Hjuz mrgodno. "Kao mali majmun sa rukama preko očiju."
<BR>&nbsp;&nbsp;&nbsp;&nbsp;&nbsp;"A kada ipak otvoriš oči i pogledaš neki predmet za koji znaš da je tu - na primer, sopstvenu šaku - šta vidiš?"
<BR>&nbsp;&nbsp;&nbsp;&nbsp;&nbsp;"'Rascvalu, zujavu zbrku.'"
<BR>&nbsp;&nbsp;&nbsp;&nbsp;&nbsp;"Vilijam Džejms", reče Šapir zadovoljno. "O čemu je on govorio - o tome kako beba opaža svet, eh?" Imao je prijatan glas uz nekakvo svojstvo blagog sjaja, bez oštrine; čovek nije mogao da ga zamisli kako nekoga grdi ili viče. Klimnuo je nekoliko puta, razmišljajući o značenjima onoga što je Hjuz rekao. "Da naučiš kako da gledaš, rekao si. Da naučiš. Tako razmišljaš o tome?"
<BR>&nbsp;&nbsp;&nbsp;&nbsp;&nbsp;Hjuz je oklevao, a onda reče uz nagli, snažni porast poverenja: "Moram. Šta drugo mogu? Očevidno nikada neću biti u stanju da - da ponovo vidim kao nekada, onako kako drugi vide. Ali i dalje vidim. Samo ne shvatam ono što vidim, to nema smisla. Nema obrisa, nema razlika, čak ni između onoga što je bliže i dalje. Ima tu nečega - samo ne umem da kažem šta, zbog toga što nema stvari. Nema oblika. Umesto oblika, vidim preobražaje - preoblikovanje. Da li sve ovo ima ikakvog smisla?"
<BR>&nbsp;&nbsp;&nbsp;&nbsp;&nbsp;"Mislim da ima", reče Šapir, "samo što je izuzetno teško pretvoriti neposredno iskustvo u reči. A kada je iskustvo novo, jedinstveno, sveobuhvatno..."
<BR>&nbsp;&nbsp;&nbsp;&nbsp;&nbsp;"I iracionalno. To je to." Hjuz je sada govorio sa velikom zahvalnošću. "Kada bih samo mogao da ti pokažem", reče on čežnjivo.
<BR>&nbsp;&nbsp;&nbsp;&nbsp;&nbsp;Dvojicu astronauta sada su držali na desetom spratu velike vojne bolnice u Merilendu. Nije im bilo dozvoljeno da napuštaju taj sprat, a svako ko bi ih posetio još je provodio deset dana u karantinu pre nego što će se pridružiti spoljnjem svetu: teorija o marsovskoj kugi trenutno je bila najmodernija. Na Šapirove zahteve, Hjuzu je dozvoljeno da se popne do vrta na krovu bolnice (posle čega je lift pažljivo sterilizovan i ograđen na tri dana).
<BR>&nbsp;&nbsp;&nbsp;&nbsp;&nbsp;Zahtevali su od Hjuza da nosi hiruršku masku; a Šapir je od njega zatražio da ne nosi crne naočare. Poslušno je pošao liftom prekrivenih usta i nosa, očiju otkrivenih, ali čvrsto stisnutih.
<BR>&nbsp;&nbsp;&nbsp;&nbsp;&nbsp;Promena sa polumraka lifta na vrelu, zamagljenu sunčevu svetlost jula na otvorenom krovu nije, koliko je Šapir mogao da vidi, uticala na te zatvorene oči. Hjuz ih nije stisnuo čvršće pred poplavom svetlosti, iako je digao glavu prema njoj kao da mu je toplina prijatna na koži i duboko udahnuo kroz povezanu gazu.
<BR>&nbsp;&nbsp;&nbsp;&nbsp;&nbsp;"Nisam izlazio još od marta", reče on.
<BR>&nbsp;&nbsp;&nbsp;&nbsp;&nbsp;Bilo je to istina, razume se. Bio je u svemirskom odelu i u bolničkoj sobi i udisao je ili vazduh iz boca, ili klimatizovan.
<BR>&nbsp;&nbsp;&nbsp;&nbsp;&nbsp;"Jesi li zadržao osećaj za prostor?" upita Šapir.
<BR>&nbsp;&nbsp;&nbsp;&nbsp;&nbsp;"Ni najmanje. Osećam se više slepo sada kada sam napolju. Plašim se da ne koraknem preko ivice." Hjuz je odbio pomoć prilikom dolaska kroz hodnike i u liftu, spretno je opipavao put rukama, a sada je, i pored šale o padu, počeo da istražuje krovni vrt. Bio je ushićen: aktivni čovek pušten iz dugog zatočeništva. Šapir ga je zamišljeno gledao. Nizak nameštaj predstavljao je opasnost po njega, ali smesta je naučio kako da ga napipa; imao je taktilnu inteligenciju; u njegovim pokretima bilo je sklada, čak i dok se slepo teturao.
<BR>&nbsp;&nbsp;&nbsp;&nbsp;&nbsp;"Hoćeš li otvoriti oči?" reče Šapir mekim, oklevajućim glasom.
<BR>&nbsp;&nbsp;&nbsp;&nbsp;&nbsp;Hjuz zastade. "U redu", reče on; ali okrenuo se prema Šapiru, a desnica mu se diže, pipajući. Šapir priđe napred i dopusti toj šaci da ga uhvati za ruku.
<BR>&nbsp;&nbsp;&nbsp;&nbsp;&nbsp;Stisak se pojača kada Hjuz otvori oči. Onda ga Hjuz pusti, napravi korak unazad i ispruži obe ruke. On ispusti krik. Pružao je ruke napred i naviše, glavu zabacivao, očiju širom otvorenih, zapiljen u prazno nebo. "Oh, moj Bože", prošapta on i pade poput čoveka koga je udario kovački čekić.
<BR>
<BR>&nbsp;&nbsp;&nbsp;&nbsp;&nbsp;Psihijatrijska seansa, 18. juli. S. Šapir, Gerent Hjuz.
<BR>&nbsp;&nbsp;&nbsp;&nbsp;&nbsp;Š. Zdravo. Sidni... neću ostati dugo. Čuj, to mi baš i nije bila pametna ideja. Krov. Izvini. Nisam imao pojma. Ali ni prava... Da li bi više voleo da odem?
<BR>&nbsp;&nbsp;&nbsp;&nbsp;&nbsp;H. Ne.
<BR>&nbsp;&nbsp;&nbsp;&nbsp;&nbsp;Š. U redu... I sam sam pomahnitao od zatvorenog prostora. Treba mi dobra šetnja. Obično prilično pešačim. Otprilike dve milje do svog ureda i isto toliko nazad. A onda još dodajem zaobilazne puteve. Šta god rekli, Njujork je divan grad za šetnju. Ako umeš da odabereš put. Čuj, imam neobičnu priču o Džou Temskom. Ne priču, u stvari neobičnu činjenicu. Jesi li znao da su mu u dosijeu zapisali da je 'funkcionalno gluv'?
<BR>&nbsp;&nbsp;&nbsp;&nbsp;&nbsp;H. Gluv?
<BR>&nbsp;&nbsp;&nbsp;&nbsp;&nbsp;Š. Da, gluv. Pa, znaš, počinjem da se pitam. Uđem tamo i pričam sa Džoom, znaš, dodirujem ga, pokušavam da uspostavim vezu pogledima, bilo kakvu vezu, da se probijem. Ne vredi. Imao sam pacijente koji mi u upravo ovoliko reči kažu: 'Ne mogu da te čujem.' Metafora. Ali šta ako nije metafora? To se ponekad dešava sa malom decom, smatraju da su retardirana, a onda se ispostavi da imaju oštećenje sluha od trideset, šezdeset, osamdeset procenata. Pa, možda Džo stvarno ne može da me čuje. Kao što ti ne možeš da me vidiš.
<BR>&nbsp;&nbsp;&nbsp;&nbsp;&nbsp;H. (Pauza od četrdeset sekundi) Hoćeš da kažeš da on čuje stvari? Da osluškuje?
<BR>&nbsp;&nbsp;&nbsp;&nbsp;&nbsp;Š. Moguće je.
<BR>&nbsp;&nbsp;&nbsp;&nbsp;&nbsp;H. (Pauza od dvadeset sekundi) Uši ne možeš zatvoriti.
<BR>&nbsp;&nbsp;&nbsp;&nbsp;&nbsp;Š. I ja sam pomislio na to. Bilo bi nezgodno, zar ne? Pa sam pomislio, kako bi to bilo da pokušam da ih zatvorim umesto njega? Da mu stavim čepove u uši.
<BR>&nbsp;&nbsp;&nbsp;&nbsp;&nbsp;H. I dalje ne bi mogao da te čuje.
<BR>&nbsp;&nbsp;&nbsp;&nbsp;&nbsp;Š. Ne bi, ali ništa mu ne bi skretalo pažnju. Kada bi ti morao sve vreme da posmatraš svoj lajt šou, ne bi bio u stanju da obraćaš mnogo pažnje na mene, ili na bilo šta drugo, je li tako? Možda je tako sa Džoom. Možda je reč o šumu koji mu prigušuje sve drugo.
<BR>&nbsp;&nbsp;&nbsp;&nbsp;&nbsp;H. (Pauza od dvadeset sekundi) Bilo bi to više nego šum.
<BR>&nbsp;&nbsp;&nbsp;&nbsp;&nbsp;Š. Pretpostavljam da ne želiš da razgovaraš o... tamo na krovu... Ne, u redu je.
<BR>&nbsp;&nbsp;&nbsp;&nbsp;&nbsp;H. Voleo bi da znaš šta sam video, je li?
<BR>&nbsp;&nbsp;&nbsp;&nbsp;&nbsp;Š. Naravno da bih. Ali kada tebi bude odgovaralo.
<BR>&nbsp;&nbsp;&nbsp;&nbsp;&nbsp;H. Jašta, toliko toga imam ovde na raspolaganju osim razgovora sa tobom. Sve te knjige za čitanje i zgodne žene za merkanje. Prokleto dobro znaš da ću ti na kraju reći, zato što nemam s kime drugim da razgovaram.
<BR>&nbsp;&nbsp;&nbsp;&nbsp;&nbsp;Š. Oh, Boga mu, Gerente. (pauza od deset sekundi)
<BR>&nbsp;&nbsp;&nbsp;&nbsp;&nbsp;H. Jebi ga. Izvini, Sidni. Da nisam mogao da razgovaram sa tobom, u potpunosti bih pukao. Znam to. Veoma si strpljiv sa mnom.
<BR>&nbsp;&nbsp;&nbsp;&nbsp;&nbsp;Š. Šta god da si video tamo gore, to te uznemirava. To je jedan od razloga zbog koga želim da znam šta je to bilo. Ali, do đavola, ako si u stanju da sam iziđeš na kraj s time, učini to. Na kraju krajeva, u tome je osnovna zamisao. Moja radoznalost je moj problem, ne tvoj! Slušaj. Daj da zaboravimo malo na razgovor. Dopusti da ti pročitam ovaj članak iz 'Nauke'. Tvoj pukovnik Vud dao mi ga je, rekao je da bi te mogao zanimati. Mene jeste. Reč je o onome šta su našli u unutrašnjosti argentinskog meteora. Autori su predložili da odemo da pročešljamo pojas meteora u potrazi za ostacima među- zvezdane flote koja je okončala postojanje u našem sunčevom sistemu pre nekih šest stotina miliona godina. Razume se, najpre su sleteli na Mars. Da li su tipovi udareni?
<BR>&nbsp;&nbsp;&nbsp;&nbsp;&nbsp;H. Ne znam. Pročitaj članak.
<BR>
<BR>&nbsp;&nbsp;&nbsp;&nbsp;&nbsp;Temski je spavao tvrdim snom i Šapiru je bilo lako da mu ubaci obične voštane čepove za uši poput onih koje koriste ljudi koji pate od nesanice. Kada se Temski probudio, najpre nije učinio ništa neuobičajeno. Ustao je, zevnuo, protegao se, počešao, lenjo se obazro oko sebe da vidi ima li pri ruci nečega za jelo na onaj smireni način koga je Šapir u sebi smatrao potpuno različitim od bilo kakvog psihopatskog ponašanja koje je ikada video, i zapravo različitim od ikakvog ljudskog ponašanja koje je ikada video. Temski ga je podsećao na zdravu, čilu, zadovoljnu, pitomu životinju. Ne šimpanzu; nešto smirenije, više zamišljeno, možda orangutana.
<BR>&nbsp;&nbsp;&nbsp;&nbsp;&nbsp;Ali ovaj orangutan počinjao je da se oseća neprijatno.
<BR>&nbsp;&nbsp;&nbsp;&nbsp;&nbsp;Temski se obazre, levo i desno, nemirno. Možda se nije osvrtao, već je pokretao glavu i pokušavao da pronađe nestale zvuke. Izgubljeni akord, pomisli Šapir. Temski je bio sve više i više nemiran i uzbuđen. On ustade, i dalje nemirno okrećući glavu. Prvi put u sedamnaest dana svakodnevne veze, on ugleda Šapira.
<BR>&nbsp;&nbsp;&nbsp;&nbsp;&nbsp;Zgodno lice sada mu je bilo izobličeno od bojazni ili zbunjenosti.
<BR>&nbsp;&nbsp;&nbsp;&nbsp;&nbsp;"Gde", reče on, "gde..."
<BR>&nbsp;&nbsp;&nbsp;&nbsp;&nbsp;Njegove ruke, koje su mu pipale po ušima da pronađu razlog tišine, nađoše čepove i izvadiše jedan. To je bilo dovoljno. "Ah", reče on i nepokretno stade. Oči su mu i dalje bile okrenute Šapiru, ali ga nisu videle. Lice mu se opustilo.
<BR>&nbsp;&nbsp;&nbsp;&nbsp;&nbsp;Kasniji pokušaji bili su uspešniji. Iako najpre zbunjen, Temski je sarađivao dok je bio veštački ogluvljen i spremno odgovarao na Šapirove pokušaje da uspostavi sa njime vezu dodirom, znakovima i najzad pisanjem. Posle pete takve seanse, Temski je pristao na duže seanse tokom kojih će biti upotrebljena droga koja će mu umrtviti krajeve slušnih živaca na otprilike pet sati.
<BR>&nbsp;&nbsp;&nbsp;&nbsp;&nbsp;Tokom drugog od tih dugih perioda zatražio je da vidi Hjuza. Šapira su već uputili da, ukoliko je moguće, dopusti dvojici astronauta da razgovaraju; verovalo se da bi se moglo izvući više podataka, ukoliko bi ovi slobodno razgovarali između sebe. Bilo je neophodno da Hjuz piše, jer je Temski bio na veštački način ogluvljen; budući da je znao slepo kucanje, svoj deo dijaloga vodio je na prenosnoj pisaćoj mašini. Međutim, nije sav materijal pronađen u korpi za otpatke mogao da se uspešno poveže sa snimkom izgovorenih reči Temskog. Dva čoveka uglavnom su razgovarala o povratku i bolesti i smrti zapovednika Rodžersa, čega Temski nije mogao da se seti; Hjuz je sve to opisao na isti način kao ranije, bez novih podataka. Nisu razgovarali o 'odaji' (nalazište D) niti o svojim nesposobnostima, izuzev sledećeg:
<BR>
<BR>&nbsp;&nbsp;&nbsp;&nbsp;&nbsp;T. Nije iznutra, zar ne?
<BR>&nbsp;&nbsp;&nbsp;&nbsp;&nbsp;H. Da j untr, čepovi bi ti poprvili prijem.
<BR>&nbsp;&nbsp;&nbsp;&nbsp;&nbsp;T. Znači, stvarno je.
<BR>&nbsp;&nbsp;&nbsp;&nbsp;&nbsp;H. Jeste do đavola.
<BR>&nbsp;&nbsp;&nbsp;&nbsp;&nbsp;T. Vidiš, kada su mi prvi put gurnuli te čepove u uši, kada sam se probudio uz tu tišinu, stvarno sam se uprpio. Bilo mi je potrebno mnogo vremena da se vratim odande gde sam bio. A nisam mnogo želeo da se vraćam. Ali kada je Šapir počeo da mi govori koliko mnogo vremena je prošlo i kada sam shvatio da je ovo Zemlja, znaš, to me je uplašilo - pomislio sam da je možda sve to bilo neka vrsta, kao, halucinacije. Znaš. Isuse, jesam li sišao s uma? To me je prestravilo. Kao da sam bio dvojica različitih ljudi. Ali počeo sam da sve sabiram, da shvatam da nije reč bila o rascepu, nego o...
<BR>&nbsp;&nbsp;&nbsp;&nbsp;&nbsp;H. Promeni.
<BR>&nbsp;&nbsp;&nbsp;&nbsp;&nbsp;T. Tačno tako, promenilo me je, neprestano me menja. Stvarno je. Zbog toga što kada mogu da čujem, to je ono što čujem. A kada ti možeš da vidiš, to je ono što vidiš. Je li tako? Drugim rečima, stvarno je. Moraju da nas veštački oslepe i ogluve da ne bismo to čuli i videli. To je to, zar ne?
<BR>&nbsp;&nbsp;&nbsp;&nbsp;&nbsp;(Hjuzovi otkucani odgovori za sledeći deo nisu se mogli prepoznati u materijalu iz korpe za otpatke.)
<BR>&nbsp;&nbsp;&nbsp;&nbsp;&nbsp;H. ...
<BR>&nbsp;&nbsp;&nbsp;&nbsp;&nbsp;T. Oh, ne. Divno. Bilo mi je potrebno mnogo vremena, ili bar sada znam da je bilo mnogo, da počnem da shvatam. Najpre nije imalo nikakvog smisla, Isuse, muda su mi najpre otpala od straha. Ti ili Dvajt rekli biste nešto, a oko glasova pojavila bi vam se neka vrsta sazvučja, kao duga oko prizme tako da čak ne možeš ni da vidiš prizmu - je li, tako je sa tobom, zar ne? Ista stvar, samo što je ovo sa sluhom, kao da se sve pretvara u muziku, jedino što to nije muzika, to je.... Najpre, kao što rekoh, nisam umeo to da čujem. Pomislio sam da nešto nije u redu sa radijom u mom odelu! Isuse! (smeje se) Nisam mogao da sledim obličja, znaš, modulaciju, kao, preobražaje. Sve je bilo tako različito. Ali čovek se uči. Što više slušaš, više čuješ. Voleo bih da možeš to da čuješ. Znaš, kažeš mi da je prošlo dva meseca otkako smo napustili Mars i tako dalje i, jebi ga, verujem ti, ali nije bitno. Stvarno nije bitno - je li tako, Geri?
<BR>&nbsp;&nbsp;&nbsp;&nbsp;&nbsp;H. ...
<BR>&nbsp;&nbsp;&nbsp;&nbsp;&nbsp;T. Voleo bih da mogu da vidim, onako kako to ti vidiš. Mora da je veličanstveno. Ali da ti kažem nešto, drago mi je što me tako čupaju iz toga; sada to rade svakog dana. Mislim da je zamišljeno da bude tako. Bio sam nekako, ne znam, preplavljen, progutan, sve je to previše. Nismo sagrađeni kako treba, nismo možda dovoljno izdržljivi. Ili bar na početku. Ne možeš odmah primiti sve. Voleo bih da pokušam dok sam van kontakta da zapišem nešto od toga.
<BR>&nbsp;&nbsp;&nbsp;&nbsp;&nbsp;H. ...
<BR>&nbsp;&nbsp;&nbsp;&nbsp;&nbsp;T. Ne, ne umem. Ali to ne bi morala da bude muzika. Vidiš, nije to muzika, to je samo način da se opiše zbog toga što je divno. Mislim da bi se isto tako dobro moglo prebaciti i u reči. Možda i bolje. Reći šta znači.
<BR>&nbsp;&nbsp;&nbsp;&nbsp;&nbsp;H. ...
<BR>&nbsp;&nbsp;&nbsp;&nbsp;&nbsp;T. Čega da se bojiš?
<BR>
<BR>&nbsp;&nbsp;&nbsp;&nbsp;&nbsp;Bernard Decelis i njegova žena zvali su Hjuza svakih par dana preko telefona, iako ih je karantin sprečavao da dođu da ga vide. 27. jula Hjuz i Decelis vodili su važan razgovor u vezi sa takozvanom odajom, nalazištem D iz izveštaja Psihe XIV. Decelis je rekao: "Ako se ne ubacim u tim šesnaestice i ne vidim to prokleto mesto, ima da skrenem."
<BR>&nbsp;&nbsp;&nbsp;&nbsp;&nbsp;"Videti znači verovati", primeti Hjuz. Nije se tako lako uzbuđivao kao ranije, umesto toga težio je tome da bude oštar i prilično gorak.
<BR>&nbsp;&nbsp;&nbsp;&nbsp;&nbsp;"Čuj, Teri. Da li je ikada bilo mašina po tim golubarnicima?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ha! Eto definitivnog odgovora! Pomislio sam da u vezi sa nalazištem D nećeš izjaviti ništa izuzev priče o njegovoj nerazumljivost za ljudski um. Omekšavaš?"
<BR>&nbsp;&nbsp;&nbsp;&nbsp;&nbsp;"Ne. Učim se."
<BR>&nbsp;&nbsp;&nbsp;&nbsp;&nbsp;"Šta učiš?"
<BR>&nbsp;&nbsp;&nbsp;&nbsp;&nbsp;"Kako da vidim."
<BR>&nbsp;&nbsp;&nbsp;&nbsp;&nbsp;Posle stanke Decelis pažljivo upita: "Šta da vidiš?"
<BR>&nbsp;&nbsp;&nbsp;&nbsp;&nbsp;"Nalazište D. Budući da je ono sve što sam u stanju da vidim."
<BR>&nbsp;&nbsp;&nbsp;&nbsp;&nbsp;"Hoćeš da kažeš, to, u stvari... kada su ti oči otvorene..."
<BR>&nbsp;&nbsp;&nbsp;&nbsp;&nbsp;"Ne." Hjuz je govorio umorno i uz oklevanje. "Složenije je od toga. Ne vidim ja nalazište D. Vidim... svet u svetlu sa nalazišta D... novom svetlu. Čovek koga bi trebalo da pitaš je Džo Temski. Ili, čuj, jesi li ikada propustio golubarnike kroz Algija, kao što si rekao?"
<BR>&nbsp;&nbsp;&nbsp;&nbsp;&nbsp;"Imao sam problema sa podešavanjem programa."
<BR>&nbsp;&nbsp;&nbsp;&nbsp;&nbsp;"Kladim se da jesi", reče Hjuz i kratko se nasmeja. "Pošalji mi građu ovamo. Ja ću je srediti. Vezanih očiju."
<BR>
<BR>&nbsp;&nbsp;&nbsp;&nbsp;&nbsp;Temski uđe u Hjuzovu sobu, sav ozaren. "Geri", reče on, "uspeo sam."
<BR>&nbsp;&nbsp;&nbsp;&nbsp;&nbsp;"Šta si uspeo?"
<BR>&nbsp;&nbsp;&nbsp;&nbsp;&nbsp;"Da sve povežem. Čujem te. Ne, nisam čitao sa usana. Reci nešto okrenutih leđa. Hajde!"
<BR>&nbsp;&nbsp;&nbsp;&nbsp;&nbsp;"Trovanje ptomainom."
<BR>&nbsp;&nbsp;&nbsp;&nbsp;&nbsp;"'Trovanje ptomainom.' - U redu? Vidiš, čujem te. Ali nisam izgubio muziku. Sve sam povezao!"
<BR>&nbsp;&nbsp;&nbsp;&nbsp;&nbsp;Plavook i plavokos, Temski je obično bio zgodan čovek; sada je bio veličanstven. Hjuz nije mogao da ga vidi (iako je špijunska kamera u rešetki ventilacionog otvora mogla i to je činila), ali čuo je treptanje njegovog glasa i bio je dirnut i prestravljen.
<BR>&nbsp;&nbsp;&nbsp;&nbsp;&nbsp;"Skini taj oglav, Geri", reče blagi, zvonki glas.
<BR>&nbsp;&nbsp;&nbsp;&nbsp;&nbsp;Hjuz zavrte glavom.
<BR>&nbsp;&nbsp;&nbsp;&nbsp;&nbsp;"Ne možeš večno sedeti u tami unutar sebe. Iziđi. Ne možeš da izabereš slepilo, Geri."
<BR>&nbsp;&nbsp;&nbsp;&nbsp;&nbsp;"Zašto ne bih mogao?"
<BR>&nbsp;&nbsp;&nbsp;&nbsp;&nbsp;"Ne možeš pošto si video svetlo."
<BR>&nbsp;&nbsp;&nbsp;&nbsp;&nbsp;"Kakvo svetlo?"
<BR>&nbsp;&nbsp;&nbsp;&nbsp;&nbsp;"Ono jedino svetlo, reč, istinu čijem smo viđenju i spoznaji učeni", reče Temski s blagošću potpune sigurnosti i toplinom u glasu, toplinom poput sunčevog svetla.
<BR>&nbsp;&nbsp;&nbsp;&nbsp;&nbsp;"Izlazi", reče Hjuz. "Izlazi, Temski!"
<BR>
<BR>&nbsp;&nbsp;&nbsp;&nbsp;&nbsp;Prošlo je dvanaest nedelja od pada Psihe XIV. Niko od osoblja za saslušanje nije prošao sa bilo kakvim simptomima alarmantnijim od obične dosade. Hjuzovo stanje nije se pogoršavalo, a Temski se sada u potpunosti oporavio. Moglo se bezbedno pretpostaviti da, štagod da je zahvatilo posadu Psihe XIV, to nije bio virus, spora, bakterija ili neki drugi fizički agens. Hipoteza prihvaćena uz oklevanje i uz različite ograde većine, uključujući i dr Šapira, glasila je da je nešto u rasporedu elemenata koji su činili 'odaju', nalazište D, tokom njihovog produženog i intenzivnog proučavanja nalazišta, izazvalo određeni stepen poremećaja moždanih talasa kod sve trojice ljudi, analogno poremećajima funkcije mozga izazvanim stroboskopskom svetlošću na određenim frekvencijama itd. Koji tačno elementi 'odaje' su bili uključeni nije još bilo poznato, iako su stručnjaci intenzivno ispitivali holograme. Psiha XV je trebalo da obavi još detaljnije ispitivanje nalazišta, uz preduzimanje potrebnih predostrožnosti za zaštitu i nadgledanje astronauta.
<BR>&nbsp;&nbsp;&nbsp;&nbsp;&nbsp;Ti sumnjivi elementi nalazišta D bili su toliko brojni i toliko složeno povezani da je za pojedinačan um bilo veoma teško da pokuša da ih složi ili uredi. Neki marsolozi bili su sigurni da su neobična svojstva 'odaje' bila samo geološka slučajnost i da je 'odaja' imala da kaže samo onu vrstu informacija koju tako sažeto i divno obezbeđuju slojevi u stenju, prstenovi stabala, linije spektra. Drugi su bili ubeđeni da su inteligentna bića podigla Grad i da njihovim proučavanjem možemo naučiti nešto o njihovoj prirodi i načinu na koji su im umovi delovali - ti nezamislivi umovi od pre šest stotina miliona godina (jer merenja starosti na osnovu radioaktivnog raspada na mestu nalazišta sada su bila u potpunosti okončana). Međutim, posao vezan oko toga bio je zbunjujući. T. A. Njumen iz Smitsonijanskog instituta dobro je to izložio: "Arheolozi su navikli da dobavljaju mnogo informacija iz veoma jednostavnih stvari - komada krčaga, parčića kremena, zida ovde, grobnice tamo. Ali šta ako je ono jedino čime raspolažemo od neke drevne civilizacije veoma složena stvar, složenija u više nego tehnološkom smislu - recimo, jedan primerak Šekspirovog Hamleta. Pretpostavimo sada da arheolozi koji su našli taj primerak Hamleta nisu humanoidni, nemaju knjige, nemaju drame, ne govore, ne pišu niti uopšte misle onako kao mi. Šta će oni da učine sa tim malim fizičkim artefaktom, sa njegovom očevidnom složenošću i svrhovitošću, sa ponavljanjem određenih elemenata i neponavljanjem drugih, polupravilnošću dužina redova i tako dalje? Kako će da pročitaju Hamleta?"
<BR>&nbsp;&nbsp;&nbsp;&nbsp;&nbsp;Onima koji su prihvatali 'Hamletovsku teoriju' očigledan prvi korak bio je da upotrebe kompjutere, i veliki broj tih naprava pušten je da analizira razne elemente nalazišta D: rastojanja, veličinu, dubinu i konfiguraciju 'golubarnika', razmere prve, srednje i treće 'potkomore', izvanredna akustička svojstva 'odaje' kao celine i tako dalje. Nijedan od tih programa nije dao siguran dokaz svesnog planiranja ili racionalne strukture; to jest, nijedan izuzev programa koga su postavili Decelis i Hjuz na NASA-inom novom Algebarski V, koji je svakako dobio rezultate, iako se ovi nisu mogli nazvati racionalnim. Zaista, od tih odštampanih rezultata širitlije iz NASA-e su uzdrhtale, a dobro se nasmejala ona nekolicina naučnika kojima ih je Decelis pokazao pre nego što su sklonjeni kao verovatna prevara, a sigurna bruka. Čitav rezultat glasio je kako sledi:
<BR>
<BR>&nbsp;&nbsp;&nbsp;&nbsp;&nbsp;RUN
<BR>&nbsp;&nbsp;&nbsp;&nbsp;&nbsp;GOLUBARNICI NALAZIŠTE D MARS SEKTOR DEVET
<BR>&nbsp;&nbsp;&nbsp;&nbsp;&nbsp;DECELIS HJUZ
<BR>
<BR>&nbsp;&nbsp;&nbsp;&nbsp;&nbsp;BOG
<BR>&nbsp;&nbsp;&nbsp;&nbsp;&nbsp;DOBRI BOG BOG DOBRI TI SI BOG
<BR>&nbsp;&nbsp;&nbsp;&nbsp;&nbsp;PREPODEŠAVANJE
<BR>
<BR>&nbsp;&nbsp;&nbsp;&nbsp;&nbsp;PREPODEŠAVANJE TOTALITETA POJMLJENJE BESMISAO
<BR>&nbsp;&nbsp;&nbsp;&nbsp;&nbsp;OPAŽAJ BESMISLA BEZ SMISLA STVARNI DOBRI BOG
<BR>
<BR>&nbsp;&nbsp;&nbsp;&nbsp;&nbsp;OPAŽAJ PRIJEM SMERNICA SMEROVA
<BR>
<BR>&nbsp;&nbsp;&nbsp;&nbsp;&nbsp;NASTAVAK OBAVESTITI NEOBAVEŠTENE
<BR>
<BR>&nbsp;&nbsp;&nbsp;&nbsp;&nbsp;BOG BOG BOG BOG BOG BOG
<BR>
<BR>&nbsp;&nbsp;&nbsp;&nbsp;&nbsp;END RUN
<BR>
<BR>&nbsp;&nbsp;&nbsp;&nbsp;&nbsp;Šapir uđe da bi zatekao Hjuza kako leži na krevetu, što je ovaj sada činio najveći deo vremena, sa crnim naočarima na licu. Delovao je bledo i bolesno.
<BR>&nbsp;&nbsp;&nbsp;&nbsp;&nbsp;"Mislim da preteruješ."
<BR>&nbsp;&nbsp;&nbsp;&nbsp;&nbsp;Hjuz nije odgovarao.
<BR>&nbsp;&nbsp;&nbsp;&nbsp;&nbsp;Šapir sede. "Šalju me nazad u Njujork", reče on najzad.
<BR>&nbsp;&nbsp;&nbsp;&nbsp;&nbsp;Hjuz nije odgovarao.
<BR>&nbsp;&nbsp;&nbsp;&nbsp;&nbsp;"Temskog su pustili, znaš. Trenutno je na putu za Floridu. Sa ženom. Ne mogu da odredim šta nameravaju sa tobom. Zatražio sam..." Posle duge stanke dovršio je rečenicu. "Zatražio sam da ostanem još dve nedelje ovde sa tobom. Ne vredi."
<BR>&nbsp;&nbsp;&nbsp;&nbsp;&nbsp;"U redu je", reče Hjuz.
<BR>&nbsp;&nbsp;&nbsp;&nbsp;&nbsp;"Voleo bih da ostanemo u vezi, Gerente. Očigledno ne možemo da pišemo pisma. Ali tu je telefon. I trake; ostaviću ti ovde kasetofon. Kada hoćeš da razgovaramo, molim te pozovi me. Ako me ne dobiješ, govori u kasetofon. Nije isto, ali..."
<BR>&nbsp;&nbsp;&nbsp;&nbsp;&nbsp;"Ti si stvarno dobar čovek, Sidni", reče Hjuz blago. "Voleo bih..." Posle jednog trenutka on sede. Pružio je ruke prema svom licu i skinuo crne naočari. Bile su mu toliko pripijene oko očnih duplji da mu je bilo potrebno izvesno vreme da ih skine. Kada ih je sklonio, on spusti ruke i pogleda preko sobe, pravo prema Šapiru. Njegove oči, zenica uvećanih dugim lišavanjem svetlosti, bile su gotovo isto toliko crne koliko i naočari.
<BR>&nbsp;&nbsp;&nbsp;&nbsp;&nbsp;"Vidim te", reče on. "Kao u igri žmurke. Ja jurim. Ti se skrivaš. Znaš li šta vidim?"
<BR>&nbsp;&nbsp;&nbsp;&nbsp;&nbsp;"Da", reče Šapir blago.
<BR>&nbsp;&nbsp;&nbsp;&nbsp;&nbsp;"Mrlju. Senku. Nedovršenost, rudiment, smetnju. Nešto u potpunosti nebitno. Vidiš, baš ništa ne valja kada si valjan čovek, čak i kad..."
<BR>&nbsp;&nbsp;&nbsp;&nbsp;&nbsp;"A kada pogledaš sebe?"
<BR>&nbsp;&nbsp;&nbsp;&nbsp;&nbsp;"Isto. Baš isto. Ometanje, trivijalnost. Mrlja u vidnom polju."
<BR>&nbsp;&nbsp;&nbsp;&nbsp;&nbsp;"Vidno polje. Šta je vidno polje?"
<BR>&nbsp;&nbsp;&nbsp;&nbsp;&nbsp;"Kako to misliš?" reče Hjuz vrlo tiho i umorno. "Šta se u njemu istinski vidi? Stvarnost, razume se. Reprogramiran sam da primam stvarnost, da vidim istinu. Vidim Boga." On spusti lice u ruke, pokri oči. "Bio sam čovek mislilac", reče on. "Pokušavao sam da budem racionalan. Ali šta to vredi, kada možeš da vidiš istinu? Videti znači verovati..." On ponovo podiže pogled prema Šapiru, tamne oči istovremeno su mu bile prodorne i slepe. "Ako hoćeš pravo objašnjenje, idi pitaj Džoa Temskog. Sada ne galami; čeka. Ali on je taj koji ti može reći. I hoće, kada kucne čas. On može da prevede ono što čuje - da prevede u reči. Teže je to učiniti sa vizuelnim predstavama. Mistici su uvek imali problema da prebace svoje vizije u reči; osim onih koji su dobili Reč, koji su čuli Glas. Oni su obično shvatali kako treba i delali, zar ne? Temski će delati. Ali ja neću. Odbijam. Neću da propovedam. Neću da budem misionar."
<BR>&nbsp;&nbsp;&nbsp;&nbsp;&nbsp;"Misionar?"
<BR>&nbsp;&nbsp;&nbsp;&nbsp;&nbsp;"Zar ne shvataš? Zar ne vidiš šta je to 'odaja'? Centar za uvežbavanje, odaja za obaveštenja..."
<BR>&nbsp;&nbsp;&nbsp;&nbsp;&nbsp;"Verski centar? Crkva?"
<BR>&nbsp;&nbsp;&nbsp;&nbsp;&nbsp;"Pa, na neki način. Mesto gde te uče da vidiš Boga, da čuješ Boga i spoznaš Boga. I da voliš Boga. Centar za preobraćanje. Mesto na kome si preobraćen! A onda želiš da iziđeš i da propovedaš znanje o Bogu ostalima - neznabošcima. Zbog toga što sada znaš kako su slepi i kako je lako videti. Ne, ne samo crkva: misija. Ona prava Misija. I ti spoznaš Misiju i iziđeš sa Misijom. Nisu oni bili istraživači. Bili su misionari, nosioci istine, nosili su je drugim rasama i budućim rasama, svim sirotim, prokletim neznabošcima koji žive u tami dalekog svemira. Znali su odgovor i želeli su da svi spoznamo odgovor. Ništa drugo više nije bitno, jednom kada si spoznao odgovor. Nije važno da li si dobar čovek ili rđav, da li sam ja inteligentan čovek ili budala. Ništa u vezi s nama nije bitno, osim da smo trivijalna sredstva velike istine. Zemlja nije bitna, zvezde nisu bitne, smrt nije bitna, ništa nije ništa. Samo Bog jeste."
<BR>&nbsp;&nbsp;&nbsp;&nbsp;&nbsp;"Neki tuđinski Bog?"
<BR>&nbsp;&nbsp;&nbsp;&nbsp;&nbsp;"Ne neki Bog. Bog - jedini istinski Bog, prisutan u svim stvarima. Svuda, zauvek. Naučio sam da vidim Boga. Samo treba da otvorim oči i vidim lice Božje. A dao bih čitav život samo da ponovo vidim jedno ljudsko lice, da vidim drvo, stolicu - običnu drvenu stolicu, najjednostavniju - mogu oni da zadrže svog Boga, neka zadrže svoje svetlo. Želim da mi vrate svet. Hoću pitanja, ne odgovor. Hoću sopstveni život i sopstvenu smrt!"
<BR>&nbsp;&nbsp;&nbsp;&nbsp;&nbsp;Na preporuku vojnog psihijatra koji je preuzeo slušaj Gerenta Hjuza kada je Šapir otpušten, Hjuz je preseljen u vojnu bolnicu za mentalno poremećene. Budući da je, uopšte uzev, bio tih pacijent sklon saradnji, nisu ga držali pod čvrstim nadzorom i posle jedanaest meseci zatočeništva na nesreću uspeo je u pokušaju samoubistva, presekavši vene drškom od kašike koju je ukrao iz trpezarije i naoštrio trljanjem o krevetski okvir. Zanimljiva je činjenica da se ubio onog dana kada je Psiha XV krenula na Zemlju sa Marsa, noseći dokumente i snimke koji, prema tumačenju Prvog Apostola, sada obrazuju prvo poglavlje Otkrovenja Drevnih, posvećenih tekstova svete i vaseljenske crkve Božje, nosioca svetla neznabošcima, jedinog nosioca jedne i večite istine.
<BR>
<BR>&nbsp;&nbsp;&nbsp;&nbsp;&nbsp;O lude (rekoh ja) zar tako ćete crnu noć izabrati
<BR>&nbsp;&nbsp;&nbsp;&nbsp;&nbsp;Kad zraci svetla istinskoga su vam dati...
<BR>&nbsp;&nbsp;&nbsp;&nbsp;&nbsp;Ali dok sam o ludilu njinom raspravljao tako
<BR>&nbsp;&nbsp;&nbsp;&nbsp;&nbsp;Jedan među njima prošapta ovako:
<BR>&nbsp;&nbsp;&nbsp;&nbsp;&nbsp;'Burmu ovu ženik ni za kog ne skloni
<BR>&nbsp;&nbsp;&nbsp;&nbsp;&nbsp;Već nevesti svojoj da je on pokloni.'
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
