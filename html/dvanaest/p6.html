<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DOBAR TRIP
<P>&nbsp;&nbsp;&nbsp;&nbsp;&nbsp;Ova priča objavljena je u vreme kada su mediji bili prepuni razgovora o drogi, a odgovor na to bio je da sam pokušala da zaradim pare na vrućoj temi. To mi je delovalo smešno, kada se uzme moja nepogrešiva nadarenost da promašim sve redom brodove na koje se ukrcavaju ljudi od mode - a takođe i sa tačke gledišta činjenice da je, na neki način, poenta ove pričice da Luis ne ide na hemijski trip, već odlazi tamo na sopstveni pogon... uz malu pomoć svoje prijateljice.
<BR>&nbsp;&nbsp;&nbsp;&nbsp;&nbsp;Ali nije to ni priča protiv droge. Moje jedino snažno mišljenje u vezi sa drogama (trava, halucinogeni, alkohol) jeste protiv zabrana, a za obrazovanje. Moram da priznam da se ljudi koji šire sopstvenu svest življenjem, a ne uzimanjem hemikalija obično vraćaju sa mnogo zanimljivijim izveštajima o tome gde su boravili. Ali i sama sam zavisnik (duvan) i bilo bi baš luckasto kada bih pokušavala da nekom pevam hvalospeve ili ga osuđujem zbog slične zavisnosti.
<BR>
<BR>&nbsp;&nbsp;&nbsp;&nbsp;&nbsp;Kada je progutao stvar, znao je da nije trebalo da proguta stvar, znao je to za sigurno, znao kao što vozač dobro zna kamion koji naleće pravo na njega sa 70 milja na sat: iznenada, iz dubine duše, konačno. Grlo mu se zatvorilo, solarni pleksus zgrčio poput morske sase, ali prekasno. Poletelo je niz tunel, mrvuljak mrkog slatkiša, kapljica acida, lopta kiseline, sivonjski smotuljak snage, progrizao je za sobom malu, izgorelu stazu užasa čitavim putem niz njegov jednjak, kao kad odjednom progutaš otrovnog puža. Užas je bio ono što ne valja. Plašio se, nije to znao, a sada je bilo prekasno. Ne smete dozvoliti sebi da se plašite. Strah sve ufleka i šalje onu manjinu, onu nesrećnu manjinu, pravo u dilkarnicu da se grče po uglovima i ne zbore ni reč...
<BR>&nbsp;&nbsp;&nbsp;&nbsp;&nbsp;Nema čega da se plašite izuzev samoga straha.
<BR>&nbsp;&nbsp;&nbsp;&nbsp;&nbsp;Da, ser. Da, ser, gospodine Ruzvelte, gospodine.
<BR>&nbsp;&nbsp;&nbsp;&nbsp;&nbsp;Prava stvar je opustiti se. Misli lepe misli. Ako ne možeš izbeći silovanje...
<BR>&nbsp;&nbsp;&nbsp;&nbsp;&nbsp;Gledao je kako Rič Haringer otvara mali smotuljak (precizno ga sačinilo i higijenski upakovalo par tipova koji su se provukli kroz srednjoškolski kurs hemije oprobanom američkom metodom slobodnog preduzetništva, razume se, nezakonitom, ali to nije ništa neobično u Americi gde je toliko malo toga legalno da čak i beba može biti nezakonita) i guta malog kiselog puža sa formalnim i odrešitim uživanjem. Ako ne možeš izbeći silovanje, opusti se i uživaj. Jednom nedeljno.
<BR>&nbsp;&nbsp;&nbsp;&nbsp;&nbsp;Samo, da li je išta neizbežno izuzev smrti? Čemu opuštanje, čemu uživanje? Boriće se. Neće ići na loš trip. Boriće se protiv droge svesno i odlučno, ne u panici već usredsređeno, pa da vidimo ko će da pobedi. U ovom uglu LSD/alfa, 100 mikrograma, papirni omot, tibetanski vihor; a u ovom uglu, dame i gnuspodo, L.S.D./lik. akad, Mr, 166 funti, cmizdravac iz Sonome, nosi bele gaćice, crvene torbice i plave kese ispod očiju. Puštajte me odavde, puštajte me odavde! Gong!
<BR>&nbsp;&nbsp;&nbsp;&nbsp;&nbsp;Ništa se nije desilo.
<BR>&nbsp;&nbsp;&nbsp;&nbsp;&nbsp;Luis Sidni Dejvid, čovek bez prezimena, jevrejski Kelt, pritešnjen u svom uglu, oprezno se obazre. Sva tri njegova kompanjona delovali su normalno, u žiži, mada izvan domašaja. Nisu imali oreole. Džim je ležao na opakom krevetu-sofi i čitao Ramparts, možda je maštao da tripuje do Vijetnama, ili do Sakramenta. Rič je delovao apatično, uvek je delovao apatično, čak i kada se u parku servirao besplatni ručak, a Aleks uštimavao gitaru. Beskrajno zadovoljstvo akorda. Srebrna struna, gorda. Sursum corda. Kad već šećka gitaru sa sobom, zašto nije naučio da nešto i odsvira? Ne. Nerviranje je znak gubitka samokontrole: potisni ga. Potisni sve. Cenzura, cenzura. Borite se, momci, borite!
<BR>&nbsp;&nbsp;&nbsp;&nbsp;&nbsp;Luis ustaje, uz zadovoljstvo primećuje spretnu lakoću svojih reakcija i savršenost osećaja za ravnotežu, i sipa čašu vode na opakom lavabou. Dlačice iz brade, ispljunuti kolgejt, rđa i ostaci rotkvica, grešni lavabo. Lavabo mali, al' je zato moj. Zbog čega je živeo u toj rupi? Zbog čega je pozvao Džima, Riča i Aleksa da dođu i tu podele sa njim svoje kocke šećera? Bila je dovoljno vašljiva i bez toga da bude pušionica opijuma. Uskoro će biti pretrpana nepokretnim telima, oči će ispadati poput klikera i kotrljati se ispod kreveta da se pridruže prašini i opštoj propasti narogušenim tamo. Luis odnese čašu vode do prozora, popi polovinu i poče blago da sipa ostatak oko korenova drvca masline u krpljenoj saksiji od deset centi. "Da te častim pićem", reče on, izbliza zagledan u drvo.
<BR>&nbsp;&nbsp;&nbsp;&nbsp;&nbsp;Bilo je visoko pet inča, ali je veoma ličilo na deblo masline, čvornovato i vremešno. Bonsai. Banzai! Ali gde je satori? Gde je smisao, obogaćenje, svi oblici, boje i značenja, pojačanje percepcije stvarnosti? Koliko treba toj prokletoj stvari da proradi? Pred njim je počivalo stablo masline. Ništa manje, niti više. Nepojačano, beznačajno. Ljudi viču mir, mir, ali mira nema. Nema dovoljno stabala masline da ih svi obilaze, usled eksplozije populacije ljudske vrste. Da li je to bila Percepcija? Ne, svaki nedrogirani bućoglavac mogao bi to da pojmi. O dođi, otrove, zatruj me. Dođi, halucinacijo, dođi, tako da mogu da se borim protiv tebe, da te odbijam, poričem te, izgubim bitku i poludim, nemo.
<BR>&nbsp;&nbsp;&nbsp;&nbsp;&nbsp;Kao Izobel.
<BR>&nbsp;&nbsp;&nbsp;&nbsp;&nbsp;Zbog toga je živeo u toj rupi, i zbog toga je pozvao ovamo Džima, Riča i Aleksa, zbog toga je pošao na trip sa njima, turističko krstarenje, praznik u slikovitom starom Edginu. Pokušavao je da pristigne ženu. Ono najteže kad posmatraš sopstvenu ženu kako ludi jeste što ne možeš sa njom. Ona korača dalje i dalje, ne osvrće se, dugi put u ćutanje. Lira ostaje nema, a i psihijatri su lažovi. Ostaješ iza staklenog zida svoje normalnosti poput nekog na aerodromu što posmatra survavanje. Vičeš: "Izobel!" Ništa nije čula. Avion se srušio u tišini. Nije mogla da čuje kako joj doziva ime. Niti je mogla da mu govori. Sada su zidovi koji su ga razdvajali od nje bili od gline, vrlo čvrsti, a on je mogao da čini šta ga je volja sa sopstvenom staklenom baštom normalnosti. Da baca kamenje. Baca alfu. Cangr, tras.
<BR>&nbsp;&nbsp;&nbsp;&nbsp;&nbsp;LSD/alfa neće te oterati u ludilo, razume se. Čak ti i ne razdreši hromozome. Naprosto otvara vrata prema višoj stvarnosti. Isto tako i shizofrenija, pretpostavljao je, ali nevolja sa njom je da nisi mogao da govoriš, nisi mogao da opštiš, nisi mogao da kažeš šta.
<BR>&nbsp;&nbsp;&nbsp;&nbsp;&nbsp;Džim spusti Ramparts. Sedeo je dostojanstveno i duboko udisao. Ima on da se snađe sa stvarnošću kako valja, kao lama, čoveče. Bio je pravi vernik i život mu je sada bio usredsređen na iskustvo sa LSD/a-om kao što se verski mistik usredsredi na mističnu disciplinu. Samo, možeš li da se tako držiš jednom nedeljno godinama? U tridesetoj? Četrdeset drugoj? Šezdeset trećoj? To je strašna monotonija i odbojnost prema životu; biće ti potreban manastir. Jutrenje, none, večernja, tišina, okolo zidovi, veliki, čvrsti zidovi od cigle. Da zadrže napolju nižu stvarnost.
<BR>&nbsp;&nbsp;&nbsp;&nbsp;&nbsp;Hajde, halucinogene, pređi na stvar. Halucinogeneriši, halucinogenizuj. Razbij stakleni zid. Povedi me na trip tamo kuda mi je žena otišla. Nestala osoba, stara 22 godine, vis. 5 st. 3 pal, tež. 105 fnt, kosa smeđa, rasa ljudska, pol ženski. Nikada nije bila brz hodač. Odvedi me tamo kuda je otišla... Ne.
<BR>&nbsp;&nbsp;&nbsp;&nbsp;&nbsp;Sam ću otići tamo, reče Luis Sidni Dejvid. Dovršio je izlivanje vode u tankim mlazevima oko korenja stabalca masline i podigao pogled, zagledao se kroz prozor. A tamo, kroz zamrljano staklo, video se Maunt Hud, udaljen četrdeset milja, visok dve milje, vulkanska kupa obdarena dostojanstvenom simetrijom tipičnom za vulkanske kupe, neaktivan ali ne službeno ugašen, pun snenih vatri i okružen sopstvenom atmosferom i klimom drugačijom nego ona na manjim visinama: sneg i prozračna svetlost. Zbog toga je živeo u ovoj rupi. Jer kad pogledate kroz njen prozor, onda vidite višu stvarnost. Višu za jedanaest hiljada stopa.
<BR>&nbsp;&nbsp;&nbsp;&nbsp;&nbsp;"Neka sam proklet", reče Luis glasno, osećajući da je bio na ivici i granici spoznaje nečega zaista bitnog. Ali taj osećaj imao je prilično često, bez hemijske pomoći. U međuvremenu, bila je tu planina.
<BR>&nbsp;&nbsp;&nbsp;&nbsp;&nbsp;Mnogo prljavštine, autoputeva i montažnih uredskih zgrada, oblakodera, zone katastrofe od gradilišta i neonski slonovi što peru neonska kola tačkastim pljuskovima neona prostirali su se između njega i planine, a osnovica joj je bila skrivena skupa sa padinama u bledi smog, tako da je vrh lebdeo.
<BR>&nbsp;&nbsp;&nbsp;&nbsp;&nbsp;Luis oseti snažan poriv da zaplače i glasno izgovori ženino ime. Potisnuo je taj poriv, kao što je činio već tri meseca, još od maja, kada ju je odveo u sanatorijum, posle meseci ćutanja. U januaru, pre nego što je ćutanje počelo, mnogo je plakala, nekim danima po čitav dan, a on je počeo da se užasava od suza. Najpre suze, zatim ćutanje. Ništa dobro. O Bože, izbavi me odavde! Luis popusti, prestade da se bori protiv nedodirljivog neprijatelja i poče da preklinje da bude oslobođen. Ubeđivao je drogu u svom krvotoku da deluje, da učini nešto, da mu dopusti da se zaplače, da vidi boje, da pomahnita, bilo šta.
<BR>&nbsp;&nbsp;&nbsp;&nbsp;&nbsp;Ništa se nije događalo.
<BR>&nbsp;&nbsp;&nbsp;&nbsp;&nbsp;Dovršio je izlivanje vode u tankim mlazevima oko korenja maslinovog stabalca i digao pogled po sobi. Bila je vlažna, ali prostrana, i imala je dobar vidik prema Maunt Hudu, a vedrim danima i prema umnjačkom vrhu Maunt Adamsa. Ali ovde se ništa nije moglo dogoditi. Ovo je bila čekaonica. On podiže mantil sa slomljene stolice i iziđe.
<BR>&nbsp;&nbsp;&nbsp;&nbsp;&nbsp;Bio je to dobar mantil, postava od jagnjeće vune, kapuljača i tome slično; njegova sestra i majka udružile su se da mu ga dobave za Božić, nateravši ga da se oseća kao R. R. Raskoljnikov. Ali danas nije nameravao da ubija matore zelenašice. Čak ni da ispipava teren. Na stepenicama obišao je molere i zidare sa merdevinama i kofama, njih trojicu, išli su da mu srede sobu, ljudi miroljubivih lica, svežih pogleda u četrdesetim i pedesetim godinama. Jadni kopilani, šta li će da rade sa lavaboom? sa tri alfike, Ričom, Džimom i Aleksom, koji se nektarom hrane i ispijaju mleko raja? sa njegovim beleškama o LeNotru, Olmstedu i Meklarenu, sa njegovih četrnaest funti fotografija japanske domaće arhitekture, njegovim Sabranim delima Teodora Sterdžena uvezanim u senzacionalni karton, nedovršeno platno 8 x 10 stopa sa prikazom iznurenog akta slikareve prijateljice čija je rent-a-kar kompanija kačila njegove slike, Aleksovom gitarom, maslinovim drvcem, prašinom i očnim jabučicama ispod kreveta? To je bio njihov problem. On siđe niz stepenice kuće sa stanovima za izdavanje koje su se osećale na matorog mačora i ču kako mu pešačke čizme srčano trupkaju. Osećao je kao da se sve to već desilo nekada ranije.
<BR>&nbsp;&nbsp;&nbsp;&nbsp;&nbsp;Bilo mu je potrebno dugo da iziđe iz grada. Budući da je javni saobraćaj bio zabranjen za ljude u njegovom stanju, razume se, nije mogao da uzme grešamski autobus koji bi mu uštedeo mnogo vremena, jer bi ga proveo kroz predgrađa i na pola puta do tamo. Ali imao je na raspolaganju more vremena. Letnje veče ostaće svetlo; na to je mogao da računa. Milosrdni i slatki po svojoj dužini su sumraci na geografskoj širini na pola puta između ekvatora i pola: nema tropskih monotonija, nema arktičkih apsoluta, već zime dugih senki i leta dugih sutona: gradacije i prilagođavanja blistavila, oslabljenja jasnoće, prefinjenosti i ugodnosti svetlosti. Deca su jurcala po zelenim parkovima Portlanda i niz duge bočne ulice, sva zajedno učesnici jedne jedine velike igre po čitavom gradu, igre mladosti. Tek tu i tamo po koje dete išlo je samo, igralo se usamljenosti, za veće uloge. Neka deca rođeni su kockari. Parčad otpadaka šuštala je po slivnicima kada bi ga, tu i tamo, pokrenuo vrući vetar. Iz daljine, iznad grada čuo se silni, turobni zvuk, kao da lavovi riču po kavezima, hodaju, šibaju zlatne bokove repovima sa zlatnom kićankom i riču, riču. Sunce je zašlo, negde na zapadu iznad krovova, ali ne za planinu koja je i dalje plamtela belom vatrom daleko i u visini. Kada je Luis napustio grad i pošao kroz prijatni predeo, brdovit i sa dobro održavanim farmama, vetar poče da miriše na vlažnu zemlju, sveže, složeno, kao što će sve više činiti kako noć napreduje; pored Sandija bila je tmina pod velikom, sve gušćom šumom na padinama koje su postajale okomitije. Ali imao je more vremena. Nad njim i ispred njega vrh je stajao beo, slabašno zabojen kajsijom na suncu. Dok se peo dugim, strmim putem, ponovo i zatim ponovo izbijao je iz mračnih šuma u zalive žute prozračnosti. Nastavio je dok se nije našao nad šumom i nad tminom, u visinama gde je bilo samo snegova i kamena, vazduha i prostrane, bistre, trajne svetlosti.
<BR>&nbsp;&nbsp;&nbsp;&nbsp;&nbsp;Ali bio je sam.
<BR>&nbsp;&nbsp;&nbsp;&nbsp;&nbsp;To nije bilo u redu. Nije bio sam kada se to dogodilo. Trebalo je da se sretne sa - bio je sa - gde?
<BR>&nbsp;&nbsp;&nbsp;&nbsp;&nbsp;Nema skija, nema krplji, čak ni unutrašnje gume. Da sam ja nešto zadužen za ovaj predeo, Bože, napravio bih tu jednu stazu. Žrtvovanje veličanstvenosti radi pogodnosti? Ali samo jednu stazicu. Nikakva šteta. Tek mala pukotina u zvonu slobode. Samo malo curkanje u brani, fitilj na bombi, crv u mozgu. O, luda moja devojčice, moja zanemela ljubavi, ženo moja koju sam prodao u ludnicu jer nisi htela da čuješ kad govorim, Izobel, dođi, spasi me od sebe! Peo sam se za tobom preko svih staza i sada stojim ovde sam: više nemam kuda.
<BR>&nbsp;&nbsp;&nbsp;&nbsp;&nbsp;Dnevna svetlost zamre i belina snega zamuti se. Na istoku, iznad beskrajnih mračnih venaca, šuma i bledih jezera okruženih bregovima, sjao je Saturn, blistav i saturnovski naburen.
<BR>&nbsp;&nbsp;&nbsp;&nbsp;&nbsp;Luis nije znao gde se nalazi koliba; negde na granici šume, ali već je bio iznad granice šume. Neće silaziti. U visine, u visine. Excelsior! Mladić koji je sred snega i leda nosio steg sa sledećim neobičnim ispisom: U POMOĆ U POMOĆ JA SAM ZAROBLJENIK VIŠE STVARNOSTI. Peo se padinama neispetim, nezačešljanim, i dok se peo plakao je. Suze su mu gmizale niz lice dok je gmizao uz planinsko lice.
<BR>&nbsp;&nbsp;&nbsp;&nbsp;&nbsp;Veoma visoka mesta su jeziva, samotna u sutonu.
<BR>&nbsp;&nbsp;&nbsp;&nbsp;&nbsp;Svetlost više nije ostajala sa njim. Više nije imao more vremena. Vreme mu je isteklo. Zvezde iziđoše i gledale su ga oči u oči preko provalije tmine kad god bi skrenuo pogled sa ogromne, bele, podignute ravnice, više ravni na koju se peo. Sa obe njegove strane bila je provalija sa po par zvezda unutra. Ali sneg je zadržavao sopstvenu hladnu svetlost, a on je nastavljao da se penje. Prisetio se staze kada je naišao na nju, Bog, država ili on sam ipak je stavio stazu na planinu. Skrenuo je desno i ispalo je levački. Okrenuo se levo i ukopao u mestu. Nije znao kuda da krene, drhtav od hladnoće i straha on glasno krikne smrtno belom vrhu nad sobom i crnom mestu između zvezda ime svoje žene: "Izobel!"
<BR>&nbsp;&nbsp;&nbsp;&nbsp;&nbsp;Došla je stazom iz tame. "Počela sam da se brinem za tebe, Luise."
<BR>&nbsp;&nbsp;&nbsp;&nbsp;&nbsp;"Otišao sam dalje nego što sam nameravao", reče Luis.
<BR>&nbsp;&nbsp;&nbsp;&nbsp;&nbsp;"Ovde gore toliko dugo ostaje svetlo da nekako pomisliš da će tako do večnosti..."
<BR>&nbsp;&nbsp;&nbsp;&nbsp;&nbsp;"Tako je. Izvini što sam te zabrinuo."
<BR>&nbsp;&nbsp;&nbsp;&nbsp;&nbsp;"Oh, nisam bila zabrinuta. Znaš već. Usamljena. Pomislila sam da te je možda noga usporila. Je li bilo dobro pešačenje?"
<BR>&nbsp;&nbsp;&nbsp;&nbsp;&nbsp;"Spektakularno."
<BR>&nbsp;&nbsp;&nbsp;&nbsp;&nbsp;"Povedi me sutra sa sobom."
<BR>&nbsp;&nbsp;&nbsp;&nbsp;&nbsp;"Zar ne uživaš u skijanju?"
<BR>&nbsp;&nbsp;&nbsp;&nbsp;&nbsp;Zavrtela je glavom. "Ne bez tebe", promrmljala je, postiđenog lica. Krenuli su nalevo niz stazu, ne prebrzo. Luis je još lako hramao zbog istegnutog mišića koji ga je skinuo sa skija poslednja dva dana, a bilo je mračno i nije bilo razloga za žurbu. Držali su se za ruke. Sneg, svetlost zvezda, mir. Vatra pod nogama, tmina okolo; pred njima, svetlost ognjišta, pivo, krevet. Sve u svoje vreme. Neki, rođeni kockari, uvek će birati da žive na padini vulkana.
<BR>&nbsp;&nbsp;&nbsp;&nbsp;&nbsp;"Kada sam bila u sanatorijumu", reče Izobel i zastade, tako da je i on stao i više se nije čuo čak ni zvuk njihovih čizama po suvom snegu, baš nikakav zvuk osim mekog zvuka njenog glasa, "sanjala sam nešto kao ovo. Strašno kao ovo. Bio je to... najbitniji san koji sam imala. Pa ipak, ne mogu da ga se prisetim jasno - nikada to nisam bila u stanju, čak ni na terapiji. Ali bilo je poput ovoga. Ova tišina. Osećaj da si u visini. Tišina iznad svega... iznad svega. Bilo je toliko tiho da bi, da sam nešto rekla, i ti mogao to da čuješ. Znala sam to. Bila sam sigurna. I u snu mislim da sam ti izgovorila ime i ti si mogao da me čuješ - odgovorio si mi..."
<BR>&nbsp;&nbsp;&nbsp;&nbsp;&nbsp;"Reci mi ime", prošapta on.
<BR>&nbsp;&nbsp;&nbsp;&nbsp;&nbsp;Okrenula se i pogledala ga. Nije bilo ni šuma na planini ili između zvezda. Ona mu izgovori ime.
<BR>&nbsp;&nbsp;&nbsp;&nbsp;&nbsp;On odvrati rekavši njeno, a onda je zagrli; oboje su drhtali.
<BR>&nbsp;&nbsp;&nbsp;&nbsp;&nbsp;"Hladno je, hladno je, moramo da siđemo."
<BR>&nbsp;&nbsp;&nbsp;&nbsp;&nbsp;Nastavili su, po svom zategnutom užetu između spoljašnjih i unutrašnjih ognjeva.
<BR>&nbsp;&nbsp;&nbsp;&nbsp;&nbsp;"Vidi onu ogromnu zvezdu."
<BR>&nbsp;&nbsp;&nbsp;&nbsp;&nbsp;"Planetu. Saturn - Otac vreme."
<BR>&nbsp;&nbsp;&nbsp;&nbsp;&nbsp;"Pojeo je sopstvenu decu, zar ne", promrmlja ona, upijajući mu se u ruku.
<BR>&nbsp;&nbsp;&nbsp;&nbsp;&nbsp;"Svu osim jednog", odgovori Luis. Niz dugu, jasnu padinu pred sobom sada su u sivoj svetlosti zvezda videli masiv gornje kolibe, kule ski-lifta nejasne i tanušne i dugi potez naniže kablova.
<BR>&nbsp;&nbsp;&nbsp;&nbsp;&nbsp;Ruke su mu bile hladne i on skinu načas rukavice da pljesne jednom o drugu, ali bilo je to teško učiniti zbog čaše vode koju je držao. Dovršio je izlivanje vode u malim mlazevima oko korenja stabalca masline i spustio čašu pokraj krpljene saksije. Ali nešto mu je još ostalo u ruci, smotano na dlanu poput puškice za srednjoškolski završni ispit iz francuskog, que je fusse, que tu fussses, qu'il f&Ouml;t, mala i ulepljena znojem. Otvorio je šaku i proučavao stvar izvesno vreme. Poruka. Od koga, za koga? Iz groba, za matericu. Mali smotuljak, zalepljen, sa 100 mg LSD/a na šećeru.
<BR>&nbsp;&nbsp;&nbsp;&nbsp;&nbsp;Zalepljen?
<BR>&nbsp;&nbsp;&nbsp;&nbsp;&nbsp;Prisetio se, sasvim precizno i sve po redu, kako ga je otvorio, progutao stvar, sećao se njenog ukusa. Sećao se sa istom takvom preciznošću i po redu i gde je bio od tada i znao je da još nije bio tamo.
<BR>&nbsp;&nbsp;&nbsp;&nbsp;&nbsp;On priđe Džimu koji je upravo izdisao dah koga je uvlačio kada je Luis počeo da zaliva stabalce masline. Spretno i blago Luis gurnu smotuljak u džep Džimovog mantila.
<BR>&nbsp;&nbsp;&nbsp;&nbsp;&nbsp;"Nećeš sa nama?" upita Džim i nasmeši se blagim osmehom.
<BR>&nbsp;&nbsp;&nbsp;&nbsp;&nbsp;Luis zavrte glavom. "Utronjao se." Bilo je teško objasniti da se već vratio sa tripa koji nije napravio. Osim toga, Džim ga ne bi čuo. Bio je tamo gde ljudi ne čuju i ne umeju da odgovore, ograđen sa svih strana.
<BR>&nbsp;&nbsp;&nbsp;&nbsp;&nbsp;"Srećan trip", reče Luis.
<BR>&nbsp;&nbsp;&nbsp;&nbsp;&nbsp;On uze kišni mantil (mrljavi puplin, bez postave od ovčije kože, drž' se, čekaj) i siđe niz stepenice, pa do ulice. Leto se okončavalo, godišnje doba menjalo. Padala je kiša, ali još nije bilo mračno, a gradski vetar duvao je u snažnim, svežim naletima koji su mirisali na vlažnu zemlju, šume i noć.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
