<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Crna Kapija ispunjavala je ekran, a ekran je ispunjavao glavninu tog prednjeg zida kabine; gledali su plameni vrtlog na ćilibarnoj tami zvezdanog polja. U srcu ovog zvezdanog jata nekad je postojao čep od nagomilanog plovećeg kosmičkog otpada, koji se žurno survavao da nahrani glad jedne crne rupe. Prošli su eoni, i taj materijal je gotovo sasvim usisan, a smrtonosni izmet radijacije oko crne rupe oslabio je. Ali rupa je zarobila i jednu zvezdu, onu koju Tijamatovci zovu Zvezda leta; zarobljenica je držana na kratkom lancu, a rupa je iz nje isisavala hromosferu. Taj plamen: to izgaraju čestice prašine, to je oganj molekula koji predaju svoju potencijalnu energiju dok ih neodoljiva sila vuče dole, ka uništenju. Ona vuče i brod...
<BR>&nbsp;&nbsp;&nbsp;&nbsp;&nbsp;Elsevir je osećala kako glad crne rupe liže napolje, ka njoj; osetila je prve trnce, početak neodoljivog kretanja njenog tela, iako bez težine, ka toj slici na zidu... osećala je to isto i u dubinama svog uma, gde je ta sila sondirala njen tajni strah od rastrzanja. Ali Elsevir je bila ohrabrujuće zadržana, čvrsto ali i meko, providnim omotačem koji je bio oko nje.
<BR>&nbsp;&nbsp;&nbsp;&nbsp;&nbsp;Pogledala je dole, pored svojih lebdećih nogu, prema težištu broda. Tamo je devojka Luna lebdela obuhvaćena istom takvom svetlo-hvatajućom čaurom. Luna se neprestano vrpoljila, kao svitac nestrpljiv da se rodi; njeno drečavo ružičasto letačko odelo hvatalo je refleksije sa polukružne instrument-table koja je lebdela oko nje. Kruna od upletenih srebrnih žica visila je beskorisno u vazduhu iznad devojčine srebrnasto osvetljene kose - kruna koju je trebalo da ponese Ugas, a koja je zapravo astro-navigatorski simbiotski šlem. Luna okrete glavu gore i vide da Elsevir gleda odozgo u nju; Elsevir primeti da se osećanja bore na devojčinom licu.
<BR>&nbsp;&nbsp;&nbsp;&nbsp;&nbsp;"Luno, jesi li spremna?"
<BR>&nbsp;&nbsp;&nbsp;&nbsp;&nbsp;"Ne..."
<BR>&nbsp;&nbsp;&nbsp;&nbsp;&nbsp;Elsevir se sva ukruti, plašeći se onog što bi neki buntovni ispad ove devojke sad mogao učiniti svima njima. A već je mislila da je uspela ubediti Lunu da je ovo putovanje samo kratkotrajno skretanje na dužem putu koji će je ipak odvesti do tog njenog rođaka. Međutim, ako mala sad odbije da počne transfer...
<BR>&nbsp;&nbsp;&nbsp;&nbsp;&nbsp;"Ne znam šta da radim. Ne razumem ništa, ne razumem kako..."
<BR>&nbsp;&nbsp;&nbsp;&nbsp;&nbsp;Elsevir oseti početak svog nejakog osmeha: dakle ovaj izraz na Luninom licu je samo sumnja, ne i odbijanje. Ona, Elsevir, učitala je maločas u devojčino lice svoju sopstvenu nečistu savest. "Nije ni potrebno, Luno. To prepusti meni. Imaj poverenja u mene, nisam još spremna da se prepustim Raskidatelju. Samo unesi sve podatke, onako kao što sam ti pokazala."
<BR>&nbsp;&nbsp;&nbsp;&nbsp;&nbsp;Luna, bez reči, opet pogleda ekran; njeno strahopoštovanje bilo je ublaženo razumevanjem, makar i delimičnim, stravične sile crne jame. Oni su iznad rotacionog pola rupe; već su u klopci, zahvaćeni pod-strujama koje idu iz njenog crnog gravitacionog srca. A to su sile tako neumoljive, da iz njihovog zahvata ni sama svetlost ne može pobeći do slobode. Ova crna rupa, dvadeset hiljada puta masivnija od Sunca, dovoljno je velika da posebno konstruisani svemirski brod može da padne kroz njeno obzorje događanja pre nego što plimne sile, koje deluju na njegovu masu, dobiju dovoljno vremena da ga rastrgnu. Ali, samo astrogator, koji poznaje fiziku singulariteta, i to samo ako radi u simbiotskoj vezi sa brodskim računarima, može da održi onu presudnu ravnotežu od koje zavisi stabilnost broda u tom procesu.
<BR>&nbsp;&nbsp;&nbsp;&nbsp;&nbsp;Samo astrogator može obezbediti da se u Kapiju uđe tačno na mestu koje će ih izbaciti kroz 'cev' do željenog odredišta. Ili, ako ne astro-navigator - onda bar neka devojka skromnog znanja, sa neke zabačene planete, ali devojka čiji um je već u simbiozi sa najvećom bankom podataka u poznatom prostoru i vremenu. "Hoćeš li da počnem transfer? Elsevir?..." Luna je, belog lica, opet pogledala gore.
<BR>&nbsp;&nbsp;&nbsp;&nbsp;&nbsp;Elsevir je duboko udahnula, odlažući neizbežni čas. Ali taj čas je već prošao: ona mora progovoriti sad, odmah. "Da, Luno. Gledaj pravo u veliki ekran i počni transfer." I neka bogovi oproste meni, a tebe neka štite, dete. Jer ti više nikad nećeš videti svoj dom. Luna je na tren sklopila oči, kao da se moli svojoj boginji, a onda je usmerila pogled na sjajni vrtlog ispred njih. "Input." Elsevir je pritisnula dugme daljinske kontrole na svom opasaču, istog trenutka kad je devojčino vitko telo zadrhtalo prelazeći u stanje transa; informacije o njihovom ulasku sevnule su na ekranu i opet nestale. Ako je Elsevirin plan dobar - a loš ne bi smeo biti - to bi trebalo da bude dovoljno da započne proces povratnog usmeravanja informacija u brodski navigacioni sistem. Nijedno ljudsko biće bez astrogatorskih implanta u sebi ne može u potpunosti da iskoristi brodska računarska električna kola, ali ako raspolaže sibilskim transferom može pribavljati one informacije koje od računara ne dobije.
<BR>&nbsp;&nbsp;&nbsp;&nbsp;&nbsp;"Ussss...pelo." Glas Svilenog, koji je govorio jako iskvarenim sandijem, dođe do Elsevir kao šuštanje i šaputanje, kroz tišinu kontrolne prostorije. "Devojci lošššš...e?"
<BR>&nbsp;&nbsp;&nbsp;&nbsp;&nbsp;"Otkud znam?" odgovorila je, glasom oštrim zato što je i sama osećala ubod sumnje. Namrštila se, gledajući dole, ka njemu. Njegovo amfibijsko telo svetlucalo je kroz zaštitni omotač: svileni izgled dolazio je od različitih ulja kojima se površina kože štitila od dehidracije. Svileni je zvučao čudnovato uznemireno; njoj pade na um da on sigurno saoseća sa ovom bespomoćnom nedužnom osobom koja je otrgnuta od sveta njoj dosad poznatog, bačena na milost i nemilost tuđinima koji će je izdati.
<BR>&nbsp;&nbsp;&nbsp;&nbsp;&nbsp;"Možžžž...e umreti?"
<BR>&nbsp;&nbsp;&nbsp;&nbsp;&nbsp;"Svileni, do vraga!" Elsevir se ugrize za usnu i pogleda opet prema širećoj zloćudnosti Kapije. "Znaš da nemamo odgovor na to pitanje... ali takođe znaš da ne bih ovo radila kad bih mislila da će umreti. Znaš da je tako Svileni... Ali šta smo drugo mogli, nego da pokušamo? Rekla sam joj da će biti dug trans; pristala je na to."
<BR>&nbsp;&nbsp;&nbsp;&nbsp;&nbsp;"Suvišššš...e mlada. Ne zzzz...na. Ti je lažžžž...ešššš...", reče on. Bile su to najoštrije reči optužbe koje je ikada od njega čula.
<BR>&nbsp;&nbsp;&nbsp;&nbsp;&nbsp;Elsevir sklopi oči. "Nadoknadiću joj. Pobrinuću se da na Karemofu ima sve što joj je potrebno za sreću." Opet je otvorila oči, pogledala dole, ka Luni. Devojčino telo u ružičastoj odeći sad je bilo mlitavo, i meko je nalegalo na zidove njenog prozirnog zaštitnog omotača. Zar je zaista prošlo samo četiri tau-dana od kad su izveli ono zlosrećno sletanje na Tijamat i pobegli bez ikakvog prihoda, ali sa Ugasom jedva s ove strane smrti i sa jednom ošamućenom neznankom na njegovom mestu?
<BR>&nbsp;&nbsp;&nbsp;&nbsp;&nbsp;I sa vrlo malo preostalog vremena: sad policija sigurno pretražuje tijamatski deo svemira, pokušava da ih nađe, a oni ne mogu dozvoliti da budu uhvaćeni sa kidnapovanom građankom Tijamata u svom brodu. Devojka je izrazila želju da bude vraćena kući... ali nije bilo načina da joj to omoguće. Ugas mora u bolnicu. Jedine bolnice koje ga mogu spasti su one u Karemofu, onostran Kapije.
<BR>&nbsp;&nbsp;&nbsp;&nbsp;&nbsp;A provesti ih kroz kapiju - to je samo Ugas mogao.
<BR>&nbsp;&nbsp;&nbsp;&nbsp;&nbsp;Onda se setila: Luna je sibila, a Ti-Džej joj je ispričao, jednom prilikom, da je svojevremeno video kako neka sibila ulazi u trans i upravlja polarizatorom polja, i na taj način uspeva da spase petoro ljudi u nekoj industrijskoj nesreći. Ta sibila nije imala nikakvu prethodnu obuku za rukovanje usavršenom mašinerijom; prema tome, ne bi trebalo da bude važno što ova sibila jedva i zna šta je mašinerija. Jer ona je samo posuda za prenošenje, kao što je i sama rekla; njena je dužnost da služi svima kojima je potrebna - dakle, moći će ih provesti kroz Kapiju, do bezbednosti.
<BR>&nbsp;&nbsp;&nbsp;&nbsp;&nbsp;Ipak, kad je pokušala to da objasni Luni, naišla je na prepreku neprolaznu poput Kapije same. Tada je Luna ostala u LB letilici, odbijajući da pređe u veću, međuzvezdanu. "Vratite me. Ja moram u Karbankl!" Lunino lice bilo je tada kao stisnuta pesnica; na sva moguća ubeđivanja, odgovarala je samo sa te dve rečenice, nepomeriva i nedotaknuta.
<BR>&nbsp;&nbsp;&nbsp;&nbsp;&nbsp;"Ali Luno, stranci ti nikad neće dozvoliti da se vratiš ako te nađu sa nama. Tvoj svet je prokazan. Osudiće sve nas i poslaće nas da kopamo šljaku u logorima na Velikoj Plavoj, a veruj mi, draga moja, mnogo je bolje umreti."
<BR>&nbsp;&nbsp;&nbsp;&nbsp;&nbsp;"To nije važno, ako ne mogu da se vratim. Ništa nije važno bez njega."
<BR>&nbsp;&nbsp;&nbsp;&nbsp;&nbsp;O, dete, koliko si srećne ruke ako možeš da veruješ da je to tako jednostavno... i koliko si naivna. Ipak, jedan deo nje je govorio da je to istina; i da je ona sama, Elsevir, od Ti-Džejeve smrti živela samo sa pola života... "Znam, sigurno. Znam da ti sad izgleda tako. Ali, ako nećeš da misliš na sebe, misli bar na Ugasa." Prevukla je šakom po prohladnoj, poluprovidnoj školjki zaštitnog omotača pored nje, koja je usmeravala još malo daha na lomno ugljevlje Ugaševog života. "On će umreti, Luno. Ako se ne domognemo Karemofa, umreće. Sibila si; to je tvoja dužnost."
<BR>&nbsp;&nbsp;&nbsp;&nbsp;&nbsp;"Ne mogu to što od mene tražite!" Luna je odmahivala glavom, pri čemu su njene kike plovile po vazduhu. "Ne mogu, ne znam kako se to radi. Ne mogu ja da upravljam zvezdanim brodom..." Njen glas se uzdigao. "... i ne mogu da ostavim Ukresa!"
<BR>&nbsp;&nbsp;&nbsp;&nbsp;&nbsp;"Ali to je na samo nekoliko nedelja!" Te reči su Elseviri izmakle u naletu očajanja; ali pre nego što ih je mogla opozvati, videla je da devojka diže glavu i upitno je motri.
<BR>&nbsp;&nbsp;&nbsp;&nbsp;&nbsp;"K-koliko dugo?"
<BR>&nbsp;&nbsp;&nbsp;&nbsp;&nbsp;"Oko mesec dana, u jednom smeru. "Po brodskom vremenu. Međutim, na Tijamatu će za to vreme proći dve godine. Elsevir je ovaj drugi deo istine prećutala; dobila je nadahnuće, proisteklo iz potrebe. "Samo po mesec dana u svakom smeru. Luno, da si zaplovila trgovačkim brodom iz Šotouvera za Karbankl, toliko bi potrajalo. Pomozi nam da prođemo kroz Kapiju, pomozi Ugasu... A kad stignemo u Karemof, ako budeš još želela da se vratiš, ja ću te dovesti nazad. Obećavam."
<BR>&nbsp;&nbsp;&nbsp;&nbsp;&nbsp;"Ali, kako ću? Ne znam da upravljam zvezdanim brodom."
<BR>&nbsp;&nbsp;&nbsp;&nbsp;&nbsp;"Ti možeš da uradiš sve, da budeš sve, i da odgovoriš na sva pitanja osim jednog. Sibila si, vreme je da naučiš šta to znači, draga moja. Imaj poverenja u mene."
<BR>&nbsp;&nbsp;&nbsp;&nbsp;&nbsp;Te reči su je davile, tada, dok je pružala ruke da oslobodi kaiševe koji su držali Lunu u sedištu.
<BR>
<BR>&nbsp;&nbsp;&nbsp;&nbsp;&nbsp;Glasno tras! odzvonilo je brodom. Elsevir se, čuvši to, trgla, vratila u sadašnjost. "Svileni! Šta je to bilo? Nešto se otkačilo..." Zaštitne protiv-sile omotača imobilisale su je; nije mogla ni prstom da makne, niti da pomeri glavu makar za milimetar; nije se moglo učiniti ništa osim da se gleda pravo napred, u blistavi tumor koji se širio preko ekrana ispred njih.
<BR>&nbsp;&nbsp;&nbsp;&nbsp;&nbsp;"Ručni ssss...at."
<BR>&nbsp;&nbsp;&nbsp;&nbsp;&nbsp;Odahnula je malo, sa ljutnjom i olakšanjem, videći da je na jednu dvojnu zvezdu u donjoj polovini ekrana zaista pritisnut ručni sat. "Tek što sam ga dobila!" Slike zvezda opružale su se i razmrljavale ka sredini ekrana; crna rupa je nosila krunu od zvezda, simbol vlasti nad svetlošću samom... Nisi pazila! Nešto veće od njenog ručnog časovnika moglo je, strmoglavljujući se napred u silnoj želji za samoubistvom, provaliti rupu u brodskom koritu. "Premnogo puta sam trpela ovo putovanje; godine mi teško padaju, samoj. Ti-Džej je bio moja snaga, Svileni... a njega nema više." Osetila je lako podrhtavanje čitavog broda; dižući opet pogled, ne vide više nikakvo zvezdano polje ispred njih, nego samo tanki sloj crvenkastog paklenog svetla koje je obasjavalo njihov put u propast. "Ona kontroliše stabilizatore polja, Svileni, inače bismo se već tumbali naglavačke. Znala sam da će ona moći da nas održi!"
<BR>&nbsp;&nbsp;&nbsp;&nbsp;&nbsp;Ali šta ako to uništi njen um? Ako bi se devojci išta desilo zbog ovoga, ona nikad ne bi mogla sebi oprostiti. Nikad. Iako je s njima bila tek nekoliko dana, devojka je uspela da potvrdi, samim svojim prisustvom, stvari u koje je Ti-Džej uvek verovao. Nezavisna i savitljiva, počela se oporavljati od šoka naglog presađivanja, počela je pružati misli ka novim mogućnostima koje su joj oni nudili pokušavajući da se iskupe. Obučena u jednostavno, ali za oko podsticajno, letačko odelo, umesto u sivu odeću domaće ručne izrade, bila je osoba za koju nijedan neznanac ne bi pretpostavio da je hegemonijska građanka drugog reda za koju se smatra da ne zaslužuje puno učestvovanje u znanjima Hegemonije. S druge strane, sibilske mašine jedne civilizacije koja je raspolagala mnogo većim znanjem nego Hegemonija upravo su ocenile da ta osoba zaslužuje da se smatra punovrednom.
<BR>&nbsp;&nbsp;&nbsp;&nbsp;&nbsp;San Ti-Džeja bio je da jednog dana sva inteligentna bića dobiju ravnopravne mogućnosti za ispunjavanje svih svojih potencijala. Zato je i počeo da krijumčari na Tijamat; ona se bunila, tvrdeći da tako Ti-Džej postaje najobičniji krijumčar, ali uzalud, nije ga pokolebala. "Ima krijumčara i krijumčara, srce moje", govorio je on, široko se osmehujući; tad je uviđala da nikakav ljudski protest ne može da ućutka unurtarnji glas koji je Ti-Džeja gonio napred... čak ni njen protest.
<BR>&nbsp;&nbsp;&nbsp;&nbsp;&nbsp;Hegemonija sprečava (pamtila je i sad kako su njegove lekcije o tome odzvanjale u njihovom prenatrpanom stančiću) da Tijamat stvori svoju sopstvenu tehnološku bazu, i za to koristi sistem restrikcija i trgovinskih zabrana; Hegemonija drži stanovništvo Tijamata na nivou razmažene dece kojoj se daju samo odabrane igračke, takve koje će sutra njihovi gospodari moći da učine bezopasnim. A sve to čini samo zarad jedne dragocene ali sramotne stvari, vode života, koja je zavela privilegovne i moćne pojedince u Hegemoniji, dajući im obećanje večite mladosti.
<BR>&nbsp;&nbsp;&nbsp;&nbsp;&nbsp;Ako bi Tijamat razvio svoje sopstveno planetarno društvo na tehnološki način, i ako bi ono bilo ostavljeno da sazreva bez spoljne intervencije tokom veka odvojenosti od Hegemonije, ko zna šta bi Hegemonijci našli kad bi se vratili? Svet sposoban da im se odupre, svet koji više ne čezne za hegemonijskim tehnološkim igračkama zato što ume da pravi sopstvene - svet koji bi odlučio da zadrži besmrtnost za sebe, svet koji je već umoran od eksploatacije? Ili svet koji bi zaključio da je nemoralno da i sam iskorišćava mere... možda i nešto gore, svet koji je samoga sebe pretvorio u radioaktivni pepeo, kao što je planeta Kedv učinila. Tijamat poseduje nešto što nijedna druga planeta ne može ponuditi, a to nešto je više prokletstvo nego blagoslov.
<BR>&nbsp;&nbsp;&nbsp;&nbsp;&nbsp;Tu situaciju je Ti-Džej smatrao nepodnošljivom. Elsevir je, znajući da ga ne može zaustaviti, pošla sa njim, opet, kao i svaki put; jer, ona nikad nije bila sposobna da odbije ma koju njegovu veliku želju. I, kao i svaki put, posle nekog vremena njegova strast postala je i njena... tako da su, posle njegove smrti, Svileni i ona nastavili da vode njegov krstaški rat, jedinu aktivnost u njenom životu koja je, posle Ti-Džejeve smrti, izgledala kao da zadržava ikakav smisao.
<BR>&nbsp;&nbsp;&nbsp;&nbsp;&nbsp;A sad, eto šta se desilo - sudbina kao da je htela da dokaže da se sve isplatilo; munjevito je uvela devojku u njen život, sliku i priliku deteta koje ona i Ti-Džej nikad nisu imali. On bi se ponosio. Kad bi postala zaštitnica Luninog novog života, za Elsevir to ne bi bio teret, bila bi privilegija.
<BR>&nbsp;&nbsp;&nbsp;&nbsp;&nbsp;Elsevir oseti oseti vrtoglavicu od koje joj odmah pripade i muka u stomaku; neodoljiva moć plimnih sila pokušavala je da usiše njeno nepokretno telo. Zaštitna polja su radila, pa ipak, brod nije mogao u celosti da odbrani putnike od te pojave. Elsevir opet pogleda u žareće srce tame. O, Nebo, nisam spremna; ovo se dešava prebrzo, i traje predugo. Luna bar ne mora da trpi ovu vrelinu i taj bol; njen um je vezan za neku tačku, ko zna gde, pola galaksije daleko... Ne bih ovo uradila da nije bilo potrebno zbog Ugasa... Ne bi se ovo ni desilo, da nije bilo Ugasa... O, bogovi, dajte da njemu bude dobro. A Ugas, eno, leži pod prizmom za hitne slučajeve; nisu se usudili da ga premeštaju na bezbednije mesto. U svakom slučaju, čitav ovaj brod, sa celokupnom opremom, konstruisan je sa ciljem da izdrži upravo ovakve prolaske; znači, i Ugas će sigurno preživeti - ako preživi iko od njih...
<BR>&nbsp;&nbsp;&nbsp;&nbsp;&nbsp;Osećala je kako se kosti u zglobovima u čitavom njenom telu pomiču, odmiču, vraćaju; osetila je i jednu manju, ali rastuću neprijatnost - vrelinu u brodu. Zamišljala je kako sad izgleda brodsko korito viđeno spolja: užareno od stresova, u sunovratu ka obzorju događanja crne rupe; deo gorućeg poziva u pomoć koji se beskonačno emituje iz ovog prostora gde ukleti zbijeno hitaju na svoj strašni sud. Brod je konstruisan od najjačih, najotpornijih materijala poznatih ljudskom rodu, i opremljen kontra-poljima koja ga štite i stabilizuju tokom spuštanja u tu oluju. Napravljen je da bude što je moguće manji, i da ima oblik metalnog novčića; stabilizatori postižu to da uvek ostaje okrenut pljosnatom, ravnom donjom površinom tačno u skladu sa gravitacionim gradijentom, tokom padanja. Pošto su zidovi gravitacionog 'bunara' crne rupe u kosmičkom prostoru oko nje toliko strmi, ovaj brod bi, u slučaju da i za tren izgubi stabilnost i počne da se tumba, odmah bio rastrgnut na komade, dejstvom plimnih sila. Smrt bi došla svima njima kao trenutak plamteće agonije, a njihovi samrtni krici bi zauvek odjekivali u tom 'bunaru'. Prolazak kroz crnu rupu do krajnosti je težak i za ljudsku, i za mehaničku izdržljivost, i za karemovsku tehnologiju. Jedino simbioza računara i astrogatorovog ljudskog mozga uspeva da održi sve na okupu i da uvede brod savršeno u onu jedinu pravu tačku njihovog ulaska u obzorje događanja.
<BR>&nbsp;&nbsp;&nbsp;&nbsp;&nbsp;A šta ako ih Luna održi u jednom komadu, ali promaši onaj maleni ulazni otvor hiperprostornog prolaza koji jedini može da ih ispljune dve svetlosne godine daleko od planete Karemof? Pre nešto više od milenijuma, na Karemofu su ponovo razvili princip putovanja kroz 'Crnu Kapiju', oslanjajući se na znanje Starog Carstva koje su dobili od sibila. Staro Carstvo je imalo i nadsvetlosni pogon zahvaljujući kome je uspevalo da proširi svoju kontrolu na daljine Hegemoniji još nedostupne; međutim, i Staro Carstvo je koristilo crne rupe kao kapije. Ove kosmičke prečice omogućile su Hegemoniji da iznova uspostavi ovaj mali deo nekadašnje imperijalne mreže svetova, a prolaženje je bilo bezbedno zahvaljujući fosilnoj imperijalnoj mudrosti. Ali Karemovci ni sad nisu zaista razumeli sile kojima su manipulisali... Ako ovaj brod ne bi prošao kroz sasvim tačne koordinate na obzorju događanja, mogao bi izroniti u nekoj sasvim neistraženoj oblasti kosmosa, bez ijednog planetarnog sistema u blizini i bez koordinata za povratak... ili bi se moglo desiti da više nikad ne izroni nigde u poznatom kosmosu. Izvestan broj ovakvih brodova izgubljen je. Zauvek.
<BR>&nbsp;&nbsp;&nbsp;&nbsp;&nbsp;Elsevir je osetila kako joj se očne jabučice ispupčuju pod sklopljenim kapcima. Nije više mogla da posmatra kako palacanje vatre i žarenje na površini crne rupe gutaju njenu vaseljenu. Začula je kako brod ječi, ali i kako ona sama ječi; kao da se raspadala po šavovima. Talasanje blistavog crnila našlo je odjeka i u njoj samoj, i njena svest je popustila; ona dozvoli da sve njene sumnje i svi strahovi odlete na gore, kao pljusak iskrica, i predade se najzad, rado, zaboravu.
<BR>&nbsp;&nbsp;&nbsp;&nbsp;&nbsp;Crna Kapija se otvori.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
