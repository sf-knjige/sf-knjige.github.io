<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>50.
<P>&nbsp;&nbsp;&nbsp;&nbsp;&nbsp;Kroz slabo osvetljene Starbakove odaje Ukres je plovio kao stranac, bez sna, bez cilja. Ne više njihov deo, ali ni slobodan da iziđe. Sve ulaze u taj stan, i one javne i one privatne, sad su čuvali stražari, ali ne Kraljičini gardisti, nego Letnjaci besni zbog njenog pokušaja da spreči Promenu. Pod stražom su držali i samu Arienrod - a njena zavera je, iz nekog razloga, propala. Međutim, kad je pokušao da ih pita o Luni, i da li im je Luna otkrila zaveru, nisu znali, ili nisu hteli da kažu. Pokušavao je da ih navede da ga puste, ili da ih ubedi da je samo Letnjak kao i oni, ali samo su se smejali i terali ga nazad, harpunima i noževima. Znali su ko je on: Arienrod im je rekla. Zato će ga tu držati sve dok ne bude prinet na žrtvu.
<BR>&nbsp;&nbsp;&nbsp;&nbsp;&nbsp;Arienrod je bila ta koja ga nije pustila. Ako propadaju njeni snovi, moraju i njegovi. Ako treba ona sutra da umre, onda nek umre i on. Vezala ga je za sebe isto onako nepobežno kao što će sutra biti konopcima vezan za nju kad ih bace zajedno u vodu. Ona je inkarnacija Mora, Starbak je njen družbenik, dakle i družbenik Mora, oboje će se iznova roditi sa novom plimom... ali kao nova tela, sa sasvim novim, neuprljanim dušama - letnjačkim dušama. Tako to ide još od početka vremena, to je običaj koji će zauvek važiti, bez obzira što su ga stranci preokrenuli da ide njima u korist. Ko je on, da menja Promenu? Luna je pokušala da ga spase, ali njegova sudbina je jača i od njega i od nje. Nastojao je da ne razmišlja o onome što se događalo kad su njega odveli i kad su Arienrod i Luna najzad ostale nasamo; mora biti da je tad Luna konačno doznala istinu o sebi. Čak i ako je potom uspela da, na neki način, pobegne od Arienrod, sad se više nikako ne može vratiti po njega. On samo može da bude zahvalan što je dobio jedan poslednji sat sa njom. To je poslednji ustupak osuđeniku... i poslednja ironija jednog straćenog života.
<BR>&nbsp;&nbsp;&nbsp;&nbsp;&nbsp;Otvorio je pozlaćeni orman, preturao neko vreme po njemu i našao jedan zavežljaj: odeću koju je nosio kad je po prvi put došao u ovu palatu. Iznese je i raširi polako po mekoj površini saga. U sredini zavežljaja bile su one perle koje je kupio drugog dana svog boravka u gradu... a uz perle, svirala. Ostavio je sviralu po strani, skinuo se i obukao labave, teške pantalone i košulju u duginim bojama koja se slagala sa tim perlama. Oblačio se kao da je to neki ritual. Onda je iz fioke na vrhu svog 'stočića za oblačenje' uzeo očevo odlikovanje i okačio ga oko vrata: time je sve bilo upotpunjeno. Nežno je dohvatio sviralu i seo na ivicu kauča koji je imao teške, debele noge i naslon pogodan za udobno sedenje.
<BR>&nbsp;&nbsp;&nbsp;&nbsp;&nbsp;Podiže sviralu do usana i opet je spusti: usta neočekivano suva, odveć suva za pesmu. Proguta, osećajući kako se puls u njegovoj slepopčnici usporava. Diže opet tu krhku školjku. Rasporedi prste po otvorima i dahnu u usnik. Jedna nota, drhtava, ispuni vazduh oko njega, kao duh koji zapanjeno uviđa da je oslobođen tišine za koju je mislio da će biti večna. Čep osećanja mu zatvori grlo i on ponovo proguta; melodija za melodijom ispunjavala mu je glavu, pokušavajući da pobegne u vazduh. On poče da svira, zastajkujući, reagujući pogrešnim prstima na zapamćene obrasce, uz piskave nadtonove koji su ga ubadali u uši. Ali, postupno, njegovi prsti postadoše hitriji, voda pesme poteče opet slatka i čista iz dubine njegovog bića, noseći ga nazad, ka svetu kog je izgubio. Arienrod je pokušala da upropasti njegov poslednji susret sa Lunom, da oduzme čak i to, kao što mu je oduzela uživanje u ma čemu što je lepota i radost a nije ona sama; ali, nije uspela. Lunina strast i vera u njega su čisti kao pesma, a uspomena na Lunu odneće sav stid, zalečiće sve rane, ispraviće sve nepravde...
<BR>&nbsp;&nbsp;&nbsp;&nbsp;&nbsp;Ukres diže pogled: neko je ispred njega otvorio vrata njegovog stana koja su čuvali stražari, razbijajući pesmu i čaroliju. Uđoše dva obličja u dugim odeždama i sa kapuljačama. Jedna figura se kretala sporo, groteskno. Za njima se vrata zatvoriše. "Ukres Svetlohodni Letnji..."
<BR>&nbsp;&nbsp;&nbsp;&nbsp;&nbsp;Ukres žmirnu, diže ruku i dohvati lampu koja je visila odozgo; pojača njen sjaj. "Šta hoćete? Nije sad vreme..."
<BR>&nbsp;&nbsp;&nbsp;&nbsp;&nbsp;"Vreme je... posle dvadeset i nekoliko godina." To je rekao prvi čovek, onaj koji se kretao lako. Taj stupi napred, u sferu svetlosti i zbaci kapuljaču unazad.
<BR>&nbsp;&nbsp;&nbsp;&nbsp;&nbsp;"Šta?" Ukres vide čoveka na mlađem kraju srednjeg životnog doba; stranca. Karemovac, pomisli on prvo; ali nešto bleđe kože, masivnije građe, okruglijeg lica. Nešto u tom licu... kao da je poznato...
<BR>&nbsp;&nbsp;&nbsp;&nbsp;&nbsp;"Posle dvadeset i nekoliko godina, vreme je da se sretnemo, Ukreše. Kamo sreće da to možemo u veselijim okolnostima."
<BR>&nbsp;&nbsp;&nbsp;&nbsp;&nbsp;"Ko si?" Ukres ustade sa kauča.
<BR>&nbsp;&nbsp;&nbsp;&nbsp;&nbsp;"Tvoj prvi predak." Te reči je čuo, ali nisu značile ništa; Ukres odmahnu glavom. "Tvoj otac, Ukreše." Nešto u reči tvoj bilo je nepotpuno, kao da ovaj neznanac ne uspeva da izrazi sve što oseća u vezi sa njom.
<BR>&nbsp;&nbsp;&nbsp;&nbsp;&nbsp;Ukres opet sede; krv mu se naglo spusti iz glave, obuzela ga je vrtoglavica.
<BR>&nbsp;&nbsp;&nbsp;&nbsp;&nbsp;Taj nepoznati čovek - njegov otac - otkopča plašt, zbaci ga sleganjem ramena i nabaci na jednu stolicu; ispod toga imao je obično srebrnosivo hermetično odelo za svemir i ukrasnu značku i okovratnik poslanika hegemonijske Skupštine. Nakloni se malo, formalno, na način koji je, iako otmen, bio i nekako nezgrapan, kao da ne zna šta bi posle toga, kako bi počeo. "Prvi sekretar, Temon Ašvini Sirus." Onaj drugi čovek - poslužitelj? - se okrete i, vukući noge, ode u drugu sobu, bez komentara, ostavljajući njih dvojicu same.
<BR>&nbsp;&nbsp;&nbsp;&nbsp;&nbsp;Ukres se nasmeja da pokrije drugi zvuk. "Je l' ovo neka šala? Je l' te Arienrod nagovorila na ovo?" Šakom pokri svoju tuđinsku medalju, obavi prste oko nje, poče stezati, tako da mu najzad pesnica pobele... sećao se kako ga je Arienrod zadirkivala i ismevala, pričala mu da zna kome je medalja ranije pripadala, i kako se njegov otac zove; pričala mu laži.
<BR>&nbsp;&nbsp;&nbsp;&nbsp;&nbsp;"Nije. Objasnio sam Letnjacima da dolazim da vidim sina, i oni su mi pokazali gde si."
<BR>&nbsp;&nbsp;&nbsp;&nbsp;&nbsp;Ukres otrže medalju preko glave. Baci je Sirusu pred noge. Progovori glasom promuklim od neverice. "Onda bi ovo moralo da bude tvoje, heroju - pakleno je sigurno da nije Starbakovo. Mnogo je petlje trebalo imati da se ovamo dođe i da se zabode nož u mene... eto ti nagrada. Uzmi je i beži napolje." Sklopio je oči, nastojeći da ne traži sličnosti lica. Čuo je kako se Sirus saginje da dohvati odlikovanje.
<BR>&nbsp;&nbsp;&nbsp;&nbsp;&nbsp;"'Našem plemenitom sinu Temonu...'" Rezonantni glas utihnu. "Kako je tvoja majka? U noći sa maskama, dadoh joj ovo... ovo zaveštanje za tebe."
<BR>&nbsp;&nbsp;&nbsp;&nbsp;&nbsp;"Ona je umrla, stranče." Otvori oči da bi gledao Sirusovo lice. "Ja sam je ubio." Pustio je da šok deluje. "Umrla je onog dana kad sam rođen."
<BR>&nbsp;&nbsp;&nbsp;&nbsp;&nbsp;Šok se pretvorio u jad, u nevericu. "Umrla na porođaju?" upita on, kao da mu je zaista važno šta se desilo.
<BR>&nbsp;&nbsp;&nbsp;&nbsp;&nbsp;Ukres klimnu glavom. "U Letu nemaju svu modernu opremu. Niti će je imati ovde, posle Promene." Pređe šakama po gruboj tkanini svojih pantalona. "Ali to neće biti nimalo važno meni. A ni tebi."
<BR>&nbsp;&nbsp;&nbsp;&nbsp;&nbsp;"Sine. Sine..." Sirus je prevrtao medalju u ruci. "Šta mogu da ti kažem? Moj otac je premijer; on ti je deda. Kad se vratio po mene, sve je bilo tako jednostavno. U očima moje lige, činjenica da sam bio od njegove krvi učinila me je kraljevskom ličnošću, učinila me je vođom, dala mi je pravo da vladam, donela mi je samo uspeh i sreću. A on se vrati na Samathu, uruči mi ovu medalju svojeručno i uvede me u Skupštinu." Pustio je da mu medalja klizne kroz prste; ona ostade da se kružno njiše na lancu, odsijavajući kao plameni točak. "Dao sam ovo tvojoj majci zato što je toliko ličila na narod moje majke; imala je oči plave kao šumsko jezero, a kosu kao sunčev sjaj... Prenela me je nazad, na moju zavičajnu planetu, tokom jedne noći, kad sam bio usamljen a moj svet daleko." Diže pogled, nudeći medalju na ispruženoj ruci. "Ovo je bilo njeno, tvoje, i uvek će biti."
<BR>&nbsp;&nbsp;&nbsp;&nbsp;&nbsp;Ukres oseti da mu se kosti rastvaraju a telo pretvara u dim. "Gade jedan... zašto si došao sad? Gde si bio onda, u onim godinama kad si mi bio potreban? Čekao sam da se vratiš, pokušavao sam da budem sve što sam zamišljao da ćeš ti biti, u nadi da ćeš me onda hteti, kad me vidiš." Raširio je ruke, okružen tehnološkim tajnama koje je rešio tako mukotrpno, tako uzaludno. "Ali sada, kad je sve otišlo, i kad sam upropastio svoj život... ti dolaziš i vidiš me ovakvog!"
<BR>&nbsp;&nbsp;&nbsp;&nbsp;&nbsp;"Ukreše, tvoj život nije upropašćen. Nije ni završen. Došao sam da... popravim stvari." Oklevao je; Ukres se lagano okrete ka njemu. "Tvoja rođaka Luna mi je pričala o tebi. Uputila me ovamo."
<BR>&nbsp;&nbsp;&nbsp;&nbsp;&nbsp;"Luna?" Ukresu se steže srce.
<BR>&nbsp;&nbsp;&nbsp;&nbsp;&nbsp;"Da, sine." Sirusov osmeh ispunjavao je ohrabrenjem i pouzdanjem. "Iza ovog našeg ponovnog sastanka je njen um, a njeno srce, rekao bih, čeka drugog... Pošto sam upoznao tvoju rođaku, mislim da potičeš od finog porodičnog stabla." Ukres skloni pogled, oćuta. "A pošto sam se sudario sa njenom verom u tebe", reče tužno, "mislim da nema nikakvog razloga da se postidim što si mi ti sin." Sirus se zagleda mimo i oko njega, u instrumente i mašine, ćutljivo svedočanstvo o njihovoj zajedničkoj krvi, istoj nasleđenoj kulturi.
<BR>&nbsp;&nbsp;&nbsp;&nbsp;&nbsp;Pođe ka Ukresu, koji ustade. Okači mu opet medalju oko vrata, gledajući ga u lice i duboko u oči. "Ti više voliš svoju majku... ali vidim da imaš tehničarsku potrebu da znaš zašto. Kako bih voleo da na svako pitanje postoji odgovor..." On spusti šaku na Ukresovo rame, ali kao da samo proba, kao da nije siguran da će ruci biti dozvoljeno da tamo i ostane.
<BR>&nbsp;&nbsp;&nbsp;&nbsp;&nbsp;Ali, Ukres mu je vratio pogled netremice, upijajući taj trenutak i taj dodir; jedna prazna, hladna ćelija u kojoj je godinama čamio deo njegove celovitosti otvorila se sada, najzad, silovito, a svetlost i toplina su nadirali unutra. "Došao si... došao si po mene - oče..." Izgovorio je tu reč, za koju nikad nije pomišljao da će je sa svojih usana čuti; i pritisnuo dlan preko Sirusove šake na svom ramenu, uhvatio se za tu šaku kao dete. "Oče!"
<BR>&nbsp;&nbsp;&nbsp;&nbsp;&nbsp;"Jako dirljivo." Onaj drugi čovek uđe u sobu, opet vukući noge, i rasturi taj trenutak. "Nego, ako nemaš ništa protiv, Svetosti, aj' da završimo ovo."
<BR>&nbsp;&nbsp;&nbsp;&nbsp;&nbsp;Ukres pusti očevu ruku, okrete se nezadovoljno, vide da drugi čovek otkopčava i odbacuje plašt. "Herni! Šta..."
<BR>&nbsp;&nbsp;&nbsp;&nbsp;&nbsp;Herni se mračno isceri. "Poslala me baba-roga. Ja sam tvoje drugo ja, Svetlohodni." Njegove paralizovane noge bile su obuhvaćene mrežastom armaturom, egzoskeletom.
<BR>&nbsp;&nbsp;&nbsp;&nbsp;&nbsp;"O čemu ovaj priča?" reče Ukres pogledavši opet oca. "Šta traži ovde?"
<BR>&nbsp;&nbsp;&nbsp;&nbsp;&nbsp;"Meni ga je dovela tvoja rođaka Luna, govoreći da je voljan da zauzme tvoje mesto kad bude prinošenje ljudske žrtve, na Promeni."
<BR>&nbsp;&nbsp;&nbsp;&nbsp;&nbsp;"Moje mesto?" Ukres odmahnu glavom. "On? Ti?... Zašto, Herni? Zašto bi ti to uradio za mene?" Nije dozvoljavao sebi da se nada...
<BR>&nbsp;&nbsp;&nbsp;&nbsp;&nbsp;Herni se nasmeja, kratko. "Ne za tebe, Svetlohodni. Za nju. Njih dve su sličnije nego što znaš. Sličnije nego što znaš..." Njegove oči postadoše daleke. "Luna je znala. Znala je šta mi je potrebno, šta hoću: Arienrod, i moje samopoštovanje... i da se ovo završi, i da se nasmejem poslednji. Luna mi je sve to i dala. Bogovi, hoću da vidim Arienrodino lice kad sazna da je prevarena u svakom, svakom pogledu! Biće, ipak, moja zauvek... a to bi trebalo da bude dovoljan pakao, i raj, za nas oboje." Njegovo gledanje se teleskopski prenelo do njihovih lica. "Idi ti, Svetlohodni, kod one loše kopije koja je tvoja; nadam se da ćeš biti zadovoljan njome. Nikad ti nisi bio dovoljno muško za pravu stvar." Pruži ogrtač ka Ukresu.
<BR>&nbsp;&nbsp;&nbsp;&nbsp;&nbsp;Ukres ga uze, nabaci sebi na ramena. "Valjda to može i tako da se sagleda." Prikopča ga ispod grla.
<BR>&nbsp;&nbsp;&nbsp;&nbsp;&nbsp;Otac mu pruži kutijicu paste braonkaste boje. "Natrljaj lice i ruke, da bi stražari pomislili da si Karemovac."
<BR>&nbsp;&nbsp;&nbsp;&nbsp;&nbsp;"Pripadnik galaktičkog Izabranog naroda", reče Herni žmirkajući podsmešljivo.
<BR>&nbsp;&nbsp;&nbsp;&nbsp;&nbsp;Ukres priđe ogledalu, poslušno se natrlja bojom i vide sopstveno iščezavanje. Iza svog odraza u ogledalu video je Sirusa kako čeka, i Hernija kako pregleda sadržinu sobe, načinom žustro prisvajačkim - vide da se tu nalazi Starbak u svom elementu i da je tu jedan sin kome je došao otac... Dva različita čoveka. Dva različita čoveka, iako su bili isti čovek, voleli istu ali ne istu ženu, dvojica koji nju i sad vole upravo zbog onih stvarti po kojima se ona razlikuje od sebe. Jedan spreman da se vrati u život, a drugi spreman da umre...
<BR>&nbsp;&nbsp;&nbsp;&nbsp;&nbsp;Dovršio je bojenje kože, navukao kapuljaču, otišao do Sirusa i stao uz njega. "Spreman sam", reče, najzad odgovarajući na očev osmeh osmehom.
<BR>&nbsp;&nbsp;&nbsp;&nbsp;&nbsp;"Sin prvog sekretara, unuk premijera... odgovaraš svojoj ulozi odlično." Njegov otac klimnu glavom. "Hoćeš li išta da poneseš?"
<BR>&nbsp;&nbsp;&nbsp;&nbsp;&nbsp;Ukres se seti svirale od školjke, uze je sa kauča. "Samo ovo." Baci kratak pogled na hardverski krš koga je bila puna soba.
<BR>&nbsp;&nbsp;&nbsp;&nbsp;&nbsp;"Herni..." Sirus reče nešto skrušeno na karemovskom jeziku, a Ukresu prevede šta je rekao: "Hvala ti što mi daješ sina."
<BR>&nbsp;&nbsp;&nbsp;&nbsp;&nbsp;Ukres duboko udahnu. "Hvala ti."
<BR>&nbsp;&nbsp;&nbsp;&nbsp;&nbsp;Herni prekrsti ruke na grudima, uživajući u nečemu što Ukresu nije bilo sasvim razumljivo. "Nema na čemu, sadhu. Samo ne zaboravite, nikad, da sve dugujete meni. Aj' sad napolje iz mojih prostorija, vi, kopilad jedna. Hoću da počnem da uživam u njima, a nije mi ostalo mnogo vremena."
<BR>&nbsp;&nbsp;&nbsp;&nbsp;&nbsp;Sirus pokuca na vrata, koja se otvoriše. Ukres se na tren osvrte da vidi Hernija, koji je stajao u svom elementu, zauzimajući Ukresovo mesto. Zbogom, Arienrod... Sirus ode, sa svojim slugom koji teško hoda, i ostavi Starbaka samog.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
