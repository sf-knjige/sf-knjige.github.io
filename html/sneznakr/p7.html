<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;"Šta ti to znači - ne znaš šta se desilo sa dečakom?" Arienrod se nagnula napred, iz fotelje u kojoj je sedela, zureći u trgovčevu pognutu, ćelavu glavu. Njeni prsti zarili su se u meke rukonaslone fotelje kao kandže.
<BR>&nbsp;&nbsp;&nbsp;&nbsp;&nbsp;"Oprostite mi, Vaše veličanstvo!" Trgovac je za kratko digao glavu i pogledao je očima prestravljenog glodara. "Mislio sam da Vas ne zanima on nego samo ta devojka. Rekao sam mu da ode kod Gaderfaj u ulicu Perivinkl, ali on nije otišao tamo. Ako želite da ga tražim po gradu..." Glas mu je zadrhtao.
<BR>&nbsp;&nbsp;&nbsp;&nbsp;&nbsp;"Ne, to neće biti potrebno." Uspela je da to kaže umirujućim tonom; nije želela da ovaj starac, od same pomisli o takvom traganju, padne i umre. "Moji metodi su daleko delotvorniji od tvojih. Ja ću ga naći sama, kad zaključim da mi je potreban." Mislim da možda i sudbina hoće da ga nađem. "Kažeš da je odlučio da doputuje ovamo zato što je... Luna... postala sibila, a on je odbijen?" Baš je teško nazivati samu sebe drugim imenom. "Šta misli da će naći u Karbanklu?"
<BR>&nbsp;&nbsp;&nbsp;&nbsp;&nbsp;"Ne znam, Vaše veličanstvo." Trgovac je stiskao ruke oko mašinski izrađene velike kopče na svom kožnom kaišu. "Ali, kao što sam Vam rekao, oni su bili verenici; uvek zajedno. Pretpostavljam da je njemu bio povređen ponos kad nije mogao zajedno sa njom da ide na hokus-pokus. A njegov otac je stranac, Ukres uvek nosi tu medalju... Rekao bih da je radoznao."
<BR>&nbsp;&nbsp;&nbsp;&nbsp;&nbsp;Klimnula je glavom, ne gledajući ga. Tokom godina, donosio joj je priče o dvoje dece koja su rasla zajedno, o njihovoj dečjoj ljubavi i čudnoj, nevidljivoj vezi odanosti. Možda je sad moguće upotrebiti tu vezu i dovući devojku ovamo, u Karbankl, i ujedno je osloboditi od tih sibilskih praznoverica, za koje se vezala. Arienrod nije mogla zameriti toj devojci što pokušava da se domogne najveće časti moguće u njenom ograničenom svetu; upravo to je pokazivalo da su njih dve ista žena. Ali, zbog te opsesije, Luna nije reagovala kad je ovaj trgovac pokušavao da je zainteresuje za tehnologiju Zime, iako je Ukres iste takve podsticaje prihvatio zainteresovano, možda zbog oca van-Tijamatovca. Luna, bar, nije odbacila svog rođaka zato što voli teh, a to bi svaka prava pripadnica Letnjeg naroda učinila. Zato je Arienrod i trpela tu njihovu vezu, u nadi da će čak i tako razvodnjen dodir sa tehnologijom doprineti da se Luna pripremi za svoju sudbinu. Bar nije zatrudnela s njim - Letnjaci, ipak, gaje "travu decomrznu" i znaju kako se koristi. Ako bi sad Ukres bio ovde, u palati, i čekao Lunu...
<BR>&nbsp;&nbsp;&nbsp;&nbsp;&nbsp;"Siguran si da Luna sad 'studira' sa tim sibilama na njihovom ostrvu? Da li će tamo biti bezbedna?"
<BR>&nbsp;&nbsp;&nbsp;&nbsp;&nbsp;"Nema kod njih nijednog bezbednijeg mesta za nju, Vaše Veličanstvo. Čak bi mogla i da se vrati na Neit pre nego što ja opet doplovim tamo."
<BR>&nbsp;&nbsp;&nbsp;&nbsp;&nbsp;"Kažeš da one sibile, i sibili, koje si video, nisu zaista ludi?" Njen glas je postao oštriji. Svojevremeno se nadala da će dovući devojku ovamo pre nego što bude zahvaćena sibilskom bolešću; za to je sad bilo prekasno.
<BR>&nbsp;&nbsp;&nbsp;&nbsp;&nbsp;"Ne, Vaše veličanstvo." Odmahnuo je glavom. "Oni sasvim pouzdano kontrolišu te svoje napade; nikad nisam video nijednu sibilu koja to ne bi mogla." Videći da se on takve opasnosti nimalo ne plaši, osetila se malo lakše.
<BR>&nbsp;&nbsp;&nbsp;&nbsp;&nbsp;Arienrod se zadubila u razgledanje murala iza njegove glave. Važno je samo da Luna ostane pri zdravoj pameti, sve drugo je nebitno; sibilska bolest čak može biti korisna, može predstavljati zaštitu, činilac zahvaljujući kome će Letnjaci imati više poverenja u Lunu. Opet je pogledala trgovca. "Onda ćeš joj odneti poruku od njenog rođaka. Poruku ću ti ja dati. Želim da ona dođe u Karbankl." Neophodno je da Luna dođe svojom slobodnom voljom; Letnjaci ne bi mirno otrpeli da neko kidnapuje sibilu.
<BR>&nbsp;&nbsp;&nbsp;&nbsp;&nbsp;Trgovčeva glava bila je i sad pognuta; zato kraljica nije mogla videti izraz njegovog lica, mada je videla da se malo trgao. "Ali, Vaše veličanstvo - ako je postala sibila, možda će se plašiti da dođe u grad."
<BR>&nbsp;&nbsp;&nbsp;&nbsp;&nbsp;"Doći će ona." Arienrod se nasmešila. "Znam ja nju; doći će." Ako bude uverena da je njen ljubavnik u opasnosti, doći će. "Dobro si mi služio..." uvide da je zaboravila kako se ovaj trgovac zove; zato nastavi izbegavajući ime. "...trgovče. Zaslužuješ dobru nagradu." Bogovi, mora biti da starim. Njen osmeh se malčice promenio. Na rukohvatu fotelje imala je izvestan broj svetlećih tipki; poče pritiskati neke od njih. "Mislim da ćeš otkriti da su svi tvoji dugovi, za novi tovar robe koji si sad ukrcao, plaćeni."
<BR>&nbsp;&nbsp;&nbsp;&nbsp;&nbsp;"Hvala Vam, Vaše veličanstvo!" Posmatrala je kako se pojedini omlitaveli delovi njegovog lica njišu dok se klanjao; mrzela je te prizore ružnoće koji nastaju zbog starenja. Istovremeno, prijalo joj je saznanje da je ona sama zaštićena od takve sudbine.
<BR>&nbsp;&nbsp;&nbsp;&nbsp;&nbsp;Otpustila ga je. Nije se čak ni potrudila da ga upozori da o ovom sastanku ne priča ni sa kim. Taj trgovac bio je njoj neki rod, dalek ali sasvim odan; koliko god bio začuđen tim njenim neobičnim pokroviteljstvom nad dvoje mladih ljudi, on nikad, znala je, neće ni postavljati pitanja, ni izneveriti. Nikad, a naročito ne dok je tako dobro plaćen.
<BR>&nbsp;&nbsp;&nbsp;&nbsp;&nbsp;Kad je otišao, ustala je sa fotelje u toj maloj, privatnoj sobi; prišla je nevelikim ali dvokrilnim vratima, od belih panela sa intarzijama, i povukla ih ka sebi. Vide da tamo, u susednoj, široj prostoriji, čeka Starbak; to nije očekivala. Uz Starbaka su bili njegovi 'psi goniči', vodozemne grabljivice sa Cie-Puna, idealno prilagođene lovu u kome treba nadmudriti mere. Goniči su stajali u zbijenoj grupi, na udaljenom kraju sobe, njihali svojim pipcima-rukama i mumlavo, smrknuto razgovarali između sebe.
<BR>&nbsp;&nbsp;&nbsp;&nbsp;&nbsp;Ali Starbak je stajao u svojoj tipičnoj javnoj pozi drskosti, naslonjen na masivni samatanski sto koji se postavlja uza zid, levo od Arienrod, vrlo blizu... vrlo blizu vratima. Zapitala se da li je prisluškivao; zaključila je da verovatno jeste, ali da je to verovatno nevažno.
<BR>&nbsp;&nbsp;&nbsp;&nbsp;&nbsp;Imao je masku-kapuljaču na licu i još bio u crnom, ali ne u onom crnom dvorskom kostimu nego u utilitarnom crnom termalnom odelu sa opremom za lov. Svetlosni odsev zablistao je sa njegovog, u korice uvučenog noža za ubijanje mera u trenutku kada se Starbak uspravio. Naklonio joj se krutom tačnošću, ali trenutak pre toga videla je da njegove tamne oči motre na upitan način i da za nečim tragaju.
<BR>&nbsp;&nbsp;&nbsp;&nbsp;&nbsp;"Već odlaziš?" Dala mu je, glasom, samo hladnoću.
<BR>&nbsp;&nbsp;&nbsp;&nbsp;&nbsp;"Da, Vaše veličanstvo. Ako Vam je po volji." Osećala je u njegovom tonu maleni nagoveštaj da je ovo samo ritual koji se ponavlja između jednakih.
<BR>&nbsp;&nbsp;&nbsp;&nbsp;&nbsp;"Po volji mi je, veoma." Dabome, štrecni se malo, moj preterano samouvereni lovče. Nisi prvi, mnogo ih je bilo pre tebe, a možda nisi ni poslednji. "Što pre pođeš, to bolje. Ovog puta lovićeš u rezervatu koji drži porodica Dalekoputov?"
<BR>&nbsp;&nbsp;&nbsp;&nbsp;&nbsp;"Da, Vaše veličanstvo. Tamo su atmosferske prilike povoljne i očekuje se da će ostati takve." Oklevao je, prišao joj bliže. "Dajte mi sreću u lovu...?" Njegova šaka pomilovala je njenu mišicu kroz tanani sloj tkanine.
<BR>&nbsp;&nbsp;&nbsp;&nbsp;&nbsp;Podigao je masku, a ona je rukama privukla njegovo lice svome i dala mu poljubac koji je bio obećanje kasnijih, većih nagrada. "Lovi dobro."
<BR>&nbsp;&nbsp;&nbsp;&nbsp;&nbsp;Klimnuo je glavom i okrenuo se. Posmatrala je kako sakuplja goniče i odlazi u potragu za životom i smrću.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
