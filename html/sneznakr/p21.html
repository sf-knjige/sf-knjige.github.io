<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;U šatl su se ukrcali među poslednjima, na začelju gomile. Luna je kroz prozorčić na komori sa vazduhom, kroz koju se ulazilo u šatl, na trenutak ugledala spoljašnjost te letilice: kao bure, ili kutija. Bio je to zaista sanduk, kao što je Ugas i rekao, bez ikakve samostalne propulzije. Do planete je odvlačen, i sa nje podizan, kao i ma koji drugi teret, nevidljivim šakama vučnih i odbojnih zraka, usmeravanih iz jednog od distributivnih centara ove planete. 'Prozor' je bio stub praznog prostora, trista metara širok, opružen od tla pa sve do zone teške industrije između Karemofa i njegovih meseca.
<BR>&nbsp;&nbsp;&nbsp;&nbsp;&nbsp;U šatlu ih odvedoše do prostorije sa mnogo redova i nivoa sedišta, nalik na amfiteatar, oko jedne središnje grupe ekrana na kojima se videla panorama površine planete, izmagličasto plava i smeđa; Luna je pokušavala da se usredsredi na tu veliku masu i da ne misli na činjenicu da je ta površina neizrecivo duboko ispod njih. Niko nije, ni ovde u šatlu, izlebdeo iz sedišta, lišen težine; Karemovci su imali običaj da kažu, ponosito i neskromno, da je teško otarasiti se gravitacije, a da oni gravitaciju umeju da proizvedu kad god im se hoće.
<BR>&nbsp;&nbsp;&nbsp;&nbsp;&nbsp;Izlazna vrata su se zaptila, šatl se oslobodio zahvata letećeg grada i počeo da ponire niz cev sila. Luna je sedela nesvesna prigušenih razgovora oko sebe, uglavnom nerazumljivih - nesvesna svega osim prizora planetne površine koja se uzdiže njihovom padu ususret: ta amorfna, oblacima zakomešana ploča se širila u sve izoštrenije detalje, a Elsevirin prigušeni glas je ukazivao na tamno plavetnilo karemovskih mora i na zelene i oker boje karemovskih ostrva, od kojih su neka bila tako velika da se sad činilo da bukvalno odguruju more od sebe. Jedno ostrvo, ono tačno ispod njih, proširilo se toliko da je najzad popunilo sve ekrane: delilo se, i opet delilo, na murale planina, šuma, njiva, koji su se nezadrživo kotrljali svanuću u susret... a onda, pre nego što je ona sasvim shvatila da se to dešava, raširio se vitki prsten grada u polumraku rane zore i pokazao svoje brežuljkaste koncentrične krugove oko jedne ogromne osvetljene zaravni bez ijednog drveta.
<BR>&nbsp;&nbsp;&nbsp;&nbsp;&nbsp;"...ti je poletno-sletno polje", reče Elsevir.
<BR>&nbsp;&nbsp;&nbsp;&nbsp;&nbsp;U tom poslednjem trenutku imala je osećaj da ih iz vazduha uzima, kao da hoće da ih ubere, ruka nekog drugog diva; ruka koja ih je naglo spustila na rešetku svetlećih linija na tom polju i onda još naglije pomakla u stranu, u jednu od građevina tupog magacinskog izgleda raspoređenih svud po obodu sletne zone; i konačno ih ostavila na tlo.
<BR>&nbsp;&nbsp;&nbsp;&nbsp;&nbsp;Gomila putnika krenula je napolje, kroz toplo obojenu unutrašnjost putničkog terminala. Luna je, hodajući, osećala neko peckanje u stopalima: zbog pritiska tuđinske planete... ili zbog loše cirkulacije krvi. U odnosu na tijamatsku silu teže, na koju je Luna bila navikla, veštačka gravitacija u letećem gradu bila je slabija, a ova na Karemofu - jača. Luna se spoticala, ma koliko pažljivo hodala.
<BR>&nbsp;&nbsp;&nbsp;&nbsp;&nbsp;Napolju je bila tek zora. Vazduh još leden; Elsevir je trljala ruke sve do mišica, unutar rukava. Luna je sad obukla i kaišem pritegla ogrtač, ne buneći se nimalo. Karemovci su bili ljudi neskloni pokazivanju tela; Elsevir ju je opomenula, još ranije, da slobodnjačko šetkanje koje se na Lopovskoj Pijaci dozvoljava, ovde dole, na tlu, ne dolazi u obzir. Izlazak sunca otvarao se kao cvet na istoku, znači trebalo bi da nebo gore bude još i sad crno i bez zvezda... digla je pogled i dah joj je zastao u grlu kad je videla kako nebo izgleda. Jer tama je, gore, bila zaklonjena zavesama svetlosti, talasima boja poput nabora zastave: mešavine zelene i ružičaste, žute i zlatne, i ledene plave; trake nalik na dugu, i zraci treperave beline kao kruna jedne začarane zemlje snova.
<BR>&nbsp;&nbsp;&nbsp;&nbsp;&nbsp;"Vidi ono, Svileni", reče Elsevir prelazeći opet na sandi i gledajući za Luninim pogledom. Ali nije to rekla tonom pohvale. "Odvratno."
<BR>&nbsp;&nbsp;&nbsp;&nbsp;&nbsp;"Reći ponovo to možeš građanko." Troje ljudi koji su sa njima došli šatlom, dva muškarca i jedna žena, svi vitki, tamnoputi rođeni Karemovci, stajali su pored njih i čekali taksi; jedan od njih zgađeno je odmahnuo glavom, na kojoj je imao šlem. "Zagađenje - za pomisliti da sutra postoji ne. Bogovi, plovi koliko tona bačenog smeća tamo. Očekuju od nas kako naš posao da radimo, znam ne. Nije kontrola to saobraćaja više, nego đubreta bežanje od."
<BR>&nbsp;&nbsp;&nbsp;&nbsp;&nbsp;"Es-En..." reče žena među njima, nasmeja se lako i lupnu ga ne baš sasvim kao u šali, po uniformisanom ramenu. "Ovi iz ovih krajeva nisu građani", reče ona, značajno podižući obrve. "Potrebno nije da našim budu beznačajnim žalbama dosađivani, ne?"
<BR>&nbsp;&nbsp;&nbsp;&nbsp;&nbsp;"Tako, stari, je", reče treći šlem klimajući se napred-nazad. "Ovaj treba zaista tebi godišnji odmor. Kao zvučiš biopurist."
<BR>&nbsp;&nbsp;&nbsp;&nbsp;&nbsp;Prvi Karemovac je zavukao ispružene šake pod opasač. Izgledalo je kao da mu neko ide na živce.
<BR>&nbsp;&nbsp;&nbsp;&nbsp;&nbsp;"A šta to kao nije u redu na nebu?" reče Luna, prisiljavajući sebe da spusti pogled. "Puno je svetlosti." Kao što i treba da bude. "Divno je."
<BR>&nbsp;&nbsp;&nbsp;&nbsp;&nbsp;Prvi Karemovac ju je pogledao sa početkom mrštenja, ali se na kraju osmehnuo i protiv volje. Odmahnuo je glavom, više u znak žaljenja nego ljutnje. "Neznanje blaženstvo, građanko, je. Budi da nisi Karemovka zadovoljna." Leteći čamac doplovio je pred njih i to troje uđoše.
<BR>&nbsp;&nbsp;&nbsp;&nbsp;&nbsp;"Dobrodošli na Karemof", reče Ugas upadljivo na tijamatanskom jeziku, "gde bogovi govore sandi." Široko joj se osmehnuo.
<BR>&nbsp;&nbsp;&nbsp;&nbsp;&nbsp;Elsevir je uzela sledeći taksi; Karemovac neteh koji je vozio odmerio je pogledom celu njihovu grupu, blago zaprepašćeno, kad je zatražila da idu na imanje "Kej-Ar Aspundha". Elsevir je digla jednu gracioznu šaku i pokazala mu rubinski pečatni prsten koji je nosila na palcu. Okrenuo se opet kontrolnim aparatima, bez ijedne reči komentara, i uzleteo dugom lučnom putanjom oko ruba kosmodromskog polja.
<BR>&nbsp;&nbsp;&nbsp;&nbsp;&nbsp;"Dobro, a šta to nije u redu sa nebom?" reče Luna vireći napolje kroz providni svod taksi čamca. Nebo je postajalo svetlije, pa je aurora nestajala, utapajući se u sjaj dana.
<BR>&nbsp;&nbsp;&nbsp;&nbsp;&nbsp;"Industrijsko zagađenje", reče Elsevir tiho. "'Jesmo li osuđeni večno da ponavljamo greške svojih predaka? Da li je istorija stvar nasleđa ili okoline?'"
<BR>&nbsp;&nbsp;&nbsp;&nbsp;&nbsp;"Lepo rečeno", reče Ugas, okrećući glavu prema njima; sedeo je napred, do pilota.
<BR>&nbsp;&nbsp;&nbsp;&nbsp;&nbsp;"Ti-Džejove reči." Elsevir je kompliment odbacila u stranu kao komarca. "Karemof je zadržao poprilično bogatstvo i kad se Staro carstvo raspalo, Luno. Zadržali su znatnu industrijsku bazu - mada su i ovde, kao i svuda, nastale velike tegobe kad je presečena međuzvezdana trgovina od koje je privreda zavisila. Karemovci su naučili da proizvode sve za sebe, sami, ali na načine koji su bili primitivniji i neuporedivo više rasipnički. Pre oko hiljadu godina došli su dotle da je njihova planeta bila na rubu propasti, ali su onda izmestili industriju u kosmos. Međutim, time su razmenili stare probleme za nove - manje ozbiljne, u ovom trenutku, ali ko zna šta će ovi novi značiti budućim generacijama? Uzroci i posledice... od njih bekstva nema."
<BR>&nbsp;&nbsp;&nbsp;&nbsp;&nbsp;Luna je dodirnula mesto gde je, skriven ispod okovratnika sa emajliranom značkom u vidu blistavog sunca, imala utetoviran svoj znak. Pogledala je pored Svilenog, ka moru lisnatog zelenila ispod njih. Ali kad je pogledala i samog Svilenog, uzmakla je, na sedištu, od njega; znala je da se on plaši njenog dodira, ali je i njoj još i sad bila potajno odvratna njegova sluzavo-svetlucava stranost. Nadleteli su uski prsten grada - koliko je mogla videti, pretežno sačinjen od skladišta, prodavnica i radionica svih mogućih vrsta, još ne probuđenih za novi dan, i od malog broja kuća za stanovanje - i vinuli se u daljinu. Leteći čamac ih je podigao nad šumovite predele, isprekidane čistinama nalik na parkove u kojima su bile privatne stambene zgrade. "Pa ti si mi rekla da je ovde previše stanovništva, Elsi. A pogledaj, nemaju gužvu ni koliko ostrvljani kod nas."
<BR>&nbsp;&nbsp;&nbsp;&nbsp;&nbsp;"Ima previše stanovništva, zlato moje, ali u kosmosu je toliki deo, zato što tamo rade, da ovi 'površinci' imaju prostora koliko hoće, i koliko mogu da plate. Stanovništvo je koncentrisano oko saobraćajnih centara poput ovoga iz koga smo upravo izišli, odakle se distribuira sva roba. Što si bogatiji, utoliko je udaljenija kuća u kojoj živiš. Kej-Ar živi jako daleko."
<BR>&nbsp;&nbsp;&nbsp;&nbsp;&nbsp;"Znači, bogat je?"
<BR>&nbsp;&nbsp;&nbsp;&nbsp;&nbsp;"Bogat?" Elsevir se tiho nasmejala. "Uuuu, grozno bogat... Sve to je trebalo da nasledi Ti-Džej, kao najstariji, ali je kažnjen oduzimanjem ranga, zbog skandaloznog ponašanja. Sigurna sam da je to izazvao namerno, zato što mu se gadio ceo ovaj kastinski sistem. Ali takvih postupaka nema kod Kej-Ara; oduvek je podržavao status quo. On i Ti-Džej čak nisu ni govorili."
<BR>&nbsp;&nbsp;&nbsp;&nbsp;&nbsp;"Onda zašto bi pristao da razgovara s nama?" Luna se nelagodno pomakla na sedištu.
<BR>&nbsp;&nbsp;&nbsp;&nbsp;&nbsp;"Primiće nas on, ne boj se." Onaj zagonetni osmeh opet dotače njeno lice. "Nemoj zbog mene da stvoriš neko rđavo mišljenje o njemu; to je vrlo dobar čovek, samo je prihvatio jedan drugačiji sistem vrednosti."
<BR>&nbsp;&nbsp;&nbsp;&nbsp;&nbsp;"Svi Karemovci su netrpeljivi", reče Ugas. "Ali nisu svi netolerantni po istim, nego po raznim pitanjima."
<BR>&nbsp;&nbsp;&nbsp;&nbsp;&nbsp;"Kej-Ar je došao Ti-Džeju na sahranu; tada mi je rekao da zna da duguje sve što ima, i sve što jeste, Ti-Džeju, koji se svega toga odrekao. I još je rekao da ako mi ikad išta bude potrebno, treba samo da mu se obratim."
<BR>&nbsp;&nbsp;&nbsp;&nbsp;&nbsp;"Kako je umro Ti-Džej?" upita Luna sa oklevanjem.
<BR>&nbsp;&nbsp;&nbsp;&nbsp;&nbsp;"Od srca. Prolazak kroz razne Crne Kapije je naporan za ljudsko telo, za srce. A i razočaranje je teret za srce." Pogledala je napolje i dole, ka zelenilu i zagasitim crvenim tonovima šumskih predela. Ogromne kvrge sivih stena izvirivale su sada iz tih šuma, iz mase drveća, kao debeli zatupasti prsti; na vrhovima i stranama takvih stenovitih uzvisina bile su kuće, koje su se tu rizično držale. "Dogodilo se veoma iznenadno. Nadam se da ću i ja da odem iznenada i odjednom."
<BR>&nbsp;&nbsp;&nbsp;&nbsp;&nbsp;Zaokrenuli su sada ka tlu, ka travnjacima jednog velikog imanja; nisko su nadletali slike komponovane od leja svakovrsnog predivnog cveća, pa žbunje izvajano u oblike raznih čudnih životinja i krhke senjake obavijene lavirintima od potkresanih živih ograda. Pilot ih je spustio na ravne kamene ploče sletne terase, ispred glavne zgrade koja je bila velika kao kongresna dvorana, ali sva od blagih okruglina, brežuljaka i nagiba pokrivenih puzavicama, tako da je ličila na nekakvo izdignuće u samom terenu. Bilo je mnogo prozora, a mnogi od njih bili su ispunjeni vitražima, koji su ponavljali slike i boje iz vrta umetnosti. Zagledana u kuću, Luna primeti da velika, dvokrilna, freskama pokrivena vrata počinju da se otvaraju.
<BR>&nbsp;&nbsp;&nbsp;&nbsp;&nbsp;"Da vas čekam, građani?" Pilot je prebacio desnu ruku preko naslona sedišta pored sebe; izgledao je skeptičan.
<BR>&nbsp;&nbsp;&nbsp;&nbsp;&nbsp;"Neće biti potrebno." Elsevir je hladno prenela potrebnu sumu kredita, dok je Luna, sa ostalima koji su izišli, čekala napolju.
<BR>&nbsp;&nbsp;&nbsp;&nbsp;&nbsp;"Ovo izgleda kao pravo mesto za dan u prirodi", reče Ugas protežući ruke.
<BR>&nbsp;&nbsp;&nbsp;&nbsp;&nbsp;"Zzzza mnogo", reče Svileni okrećući se na sve strane i gledajući uz i niz bašte.
<BR>&nbsp;&nbsp;&nbsp;&nbsp;&nbsp;Elsevir ih je povela ka ulazu. Jedna dostojanstvena sredovečna žena sa bledim pegicama na licu i srebrnim prstenom probodenim kroz jednu nozdrvu stajala je tamo i čekala ih; na sebi je imala jednostavnu belu odeždu obuhvaćenu i pritegnutu širokim platnenim opasačem, i preko nje višestruku ogrlicu od teških, nanizanih tirkiza. "Tetka Elsevir, kakvo nenađenje iz." Luna nije bila ubeđena da taj graciozni osmeh, koji je obuhvatio sve njih, doseže dublje od kože.
<BR>&nbsp;&nbsp;&nbsp;&nbsp;&nbsp;"Neće baš biti da je iznenađenje", promrmlja Elsevir. "Moj tast se obogatio između ostalog i pronalaskom jednog sistema za elektronsko osmatranje posetilaca... Zdravo, Ej-El-Vi, draga", nastavi ona, sad na sandiju. "Baš je da se naše posete podudarile zgodno. Ja sam Vašem ocu da vidi prijateljicu dovela." Dodirnula je Luninu mišicu. "Dobro da on je se nadam." Luna je uočila da se Elsevir obratila toj ženi sa 'Vi' a ne sa bliskim i prijateljskim 'ti'.
<BR>&nbsp;&nbsp;&nbsp;&nbsp;&nbsp;"Hvala, fino; ali konsultuje sa njim lekar Dardžing-eškrad trenutku u ovom se." Uvela ih je u prohladnu unutrašnjost i zatvorila vrata. Svetlost iz vitraža sa obe strane isprelamala je Lunino vidno polje, ublažila njenu iznanadnu svest o neskladnosti njihove grupe. "Da vas mestim s, dok budu gotovi oni, udobno dozvolite." Pokretom ruke pokazala im je da pođu kroz hol; Luna je primetila da su joj nokti dugi i isturpijani u skulpture.
<BR>&nbsp;&nbsp;&nbsp;&nbsp;&nbsp;Provela ih je kroz nekoliko soba; pod svake bio je na višem nivou od prethodne. Najzad su stigli u jednu čiji je prozor, sazdan od traka stakla raznih boja, gledao na umetničke vrtove. Ej-El-Vi je pritisnula jedno u nizu kontrolnih dugmadi u udubljenju u zidu, pored vrata; na to, jedna zidna slika koja je do tog trenutka prikazivala grupu Karemovaca i Karemovki na izletu, pod drvećem, pretvorila se u tridi ekran pun nekakvih ljudi koji se svađaju. Odmahnuvši jednom glavom pokazala je ka brdima purpurnih i crvenih jastučića i ka oazama niskih drvenih stolova sa zlatnim i ametistnim intarzijama. "Izvolite. Roboti poslužitelji će laziti do i od... za, da vama treba nešto, slučaj. A sad mene izvinićete se nadam; poreske gledam za oca podatke pre, grdan posao to je. Družiti on vama će se pri, mogao bude čim." Ostavila ih je same sa posvađanim diskutantima na ekranu.
<BR>&nbsp;&nbsp;&nbsp;&nbsp;&nbsp;Ugas je prekrstio ruke na grudima, šišteći uvređeno. "'Osećajte se kao kod kuće i ukradite nešto od srebrnog pribora za jelo.'" Porodične veze su nešto značile na Velikoj Plavoj. Svi moji roditelji..."
<BR>&nbsp;&nbsp;&nbsp;&nbsp;&nbsp;"Polako, Ugase." Elsevir je odmahnula glavom ka njemu. "Srela sam tu curu - tu ženu - samo dvaput, i to jednom kad je imala osam godina, i drugi put na Ti-Džejevom pogrebu. Nije mogla da čuje mnogo dobroga o ma kome od nas, između ta dva. Osim toga, znaš kakvi su ti visokorođeni kad se radi o..." pogledala je dole, ka sebi, "... o mešovitim brakovima."
<BR>&nbsp;&nbsp;&nbsp;&nbsp;&nbsp;Ugas joj je uzvratio jednakim odmahivanjem glave, a nogom u sandali je malo ćušnuo nogu jednog od tih stolova. "Elsi, ovo je fini rad", reče on pojačanim glasom. "Kamena ova za dva, četiri cifre mogli dobiti gore bi mi."
<BR>&nbsp;&nbsp;&nbsp;&nbsp;&nbsp;Zašištala je na njega u znak neodobravanja. "Kontroliši se. Luno?"
<BR>&nbsp;&nbsp;&nbsp;&nbsp;&nbsp;Luna se trgla, okrenula se od prozora.
<BR>&nbsp;&nbsp;&nbsp;&nbsp;&nbsp;"Zar ti nisam rekla da je ovde lepo?"
<BR>&nbsp;&nbsp;&nbsp;&nbsp;&nbsp;Luna je klimnula glavom, osmehnula se, nemajući reči da izrazi koliko je lepo.
<BR>&nbsp;&nbsp;&nbsp;&nbsp;&nbsp;"Šta misliš, da li bi mogla da ostaneš kao sibila ovde?"
<BR>&nbsp;&nbsp;&nbsp;&nbsp;&nbsp;Lunin osmeh postupno nestade. Odmahnula je glavom, odlutala nazad u sobu i sela na jednu gomilu jastuka. Elsevirin pogled išao je za njom, ali ona mu nije mogla dati odgovor. Nisam u stanju da odgovorim ni na jedno pitanje! Pokazala je prstom ka ekranu, menjajući temu, dok je Elsevir sedala pored nje. "Što se ovi ljute?"
<BR>&nbsp;&nbsp;&nbsp;&nbsp;&nbsp;Elsevir je bacila pogled ka razmahanim govornicima, koncentrišući se. "Ej, pa to je matori Pi-En Singalu, politički lider neklasifikovanih. Bogovi moji, pojma nisam imala da je taj još živ. To ti je parlamentarna debata; tu je i prevodilac, što znači da onaj temperamentni mladi dendi desno mora biti visokog roda. Oni, znaš, ne smeju direktno da se obraćaju jedni drugima."
<BR>&nbsp;&nbsp;&nbsp;&nbsp;&nbsp;"Pa, ja sam mislila da neklasifikovani nemaju nikakva prava." Luna je gledala kako se ta dvojica suočavaju užagrenim pogledima, svako sa svog podijuma, preko neutralnog terena na kome je stajao monotono-zujeći prevodilac potpuno obrijane glave. Pretrčavali su završne reči svake njegove rečenice da bi jedan drugome odgovorili, a on je žurio da ponovi ono što su oni već čuli; bilo je to kao svađa dece. Gledajući ih, nije primećivala u čemu se razlikuju, pa se zapitala kako oni sami znaju ko je tu podređen.
<BR>&nbsp;&nbsp;&nbsp;&nbsp;&nbsp;"A, ne, imaju oni neka prava, pa i pravo na političku zastupljenost; ali, stvar je prosto u tome što je njima zabranjeno sve što im nije izričito dozvoljeno. Osim toga, nije im dozvoljeno da imaju dovoljno poslanika u parlamentu da bi mogli da proguraju neku promenu zakona. Ali oni to ipak pokušavaju, neprestano."
<BR>&nbsp;&nbsp;&nbsp;&nbsp;&nbsp;"Kako uopšte može da radi njihova vlada, kad im je predsednik vlade stalno negde u kosmosu?"
<BR>&nbsp;&nbsp;&nbsp;&nbsp;&nbsp;"A, pa on je na sasvim drugom nivou." Elsevir odmahnu rukom. "On i skupština, predstavljaju Karemof, ali predstavljaju one dane u kojima je Karemof uspostavio prve kontakte sa drugim svetovima koji su ušli u Hegemoniju." Karemof je mislio da će izgraditi staru imperiju samo sa smanjenim brojem članica, uz pomoć Crne Kapije. Ali, Karemovci zapravo nisu imali tehnološku usavršenost ni približnu onoj nekadašnjoj, imperijalnoj, a posle nekog vremena su naučili da se stvarna kontrola nad nekoliko planeta-članica ne može održati bez nadsvetlosnog međuzvezdanog pogona. Karemovske snove o dominaciji progutala je ogromnost kosmosa; sve dok opet ne pronađu pogon za let brži od svetlosti, njihova jedina dominacija morala je ostati ekonomska, i to samo do neke mere, da bi ostale članice pristajale na takav hegemonizam. Svejedno, premijer i njegova leteća velikaška svita nastavili su da deluju kao i pre, kao simbol jedinstva, iako ne više carskog. Putovali su od sveta do sveta, svuda su dočekivani maltene kao bogovi - prividno nedohvaćeni starenjem, a zapravo zaštićeni relativističkom dilatacijom vremana i vodom života od precesije okolne vaseljene.
<BR>&nbsp;&nbsp;&nbsp;&nbsp;&nbsp;"Naravno svakome su uvek dobrodošli, baš zato - a u tome je ironija - baš zato što su bezopasna fantazija." Glasovi skupštinskih diskutanata i strasti iza tih glasova, odlazili su ka sve užarenijim visinama, dok je Elsevir govorila; ona je sad iznenada, šumno, udahnula, u šokiranoj tišini koja je nenadano zavladala, pola planete odatle, u dvorani vlasti.
<BR>&nbsp;&nbsp;&nbsp;&nbsp;&nbsp;Luna vide izraz neverice koji se širio licem starca na ekranu, licem nalik na pohabanu i pogužvanu štavljenu kožu... ali i izraz potpuno neverice na licu nadmenog mladog teha. Čak je i prevodilac izgubio svoju ustakljenu glatkoću; sedeo je otvorenih usta između njih dvojice i vrteo glavom, gledao sad jednog sad drugog. "Šta?" reče Elsevir, a Ugas kao eho - "Šta?"
<BR>&nbsp;&nbsp;&nbsp;&nbsp;&nbsp;"Nije čekao; nije čekao prevodioca!" Elsevir je pritisnula šake na obraze i podvrisnula oduševljeno. "Ej, gledaj matorog, molim te! Celog života se borio da postigne nešto ovako, znajući da nema šanse, a sad je postigao." Iz skupštinske dvorane dopirao je rastući talas žamora; mladi teh se okrenuo i otišao iz vidnog polja kamere kao u transu. Na njegovo mesto popeo se neko u sivoj odeći i odeždi vlasti, i počeo da poziva na mir i red.
<BR>&nbsp;&nbsp;&nbsp;&nbsp;&nbsp;"Šta je bilo?" reče Luna naginjući se napred i obuhvatajući se rukama oko kolena.
<BR>&nbsp;&nbsp;&nbsp;&nbsp;&nbsp;"Taj teh se zaboravio", reče Elsevir bez daha. "Obratio se Singaluu neposredno - kao sebi ravnom - umesto preko prevodioca. I to pred milionima svedoka!"
<BR>&nbsp;&nbsp;&nbsp;&nbsp;&nbsp;"Ne kapiram."
<BR>&nbsp;&nbsp;&nbsp;&nbsp;&nbsp;"Sad je Singalu pripadnik kaste Tehničara!" Elsevir se nasmejala. "Jedini način da se na Karemofu podigneš u višu kastu je taj da te podigne neko ko je već u višoj kasti, na taj način što će ti se pred svedocima obratiti kao sebi ravnom. Upravo to se desilo."
<BR>&nbsp;&nbsp;&nbsp;&nbsp;&nbsp;"A da je Singalu to uradio? Da li bi taj teh postao neklasifikovan?" Luna je gledala kako se starac grčevito hvata za govornički pult ispred sebe i kako plače bez imalo stida, ali se i široko osmehuje kroz suze. Osetila je da se i njoj steže grlo; pokraj nje Elsevir obrisa oči.
<BR>&nbsp;&nbsp;&nbsp;&nbsp;&nbsp;"Ne, ne, onda bi teh samo naredio da ovoga uhapse..." Elsevir zaćuta: na ekranu je čovek u sivom prešao središnji prostor, kruto zagrlio Singalua i čestitao mu, licem u lice. "Eh, da je Ti-Džej mogao ovaj trenutak videti samo, ovo zajedničko..."
<BR>&nbsp;&nbsp;&nbsp;&nbsp;&nbsp;"A da li zajednički i onaj mračni trenutak jednako bio njima bi, kad ode mladi čovek koji to izazvao je kući večeras i otrov guta pro?"
<BR>&nbsp;&nbsp;&nbsp;&nbsp;&nbsp;"Kej-Ar?" Okrenuli su se svi četvoro prema tom glasu na vratima. Luna vide čoveka nekada visokog, sad pogurenog pod bremenom godina - iako su Karemovci odlagali starenje veštije nego ijedan drugi narod lišen vode života. Žmirnula je, pogledala ga opet, ali ni na drugi pogled nije nestao smeđi pergament kože, a kaftan, iako labav, nije mogao da prikrije sve znake starenja tela pod njim. Ali, to je bio Ti-Džejev mlađi brat... kako je moguće da je tako grozno ostario?
<BR>&nbsp;&nbsp;&nbsp;&nbsp;&nbsp;"Bio bi", reče Elsevir, sedajući uspravnije i izravnavajući suknje. "Taj momenat Singalu isto podelio bi. Nevolju iako je glupan sam na sebe navukao mladi; iako vaš narod 'bolje gubitak života nego sramota' kaže olako suviše. A Vi Singaluovoj radosti takođe pridružujete se li?" Ni u obraćanju Aspundhu nije upotrebila prijateljsko 'ti'.
<BR>&nbsp;&nbsp;&nbsp;&nbsp;&nbsp;Osmehnuo se, na rubu dobroćudnog smeha. "Pridružujem, da se. On da pametan, ali i sposoban, dokazao je, godina tokom - a to da naš sistem selekciju po inteligenciji i inicijativi ima kazuje do; svemu što Ti-Džej uradio je uprkos, kad trudio se naglavačke sve preokrene da, i niskorođenog svakog koji mu se osmehne unapredi da."
<BR>&nbsp;&nbsp;&nbsp;&nbsp;&nbsp;"Kej-Ar, to možeš ti reći kako? Znaš visokorođeni štite čistotu kao device svoju! Tvoj otac uzdići hteo nije nikog, jedan od umova najbrilijantnijih generacije!"
<BR>&nbsp;&nbsp;&nbsp;&nbsp;&nbsp;"Dignut ipak sam uz, ali." Slegnuo je ramenima dobroćudno. "Moj otac dovoljan bio je za; da će sve doći vremenom, znao je."
<BR>&nbsp;&nbsp;&nbsp;&nbsp;&nbsp;"Kad se u banci nađe dovoljno kredita da usvojiš nekoliko uglednih predaka", reče Ugas.
<BR>&nbsp;&nbsp;&nbsp;&nbsp;&nbsp;Aspundhov izraz lica ostao je smiren; Luna je pretpostavila da on ne zna tijamatski. "Naučna to struktura društva visoko je, vršeno odgovara našoj tehnološkoj orijentaciji sa. Funkcioniše - zauvek iz haosa prekosmičke ere nas je digla. Milenijum stabilnog napretka dala."
<BR>&nbsp;&nbsp;&nbsp;&nbsp;&nbsp;"Stagnacije, misliš", reče Elsevir mršteći se.
<BR>&nbsp;&nbsp;&nbsp;&nbsp;&nbsp;Odmahnuo je rukom indignirano. "To kazati možeš još, posle u najnaprednijem svetu Hegemonije života?"
<BR>&nbsp;&nbsp;&nbsp;&nbsp;&nbsp;"Tehnički naprednom. U pogledu društva bolji ste nešto od Ondinija jedva."
<BR>&nbsp;&nbsp;&nbsp;&nbsp;&nbsp;Uzdahnuo je. "Čini se meni da vođen ovaj razgovor već davno je zašto?"
<BR>&nbsp;&nbsp;&nbsp;&nbsp;&nbsp;Elsevir diže ruke. "Izvini, Kej-Ar, došla da raspravljam o politici nisam, ili traćim tvoje ili moje vreme da. U nepolitičkom tvom svojstvu vidim te došla sam da; i dovela nekog treba tvoje usmeriteljske reči ko." Ustala je i povukla Lunu da ustane sa tih jastuka.
<BR>&nbsp;&nbsp;&nbsp;&nbsp;&nbsp;Luna je stajala tupo. Zurila je u Kej-Ar Aspundha dok joj je prilazio. Na nogama je imao papuče, a na prsima - primeti ona - svetlucavi trolist. "Sibil! Nemoguće!"
<BR>&nbsp;&nbsp;&nbsp;&nbsp;&nbsp;Zaustavio se, svečano klimnuo glavom. "Pitaj, govoriću od."
<BR>&nbsp;&nbsp;&nbsp;&nbsp;&nbsp;Elsevir je posegnula gore i otkopčala i skinula Luni okovratnik, otkrivajući trolisni tetovaž istog oblika. "Tvoja sestra po duhu. Zove se Luna."
<BR>&nbsp;&nbsp;&nbsp;&nbsp;&nbsp;Lunine ruke poleteše gore, ka grlu; okrenula se na drugu stranu, skrivajući znak svoje propale inspiracije kao da se našla gola pred ovim čovekom. Međutim, Elsevir ju je čvrsto okrenula nazad, i podizala vrh njene vilice sve dok Luna nije opet pogledala Aspundhu u oči.
<BR>&nbsp;&nbsp;&nbsp;&nbsp;&nbsp;"Mojoj činiš kući čast", reče Aspundh klanjajući joj se samo glavom. "Mi prosti o, ako ponašanje tebe razočaralo moje je, i postidelo te dođeš da."
<BR>&nbsp;&nbsp;&nbsp;&nbsp;&nbsp;"Nije." Luna je oborila pogled, progovorila nespretno na sandiju. "To nije. Sibila... sibila nisam ja. Nisam ovde, ovo svet nije moj."
<BR>&nbsp;&nbsp;&nbsp;&nbsp;&nbsp;"Naša nije vremenom ni prostorom graničena vizija o; čudu nauke Starog carstva hvaljujući za." Prišao je još bliže, pretražujući njeno lice pri tom. "Bilo gde odgovorimo mi možemo da, bilo kad... Ali ti ne. Pokušala si, uspela ne." Stao je pred nju, zagledao se ujednačeno u njene zaprepašćene oči. "Svako videti može toliko; posebna dubina uvida treba za to ne. Razlog, ali? To pitanje mi govoriti moraš ti od. Sedi sad, i otkud dolaziš reci mi." Spustio se na jastuke, oslanjajući se na stočić da bi to pouzdanije izveo.
<BR>&nbsp;&nbsp;&nbsp;&nbsp;&nbsp;Luna sede, tako da se sad gledala s njim preko tog niskog stola; Elsevir, Svileni i Ugas dopunjavali su krug. "Tijamata došla sam sa."
<BR>&nbsp;&nbsp;&nbsp;&nbsp;&nbsp;"Tijamat!"
<BR>&nbsp;&nbsp;&nbsp;&nbsp;&nbsp;Klimnula je glavom. "I sad Dama kroz mene više govori ne, zato što... obećanja... neispunjena ostavila sam."
<BR>&nbsp;&nbsp;&nbsp;&nbsp;&nbsp;"'Dama'?" reče on pogledavši u Elsevir.
<BR>&nbsp;&nbsp;&nbsp;&nbsp;&nbsp;"To Majka koja je More je, boginja. Objasnim kako dospeli ovde mi možda bolje je, Kej-Ar." Protrljala je šake, nagnula se napred i ispričala mu kako se dogodilo da ovde dođu. Luna vide da se brazda između Aspundhovih belih veđa produbljuje, ali, Elsevir nije ni gledala njegovo lice. "Nazad vratiti nismo mogli nju, a za Crnu Kapiju prolazak kroz astrogator nama trebao je. Sibila pošto je bila Luna, ja... ja nju upotrebila sam", reče, sa malim naglaskom na reči upotrebila. "Sibila tek postala je ona bila, i sad, toga posle, u transfer ući može ne." Njeni prsti su se preplitali, savijali.
<BR>&nbsp;&nbsp;&nbsp;&nbsp;&nbsp;Jedan mehanički poslužitelj visokog albeda pojavi se na vratima i priđe do Aspundhovog ramena noseći poslužavnik sa visokim čašama. Aspundh klimnu glavom i robot spusti pića na sto. "Li još nešto gospodine želite?"
<BR>&nbsp;&nbsp;&nbsp;&nbsp;&nbsp;"Ne." Odmahnuo je rukom robotu da ode, pomalo nestrpljivo. "Misliš, ti pripremljenu nju ne, u transferu satima ostavila si? Bogovi moji, to vrsta neodgovornog ponašanja je koju od Ti-Džeja očekivao bih! Um da gubila nije iz, čudo."
<BR>&nbsp;&nbsp;&nbsp;&nbsp;&nbsp;"Pa, šta je trebalo da urade?" prekide ga Ugas ljutito. "Da puste da nas plavonje pohvataju? Da me ostave da umrem?"
<BR>&nbsp;&nbsp;&nbsp;&nbsp;&nbsp;Aspundh ga pogleda bez izraza na licu. "Njen razum ti poštenu zamenu smatraš za."
<BR>&nbsp;&nbsp;&nbsp;&nbsp;&nbsp;Ugašev pogled se spusti do trolista na Aspundhovim prsima, pređe do onog istetoviranog ispod Luninog grla, ali sa njihovim pogledima se ne susrete. Odmahnu glavom.
<BR>&nbsp;&nbsp;&nbsp;&nbsp;&nbsp;"Ja da jeste mislim." Videla je ublaženje Ugaševog profila čim je izgovorila te reči. "To bila moja dužnost je. Samo... dovoljno jaka bila nisam." Popila je malo iz visoke, jako hladne čaše koja se našla ispred nje; tečnost boje kajsije počela je da se ispunjava mehurićima tek u njenim ustima i da joj nateruje suze u oči.
<BR>&nbsp;&nbsp;&nbsp;&nbsp;&nbsp;"Pošto ti ta si koja sad ovo jašnjava mi ob, nazvaću jednim od umno-najjačih - ili najtaličnijih - ljudskih bića koja sam ikada upoznao, te."
<BR>&nbsp;&nbsp;&nbsp;&nbsp;&nbsp;"Jesam li to?" Luna je savila obe šake oko čaše koja je na umirujući način ledeno pekla njene dlanove. "Onda kad prestati da se plašim svakog koraka u mrak ću? Kad osetim transfer na mene dolazi da, to kao... umiranje iznutra je." Progutala je još jedan gutljaj, vid joj se zamutio. "Mrak taj mrzim!"
<BR>&nbsp;&nbsp;&nbsp;&nbsp;&nbsp;"Znam, da." Aspundh je nekoliko trenutaka sedeo ćutke. "Elsevir, prevodiš za mene hoćeš li da? Važno mislim da Luna svaku reč razume biti će."
<BR>&nbsp;&nbsp;&nbsp;&nbsp;&nbsp;Elsevir je klimnula glavom i Luna je dalje dobijala od nje Aspundhove reči na tijamatskom, a on je nastavljao. "Tijamat je - nerazvijen. Razumeš li kuda ideš kad si bačena u tamu? Razumeš li zašto ponekad umesto svog vidiš neke druge svetove?" Kad je Elsevir završila sa prevodom, Luna je odrečno odmahnula glavom, a Elsevir je dodala, tiho: "Pa zato dovela sam nju tebi."
<BR>&nbsp;&nbsp;&nbsp;&nbsp;&nbsp;Luna je pogledala kroz prozor, kao da nešto traži po vazduhu. "Dama Thalasa odabira..."
<BR>&nbsp;&nbsp;&nbsp;&nbsp;&nbsp;"Dakle, na tvom svetu tvoja boginja donosi odluke, ili bar ti u to veruješ. Šta bi ti kazala ako bih ti ja rekao da tvoje vizije nisu poklon od bogova, nego nasleđe Stare Imperije?"
<BR>&nbsp;&nbsp;&nbsp;&nbsp;&nbsp;Luna uvide da je zadržavala dah; sada ga naglo ispusti. "Da! Mislim, to sam, to sam očekivala. Ovde svi znaju da sam sibila; kako je moguće da znaju? Ti si sibil; a o Dami Thalasi nikad ni čuo nisi." Luna je odavno prestala da veruje u Thalasu kao u bukvalno, fizičko biće, divnu ženu sa kosom od morskih algi, ogrnutu morskom penom, ženu koja se diže iz talasa vozeći se u velikoj školjki koju vuku meri. Ali čak ni ona bezoblična, elementarna sila čiji dodir je ponekad osećala u duši ne bi nikako mogla napustiti Damin element ili putovati ovako daleko. Ako je, uostalom, Luna ikad išta zaista osetila, išta sem sopstvene čežnje da oseti... "Vi van-Tijamatovci imate tako mnogo bogova." Bila je toliko ošamućena gubitkom i promenom da gotovo nije ni osetila još jedan udarac. "Šta će vam toliko mnogo?"
<BR>&nbsp;&nbsp;&nbsp;&nbsp;&nbsp;"Zato što ima toliko svetova; svaki svet ima nekog svog boga ili, najčešće, po nekoliko bogova. 'Moji bogovi ili tvoji bogovi', kaže se, 'ko zna koji su pravi?' Zato mi, za svaki slučaj, obožavamo sve njih", glasio je prevod.
<BR>&nbsp;&nbsp;&nbsp;&nbsp;&nbsp;"Ali kako je moglo Staro Carstvo stvoriti sibile svuda, ako to nije uradio nijedan bog? Zar ljudi tog carstva nisu bili, ipak, samo ljudi?"
<BR>&nbsp;&nbsp;&nbsp;&nbsp;&nbsp;"Bili su." Pružio je ruku do činije sa ušećerenim voćem na sredini stola. "Ali u ponečemu sa božanskim moćima. Putovali su sa jedne planete pravo na drugu, za samo nekoliko nedelja ili meseci, a ne godina - imali su uređaje za komunikaciju i prevoz brže od svetlosti. Ipak, njihovo carstvo se na kraju raspalo... čak i oni su se raširili više nego što su njihove snage dozvoljavale. Tako, bar, mi mislimo.
<BR>&nbsp;&nbsp;&nbsp;&nbsp;&nbsp;Ali dok se carstvo rušilo, neka izuzetna i nesebična grupa izgradila je jedno posebno spremište informacija, banku podataka, slagalište imperijalne učenosti iz svih oblasti ljudskog znanja. Nadali su se da će time uticati da predstojeći kolaps civilizacije bude manje potpun, a da kasnija obnova bude brža. Zato su stvorili zabeleške o svim dotadašnjim ljudskim otkrićima i pohranili ih na jedno, izuzetno dobro zaštićeno mesto. Pošto su uviđali da bi na mnogim svetovima tehnički slom mogao biti maltene potpun, dosetili su se da terminali za tu njihovu računarsku budu najjednostavniji: naime, da to budu pojedina ljudska bića. Sibile, koje će prenositi svoju receptivnost neposredno svakom svom izabranom nasledniku, pomoću mešanja krvi."
<BR>&nbsp;&nbsp;&nbsp;&nbsp;&nbsp;Luna je opipala ožiljak na svom zglavku. "Ali, kako može nečija krv da ti pokaže šta... šta se nalazi u nekoj mašini na nekoj drugoj planeti? Ne verujem ja u to!"
<BR>&nbsp;&nbsp;&nbsp;&nbsp;&nbsp;"Nazovi to božanskom infekcijom. Znaš šta je infekcija?"
<BR>&nbsp;&nbsp;&nbsp;&nbsp;&nbsp;Klimnula je glavom. "Kad je neko bolestan, gledaš da mu nisi blizu."
<BR>&nbsp;&nbsp;&nbsp;&nbsp;&nbsp;"Tačno tako. Sibilska infekcija je zarazna bolest koju je čovek stvorio, biotehnički konstrukt tako usavršen da smo njegovu prefinjenost tek počeli da otkrivamo. To je zarazna klica koja izaziva, ili možda usađuje, određena restrukturiranja u moždanom tkivu, tako da sibila postaje prijemčiva za nadsvetlosni komunikacijski medijum. Postaneš prijemnik i otpremnik. Uspostavljaš vezu direktno sa tom njihovom memorijom. Eto gde si kad se utopiš u ništavilo; u računaru si, u njegovim strujnim kolima, a ne izgubljena u svemiru. Ponekad, međutim, stupaš u vezu sa drugim sibilama, koje žive na drugim planetama, i koje znaju odgovore na pojedina pitanja koja u vreme Stare Imperije niko nije postavljao." Podigao je čašu ka njoj kao da nazdravlja. "Od ovolike priče sam ožedneo."
<BR>&nbsp;&nbsp;&nbsp;&nbsp;&nbsp;Luna je gledala trolist na bogatoj, zlatom protkanoj smeđoj tkanini njegove odeće; činilo joj se da se taj medaljon vrti. Iza njega kao da je videla svoj, isti takav trolist, u sličnom okretanju, okačen o kuku negde gore, u visinama, u jednoj sobi sa aparatima za erkondišn. "Znači li to da od te zaraze neki ljudi polude? Smrt je ubiti sibilu... voleti sibilu..." Zaćutala je. Pipkala je hladne kamenčiće ugrađene u rubove stola.
<BR>&nbsp;&nbsp;&nbsp;&nbsp;&nbsp;Podigao je obrve. "Da li se na Tijamatu tako kaže? Imamo i mi takvu izreku, ali je više ne shvatamo bukvalno. Da, neki ljudi zahvaćeni tom 'bolešću' polude. Pri izboru sibila, uzimaju se u obzir određene crte ličnosti, među kojima je i emocionalna stabilnost... a krv sibile, dabome, može da prenese tu bolest. Može i pljuvačka, ali obično je potrebna otvorena rana da bi inficiranje uspelo. Očigledno za ljude koji su razumno oprezni nije 'smrt voleti sibilu' jer da jeste, vi ne biste danas videli moju kćer. Pretpostavljam da je ta praznoverica namerno izazvana, da bi sibile imale nekakvu zaštitu u manje civilizovanim društvima. Sam ovaj simbol koji mi nosimo, radijalni trolist sa proširenjima, je simbol za biološku kontaminaciju, jedan od najstarijih znakova u istoriji čovečanstva."
<BR>&nbsp;&nbsp;&nbsp;&nbsp;&nbsp;Ali ona više ništa nije čula posle... "Nije smrt voleti sibilu? Onda Ukres... ne moramo se držati na odstojanju. Možemo da zajedno živimo! Elsevir!" Zagrlila je staru ženu tako jako da ovoj nije bilo lako da dođe do vazduha. "Hvala ti! Hvala što si me ovde dovela - spasla si mi život. Ne postoji ništa između zemlje i neba što neću učiniti za tebe!"
<BR>&nbsp;&nbsp;&nbsp;&nbsp;&nbsp;"Ovo je šta?" reče Aspundh oslanjajući se pesnicom o sto, zbunjen. "Ukres taj ko je? Romansa?"
<BR>&nbsp;&nbsp;&nbsp;&nbsp;&nbsp;Elsevir je odgurnula Lunu na udaljenost pruženih ruku, ali ju je tu zadržala, nežno. "O, Luno, dete moje drago", reče, "ne želim da budem primorana da zahtevam od tebe ispunjenje toga što si sad obećala."
<BR>&nbsp;&nbsp;&nbsp;&nbsp;&nbsp;Luna je sklonila pogled, ne razumevajući. "Nas dvoje smo bili zavetovani..."
<BR>&nbsp;&nbsp;&nbsp;&nbsp;&nbsp;"Venčani, na njihov način", progunđa Elsevir.
<BR>&nbsp;&nbsp;&nbsp;&nbsp;&nbsp;"Kad sam postala sibila, on je otišao. Ali sad, kad se vratim i kažem mu da..."
<BR>&nbsp;&nbsp;&nbsp;&nbsp;&nbsp;"Vratiš? Tijamat na?" Aspundh sede uspravnije.
<BR>&nbsp;&nbsp;&nbsp;&nbsp;&nbsp;"Luno", reče Elsevir, "nema povratka."
<BR>&nbsp;&nbsp;&nbsp;&nbsp;&nbsp;"Znam, znam da moram sačekati dok Ugas..."
<BR>&nbsp;&nbsp;&nbsp;&nbsp;&nbsp;"Luno - slušaj je!" povika Ugas. Luni zastade dah; nije očekivala da će on svoje ćutanje prekinuti tako besno.
<BR>&nbsp;&nbsp;&nbsp;&nbsp;&nbsp;"Šta?" Klonula je u Elsevirinim rukama. Žmirkala je, mnogo puta. "Rekla si da ćemo..."
<BR>&nbsp;&nbsp;&nbsp;&nbsp;&nbsp;"Nema nam povratka na Tijamat, Luno. Nismo ni mislili da se vraćamo, niti možemo. Ne možeš ni ti." Elsevirine usne su drhtale. "Lagala sam te." Lutala je pogledom, tražeći i ne nalazeći neki lak način da kaže ono što mora. "Sve je bila užasna laž. Ja... žalim zbog toga." Pustila je Lunine mišice.
<BR>&nbsp;&nbsp;&nbsp;&nbsp;&nbsp;"Ali zašto?" Luna je rasejano odgurivala kosu unazad; pojedine vlasi golicale su je po licu kao paučina. "Zašto?"
<BR>&nbsp;&nbsp;&nbsp;&nbsp;&nbsp;"Zato što je prekasno. Ona Kapija koja se nalazi u blizini Tijamata sada se već zatvara, postaje suviše nestabilna da bi maleni brod, kao što je naš, prošao bezbedno. Nisu... nisu meseci prošli od našeg odlaska sa Tijamata, Luno. Prošlo je više od dve godine. Povratak bi trajao isto toliko."
<BR>&nbsp;&nbsp;&nbsp;&nbsp;&nbsp;"Laž! Nismo proveli godine u onoj lađi." Luna se odgurnula sa jastuka, našla se na kolenima; razumevanje se topilo i slivalo oko nje. "Zašto mi ovo radiš?"
<BR>&nbsp;&nbsp;&nbsp;&nbsp;&nbsp;"Zato što je trebalo da to uradim još na početku." Elsevir pokri oči šakom. Ugas brzo reče Aspundhu nešto na sandiju.
<BR>&nbsp;&nbsp;&nbsp;&nbsp;&nbsp;"Sad ona laže ne te, Luno", reče Aspundh sedajući malo dalje od njih, kao da se podsvesno odvaja. Elsevir opet poče prevoditi, tupo. "Brodsko vreme nije isto kao vreme izvan broda. U brodu vreme teče sporije. Pogledaj mene, pogledaj Elsevir - i seti se da sam bio mlađi, i to mnogo godina mlađi, od Ti-Džeja. Luno, ako bi se ti sad vratila na Tijamat, tamo bi se pokazalo da si bila odsutna gotovo pet godina."
<BR>&nbsp;&nbsp;&nbsp;&nbsp;&nbsp;"Ne... ne, ne!" Izborila se da ustane, otrgla se i od Ugasa koji je pokušao da je zadrži. Otišla je do prozora i tamo stala gledajući vrtove i nebo, jako pritiskajući čelom prozorsko okno. Njen dah je navukao na staklo zavesu kratkotrajnog mraza, tako da nije mogla ni videti ništa, kao da je zaslepljena snežnom mećavom. "Neću da ostanem na ovoj planeti. Ne možete vi mene ovde da zadržite!" Stegla je šake u pesnice; njeni zglavci su zacvileli po staklu. "Kako si mogla to da mi uradiš, kad si znala?" Okrete se ka njima besno. "Imala sam poverenja u tebe! Proklet bio tvoj brod, i neka te svi tvoji bogovi prokunu!"
<BR>&nbsp;&nbsp;&nbsp;&nbsp;&nbsp;Aspundh je sad stajao pored niskog stola; pošao je lagano ka njoj, preko sobe. "Gledaj Luno njih po." Govorio je tiho, tonom maltene kao da je razgovor sasvim običan. "Lica njihova gledaj po, i reci život tvoj želeli su da unište da li."
<BR>&nbsp;&nbsp;&nbsp;&nbsp;&nbsp;Prinudila je svoje nevoljne oči da se usmere ka onima koji su još sedeli oko stola - jedno lice nečitljivo, jedno pognuto od stida, jedno sjajno od suza koje su tekle kao kapi kiseline. Nije odgovorila, ali, dovoljno je bilo i ovo. Aspundh je odvede nazad do stola.
<BR>&nbsp;&nbsp;&nbsp;&nbsp;&nbsp;"Luno, molim te da shvatiš, molim te da mi veruješ... upravo zato što mi je tvoja sreća tako važna, nisam mogla da prisilim sebe da ti kažem." Elsevirin glas bio je tanak i umoran. "A i zato što sam htela da ostaneš."
<BR>&nbsp;&nbsp;&nbsp;&nbsp;&nbsp;Luna je stajala i ćutala, osećajući da joj je lice kruto i hladno kao maska. Elsevir skloni pogled sa tog lica i reče: "Toliko mi je žao."
<BR>&nbsp;&nbsp;&nbsp;&nbsp;&nbsp;"Znam", reče Luna, silom gurajući tu reč preko svojih odrvenelih usana. "Znam da ti je žao. Ali time se ništa ne menja." Potonula je opet na jastuke, lišena snage, ali ipak ne dajući nikome nikakav oproštaj.
<BR>&nbsp;&nbsp;&nbsp;&nbsp;&nbsp;"Nepravda činjena, rođako, je u", reče Aspundh. "Pitanje ostaje - to da praviš is, šta činićeš u?"
<BR>&nbsp;&nbsp;&nbsp;&nbsp;&nbsp;"Sve što je u mojoj moći."
<BR>&nbsp;&nbsp;&nbsp;&nbsp;&nbsp;"U našoj moći", reče Ugas.
<BR>&nbsp;&nbsp;&nbsp;&nbsp;&nbsp;"Onda me odvedi kući, Elsevir!"
<BR>&nbsp;&nbsp;&nbsp;&nbsp;&nbsp;"Ne mogu. Iz svih ovih razloga koje sam ti nabrojala; istiniti su. Suviše je kasno. Ali možemo ti dati novi život."
<BR>&nbsp;&nbsp;&nbsp;&nbsp;&nbsp;"Neću ja novi život. Hoću onaj stari."
<BR>&nbsp;&nbsp;&nbsp;&nbsp;&nbsp;"Pet godina, Luno", reče Ugas. "Kako ćeš ga naći, pet godina kasnije?"
<BR>&nbsp;&nbsp;&nbsp;&nbsp;&nbsp;"Ne znam." Sastavila je pesnice. "Ali na Tijamat se vratiti moram! Nije gotovo. Osećam to, nije gotovo!" Neka rezonancija odzvanjala je u dubinama njenog uma; neko daleko zvono. "Ako vi ne možete da me vratite, sigurno postoji neki brod koji može. Pomozite mi da nađem jedan takav..."
<BR>&nbsp;&nbsp;&nbsp;&nbsp;&nbsp;"I ako nađemo takav brod, opet ne vredi", reče Ugas pokušavajući da se drugačije namesti među jastucima. "Zabranjeno je; ti si Tijamatovka, a zakon kaže da ako jednom odeš sa te planete, ne možeš više da se vratiš. Tvoj svet je na crnoj listi."
<BR>&nbsp;&nbsp;&nbsp;&nbsp;&nbsp;"Ne mogu oni tako..." Osećala je sve veći bes.
<BR>&nbsp;&nbsp;&nbsp;&nbsp;&nbsp;"Mogu, građanko mlada", reče Aspundh dižući ruku. "Ali, mi reci, 'nije gotovo' znači šta? Znaš ti to kako?"
<BR>&nbsp;&nbsp;&nbsp;&nbsp;&nbsp;"Pa - ne znam." Oborila je pogled, zbunjena.
<BR>&nbsp;&nbsp;&nbsp;&nbsp;&nbsp;"To samo želja tvoja da završeno nije je."
<BR>&nbsp;&nbsp;&nbsp;&nbsp;&nbsp;"Ne, sigurna sam!" Besna, iznenada je bila sigurna. "Samo ne znam - kako to znam."
<BR>&nbsp;&nbsp;&nbsp;&nbsp;&nbsp;"Tako znači." Mrštio se, ali više od zaprepašćenja nego od neodobravanja.
<BR>&nbsp;&nbsp;&nbsp;&nbsp;&nbsp;"Ne može ona da zna", promrmlja Ugas. "Je l' može?"
<BR>&nbsp;&nbsp;&nbsp;&nbsp;&nbsp;"Ponekad dešava to se." Aspundh je izgledao veoma ozbiljno. "Mi ruke sibil-mašine smo. Ponekad manipuliše ona radi ciljeva svojih nama. Mislim treba da bar pokušamo saznati možemo ako, Lunin odlazak išta menio da li je pro."
<BR>&nbsp;&nbsp;&nbsp;&nbsp;&nbsp;Luna ga, kao i ostali, pogleda sa nevericom.
<BR>&nbsp;&nbsp;&nbsp;&nbsp;&nbsp;Ugas se pored nje nasmeja stegnuto. "Misliš - mašina preduzima neka dejstva sama? Zašto? Kako?"
<BR>&nbsp;&nbsp;&nbsp;&nbsp;&nbsp;"Jedan od obrazaca koje tek pokušavamo da opet doznamo to je. Sibilstvo biti prokleto nejasno može, što siguran da znate sam. Ali, sprava rasla takvim funkcijama do, kakva god da je, neku vrstu svesti imati morala bi."
<BR>&nbsp;&nbsp;&nbsp;&nbsp;&nbsp;Luna je sedela, nestrpljiva, samo napola ih slušajući, napola razumevajući. "Kako ja da saznam - da li se vratiti moram?"
<BR>&nbsp;&nbsp;&nbsp;&nbsp;&nbsp;"Ključ imaš, sibilo. Dozvoli pitam da, odgovor imaćeš."
<BR>&nbsp;&nbsp;&nbsp;&nbsp;&nbsp;"Misliš... Ne, ne mogu. Ne mogu." Iskrivila je lice u grimasu.
<BR>&nbsp;&nbsp;&nbsp;&nbsp;&nbsp;Spustio se na kolena i namestio udobno, onda je zagladio svoju kosu nalik na srebrne žičice. "Pitaj, dakle, odgovoriću. Input. Njegove oči se ugasiše; padao je u transfer.
<BR>&nbsp;&nbsp;&nbsp;&nbsp;&nbsp;Progutala je knedlu, uhvaćena na iznenađenje, i rekla samosvesno: "Reci mi šta... šta će se desiti ako se ja, Luna Svetlohodna, nikad ne vratim na Tijamat?"
<BR>&nbsp;&nbsp;&nbsp;&nbsp;&nbsp;Videla je da njegove oči žmirkaju, najednom zaprepašćene, da pretražuju svetlosnim mrljama istačkane uglove sobe, i da se vraćaju njihovim licima - samo njenom licu. "Ti, Luna Svetlohodna, sibila, pitaš to? Ti si ona prava. Ti si ona ista... ali nisi ista. Mogla bi da budeš ona, mogla bi Kraljica biti... On je voleo tebe, ali sad voli nju. Isto, ali nije isto. Vrati se - bez tebe je rana od koje truli zdravo meso, ovde u srcu Grada... rana kojoj nema zarastanja. Prošlost postaje neprestana budućnost, ako ne savladaš Promenu... Kraj analize. Aspundhova glava naglim trzajem klonu na grudi; oslonio se na sto obema rukama i tako ostao nekoliko dugih trenutaka. Onda opet diže pogled. "Kao... noć, tamo, da bila je." Otpio je iz čaše. "I jedna soba čudnih lica puna..."
<BR>&nbsp;&nbsp;&nbsp;&nbsp;&nbsp;Uzela je i Luna čašu, i počela piti da bi stegnutost u njenom grlu popustila. On je voleo tebe, ali sad voli nju.
<BR>&nbsp;&nbsp;&nbsp;&nbsp;&nbsp;"Rekao sam šta?" reče Aspundh, gledajući ka njoj, opet jasnih očiju, ali lica sada iscrpljenog i otegnutog.
<BR>&nbsp;&nbsp;&nbsp;&nbsp;&nbsp;Prepričala mu je njegove reči, zastajkujući; ostali su joj pomagali. "Ali nisam razumela... I ne razumem! Kako bi mogao da voli... Ugrizla se za usnu. Elsevir ju je dodirnula po ruci, ovlaš, kratko.
<BR>&nbsp;&nbsp;&nbsp;&nbsp;&nbsp;"'Mogla bi Kraljica biti'", reče Aspundh. "Bez tebe... rana koja nema zarastanja." Mislim da je tvoja intuicija bila istinita... tvoja uloga u nekoj većoj predstavi nije ispunjena do kraja. Nastala je neka nejednakost."
<BR>&nbsp;&nbsp;&nbsp;&nbsp;&nbsp;"Neka je nastala - to se već dogodilo", reče Elsevir polako. "Pa, zar to ne bi značilo da je i trebalo tako da se dogodi?"
<BR>&nbsp;&nbsp;&nbsp;&nbsp;&nbsp;Osmehnuo se, odmahnuo glavom. "Ću glumiti da to znam ne. Ja tehnokrat, ne filozof sam. Za interpretaciju sam zadužen ne, bogovima hvala. Nešto li je vršeno za, ili ne, tome treba Luna da odlučuje o."
<BR>&nbsp;&nbsp;&nbsp;&nbsp;&nbsp;Luna se ukruti. "Misliš - još način da se vratim Tijamat postoji na?"
<BR>&nbsp;&nbsp;&nbsp;&nbsp;&nbsp;"Da, mislim. Elsevir će voditi ako još da ideš hoćeš te."
<BR>&nbsp;&nbsp;&nbsp;&nbsp;&nbsp;"Ali rekao si..."
<BR>&nbsp;&nbsp;&nbsp;&nbsp;&nbsp;"Kej-Ar, to izvodljivo je ne!"
<BR>&nbsp;&nbsp;&nbsp;&nbsp;&nbsp;"Ako pođete odmah i ako adaptere koje dati ja ću potrebite u, proći bedno kroz Kapiju ćete bez, pre Tijamat nego što sečen bude od."
<BR>&nbsp;&nbsp;&nbsp;&nbsp;&nbsp;"Ali, ni astrogatora nemamo", reče Elsevir naginjući se napred. "Ugas nije dovoljno jak."
<BR>&nbsp;&nbsp;&nbsp;&nbsp;&nbsp;"Imate." Njegov pogled se pomače.
<BR>&nbsp;&nbsp;&nbsp;&nbsp;&nbsp;Luni stade disanje: svi njihovi pogledi stigli su do nje istovremeno. "Ne!"
<BR>&nbsp;&nbsp;&nbsp;&nbsp;&nbsp;"Ne, Kej-Ar", reče Elsevir mršteći se. "Ne možeš od nje tražiti još jednom prođe kroz to da. Ne bi ona to ni kad bi mogla htela."
<BR>&nbsp;&nbsp;&nbsp;&nbsp;&nbsp;"Može - želi dovoljno ako." Aspundh dodirnu svoj trolist. "Mogu pomoći ti Luno ja; moraš pripremljena proći kroz to puta ovog ne. Tvoj stari život hoćeš da ti se vrati ako, i moć tvoja kao sibile, možeš - moraš ovo učiniti. Svoje noćne strahove možemo suočavanjem pobediti sve ne, ali, ti sa ovim jednim suočiti moraš se, inače u sebe ćeš nikad više verovati ne. Nikad ćeš dragoceni dar koji nosiš upotrebiti, nikad biti baš ništa." Pogodila ju je oštrina tog glasa. Skrstio je ruke, oslonio ih laktovima na sto.
<BR>&nbsp;&nbsp;&nbsp;&nbsp;&nbsp;Luna je sklopila oči i tama ju je progutala celu. Ali nije još gotovo. Trebalo je da postanem nešto više! I trebalo je da on bude sa mnom. Nije moguće da je on izgubljen; nije gotovo... Ukresovo lice je sinulo, rasterujući tamu kao izlazeće sunce. Istina je; ona ovo mora. Ako uspe, znaće da ima snage da reši svaki problem. Otvorila je oči, protrljala šakama svoje uzdrhtale ruke da ih smiri. "Moram da pokušam." Videla je napola uobličeni jad u Elsevirinim duboko plavim očima - i napola uobličenu tugu. "Elsi, ovo mi znači sve. Neću te izneveriti."
<BR>&nbsp;&nbsp;&nbsp;&nbsp;&nbsp;"Naravno da nećeš, draga." Klimanje glavom, samo jedno; i avet osmeha. "Važi, uradićemo to. Ali, Kej-Ar..." Ona diže pogled. Kako nje vratićemo se opet bez?"
<BR>&nbsp;&nbsp;&nbsp;&nbsp;&nbsp;Njegov osmeh se trznuo tajnom krivicom. "Lažnih isprava pomoću, koje daću isto ja. U haosu laženja sa Tijamata završnog od, primetiće vas niko ne, siguran sam, čak Svilenog ni."
<BR>&nbsp;&nbsp;&nbsp;&nbsp;&nbsp;"Dakle, zaista, Kej-Ar, grešniče jedan prikriveni." Nasmejala se slabo.
<BR>&nbsp;&nbsp;&nbsp;&nbsp;&nbsp;"Ja to zabavnim smatram ne." Ni njegovo lice to nije smatralo zabavnim. "Ako ovu devojku sve što sibila znati treba naučim, i onda šaljem je na Tijamat, čin izdaje činiću po. Ali to radeći, zakonu koji je stariji čak i od Hegemonijinih zakona veran biću jednom."
<BR>&nbsp;&nbsp;&nbsp;&nbsp;&nbsp;"Izvini." Klimnula je glavom, prihvatajući ukor. "A naš brod?"
<BR>&nbsp;&nbsp;&nbsp;&nbsp;&nbsp;"On kladan spomenik snovima nemogućim mog pokojnog brata biće pri. Rekao ti sam, Elsevir, da u oskudici bićeš nikad. Ovo uradi, i krijumčarenje potrebno će ti biti više ne."
<BR>&nbsp;&nbsp;&nbsp;&nbsp;&nbsp;"Hvala." Iskra pobune videla se u njenim očima. "Planirali smo mi povučemo da se, i živimo kao penzioneri, da ovo putovanje takav potpun neuspeh bilo nije. Sad ova prilika ukazuje se, da našu robu... isporučimo, posle svega."
<BR>&nbsp;&nbsp;&nbsp;&nbsp;&nbsp;Aspundh se namrštio kratkotrajno.
<BR>&nbsp;&nbsp;&nbsp;&nbsp;&nbsp;Ugas je odmotao noge, olovnim naporom, a i ostali su počeli da ustaju. Luna ga je pogledala i suočila se sa činjenicom da on gleda u nju; ali njegov pogled je požurio dalje i uhvatio se za Elsevir kao ruka siročeta. Razvukao je usne, neuverljivo, u osmeh. "Znači ovo bi sad bilo zbogom, Elsi, je li tako?"
<BR>&nbsp;&nbsp;&nbsp;&nbsp;&nbsp;Luna je ustala i pomogla mu da i on ustane, a za to vreme svi oko stola su počinjali da razumevaju. "Ugaše..."
<BR>&nbsp;&nbsp;&nbsp;&nbsp;&nbsp;"Smatraj da ovim isplaćujem deo onoga što ti dugujemo, mlada gospođice." Slegnuo je ramenima.
<BR>&nbsp;&nbsp;&nbsp;&nbsp;&nbsp;Elsevir se okrenula Aspundhu, ali Luna je videla da se njegovo lice steže odbijanjem još pre nego što je pitanje uobličeno. "Njemu neće biti da nađe drugi brod teško; astrogatori mnogo traže u vašem - poslu se, siguran sam."
<BR>&nbsp;&nbsp;&nbsp;&nbsp;&nbsp;"Pa, Kej-Ar, 'ima krijumčara i krijumčara'", reče Elsevir.
<BR>&nbsp;&nbsp;&nbsp;&nbsp;&nbsp;"Misliš, možda brod sa čovekom koji je na crnoj listi zbog ubistva da dele neće svi?" Aspundhov izraz lica pretvorio se u železo.
<BR>&nbsp;&nbsp;&nbsp;&nbsp;&nbsp;Luna ispusti Ugašev rukav.
<BR>&nbsp;&nbsp;&nbsp;&nbsp;&nbsp;Ugas pocrvene. "Samoodbrana! Tako je i zvanično zabeleženo, bila je samoodbrana."
<BR>&nbsp;&nbsp;&nbsp;&nbsp;&nbsp;"Neki drogirani putnik ga je izazvao na dvoboj, Kej-Ar. I hteo je ubije ga da. Ali zakon nikakve pravi izuzetke ne... Da li ti zaista zamišljaš brod sa ubicom delila bih ja da?"
<BR>&nbsp;&nbsp;&nbsp;&nbsp;&nbsp;"Ja mogu čak ni zamisliti zašto ti za mog brata udala si se ne", reče Aspundh, uz potučeni uzdah. "U redu, Elsevir; u redu, iako moje obećanje tebi do tačke slamanja pritiskaš. Valjda kompaniju posedujem negde brodsku koja zeti može jednog astrogatora u."
<BR>&nbsp;&nbsp;&nbsp;&nbsp;&nbsp;"Ozbiljno to kažeš? O, bogovi..." Ugas se nasmejao, njišući se kao trska. "Hvala ti, stari gos... građanine! Kajati se ti ćeš ne." Bacio je pogled ka Elsevir, dug, blistav pogled pun zahvalnosti.
<BR>&nbsp;&nbsp;&nbsp;&nbsp;&nbsp;"Nadam se neću da", reče Aspundh; prođe pored Ugasa i priđe Luni. "A ni zbog tebe kajati ću se ne, je tako li?"
<BR>&nbsp;&nbsp;&nbsp;&nbsp;&nbsp;U njegovim očima ona vide sumoran odraz onoga što bi njen neuspeh značio, ne samo za nju, nego i za druge. "Nećeš."
<BR>&nbsp;&nbsp;&nbsp;&nbsp;&nbsp;Klimnuo je glavom. "Onda stani sa mnom sledećih nekoliko dana o, dok se preme na brodu obavljaju pri, da bih sve što sibila treba da zna učio te na."
<BR>&nbsp;&nbsp;&nbsp;&nbsp;&nbsp;"Hoću." Dotakla je svoje grlo.
<BR>&nbsp;&nbsp;&nbsp;&nbsp;&nbsp;"Kej-Ar, mora li ona..."
<BR>&nbsp;&nbsp;&nbsp;&nbsp;&nbsp;"Za njeno dobro je sopstveno, Elsevir, i moje, ja ovde držim." Malo je podigao glavu.
<BR>&nbsp;&nbsp;&nbsp;&nbsp;&nbsp;"Da... naravno." Elsevir se osmehnula. "Sasvim si u pravu, naravno. Luno, ja..." Potapšala je Lunu po ruci, opet sklonila pogled. "Nema veze. Nije bitno. Nije važno." Otišla je ka vratima i nije se osvrnula da vidi Luninu ispruženu ruku. Svileni je bez reči pošao za njom.
<BR>&nbsp;&nbsp;&nbsp;&nbsp;&nbsp;"Eto." Ugas se osmehivao, pola njoj a pola svojim stopalima. "Neka te prati dobra sreća, mlada gospođice. 'Mogla bi kraljica biti.' Pričaću ljudima da sam te znao u onim ranijim danima." Najzad ju je pogledao u oči. "Nadam se da ćeš ga naći. Zbogom." Uzmakao je, okrenuo se i otišao za ostalima.
<BR>&nbsp;&nbsp;&nbsp;&nbsp;&nbsp;Luna je stajala i ćutke gledala u prazna vrata, ali ona ostadoše prazna.
<BR>
<BR>&nbsp;&nbsp;&nbsp;&nbsp;&nbsp;Luna je sedela sama na širokoj kauč-ljuljašci u vrtu i zamasima nogu pojačavala njihanje. Iznad nje pevalo je noćno nebo, stotinu zasebnih horova boje, stopljenih u jedan. Oslonila je glavu nazad, na jastuke, i slušala očima. A kad bi ih sklopila, čula je drugu muziku: slatke zamršenosti jedne karemovske umetničke pesme prepletene sa kontrapunktom koji su davali insekti cvrčeći u žbunju i, svojim oštrim i grlenim poklicima, stvorovi koji su kao čudna menažerija lutali po stazama bašte.
<BR>&nbsp;&nbsp;&nbsp;&nbsp;&nbsp;Provela je i ovaj dan isto kao i nekoliko prethodnih, baveći se vežbama za disciplinu tela i duha, upijajući u sebe informacione trake koje joj je Kej-Ar Aspundh davao, učeći sve što je Hegemonija znala o sibilama - ko su, šta rade, šta znače narodu na svetovima gde ih ima. Sibile su na ovom svetu, Karemofu, išle u formalnu školu, gde su imale sklonište i zaštitu dok su se učile da kontrolišu svoje transove - veština koju je ona savladala, manje pouzdano, učeći od Klavali i od Danakil Lua na jednom usamljenom ostrvu pod nebom.
<BR>&nbsp;&nbsp;&nbsp;&nbsp;&nbsp;Ali Aspundh i drugi sibili i sibile Hegemonije učili su ne samo tu strogu osnovnu veštinu, nego i što-šta drugo: sticali su znanje o kompleksnoj mreži čiji su deo bili i o ogromnom dosegu staroimperijalne tehnološke protiv-čarolije koja je trebalo da učini nešto protiv pada tame. Uviđali su da Ništavilo, zvano još i Mesto Ničega ili Nigdina, mora da se nalazi u srcu neke mašine, na nekoj planeti čije mesto čak ni sibile ne mogu znati; to uviđanje davalo im je snagu da izdrže strašnu odsutnost Ništavila, osobinu zbog koje je Luna zamalo uništila samu sebe sopstvenim strahom.
<BR>&nbsp;&nbsp;&nbsp;&nbsp;&nbsp;Učili su o stvarnoj prirodi svoje moći: o sposobnosti da ne samo ublaže terete svakidašnjeg života, nego i da ga unapređuju, da doprinose društvenom i tehnološkom napretku svog sveta dublje nego što to može i najveći genije - zato što imaju pristup nagomilanoj genijalnosti celokupne ljudske istorije... iako se ništa od toga ne može ostvariti ako njihovi narodi nemaju mudrost i volju da koriste to znanje.
<BR>&nbsp;&nbsp;&nbsp;&nbsp;&nbsp;Učili su i o prirodi svoje neprirodne 'infekcije', o tome kako njene potencijale mogu iskoristiti da se zaštite od raznih opasnosti, i kako mogu da zaštite svoje najbliže od zaraze. Sibila je čak smela roditi dete. Veštački virus sibilstva ne prolazi kroz prirodne zaštitne filtere u placenti - tako da novorođenče ne postaje sibila, iako ima više izgleda nego drugi da u novoj generaciji stupi u sibilstvo. Imati dete... ležati u naručju jedinog čoveka koga je ikad volela i znati da njih dvoje mogu biti jedno drugom sve ono što su već svojevremeno bili...
<BR>&nbsp;&nbsp;&nbsp;&nbsp;&nbsp;Luna diže glavu, trgnuta iz svojih sanjarija zvukom nečijeg dolaska po terasi. Ali on sad voli drugu. Ovo podsećanje na činjenicu koja ih sad razdvaja više nego vremenska i prostorna provalija zabolelo ju je naglo, upravo u trenutku kad je videla da Kej-Ar Aspundh prilazi.
<BR>&nbsp;&nbsp;&nbsp;&nbsp;&nbsp;"Luno." Njegov osmeh bio je pozdrav. "Našu večernju šetnju hoćemo li u?" Svako veče hodao je kroz svoje vrtove do jedne male građevine od mermernih stubova, u srcu lavirinta od žbunja, u kojoj je pepeo njegovih predaka počivao u urnama. Karemovci su obožavali hijerarhiju božanstava, čime su svoju viziju ljudskog društva lepo produžili vertikalno - u nebo; tu su uključili i čitav panteon onih koji nadziru druge hegemonijske svetove. Na prvoj 'galeriji' božanstava bili su ugledni preci svakog Karemovca, ljudi od čijeg uspeha ili neuspeha je zavisilo mesto njihovog deteta u društvu. Aspundh je predano izražavao poštovanje prema svojim precima; Luna se zapitala da li je lakše poverovati u božanski status svoga oca ukoliko je postigao zemaljski uspeh.
<BR>&nbsp;&nbsp;&nbsp;&nbsp;&nbsp;Ustala je sa kauč-ljuljaške. Svako veče išla je u tu šetnju zajedno sa Aspundhom, pa su u privatnosti vrtova raspravljali o onim pitanjima koja su i posle njenog dnevnog učenja ostala neodgovorena.
<BR>&nbsp;&nbsp;&nbsp;&nbsp;&nbsp;"Dovoljno toplo ti je da li? Ove prolećne večeri su hladne. Uzmi moj ogrtač."
<BR>&nbsp;&nbsp;&nbsp;&nbsp;&nbsp;"Treba ne, fino mi je." Odmahnula je glavom, tajno prkosna. Na sebi je imala odeću dugu, ali bez ikakvih rukava, koju je kupila posredstvom reklamne emisije-izložbe na tridiju. Luni se činilo da i prizor nečije ogoljene ruke postiđuje ove Karemovce; nije joj se dopadalo da je prisiljavaju da nosi više odeće nego što želi, pa je zato baš nosila manje.
<BR>&nbsp;&nbsp;&nbsp;&nbsp;&nbsp;"Ah, biti čvrsnut u detinjstvu o!" Nasmejao se; osetila je nastanak malenog mrštenja. "Tvoj divni osmeh večeras kazuješ ne po. To zato što sutra na kosmodrom moraš li je?" Krenuše zajedno; Luna je obuzdavala svoje korake da ne bi prednjačila u odnosu na njegove, sporije.
<BR>&nbsp;&nbsp;&nbsp;&nbsp;&nbsp;"Jednim delom zato." Pogledala je dole, ka svojim mekim papučama, osmotrila obrasce glatkih kamenih površina po kojima su išli. Svileni je umeo razgledati te kamene ploče satima, čučeći iznad njih opčinjeno... Bilo bi joj drago da opet vidi makar i Svilenog, ali draže da vidi Elsevir; da utekne iz gušećeg savršenstva veštačke lepote ovog sveta. Radovala se tim večernjim šetnjama, ali tokom dana Kej-Ar je bio zauzet poslom, a Ej-El-Vi je nadgledala Lunino učenje, dobro pazeći da se u svemu sačuva diskrecija dok ta mlada devojka sumnjive prošlosti boravi u kući njenog oca. Ej-El-Vi je prema Luni postupala sa poštovanjem, zbog tog trolista pod Luninim grlom; ali samo Ej-El-Viino prisustvo bilo je dovoljno da se svaki Lunin korak pretvori u spoticanje, svaki pokret u prosutu činiju, razbijenu vazu. Ej-El-Viina nemilosrdna sofistikacija činila je svaki pograšan izgovor fatalnim, svako pitanje smešnim, ma kakav smeh nezamislivim. Ovo je bio svet koji se bojao da se samome sebi nasmeje, svet uplašen da će izgubiti kontrolu - nad Hegemonijom, nad Tijamatom.
<BR>&nbsp;&nbsp;&nbsp;&nbsp;&nbsp;"Da vremena treba ti više osećaš li? Malo čemu daljem mogu učiti te na... a vreme sad od presudnog značaja je, žalost na."
<BR>&nbsp;&nbsp;&nbsp;&nbsp;&nbsp;"Znam." Na stazi ispred njih, jedno uplašeno stvorenje raširilo je svoju odoru od svetlucave, treperave krljušti i ciknulo. "Znam da sam spremna najviše što mogu biti. Ali šta ako nikad dovoljno spremna biti neću?" Poslednjih dana osećala je da se njena vera u sebe i u trolisni znak koji nosi, ali i u silu koja je tim znakom simbolizovana, postepeno povećavaju; ipak, nije smogla snage da pokuša ijedan transfer, zato što se plašila da bi neuspeh sad, bio neuspeh zauvek.
<BR>&nbsp;&nbsp;&nbsp;&nbsp;&nbsp;"Ti premna bićeš s." Osmehnuo se. "Moraš jer."
<BR>&nbsp;&nbsp;&nbsp;&nbsp;&nbsp;Uspela je da se osmehne, dok je ova potvrda odjekivala u njenom umu. Neke pojave u sibilskoj mreži ni Karemovci nisu umeli da objasne - anomalije, nepredvidivosti - kao da je taj sveznajući izvor sibilske inspiracije na neki način nesavršeno formiran. Neki od sibilskih odgovora bili su tako zapetljani, da ih eksperti nikad nisu uspeli razjasniti; ponekad se činilo da mreža deluje u pravcu nekih svojih, sopstvenih ciljeva, iako je obično samo reagovala. U ovom slučaju, mreža se odlučila za akciju, i izabrala Lunu kao svoje oruđe... Ne, ona neće doživeti neuspeh. To ne može da se desi. Ali koji je njen cilj, ako je Ukres više ne želi? Da ga vratim sebi. To ću uraditi. To mogu. Stegla je pesnice, ne odustajući. Pripadamo jedno drugom. On pripada meni.
<BR>&nbsp;&nbsp;&nbsp;&nbsp;&nbsp;"Bolje je to", reče Aspundh. "A sad, završna pitanja postavila meni bi koja? Išta još nejasno li je da?"
<BR>&nbsp;&nbsp;&nbsp;&nbsp;&nbsp;Klimnula je lagano glavom i postavila ono jedno pitanje koje ju je mučilo od početka. "Hegemonija hoće da na Tijamatu tajna bude zašto, da sibila svuda ima? Vi Zimcima govorite zašto, da smo mi zli, ili ludi?"
<BR>&nbsp;&nbsp;&nbsp;&nbsp;&nbsp;Namrštio se kao da je prekršila neki naročito jaki tabu. "Ne mogu to jasniti tebi ob, Luno. Previše loženo je s."
<BR>&nbsp;&nbsp;&nbsp;&nbsp;&nbsp;"Ali i nepravedno. Rekao si sibile od vitalnog značaja su da - i samo dobro svakom svetu čine." Odjednom, bilo joj je jasno šta to govori o namerama Hegemonije; uvide da ovde, na Karemofu, nije naučila samo ono čemu su je učili, nego i mnogo više.
<BR>&nbsp;&nbsp;&nbsp;&nbsp;&nbsp;Aspundhov izraz lica govorio joj je da je i on to shvatio, i da mu se nije dopalo - jer nije mogao ni na koji način da spreči da ona shvati. "Nadam se nisam naneo da, i neću naneti, preveliku štetu mom sopstvenom svetu", reče on sklanjajući pogled. "Ti na Tijamat vraćena biti moraš. Ali molim bogove da nastrada Karemof zbog toga ne."
<BR>&nbsp;&nbsp;&nbsp;&nbsp;&nbsp;Nije imala odgovor.
<BR>&nbsp;&nbsp;&nbsp;&nbsp;&nbsp;Sa mirisne staze kroz rascvale silife skrenuše u baštenski lavirint. Krivudali su njime; najzad se u skrivenom srcu lavirinta pojavi kameni memorijal, odsijavajući pastelne boje neba. Aspundh je produžio u senovitu unutrašnjost građevine; Luna je sela na mermernu klupu, vlažnu od rose, da sačeka. Miris tamjana dopre do nje na sve jačem povetarcu; zapitala se kakve molitve Kej-Ar Aspundh upućuje svojim precima noćas.
<BR>&nbsp;&nbsp;&nbsp;&nbsp;&nbsp;Ptice čije bi boje pri dnevnom svetlu bile blistave dolepršale su joj sad u krilo, pastelne i sive, mrmljajući spokojno. Gladila je njihova lomna pernata leđa, imajući na umu da ovo čini poslednji put; da posle sutrašnjeg dana neće biti više nikakvih mirnih vrtova - postojaće samo Crna Kapija... Protrljala se po mišicama ruku, odjednom osećajući večernju studen.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
