<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;"Ooooo-kej, naivčine. Sad se opet snalazite sami." Tor je uzmakla, uzaludno se nadajući da to može da izvede graciozno. Naklonom je otkrila više golotinje nego što je nameravala. Iziđe iz avetinjski svetlucajuće 'staze sa preprekama'. Njenu ponoćno crnu periku savladavala je kapa zlatno izvezena, u kojoj su, hologramski neopipljivo, zvezdani novčić-brodovi ratovali sa rojevima meteora. Draperije njene svilene jednodelne odeće sevale su plamenim plavetnilom gorionika za zavarivanje; nepokrivene površine kože bile su, u mraku, samrtničke boje lavande.
<BR>&nbsp;&nbsp;&nbsp;&nbsp;&nbsp;Gomila ju je ispratila zvižducima i protestima; ona se kockala rame uz rame sa mušterijama, kao što joj je i naređeno, gubeći taman koliko treba i dobijajući isto tako, i još malo više, da bi oni poverovali da se ovde igra pošteno. Naivčine. Igre, na njeno iznenađenje, jesu vođene pošteno - u većini slučajeva. Bile su, jednostavno, toliko zamršene da se obično ljudsko biće nije moglo nadati da će ih nadmudriti. Na samu pomisao koliko je sati straćila, i koliko novca uzalud potrošila, igrajući jednako razuzdano i stupidno kao ovi drogirani glupanderi, počinjala je zgađeno da odmahuje glavom sa kovrdžama u boji ebonosa. Ipak, sad se manje nervirala: naučila je kodove koji su joj omogućavali da tajno kontroliše ishod igara.
<BR>&nbsp;&nbsp;&nbsp;&nbsp;&nbsp;Sve u svemu, nije joj bilo tako loše: upravnica jednog kazina, po zakonu i vlasnica a, u stvari, samo 'fasada' za čoveka zvanog Izvor koji je na ovoj planeti imao svoje poslove. Kazino se zvao 'Persefonin pakao' i bio je nesumnjivo najbolji kockarski pakao u Karbanklu. Uzgred se bavila i nekim diskretnim poslovima koje je Izvor - čelnik van-tijamatovske kriminalne sub-kulture na Tijamatu - zahtevao od nje. Deo Kraljičine politike sastojao se u tome da pojedini sposobni Zimci nastupaju kao zaklon iza koga se obavljaju ilegalne radnje stranaca, tako da pravi gospodari greha operišu praktično nekažnjivo, izvan domašaja Hegemonijine policije. Tor je hapšena četiri puta dok je radila da stekne Izvorovu naklonost; sva četiri puta plavci su je morali predati Kraljičinoj gardi koja bi je jednostavno pustila.
<BR>&nbsp;&nbsp;&nbsp;&nbsp;&nbsp;"Ej..." Žmirkavo je pogledala kroz ples tela koja su se pomerala i jasnije sagledala stranca koji je, vodeći za sobom zombija, upravo prošao kroz zastor od majušnih, svetlucavih ogledala. "Polukse!" Viknula je to u razmahanu muziku oko sebe, ali je, kao drugi poziv, pritisnula i pozivno dugme na svojoj narukvici. Poluks se pojavio pokraj nje, sa umirujućom solidnošću čelika. "Onaj perverzni tip koji se upravo uvukao kroz vrata; uputi ga da kroz njih prođe napolje. Takav gost nam nije potreban." Pokazala je prstom, nastojeći da ne vidi da li je zombi muško ili žensko, niti ma koji detalj zombijevog telesnog oblika. Od svakog prizora zombizma njoj se povraćalo, kao i od pogleda na muškarce ili žene koji se ne gade da tako iskorišćavaju živo telo.
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor." Poluks je krenuo, jednoumnom neizbežnošću, na zadatak. Bio je bolji izbacivač nego iko od ljudskih bića ovde zaposlenih; Tor je platila zakupninu za 'do kraja'.
<BR>&nbsp;&nbsp;&nbsp;&nbsp;&nbsp;Sve ovo je od početka savršeno funkcionisalo... što je baš čudno. Okrenula je leđa gomili, naslonila se laktom na jedan kraj povijenog, kao ugalj crnog šanka. Taj čudni materijal koji je upijao u sebe svetlost isisavao je toplinu iz njene kože; stresla se i uspravila. Nešto dalje od nje sedeo je Herni, komandujući redovima aparata za točenje i doziranje raznih pića i droga: takvi aparati bili su ludo popularni anahronizam. A dovođenje Hernija da rukovodi takvim barom, mestom gde su se gosti okupljali da izgube inhibicije, pare i ugled, bilo je rezultat Torinog vrhunskog nadahnuća. Ispovedali su se jedni drugima, i, još bolje, njemu; ono što je Herni saznavao, Tor je isporučivala Svetlohodnom, koji je svaku mrvicu informacije primao jednako gladno kao i pre nekoliko godina.
<BR>&nbsp;&nbsp;&nbsp;&nbsp;&nbsp;Ko je mogao sanjati, onog dana u Sudbinoj uličici kad je malo falilo da je Svetlohodni zadavi, da će njegova opaka narav dovesti nju, Tor, do ovoga? Između Hernijevog poznavanja ljudi i Ukresove povezanosti sa nekim visokim i moćnim, ona se uzdigla više i brže nego što je ikada sanjala da će moći.
<BR>&nbsp;&nbsp;&nbsp;&nbsp;&nbsp;"Ej, Persefona, mače, Izvor te traži." To se iza nje odjednom stvorio Ojarzabal, jedan od Izvorovih poručnika. Njegove šake su se lepo smestile oko njenog struka i krenule opasno intimnim putanjama ispod oblina njene senzualne večernje haljine.
<BR>&nbsp;&nbsp;&nbsp;&nbsp;&nbsp;Suzbila je svoju nimalo delikatnu želju da mu nabije lakat u rebra. Učila se kakvom-takvom taktu i finoći, bolno, još od dana kad je otišla sa utovarnih dokova; ovde je u rok službe išlo da trpiš da te pipaju. "Pazi malo. Zasviraće mi sirena protiv provalnika." Odgurnula je njegove šake, ali ne previše daleko. Ojarzabal je bio nekakav zezator i to je dokazivao time što je glumio da ga ona privlači više nego lake ženske 'šik' izgleda koje stalno protiču kroz ovu kockarnicu; ipak, ona se nije osobito jako trudila da ga obeshrabri. Svojevremeno je bio zaposlen kao 'dečko na farmi' negde na Velikoj Plavoj; još je imao neku privlačnost jako izraslog seljačkog dečaka. Otišla je u krevet s njim nekoliko puta i nije se mnogo razočarala. Tor se čak bavila i mislima o nekoj eventualnoj udaji za njega pre konačnog odlaska, i o napuštanju Tijamata zauvek.
<BR>&nbsp;&nbsp;&nbsp;&nbsp;&nbsp;"Zlaćana, aj' posle nas dvoje..."
<BR>&nbsp;&nbsp;&nbsp;&nbsp;&nbsp;"Zauzeta večeras." Krenula je odatle pre nego što je mogao opet staviti šape na nju; osvrnula se, popustila malo, dovoljno za jedan osmeh. "Pitaj me sutra."
<BR>&nbsp;&nbsp;&nbsp;&nbsp;&nbsp;Iscerio se. Poludrago kamenje bilo je kao intarzija umetnuto u njegove zube na nekim mestima. Okrenula mu je opet leđa i otišla, odmahujući glavom.
<BR>&nbsp;&nbsp;&nbsp;&nbsp;&nbsp;Prošla je kroz gomilu, pa kroz zabranjena vrata koja su vodila u Izvorove privatne kancelarije i zaštićene sale za sastanke - zaštićene ne samo skrivenim ljudskim očima, nego i najboljim protiv-špijunskim aparatima koji su se za novac mogli kupiti. Kad je saznala da je Herni Karemovac, pitala ga je da li bi mogao da iskoristi svoju legendarnu tehničku veštinu i da njoj omogući da prisluškuje Izvorove privatne dogovore. Ali Herni nije bio dorastao elektronskim čuvarima, pa je Tor konačno shvatila da se ne rađaju svi Karemovci sa znanjem kako pretvoriti rudu u kompjuterske terminale. Zato se morala zadovoljiti time da motri ko i kad dolazi kod Izvora, i da samo nagađa zašto.
<BR>&nbsp;&nbsp;&nbsp;&nbsp;&nbsp;Nije joj se mnogo dopadalo da tu ulazi. Vrata njegove kancelarije otvorila su se pre nego što im se približila i time su pokazala ono pred-znanje koje se već navikla da od njih očekuje; dopustila su joj da uđe kod tog sagovornika. Ulazeći, žmirnula je i protiv svoje volje, i usporila; u sobi je bio takav mrak da gotovo ništa nije videla, kao da je oslepela. Uvek je kod Izvora tako bilo. Vazduh je bio sav zagušen tamjanom i nekom jakom slatkoćom. Podigla je ruku da protrlja oči i zadržala je nadomak očnih kapaka: umalo da upropasti savršene cvetove naslikane na kapcima. Pustila je, rezignirano, da ruka padne. Istovremeno, jedan mračni oblik počeo je da se zgušnjava naspram mutnocrvene pozadine: Izvor, viđen samo kao silueta. Ona ga nikad nije drugačije videla.
<BR>&nbsp;&nbsp;&nbsp;&nbsp;&nbsp;Ojarzabal joj je napričao da Izvor pati od neke bolesti zbog koje njegove oči ne mogu da podnesu svetlost. Nije znala da li da veruje u to, ili samo da zaključi da tip voli da krije lice. Ponekad, dok se lagano prilagođavala tupim uplivima crvene svetlosti iz zida iza njega, pomišljala je da je Izvorovo lice nečim izobličeno. Ali u to nije bila sigurna.
<BR>&nbsp;&nbsp;&nbsp;&nbsp;&nbsp;"Persefono." Njegov glas bio je parajući šapat, i Tor opet nije znala da li je pravi. Govorio je sa nekim akcentom koji ona nije mogla identifikovati.
<BR>&nbsp;&nbsp;&nbsp;&nbsp;&nbsp;"Evo me, gospodaru." Taj način obraćanja, njemu najdraži, dobijao je nova i zloslutna značenja ovde u mraku. Nelagodno je ćušnula periku; koža glave, ispod kose, počela je da je pecka od iznenadne napetosti. Znala je da on u mraku vidi savršeno dobro; pri svakoj poseti bila je prisiljena da trpi ovakav pomni pregled.
<BR>&nbsp;&nbsp;&nbsp;&nbsp;&nbsp;"Okreni se."
<BR>&nbsp;&nbsp;&nbsp;&nbsp;&nbsp;Počela se okretati oko sebe na debelom ćilimu, pitajući se besciljno koje bi boje mogao biti, i da li je možda jednostavno crn.
<BR>&nbsp;&nbsp;&nbsp;&nbsp;&nbsp;"Bolje je... da, sad mi se više sviđa. Nikad nećeš biti lepotica, znaš, ali postepeno se učiš da sakrivaš tu činjenicu. Puno si postigla. Nisam verovao da ćeš tako dug put preći."
<BR>&nbsp;&nbsp;&nbsp;&nbsp;&nbsp;"Da, gospodaru. Hvala, gospodaru." Ti ćeš meni da pričaš o lepoti. Nije mu rekla da je počela da prepušta izbor svoje odeće Poluksu, čije sasvim nepristrasno ocenjivanje je davalo bolje rezultate nego njen nesigurni ukus pri biranju stilova koji će najbolje pogodovati njenom nesavršenom telu; zatim je, uz pomoć perike i 'mazanja', uspevala, kao što je Izvor i rekao, da prikrije svoju neizbrisivu prosečnost.
<BR>&nbsp;&nbsp;&nbsp;&nbsp;&nbsp;"Ali, kako bi iko mogao sa idealom upoređen biti i ne pokazati se lošijim...?" Njegov glas se rastopio uzdahom, onda prešao u ćutnju tokom sekundi koje su visile kao sati. Tor je jednom prilikom dobila dozvolu da unese malu baterijsku lampu u vidu olovke sa crvenim vrhom, da bi mogla pročitati Izvoru jedan spisak uputstava; tom prilikom, za tren je nazrela na stolu jedan kvadrat sa slikom, žensko lice, ženu upadljive van-tijamatovske lepote okruženu maglom ebonos-crne kose pod mrežicom zlata. Tad je razumela, uz naglu nelagodnost, zašto i ona mora nositi istu takvu kosu, i zašto su to njene prethodnice takođe morale; zašto se kaže da je ova kockarnica Persefonina, i zašto su sve one morale usvojiti to ime. Iznenadila ju je pomisao da je čovek poput Izvora mogao svojevremeno dovoljno voleti, ili čak mrzeti, neku ženu, da bude njome opsednut; podilazila ju je neka jeza od ovog glumljenja lutke koja treba toj opsesiji da bude hrana. Ali dobici koje je ovde ostvarivala bili su toliki, da nije izrekla nijednu od tih zamerki.
<BR>&nbsp;&nbsp;&nbsp;&nbsp;&nbsp;"Kako ide posao noćas?"
<BR>&nbsp;&nbsp;&nbsp;&nbsp;&nbsp;"Zaista dobro, gospodaru. U zvezdoluci su danas deljene plate, pa smo puni i krcati."
<BR>&nbsp;&nbsp;&nbsp;&nbsp;&nbsp;"Onaj naš poslednji aranžman, da li je uspeo? Imaš li pri ruci dovoljnu... raznolikost da zadovoljiš izvesne diskretne mušterije?"
<BR>&nbsp;&nbsp;&nbsp;&nbsp;&nbsp;"A-ha, Kunabarabran je bio tačno tamo gde si rekao da će biti, i imao je sve kod sebe. Večeras možemo da obezbedimo svako uživanje." Bila je sigurna da on već zna odgovore na ta pitanja i zato je uvek odgovarala iskreno. A on nije zahtevao da ona obavlja sve njegove poslove - nije joj bilo teško da valja drogu, zato što je mogla ostati mentalno čista od posledica, ali Izvor je nadzirao i mnoge druge ilegalne poslove, i petljao se u njih, a neki su bili takve prirode da su njoj bili nepodnošljivi. Izvor je za te druge stvari uvek nalazio nekog drugog ko ih je bio voljan prihvatiti.
<BR>&nbsp;&nbsp;&nbsp;&nbsp;&nbsp;"Fino... Noćas očekujem naročito važnog posetioca. Proveri da je unutrašnja soba za sastanke bezbedna, i pripremljena kako treba. Posetiteljka će u ponoć biti pred bočnim ulazom. Postaraj se da je ne ostavimo da čeka."
<BR>&nbsp;&nbsp;&nbsp;&nbsp;&nbsp;"Da, gospodaru." Posetiteljka? Žensko. U podzemlju nije bilo baš mnogo žena koje su zavređivale toliku usamljenost u audijenciji kod Izvora.
<BR>&nbsp;&nbsp;&nbsp;&nbsp;&nbsp;"To je sve, Persefono. Vrati se tvojim gostima."
<BR>&nbsp;&nbsp;&nbsp;&nbsp;&nbsp;"Hvala, gospodaru", reče ona poslušno. Vrata su se otvorila i ona pobeže, opet žmirkajući, u drečavi beli sjaj hodnika. Odahnula je kad su se vrata, škljocnuvši, bezbedno zabravila iza nje; nimalo uvređena, sad dok je odlazila, što on smatra da je neprivlačna - naprotiv, ispunjena olakšanjem zbog toga. Izvor je bio sasvim izvan njene skale ambicija i Tor ga se, intimno, jako plašila, iz svih razumnih razloga... i iz svih onih razloga zbog kojih se dete boji mraka.
<BR>
<BR>&nbsp;&nbsp;&nbsp;&nbsp;&nbsp;Arienrod je pošla za drečavo odevenom figurom Persefone kroz privatne hodnike do Izvorove unutrašnje sale za sastanke. Zvuci kazina dopirali su do nje udaljeno kroz barijeru razdvajajućih zidova, kao duboko pulsiranje, više vibracija nego pravi zvuk; posezali su, takvi, u njena prsa, kao mrtvačka ruka. Dolikuje, zaista, razmišljala je Arienrod, da bezdušna zabava kockarske rulje pokaže svoju pravu prirodu ovde, u senovitim hodnicima Izvorove skrivene moći. Persefona se, ispred nje, zaustavila pred jednim hermetičnim vratima, sasvim nalik na ostala vrata kroz koja su prošle i pozvala je prstom. Arienrod je prišla bliže, a Persefona je pritisnula dlan na jednu ploču u vratima - signal dolaska, kao da njih dve nisu već pod prismotrom. Zatim je Kraljici klimnula glavom, sa samosvesnim poštovanjem, i otišla niz hodnik. Arienrod je bila sigurna da ju je ova žena prepoznala; zapita se šta bi 'Persefona' pomislila kad bi znala da je Kraljici savršeno jasna i njena uloga piona u rukama Ukresa Svetlohodnog.
<BR>&nbsp;&nbsp;&nbsp;&nbsp;&nbsp;Ali vrata su se već otvarala pred njom, otkrivajući tamu, i Arienrod potisnu sve druge misli iz svog uma. Zabacujući unazad kapuljaču svog senkama obojenog ogrtača, krenula je hrabro napred, ne čekajući da je iko pozove. Ali čim je prekoračila prag, vrata su se iza nje zatvorila i zabravila, i ona ostade zapečaćena u potpunom mraku. Panika je zgrabi teškim šakama, kao i svaki put. Odjednom je bilo teško ne poverovati da je stupila na neku drugu ravan, u nemilosrdnu nepoznatost jedne međuzvezdane mreže poroka - i da je time napustila svet koji je poznavala i kontrolisala. Da se izgubila... Njeni mehanički špijuni su zavirivali u svaki kutak ovog grada, ali u ovo jedno mesto nisu mogli prodreti: bilo je zaštićeno tehnologijom još jačom i usavršenijom... ovo mesto sveprožimajuće tame koja pokušava da uguši njenu volju i proguta njenu samokontrolu. Stajala je kruto nepomična, onda je taj trenutak prošao i ona se vratila na svoje perspektive. Pomrčina... prokleto dobra fora. Što se ja nisam toga setila?
<BR>&nbsp;&nbsp;&nbsp;&nbsp;&nbsp;"Vaše veličanstvo. Činite čast mom skromnom preduzeću." Upropašćeni Izvorov glas (kao glas leša; ili je i to samo nekakav hotimični efekat?) prošištao je tu dobrodošlicu, čudno akcentovanu. "Molim sedite, smestite se udobno. Nikako ne bih voleo da kod mene Dama stoji."
<BR>&nbsp;&nbsp;&nbsp;&nbsp;&nbsp;Arienrod je primetila tu namernu igru reči, podsećanje da je ona poreklom iz jednog varvarskog naroda. Nije odgovorila, ali je samouvereno stupila napred i sela u duboku fotelju pred praznim stolom sa čije suprotne strane je sedeo on. Još od njihovog prvog sastanka, kad je bila prinuđena da ide napred pipkajući na ponižavajući način rukama i nogama ispred sebe, dolazila je Izvoru u posetu uvek sa kontaktnim sočivima koje su pojačavale svetlost. U njenom viđenju, purpurna boja se pojačavala i Arienrod je uskoro razaznala glavne crte nameštaja u sobi, i nesigurnu siluetu samog Izvora. Ali, ma koliko se trudila, nije uspevala da popuni crte njegovog lica.
<BR>&nbsp;&nbsp;&nbsp;&nbsp;&nbsp;"Koje zadovoljstvo želi Vaše veličanstvo? Imam celokupni asortiman čulnih uživanja, ako ste voljni da im se posvetite." Gest jedne široke šake, nekako nejasno deformisane.
<BR>&nbsp;&nbsp;&nbsp;&nbsp;&nbsp;"Ne ove noći." Nije mu se obratila nikakvom titulom; na taj način je odbila da ga zove onako kako je zahtevao od svojih drugih klijenata da ga zovu. "Nikad ne mešam posao sa zadovoljstvom, osim ako je to potpuno neophodno." Osećala je kako se njena ostala čula izoštravaju u mraku ove sobe, i kako čulo vida, iako onemogućeno da radi normalno, još pokušava da im se nametne kao glavno.
<BR>&nbsp;&nbsp;&nbsp;&nbsp;&nbsp;Promukli tihi smeh. "Baš žalosno. Živa šteta... zar se nikad ne zapitate šta, možda, propuštate?"
<BR>&nbsp;&nbsp;&nbsp;&nbsp;&nbsp;"Nikako", reče ona, odbijajući da se iko postavlja prema njoj kao nadmoćno-sažaljiv. "Ne propuštam ja ništa. Zato i jesam Kraljica ovog sveta. Zato sam i došla. Nameravam da ostanem Kraljica Tijamata i kad ti, zajedno sa ostalim tuđinskim parazitima, još jednom prepustiš ovu planetu na milost i nemilost sudbine. Ali, da bih to postigla, potrebno mi je da se poslužim tvojim moralno sumnjivim uslugama, u mnogo većem obimu nego ikad do sad."
<BR>&nbsp;&nbsp;&nbsp;&nbsp;&nbsp;"Veoma delikatno se izražavate. Kako bi Vam čovek mogao išta odbiti?" Glas kao gvožđe po betonu. "Šta imate na umu, Vaše veličanstvo?"
<BR>&nbsp;&nbsp;&nbsp;&nbsp;&nbsp;Oslonila se laktom na doručje fotelje koje je moglo da neutrališe osećaj dodira. Kao ljudsko telo. Osećaj je sasvim kao ljudsko telo. "Želim da se tokom Festivala dogodi jedna stvar, koja će stvoriti haos - ali na štetu Letnjaka."
<BR>&nbsp;&nbsp;&nbsp;&nbsp;&nbsp;"Imate na umu, može biti, onu vrstu nezgode koja se desila ranijem komandantu policije. Ali, u mnogo većim razmerama, naravno." U njegovom glasu nije bilo nimalo iznenađenja; to je na nju delovalo i umirujuće, i uznemirujuće. "Može biti, droga u vodovodu."
<BR>&nbsp;&nbsp;&nbsp;&nbsp;&nbsp;A što bi to mene uznemirilo? Ideja je moja. "Ne droge. To bi uticalo i na moj narod, a ja to ne želim. Moramo zadržati kontrolu. Imala sam na umu neku epidemiju, nešto protiv čega je vakcinisana većina Zimaca. Letnjaci će biti bez zaštite."
<BR>&nbsp;&nbsp;&nbsp;&nbsp;&nbsp;"Vidim." Nejasno klimanje glavom. "Da, to se može srediti. Mada ću ja izvršiti veliku izdaju Hegemonije ako Vam dam sredstvo da ostanete na vlasti. U našem je interesu, u velikoj meri, da ostavimo divljake na vlasti kad odemo."
<BR>&nbsp;&nbsp;&nbsp;&nbsp;&nbsp;"Hegemonijini interesi - neće biti baš da su tvoji", reče ona oštro. "Nisi ti nešto veći lojalista nego ja." Miris tamjana u vazduhu bio je prejak, kao da skriva nešto.
<BR>&nbsp;&nbsp;&nbsp;&nbsp;&nbsp;"Naši interesi se podudaraju po pitanju vode života." Čula je njegov osmeh.
<BR>&nbsp;&nbsp;&nbsp;&nbsp;&nbsp;"Onda kaži koliko tražiš. Nemam vremena da gacam po plićacima." Zaoštravanjem glasa napala je njegovu samozadovoljnu bezobličnost.
<BR>&nbsp;&nbsp;&nbsp;&nbsp;&nbsp;"Tražim vodu iz tri lova. Celu količinu."
<BR>&nbsp;&nbsp;&nbsp;&nbsp;&nbsp;"Tri!" Nasmejala se jednom, ne priznajući da to nije više nego što je i očekivala da će on zatražiti.
<BR>&nbsp;&nbsp;&nbsp;&nbsp;&nbsp;"Koliko iznosi otkupnina za jednu Kraljicu, Vaše Veličanstvo?" Tama koja ih je okruživala uselila se i u njegov glas, maltene opipljivo; opet postade svesna koliko više čuje sad kad se napreže da nadoknadi to što ne može da vidi njegovo lice. "Siguran sam da bi policija bila više nego zainteresovana da sazna šta Vi spremate ovom svetu. Genocid je ozbiljna optužba - genocid protiv Vašeg sopstvenog naroda, štaviše. Ali tako to ide kad se dozvoli da žene budu na vlasti... U Hegemoniji ne vladaju žene, znate. Ima mnogo mesta, na mnogo svetova, gde bi čak i Vaša nadmenost mogla biti slomljena, Arienrod."
<BR>&nbsp;&nbsp;&nbsp;&nbsp;&nbsp;Arienrodine šake stisnule su se pred neočekivanom žestinom ove mržnje, pred strašnim praskom belo-užarenog prokletstva između zaklanjajućih zavesa mraka. Postala je svesna jednog neobičnog mirisa ispod tamjana i parfema u vazduhu. Miris... bolesti, raspadanja. Ne bi se on usudio! "Nemoj ti meni da pretiš, Thanin Jaakola. Možda si bio gospodar robova na Velikoj Plavoj, i možda si u ogromnoj meri doprineo nesreći na još sedam svetova", tek toliko da očvrsne njegova svest o njenom poznavanju skrivenih istina, "ali, do Promene, ovo je moj svet, Jaakola, a ti na njemu živiš samo zato što ja to dozvoljavam. Šta god bude sa mnom, biće i sa tobom, jer ako se išta desi meni, neće imati ko da te štiti od zakona. Sigurna sam da ima mnogo mesta koja bi i za tebe značila poniženje." I znam da to ni za trenutak ne zaboravljaš. "Ono što od tebe tražim jeste rizično, ali je jednostavno. Sigurna sam da ćeš ti, sa tvojim resursima, to lako izvesti. Daću ti celu količinu vode života iz Starbakovog završnog lova... a to vredi koliko i otkup za Kraljicu, tebi i svakom drugom."
<BR>&nbsp;&nbsp;&nbsp;&nbsp;&nbsp;Mrak je uvećavao njegove zasebne dahove i njegovu ćutnju. Arienrod je zadržavala dah. Najzad je zapazila minimalni naklon njegove glave napred i on reče: "Da. Obaviću taj posao, za ovu sada dogovorenu naknadu. Uživaću u razmišljanju o Vama kako vladate Tijamatom posle našeg odlaska a nemate vodu života da Vas održava mladom. Vladati u Karbanklu posle našeg odlaska... neće to biti isti grad bez nas, znate. Zaista neće biti isto." Njegov smeh se pocepao kao guma.
<BR>&nbsp;&nbsp;&nbsp;&nbsp;&nbsp;Arienrod je ustala bez ikakvog daljeg komentara, i tek kad mu je okrenula leđa, i kad je već odlazila kroz salu, dozvolila je sebi da se namršti.
<BR>
<BR>&nbsp;&nbsp;&nbsp;&nbsp;&nbsp;"Kud si ti, do vragova, pošla?"
<BR>&nbsp;&nbsp;&nbsp;&nbsp;&nbsp;Tor se trgla kao krivac, kad ju je taj glas s leđa sustigao u hodniku - Hernijev glas; upravo je prošla pored sobe koju je uredila da služi kao njegova soba, ovde u kazinu. Većinu ostalih soba u tom hodniku koristile su prostitutke i njihove mušterije. Međutim, sad je novi dan svitao negde u spoljašnjem svetu i hodnik je bio prazan; kazino se zatvorio, da bi došao do malo predaha i oporavka.
<BR>&nbsp;&nbsp;&nbsp;&nbsp;&nbsp;Tor se namerno sporo okrenula i osmotrila Hernija. On je stajao naslanjajući se teško na okvir vrata; njegove beskorisne noge bile su obuhvaćene glomaznim motornim egzoskeletom koji mu je omogućavao da, kako-tako, hoda. Kratki, prosečeni haljetak nabačen nemarno preko glave pokrio je njegovo telo tek toliko da ne bude nepristojan. Namrštila se. "Imam težak susret. Šta to tebi znači, babuskero?"
<BR>&nbsp;&nbsp;&nbsp;&nbsp;&nbsp;"Obučena tako?"
<BR>&nbsp;&nbsp;&nbsp;&nbsp;&nbsp;Bacila je pogled dole, na svoju haljinu; i videla svoje lice u ogledalu pamćenja ogoljeno, bez došminkane glumljene ličnosti - videla je sivu, istinsku sebe, umornu od glumatanja da je žena kakva nije. I prijalo je videti mlitavu kosu mišje boje kako viri ispod perike i zlatne kape. "Zašto ne?"
<BR>&nbsp;&nbsp;&nbsp;&nbsp;&nbsp;"Jedino ti možeš da postaviš takvo pitanje." Frknuo je podrugljivo, kao da iskazuje i gađenje; povukao je taj kratki ogrtač na sebi. Oči su mu bile podlivene krvlju, lice otežalo od umora, ili od droge, ili od oboje.
<BR>&nbsp;&nbsp;&nbsp;&nbsp;&nbsp;"Ja ako bih se obukla da tebe napalim, ne bih izvukla mnogo dobitka iz takve investicije." Sa zadovoljstvom je posmatrala kako se njegove usne stanjuju. Vreme nije učinilo da ona postane kao on. Nikad i neće. Jeste pošla na sastanak, ali sa Ukresom Svetlohodnim, a ne sa nekim ljubavnikom; dejstvom vremena nije počela da liči ni na tog Ukresa - još manje nego na Hernija. Teško je bilo setiti se da je Ukres ikad bio onaj uplašeni letnjački momčić koga je našla šćućurenog u jednoj uličici. Ona, Tor, od tog dana pa do danas znatno je izmenila svoju spoljašnjost, tako da je ponekad i sama jedva prepoznavala svoje lice; ali je sigurno znala da će, kad odbaci sva kićenja i sve laže, ispod naći sebe, pravu. Međutim, kod Ukresa Svetlohodnog posmatrala je kako ono unutrašnje, što ga čini njim samim, postepeno popušta, ugušeno nečim neljudskim... "A ti inače stojiš na hodniku k'o kurva, je l'? Seti se da špijuniraš za mene, ali ne mene, važi? Otrezni se i ispavaj se; kako misliš da radiš svoj posao ako si neprestano budan?" Poželela je da i ona sad bezbedno spava u svojim elegantnim odajama na spratu; da ne mora ovako, u zoru, da pođe na jedno nezahvalno suočenje.
<BR>&nbsp;&nbsp;&nbsp;&nbsp;&nbsp;"Ne mogu da spavam." Pognuo je glavu, protrljao lice o onu mišicu kojom se oslanjao na dovratak. "Ne mogu ni zaspati više; sve je ovo jedan smrad totalni..." Zaćutao je, naglo digao pogled ka njoj i pretraživao pogledom tražeći nešto i ne nalazeći. Njegovo lice otvrdnu još više. "Skidaj mi se s leđa!"
<BR>&nbsp;&nbsp;&nbsp;&nbsp;&nbsp;"A ti onda o'ladi sa drogama." Pošla je hodnikom.
<BR>&nbsp;&nbsp;&nbsp;&nbsp;&nbsp;"Šta je ona tražila ovde noćas?" Njegov glas se zakačio za nju.
<BR>&nbsp;&nbsp;&nbsp;&nbsp;&nbsp;Tor opet stade, prepoznajući taj naglasak, i u naglasku Hernijevo prepoznavanje ko je noćas kroz ovaj isti hodnik prošao Izvoru u posetu. Arienrod, Snežna Kraljica. Tada je Kraljica bila zaogrnuta teškim ogrtačem, kao i telohranitelj iza nje; ali Tor, pripadnica stranke Zime, dobro je znala kako izgleda njena Kraljica. Iznanadilo ju je što je i Herni prepoznao Kraljicu, i što ga je zanimalo šta ona tu traži. "Bila je kod Izvora. A šta su njih dvoje tamo radili, to ti mož' da nagađaš koliko i ja."
<BR>&nbsp;&nbsp;&nbsp;&nbsp;&nbsp;Nasmejao se neprijatno. "Mogu da pogodim šta nisu radili." Bacio je pogled niz hodnik, na jednu stranu, pa na drugu. "Bliži se završna svetkovina, što za Arienrod znači kraj svega. Možda ipak nije voljna da sve prepusti Letnjacima." Osmehnuo se, osmehom gvozdenim, punim besciljne zabavljenosti.
<BR>&nbsp;&nbsp;&nbsp;&nbsp;&nbsp;Tor je stajala mirno; svanula joj je ideja da Promena nije neizbežna. "Pa, mora. Tako je oduvek bilo; inače bi moglo da se desi - neki rat ili tako nešto. Mi smo Promenu oduvek prihvatali. Kad dođu Letnjaci..."
<BR>&nbsp;&nbsp;&nbsp;&nbsp;&nbsp;Podrugljivo je uzviknuo. "Ljudi kao što si ti prihvataju takvu Promenu! A ljudi kao Arienrod promene ono što hoće. Da li bi ti napustila sve, posle sto pedeset godina carevanja? Tvrdim ti, ako bi mogla dobiti službene spise, videla bi da je svaka dosadašnja Snežna Kraljica pre Arienrod pokušala da održi vladavinu Zime zauvek. I svaka je doživela neuspeh." Osmeh se vratio. "Svaka."
<BR>&nbsp;&nbsp;&nbsp;&nbsp;&nbsp;"Šta ti o tome znaš, stranče?" Tor je odmahnula rukom, odbacujući tu ideju. "Nije ovo tvoj svet. Ona nije tvoja Kraljica."
<BR>&nbsp;&nbsp;&nbsp;&nbsp;&nbsp;"Sad jeste." Digao je pogled, ali iznad njih je bila samo tavanica. Okrenuo se, odvlačeći noge u njihovim čeličnim kavezima, okrenuo joj leđa. "Jeste, i ostaće. Arienrod će zauvek biti kraljica mog sveta."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
