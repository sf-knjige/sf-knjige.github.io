<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;"...onda je deo bogatstva od prošlog Festivala stavljen u novi fond za mene, da bih mogla da radim bez prekidanja na maskama za ovaj... pre osamnaest godina je to bilo. Kako se vreme prošunja pored nas, sakriveno ritmom naših dana! A to ti je, vidiš, i ritam stvaralaštva, individualnog i univerzalnog. Crvena i narandžasta pera, molim." Praviteljica maski pružila je ruku.
<BR>&nbsp;&nbsp;&nbsp;&nbsp;&nbsp;Ukres se nagnuo napred sa stoličice, posegnuo u jedan od poslužavnika koji su u neredu ležali na podu, pokraj vrata, između njih dvoje. Dao joj je punu šaku takvih pera. Malkin, njen dugonogi sivi mačor, šapom krišom ćušnu perje koje je ostalo u poslužavniku. Ukres ga odgurnu i vrati se svom zadatku, koji se sastojao u tome da uzima kanape sa nanizanim školjkicama, da skida jednu po jednu, i da svaku stavlja u odgovarajuću posudu. Od stalnog dizanja i spuštanja pogleda, zato što je morao da gleda šta radi, ali i hteo da prati šta ona radi, pomalo mu se vrtelo u glavi. "Ne znam kako ovo postižeš. Kako je moguće da stvoriš tako mnogobrojne maske, a ipak da svaka bude različita? Kad jedva..." Zaćutao je, još ne znajući šta sme i šta ne sme da kaže, iako je ona nastojala da mu u tom pogledu ulije više pouzdanja.
<BR>&nbsp;&nbsp;&nbsp;&nbsp;&nbsp;"...razlikujem crveno pero od zelenog?" Osmehnula se, digla glavu da ga pogleda tamnim prozorima svojih očiju i video-senzorom na traci koja joj je bila na čelu, omotana oko glave. "Pa, znaš, u početku nije bilo lako. Ali ja sam imala želju da učim - potrebu da stvaram nešto lepo, da to radim svojeručno. Nisam mogla da slikam niti da crtam, ali ovo je zapravo više kao vajanje, ovo je stvaralaštvo zasnovano na dodiru i teksturi. Uostalom, ovaj zanat je nasledan u porodici Rejvenglas, kao i slepilo, znaš. Kad se neko rodi slep, pa mu onda daju pola vida - ponekad mislim da je to kombinacija koja pojačava maštu. Svi oblici nejasni, svi divni... u svakom vidiš ono što hoćeš. Imam dve sestre, koje su obe takođe slepe, i koje takođe imaju radnje za proizvodnju ovih maski, ovde u gradu. Imam ja i mnogo drugih rođaka, i svi se bave ovim zanatom, mada nisu svi slepi. Potrebno je mnogo stvaralačke energije da bi se obezbedila po jedna maska za svakog učesnika proslave koji će plesati na ovim ulicama kad Festival počne. I, znaš šta?" Osmehnula se, ali sad je u tom osmehu sijao i ponos. "Moje maske su najbolje. Ja, Sudba Rejvenglas Zimska, ja ću izraditi masku za Letnju Kraljicu... Parče crvenog somota, molim."
<BR>&nbsp;&nbsp;&nbsp;&nbsp;&nbsp;Ukres joj dade parče tkanine, koje je pustio da klizne senzualno kroz njegove prste. "Ipak, ovoliki trud - tokom pola ljudskog veka - za samo jednu noć! I kad ta noć prođe, ne ostane ništa. Kako možeš to podneti?"
<BR>&nbsp;&nbsp;&nbsp;&nbsp;&nbsp;"Zato što je tu reč o jednom običaju koji je toliko važan za identitet Tijamata kao zasebnog sveta - o našem nasleđu. Rituali Promene su tradicija koja seže u mutna vremena pre prvog dolaska Hegemonije i njenih vladalaca na ovu planetu... štaviše, u vremena kad smo mi sami bili pridošlice i stranci ovde..."
<BR>&nbsp;&nbsp;&nbsp;&nbsp;&nbsp;"Otkud znaš?" prekide je Ukres. "Otkud znaš šta je ma ko radio pre nego što su prvobrodovi isplovili iz Velike oluje i sleteli ovamo?" Rasejano se prebacio u jezik mitova.
<BR>&nbsp;&nbsp;&nbsp;&nbsp;&nbsp;"Znam samo ono što čujem na tridiju." Osmehnula se. "Stranci imaju arheologe, koji studiraju snimke i ruševine iz Stare imperije. A oni tvrde da smo došli ovde kao izbeglice sa planete zvane Trista; na Tristi smo živeli dugo, ali smo posle nekog međuzvezdanog rata, pred kraj Starog carstva, morali da bežimo. Ja ovde pravim lica iz fantazija, ali to su nekad bila stvarna bića; bila su prikazana na zastavama prvobrodskih porodica koje su bile preci i Zimaca i Letnjaka. Neka od njih ćeš verovatno prepoznati - na teritoriji naroda leta, još se pamte neka od tih značenja. Tvoje brodsko prezime, Svetlohodni, to je jedno od prvobitnih desetak prezimena - da li si to znao?" Ukres odmahnu glavom. "Ali kad su došli Hegemonci, naterali su nas da se stidimo naših 'primitivnih' tradicija; zato sad ove likove iznosimo na videlo samo u doba Festivala, ali, u suštini, ne proslavljamo dolazak predsednika vlade Hegemonije, nego sopstveno kulturno nasleđe."
<BR>&nbsp;&nbsp;&nbsp;&nbsp;&nbsp;"A." I sad ga je zbunjivao i uznemiravao taj zimački, bez-Damni pogled na istoriju, ali to nije hteo da prizna, čak ni samome sebi.
<BR>&nbsp;&nbsp;&nbsp;&nbsp;&nbsp;"U svakom slučaju, neke stvari su lepše upravo zato što su prolazne, kratkoživuće. Pomisli na cvet koji se otvara, ili na melodiju dok je sviraš, ili na dugu... pomisli na vođenje ljubavi."
<BR>&nbsp;&nbsp;&nbsp;&nbsp;&nbsp;Šta bi bilo kad se više nikad nijedna duga ne bi pojavila... Ukres je razmislio o tim stvarima i ugrizao se za usnu. "Znači, nerazumno je osvrtati se i žaliti što se upotrebljene maske ne čuvaju."
<BR>&nbsp;&nbsp;&nbsp;&nbsp;&nbsp;"Nerazumno, ali ljudski." Nagnula je glavu na jednu stranu, upitno, kao da osluškuje njegove misli. "Međutim, za umetnika prava radost je u stvaranju. Kad osećaš da nešto raste u tvojim rukama, rasteš sa time i ti. Živiš, energija protiče. Čim je delo dovršeno, i tvoj rast se prekida. Tvoje življenje se prekida. Onda živiš samo za onaj sledeći stvaralački čin. Zar to ne osećaš kad sviraš?"
<BR>&nbsp;&nbsp;&nbsp;&nbsp;&nbsp;"Da." Dohvatio je frulu, prešao prstima po šavovima koji su, tanki poput dlake, ostali na mestima gde je maskerka sastavila i zalepila ranjeni instrument. Tako dobro je uradila taj posao, da se čak i prvobitni zvuk očuvao, samo sa najmanjim promenama. "Verovatno osećam. Nikad nisam pomislio na to. Ali verovatno osećam."
<BR>&nbsp;&nbsp;&nbsp;&nbsp;&nbsp;"Krilo plavoljubičaste bube, molim... hvala. Nije mi jasno kako sam uspevala da radim pre tvog dolaska." Malkin se provukao pored Sudbinog boka a onda joj se uvukao u krilo, meseći šapama tkaninu njene labave suknje.
<BR>&nbsp;&nbsp;&nbsp;&nbsp;&nbsp;Ukres se nasmejao; bio je to stisnut, samo-omalovažavajući zvuk, koji je kazivao Sudbi da istina teče uz reku, a ne nizvodno. Nasuprot onome što mu je prorekla prvi put kad su se sreli, on sa svojom krhkom ostrvskom muzikom nije dobro prošao u nadmetanju sa nebrojenim divotama Lavirinta: zarađivao je, svirajući na uglovima ulica, jedva dovoljno da bi imao šta da jede. Udahnuo je, sad, osetio zamršaj egzotičnih mirisa iz susedne zgrade - botaničke bašte sa biljkama planete Novosklon - i iz restorana preko puta uličice, gde se spremala hrana sa planete Samathe. Da mu Sudba Rejvenglas Zimska nije dozvolila da spava u njenoj zadnjoj sobici, morao bi spavati ovde, pod budnim pogledom hiljadu maski kao hiljadu duhova, ili u nekom prljavom udubljenju ulice... ili na nekom još gorem mestu.
<BR>&nbsp;&nbsp;&nbsp;&nbsp;&nbsp;Pogledao je opet Sudbu, najzad zahvalan što ga je prinudila da ode u tuđinsku policiju i podnese tužbu protiv lovaca na robove. Setio se iznenađenja na licu one plavanke koja mu je spasla život, kad ga je videla ponovo; setio se i krivice koja se tada pokazala na njegovom licu. Uzdahnuo je. "Zar će stranci tek tako da se spakuju i odu, posle idućeg Festivala? Napustiće sve svoje ovdašnje posede? To je teško poverovati."
<BR>&nbsp;&nbsp;&nbsp;&nbsp;&nbsp;"Hoće, gotovo svi će otići." Uzela je zlatna vlakna, uvrnula ih, napravila kićanku. "Već su počele njihove pripreme, baš kao i naše. Da si ovde odrastao, mogao bi da osetiš te promene. Da li će ti biti žao kad oni odu?"
<BR>&nbsp;&nbsp;&nbsp;&nbsp;&nbsp;Digao je pogled, zato što je očekivao jedno drugo pitanje. "Uhhh... ne znam. Na ostrvima Leta svi uvek kažu da se treba radovati što dolazi taj dan, Promena; jer, mi ćemo uzeti ono što je naše. Osim toga, mrzim ovaj način na koji stranci zaslepe Zimu svojom slavom, uzmu što im treba, a onda misle da mogu jednostavno da zaborave na nas." Njegova šaka se sklopila oko medalje; provlačio je prste kroz njene otvore. "Ali..."
<BR>&nbsp;&nbsp;&nbsp;&nbsp;&nbsp;"Ali ta slava je zaslepila i tebe, baš kao i nas Zimce." Otkinula je jednu petlju, pokušavajući da pogladi Malkina po srebrnastim, dremljivim leđima.
<BR>&nbsp;&nbsp;&nbsp;&nbsp;&nbsp;"Pa..."
<BR>&nbsp;&nbsp;&nbsp;&nbsp;&nbsp;Osmehnula se, gledajući Ukresa svojim trećim okom. "Ima li u tome ičeg lošeg? Nema. Jednom si me pitao da li mi smeta što ne mogu da otputujem s ove planete, a na nekoj drugoj bi se moje slepilo možda moglo izlečiti. Mislio si da se ljutim što sam umesto toga dobila ove senzore, što sam morala da prihvatim samo polu-vid umesto potpunog vida. Kad bih gledala taj problem savršenim očima, možda bih ga i ja tako videla. Ali ja sam ga pogledala slepim očima... i senzori su mi izgledali divotno."
<BR>&nbsp;&nbsp;&nbsp;&nbsp;&nbsp;"Bajno", reče Ukres. Naslonio se na zid prodavnice, pogledao niz uličicu. "A posle Festivala biće svemu kraj."
<BR>&nbsp;&nbsp;&nbsp;&nbsp;&nbsp;"Da. Poslednji Festival. Onda nas tuđini napuštaju, a Letnjaci moraju opet da se sele, na sever, a život kojim sam dosad živela prestaće. Ovog puta biranje 'Kraljice za jedan dan' biće pravo... Maska Letnje Kraljice biće moja poslednja i najbolja tvorevina."
<BR>&nbsp;&nbsp;&nbsp;&nbsp;&nbsp;"Šta ćeš raditi kad Festival prođe?" Odjednom je uvideo da to pitanje nije samo retoričko.
<BR>&nbsp;&nbsp;&nbsp;&nbsp;&nbsp;"Počeću novi život." Vezala je završni čvor. "Kao i svi drugi u Karbanklu. Zato se to i zove Promena, znaš." Podigla je dovršenu masku kao da je to nekakva ponuda prolaznicima u uličici. Primetio je da neki od njih gledaju na tu stranu i osmehuju se.
<BR>&nbsp;&nbsp;&nbsp;&nbsp;&nbsp;"Zašto su ti dali ime Sudba? Tvoji roditelji, mislim."
<BR>&nbsp;&nbsp;&nbsp;&nbsp;&nbsp;"Majka. Zar to nisi pogodio? Iz istog razloga iz kog se ti zoveš Ukres, kao varnica, iskra koju je neko ukresao. Veselozačeti imaju posebna imena."
<BR>&nbsp;&nbsp;&nbsp;&nbsp;&nbsp;"Hoćeš da kažeš, pre dva Festivala..."
<BR>&nbsp;&nbsp;&nbsp;&nbsp;&nbsp;Klimnula je glavom. "I to je bio težak teret, nositi takvo ime celog života. Budi zadovoljan što ti to ne moraš."
<BR>&nbsp;&nbsp;&nbsp;&nbsp;&nbsp;Nasmejao se. "Dovoljno je teško vući i ime 'Ukres', u Karbanklu. Ono je kao sidro, sprečava me da ma šta postignem." Opet je dohvatio flautu, prineo je usnama, ali odmah i spustio, gledajući ka ulazu uličice. Odande je dopiralo iznenađeno mrmljanje, koje se prenosilo sa osobe na osobu, sve bliže njima.
<BR>&nbsp;&nbsp;&nbsp;&nbsp;&nbsp;"Šta je to?" Sudba je ostavila dovršenu masku po strani, a njeno čelo se naboralo nesvesnim naporom da vidi.
<BR>&nbsp;&nbsp;&nbsp;&nbsp;&nbsp;"Neko dolazi uličicom. Neko bogat." Video je finoću odeće pre nego što je mogao da razazna lica tih nepoznatih ljudi koji su nailazili uskim prostorom. Pet-šest muškaraca i žena, ali njegov pogled se zaustavio na osobi koja je stupala ispred svih. Odjednom, bogatstvo njene egzotične odeće nije značilo ništa; jer, ugledao je njeno lice, sasvim jasno...
<BR>&nbsp;&nbsp;&nbsp;&nbsp;&nbsp;"Ukreše?" Sudbina šaka našla je njegovu mišicu i čvrsto je stisnula.
<BR>&nbsp;&nbsp;&nbsp;&nbsp;&nbsp;Nije odgovorio. Ustao je polako, osećajući da ceo svet uzmiče od njega, udaljava se, tako da on, Ukres, ostaje u svom privatnom prostoru, sam sa... "Luno!"
<BR>&nbsp;&nbsp;&nbsp;&nbsp;&nbsp;Stala je, uputila mu osmeh prepoznavanja, sačekala da on krene prema njoj.
<BR>&nbsp;&nbsp;&nbsp;&nbsp;&nbsp;"Luno, šta...?"
<BR>&nbsp;&nbsp;&nbsp;&nbsp;&nbsp;Njeni pratioci su ga opkolili, uhvatili ga za ruke, sprečili ga da priđe sasvim blizu. "Šta je tebi, dečko? Usuđuješ se da priđeš Kraljici?"
<BR>&nbsp;&nbsp;&nbsp;&nbsp;&nbsp;Ali ona je podigla ruku, dajući im znak da ga puste. "U redu je. Ja ga podsećam na nekog drugog, to je sve... Zar nije tako, Ukreše Svetlohodni Letnji?"
<BR>&nbsp;&nbsp;&nbsp;&nbsp;&nbsp;Svi su je pogledali iznenađeno, ali niko sa zaprepašćenjem koje bi bilo makar i približno njegovom. Ovo je Luna, jeste Luna... ali i nije Luna. Protresao je glavom. Nije Luna. Kraljica je... Onda je to, ipak, Snežna Kraljica, Kraljica Zime, pred njim. Zbunjen, napola uplašen, on pade na kolena pred njom.
<BR>&nbsp;&nbsp;&nbsp;&nbsp;&nbsp;Posegla je dole, dohvatila ga za šaku, povukla ga da ustane. "Nije to potrebno." Digao je glavu, video koliko napeto ona proučava njegovo lice; pocrveneo je, sklonio pogled. "Veoma se retko može naći Letnjak koji pokazuje ikakvo poštovanje. Na koga te je to podsećam toliko da si umesto mene video nju?" Čak je i glas bio Lunin, a ipak, nešto u tom glasu mu se podsmevalo.
<BR>&nbsp;&nbsp;&nbsp;&nbsp;&nbsp;"Na moju... rođaku, Vaše veličanstvo. Na moju rođaku Lunu." Progutao je knedlu. "K-kako ste znali ko sam?"
<BR>&nbsp;&nbsp;&nbsp;&nbsp;&nbsp;Nasmejala se. "Da si Zimac, ne bi to pitao. Ništa u ovom gradu ne izmiče mojoj pažnji. Na primer, čula sam da si neobično nadaren za muziku. Zapravo, došla sam danas ovde samo da tebe vidim. Da te pitam da li hoćeš da dođeš u palatu i sviraš za mene."
<BR>&nbsp;&nbsp;&nbsp;&nbsp;&nbsp;"Ja?" Ukres je protrljao oči; odjednom više nije bio siguran da li je budan. "Ali, moju muziku niko i ne sluša..." Osećao je u svom gotovo praznom džepu prisustvo zveckavih novčića, samo nekoliko njih.
<BR>&nbsp;&nbsp;&nbsp;&nbsp;&nbsp;"Slušaju pravi ljudi." Bio je to Sudbin glas, koji je dopro iza njega. "Zar ti nisam rekla da će te čuti pravi ljudi?"
<BR>&nbsp;&nbsp;&nbsp;&nbsp;&nbsp;Osvrnuo se, pogledao Sudbu Rejvenglas, a kraljičin pogled išao je za njegovim. "Dobro, maskerko", reče Kraljica. "Kako napreduje tvoj posao? Da li si već počela masku Letnje Kraljice?"
<BR>&nbsp;&nbsp;&nbsp;&nbsp;&nbsp;"Vaše veličanstvo." Sudba je svečano pognula glavu. "Moj rad je napredovao bolje nego obično, zahvaljujući Ukresu. Ali, još nije vreme za Kraljicu Leta." Osmehnula se. "Zima je još na vlasti. Čuvajte mog muzikanta. Nedostajaće mi."
<BR>&nbsp;&nbsp;&nbsp;&nbsp;&nbsp;"Biće čuvan najbolje što se može zamisliti", reče Kraljica tiho.
<BR>&nbsp;&nbsp;&nbsp;&nbsp;&nbsp;Ukres je prišao stoličici, uzeo flautu i zavukao je pod opasač. Onda je, plaho, dohvatio Sudbine šake, nagnuo se preko poslužavnika raspoređenih oko Sudbe i poljubio je u obraz. "Dolaziću da te vidim."
<BR>&nbsp;&nbsp;&nbsp;&nbsp;&nbsp;"Znam da hoćeš." Klimnula je glavom. "E, sad, ne dozvoli da tvoja budućnost stoji i čeka na tebe."
<BR>&nbsp;&nbsp;&nbsp;&nbsp;&nbsp;Uspravio se, okrenuo se opet Kraljici, žmirkajući zato što su se stvarnost i iluzija mešale i mutile pred njegovim očima. Njeni pratioci okružiše ga kao latice nekog tuđinskog cveta i ona ga odvede.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
