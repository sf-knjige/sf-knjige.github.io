<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37.
<P>&nbsp;&nbsp;&nbsp;&nbsp;&nbsp;"Starbak!" Arienrod opet uzviknu njegovo ime, videći da on ne diže pogled sa svog radnog stola.
<BR>&nbsp;&nbsp;&nbsp;&nbsp;&nbsp;Digao je glavu polako, potvrđujući, najzad, da ju je čuo; njegovo lice, u senkama, nekako se nije dalo jasno sagledati. Odgurnuo je od sebe neku prošvercovanu alatku i delimično rasklopljeni aparat sa koga je, do maločas, ljuštio krhke slojeve, jedan po jedan; ta njegova soba bila je sva zagušena tehnološkim olujnim naplavinama. Za neke od tih sprava on je, čak, tvrdio da ih razume. Njegova urođena sklonost ka tehnici bila joj je uvek izvor zadovoljstva, do sada. Ali otkad se vratio sa poslednjeg, sudbonosnog kraljevskog lova, izgubio se u sterilnim maštarijama o mašinama, sakrivajući se na taj način i od sebe i od nje. "Šta je?" reče on. Njegov glas nije bio ni radoznao ni neprijateljski, nije bio ništa, a i na njegovom licu, dok je izgovarao te dve reči, videlo se ništa.
<BR>&nbsp;&nbsp;&nbsp;&nbsp;&nbsp;Pokušala je da suzdrži svoje nezadovoljstvo, znajući da samo strpljenje i vreme mogu izvući Ukresa iz ove sumornosti i bludnje po daljinama. Ali prošlo je već nekoliko nedelja od kad se poslednji put pokazao kao muškarac, pokušao da vodi ljubav s njom, da je dodirne, ili makar samo da joj se osmehne. Sa ljutnjom kao prigušenim žarom u sebi, nije imala 'stomak' da sad titra i tetoši njegovu potmulu zlovolju. "Hoću da znam kad ćeš dovršiti svoje lovačke dužnosti."
<BR>&nbsp;&nbsp;&nbsp;&nbsp;&nbsp;"Dužnosti?" Okrenuo se ka njoj, na obrtnom sedištu, a njegov pogled je skakao po divljini elektronske opreme, tražeći gde bi se sakrio. "Sve sam uradio", reče, tonom izbegavanja.
<BR>&nbsp;&nbsp;&nbsp;&nbsp;&nbsp;"Nisi izvršio isplatu. Vodu života treba dati Izvoru, koji je čeka. Valjda i sam znaš da ako je on ne dobije, neizbežno će doći kraj vlasti Zime - i kraj naših života."
<BR>&nbsp;&nbsp;&nbsp;&nbsp;&nbsp;"A ovako će umreti polovina Leta... i Leto će biti okončano zauvek." Njegove zelene oči, otupele od muke, opet se sretoše sa njenima.
<BR>&nbsp;&nbsp;&nbsp;&nbsp;&nbsp;"Nadala bih se da će biti tako." Silom je zabila pogled kroz prepreke, u njegov nevoljni um. "Ne glumiš da ti je sad po prvi put to palo na um, a?"
<BR>&nbsp;&nbsp;&nbsp;&nbsp;&nbsp;"Ne." Odmahnuo je glavom; crvena kosa protrljala se o alke srebrnih lanaca koji su, spajajući ramena njegove labave košulje, sprečavali da ona spadne. "O tome mislim svaki dan, i sanjam..."
<BR>&nbsp;&nbsp;&nbsp;&nbsp;&nbsp;"Prijatni snovi", reče ona ironično.
<BR>&nbsp;&nbsp;&nbsp;&nbsp;&nbsp;"Neću!" Setila se da je imao i košmare, one o kojima nije hteo da razgovara s njom. "Neka ide neko drugi. Ja sam svoje odurao, gušim se od prljavih poslova Zime. Neću da isporučim tom istrunulom tuđinskom crvu večni život, u zamenu za uništenje mog naroda."
<BR>&nbsp;&nbsp;&nbsp;&nbsp;&nbsp;"Nisi Letnjak! A u zamenu dobijaš svoj život, i moj." Arienrod se nagnula preko radnog stola, posegnula rukom ka Ukresu. "Nema sad puzanja natrag, u letnjačku ljušturu; odavno si je nadrastao. Ubijao si vaše svete mere, ostavio si tvoju letnjačku dragu mrtvu preko njihovih lešina. Pre toliko godina si napustio i svoju boginju i svoj narod - i opredelio se za nešto bolje! Imaj to u vidu! Sad si van-Tijamatovac, i moj voljeni. Što ćeš, hteo - ne hteo, ostati do smrti."
<BR>&nbsp;&nbsp;&nbsp;&nbsp;&nbsp;Starbak se odgurnu od stola i ustade, a sav krš sa stola odgurnu pesnicom u stranu, na pod. Arienrod ustuknu, uviđajući da on jedva suzdržava bes i da bi lako mogla dobiti batine.
<BR>&nbsp;&nbsp;&nbsp;&nbsp;&nbsp;"Onda je bolje da ta smrt bude odmah sad." Šakama je stiskao ivicu stola, glavu je sasvim oborio, počeo se naginjati napred. "Bar da završim ono što sam počeo."
<BR>&nbsp;&nbsp;&nbsp;&nbsp;&nbsp;"Ukreše." To ime diglo se iz najdubljih prostora njenog srca, do kojih je vreli bol njegove patnje dospeo u obliku nekakvog mutnog odsjaja. Ali on na ovo nije reagovao. Nije više mogla da ga dohvati; ostala je pred zatvorenim vratima, napolju. "Starbak!" Ta patnja postade njena, a bol postade bes. Ovog puta je digao pogled. Lice mu je bilo tvrdo i stisnuto. Ni traga od Ukresa nije bilo u tom pogledu, iza koga se vijala samo jedna avet, duh izgubljene Lune, njene sopstvene izgubljene drugosti. Lune, čiju smrt je on skrivio, i koja je sa sobom u grob ponela njegovu ljubav prema njih obe. Arienrod je osećala kako se njegova stvarnost, zaogrnuta duhom Lune, pretvara u žižu lupe neuspeha. Neuspeh. Ta reč je ostavila plameni trag preko prostranstva njenog unutrašnjeg vida. "Isporučićeš vodu života, štaviše, tražim da se to uradi uskoro. Tvoja Kraljica ti tako zapoveda."
<BR>&nbsp;&nbsp;&nbsp;&nbsp;&nbsp;Njegove usne su se stanjile. Ovo je bio prvi put da ona njemu nešto naredi; sad ju je po prvi put primorao na to. "A ako neću?"
<BR>&nbsp;&nbsp;&nbsp;&nbsp;&nbsp;"Onda te dajem van-Tijamatovcima." Ne dozvoljavajući mu da joj prkosi, pritegla je klizajuće uzde svoje vlasti. "Pa ćeš provesti ostatak života u kaznenoj koloniji, priželjkujući da si ostao da te na Promeni ubiju."
<BR>&nbsp;&nbsp;&nbsp;&nbsp;&nbsp;Starbakova usta klonuše do otvorenog položaja. Pogledom je, kao slep čovek prstima, prepipavao njeno lice, sve dok se nije uverio da ona ozbiljno misli baš svaku od tih izgovorenih reči. Pognuo je glavu, predajući se, bespomoćan pod težinom svoje mržnje prema samome sebi.
<BR>&nbsp;&nbsp;&nbsp;&nbsp;&nbsp;Znala je tad da ga može naterati na sve, sve što joj je volja... i da ga je, postižući ovu pobedu, zauvek izgubila.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
