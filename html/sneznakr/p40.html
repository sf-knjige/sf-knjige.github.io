<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39.
<P>&nbsp;&nbsp;&nbsp;&nbsp;&nbsp;"Ej, zdravo... ćao, seksi mače... dobro došao u pakao, veliki trošadžijo..."
<BR>&nbsp;&nbsp;&nbsp;&nbsp;&nbsp;Tor je stajala oslonjena nehajno o jedan stub i pozdravljala bezličnu gomilu koja se, bezdušno monotono, slivala kroz zid od zveckavih malenih ogledala. Zatomi jedan zev, pri čemu joj sva usta zaškripaše od napora; nije smela da zevne da ne bi pokvarila šminku. Kazino se upravo otvorio, posle nekoliko sati zatvorenosti neophodne za odmor i oporavak, ali se više neće zatvarati sve dok noć pod maskama ne bude okončana i dok ne nastupi dan Promene. Tor se nadisala stimulanata toliko da su sad jedva nešto malo delovali na nju; oči sa cvećem naslikanim na kapcima pokazivale su jaku težnju da joj potonu direktno u lobanju. Gomila festivalskih gostiju je, kao čovek koji se sprema da uskoro počne asketski život protiv svoje volje, bila nezasita u svim svojim apetitima, a Izvor je želeo da se iz te mase iscedi i poslednja kap.
<BR>&nbsp;&nbsp;&nbsp;&nbsp;&nbsp;Tor je bila čvrsto rešena da Izvoru ispuni sve želje. On je dodirnuo birokratsku planinu dozvola i formulara svojim svemoćnim, deformisanim prstom, i planina se rastopila u ravan, slobodan drum; osim toga, dao je i svoj blagoslov za njen brak sa Ojarzabalom, brak koji će joj poslužiti da utekne sa ove planete pre nego što van-Tijamatovci tresnu poklopac na mrtvački sanduk Zime i čvrsto zakuju eksere. Još samo izvestan broj beskrajno dugih sati, i ovaj kazino će se zatvoriti zauvek - ili, bar, sa Torine tačke gledišta zauvek. Palo joj je na um da će joj ovo mesto nedostajati; to ju je iznenadilo. Ali kazino je tako dugo bio ispunjen ljudima koji žive, ljudima koji se ne plaše rizika, ljudima koji su došli sa svetova toliko raznorodnih da je ona jedva uspevala da dozna njihove najvažnije osobine; sa svetova na koje je želela da lično dođe, a što će i ostvariti, zahvaljujući Ojarzabalu i Izvoru.
<BR>&nbsp;&nbsp;&nbsp;&nbsp;&nbsp;Oseti tren proletanja sumnje: ona će zaista biti Ojarzabalova supruga? To što je van-Tijamatovcima zakoniti brak, njoj izgleda ružno i teško kao lanac. Biti lancima vezana za Ojarzabala, zauvek... za tog Ojarzabala, koji se napalio na Persefonu, a ne na Tor Zvezdošetnu. Zar će zaista morati da nosi ovu prokletu periku, i da bude ovako namazana, sva u lažnoj školjci, zauvek... da bi to postalo stvarnost? Vragovi ga odneli. Ako joj se smuči Ojarzabal, otarasiće ga se lako: lanci se prave zato da bi bili raskidani. "...Ti mi izgledaš kao pravi pobednik... zdravo, zdravo..." Zastade u sred takvog zujanja, zinu. "Vaše veličanstvo?"
<BR>&nbsp;&nbsp;&nbsp;&nbsp;&nbsp;Devojka sa belim kikama, u nomadskoj tunici, pogleda ka njoj, čudnovato zbunjeno, i već taj pogled bio je dovoljan da Tor sa sigurnošću utvrdi da je pogrešila. Ali devojka je ostala ispred nje, ne mareći za guranje gomile koja je promicala i komešala se. "Ti si Persefona?"
<BR>&nbsp;&nbsp;&nbsp;&nbsp;&nbsp;Osmeh, drečav: "Samo jeftina imitacija, curo. Ali, tako mi bogova, ti si skupocena imitacija Kraljice."
<BR>&nbsp;&nbsp;&nbsp;&nbsp;&nbsp;"Ja... uh..." Devojka kao da nije bila mnogo polaskana tim poređenjem. "Šalje me Sudba."
<BR>&nbsp;&nbsp;&nbsp;&nbsp;&nbsp;"Tor se nasmeja nervozno. "Pa, bogova mi, valjda ne baš sudba... O! Misliš Sudba Rejvenglas?"
<BR>&nbsp;&nbsp;&nbsp;&nbsp;&nbsp;Devojka klimnu glavom. "Zovem se Luna Svetlohodna. Ona je rekla da poznaješ mog rođaka Ukresa."
<BR>&nbsp;&nbsp;&nbsp;&nbsp;&nbsp;"Ukresa! Da, poznajem ga, nego šta." Tor oseti iracionalni talas olakšanja. Odgurnu se od stuba. Svih mi vragova i paklova, večeras sam ufiksana preko mere - zaista... "Dođi, da se sklonimo iz stampeda." Primeti, tek sad, da ova devojka nije sama; neki Karemovac, izgledom nalik na strašilo, stajao je iza nje kao senka. Na sebi je imao jaknu plavca, sa inspektorskim činovima. Srce joj skoči u grlo, opet bez razumnih razloga, no onda vide da je sve ostalo na njemu daleko od regularnog, štaviše da je jakna s prednje strane prošarana mrljama... koje su izgledale kao sasušena krv. Mogućnost da to jeste krv nije donela Zvezdošetnoj neko osobito smirenje. Ne pitaj; ništa ne pitaj. Pokazala je prstom jedan pravac, povela ih kroz kazino. Luna Svetlohodna je blenula kao seljanka prvi put u gradu u optičke efekte igara, koji su kroz vazduh plovili ka njoj; u zapanjujuće ekstreme oblačenja i s tim spojene ekstreme ponašanja; u drečavu ukupnost jednog kockarskog pakla koji udara u mozak i koji se, po prvi put, širi pred nečijom devičanskom dušom. Kroz bubnjanje muzike začu devojku kako gotovo viče: "Vidi gde smo!" A upravo su prolazili kroz periferni deo hologramske slike crne rupe ogrnute plamtećim svemirskim naplavinama. "Na Karemofu nikad nisam videla nešto ovako, čak ni na Lopovskoj Pijaci!"
<BR>&nbsp;&nbsp;&nbsp;&nbsp;&nbsp;Tor se osvrte i pogleda je iznenađeno, a pali plavi reče, sa jakim osećanjima: "Nik-kad i nećeš!" Tor odmahnu glavom i produži napred.
<BR>&nbsp;&nbsp;&nbsp;&nbsp;&nbsp;Uvela ih je u mutni hodnik sa draperijama tankim poput viline kosice, gde su prostitutke odvodile svoju klijentelu - najtiše, najprivatnije mesto koga se mogla u tom trenutku setiti. Potraži praznu sobu, ali uzalud; vide, međutim, da Herni još nije izišao iz svoje sobe i otišao na radno mesto, iza šanka. Tor poče treskati bridom šake po vratima. "Ej, lepi, čekaju te obožavaoci! Ajde, polazi!"
<BR>&nbsp;&nbsp;&nbsp;&nbsp;&nbsp;Vrata se otvoriše. Hernovo izjedeno lice lepuškastog dečka zapiljilo se u Tor i pored nje, sa izrazom gnušanja prema svemu što postoji. "Što ti ne bi malo išla da se..." Njegov pogled zakači Lunu; i njegov izraz lica se promeni, zatim ponovo promeni, i još jednom promeni. "Bogovi!" Poslednja promena bila je čista bes. "Šta ćeš ti ovde? Kurvo, kujo, nožem u leđa ideš ljudima! Znao sam ja da ćeš ti da dođeš jednog dana - nije njoj slatko da me uništi ako ne može i lično da gleda..."
<BR>&nbsp;&nbsp;&nbsp;&nbsp;&nbsp;"Herni!" Tor mu je zaprečila put, jer bio je već krenuo da nasrne na devojku. "Koji ti je vrag, jesi 'na nebu'? Ovu osobu nikad nisi ni video."
<BR>&nbsp;&nbsp;&nbsp;&nbsp;&nbsp;"Ja kao ne znam Arienrod kad je vidim, a? Znam ja tu tvoju Snežnu Kraljicu, spavao sam s njom godinama! Je l' nisam, govori, kurvo jedna izbeljena? A?"
<BR>&nbsp;&nbsp;&nbsp;&nbsp;&nbsp;"Nisam Kraljica", prozbori Luna nejako.
<BR>&nbsp;&nbsp;&nbsp;&nbsp;&nbsp;"Nije, Herni! Ej!" Tor ga je presekla pre nego što je mogao opet da dođe do reči. "Ne blebeći, nego upotrebi te tvoje krvave oči, drkadžijo. To je samo jedna Letnjakinja, došla je da traži nekog svog rođaka. Nikad je ranije nisi video; takođe se kladim da ni Kraljicu nisi nikad vid'o, a kamoli tuc'o. Ona ima bolji ukus."
<BR>&nbsp;&nbsp;&nbsp;&nbsp;&nbsp;"Šta ti pa znaš o tome?" reče Herni. "Ne znaš ti ništa ni o Kraljici, ni o meni!" Stade uspravnije, oslanjajući se na ragastov vrata, izravna nabore na svojoj drečavo šarenoj košulji, pokuša da časno stoji. "Bio sam Starbak - dok me Arienrod nije prodala da bi uzela onog slabića, Svetlohodnog."
<BR>&nbsp;&nbsp;&nbsp;&nbsp;&nbsp;"Svetlohodnog!" Tor je blenula u Hernija. "Ne mogu da verujem!" Ovaj mizerni iznuđivač - zar on cedi informacije iz nje već pet godina samo da bi se dodvorio Snežnoj Kraljici? Da li je to moguće? I da li je moguće da Herni ne laže ni o sebi; da li je Svetlohodni koristio nju, Tor, samo da bi mogao koristiti Hernija? Ona protrlja lice i pri tome joj otpade jedna šljokica i zamrlja se jedan pipak nacrtan na obrazu.
<BR>&nbsp;&nbsp;&nbsp;&nbsp;&nbsp;"Ukres Svetlohodni je moj rođak", reče Luna, ignorišući Hernijevo besno zurenje. "Znam da je postao Starbak; hoću da ga nađem dok nije prekasno."
<BR>&nbsp;&nbsp;&nbsp;&nbsp;&nbsp;"Tvoj rođak?" Herni se namrštio; na ostale njene reči nije obratio pažnju. "N-daaaa... bilo je nešto oko tebe: bila si nestala..." Počešao se kao da će time odlepiti i osloboditi uspomenu sa neke površine u svom pamćenju. Mozak mu je, od droga za suzbijanje dosade i bola, uveliko popuštao. "A ličiš na nju, ličiš." U njegovim očima bilo je gladnih demona. "Sasvim ličiš."
<BR>&nbsp;&nbsp;&nbsp;&nbsp;&nbsp;"Hajde, nemoj gubiti vreme na ovog lažljivog narkosa", reče odmetnik plavac nestrpljivo. "Lud je. Nijedan niskorođeni Karemovac nema dovoljno talenta da postane Starbak."
<BR>&nbsp;&nbsp;&nbsp;&nbsp;&nbsp;Herni kao da ga je tek sad primetio; zagledao se u njega, sa ružnim iskeženim osmehom koji se postepeno širio. "Pamtim dan kad sam te naučio da klečiš pred boljim ljudima nego što si ti, u Kraljičinom dvoru, plavče." Plavim prođe trzaj prepoznavanja. "Al' si tad bio fino udešen za nju, i za mene, zar nije tako bilo, Gundalinu-mekru? A vidi kakav si sad!" Mahnuo je rukom prema Gundalinuovoj neuglednoj odeći. "Puzio si potrbuške, nema sumnje, mekrito. Nisi ti dostojan sa mnom da razgovaraš!"
<BR>&nbsp;&nbsp;&nbsp;&nbsp;&nbsp;Plavi se borio da zadrži reči u sebi, ali one mu izleteše. "Još sam bolji čovek nego što ćeš ti ikad biti, ti, gomilo balege, skote jedan!"
<BR>&nbsp;&nbsp;&nbsp;&nbsp;&nbsp;"A, ne, nego si još i sad veće dupe. Hvala bogovima za to!" Herni pljunu u pravcu susednih vrata, koja se, međutim, upravo u tom trenutku otvoriše.
<BR>&nbsp;&nbsp;&nbsp;&nbsp;&nbsp;"Ej, pazi tamo, ej!" reče prostitutka. Izvede svog mušteriju i odvede ga brzo pored njih, gledajući besno.
<BR>&nbsp;&nbsp;&nbsp;&nbsp;&nbsp;"Dobro, 'oćeš li ti na pos'o il' nećeš?" Tor se podbočila pesnicama o kukove, osećajući kako one klizaju malčice po svilenastoj tkanini njenog 'omotača za telo'; uz tu pozu dodala je i spaljujući pogled.
<BR>&nbsp;&nbsp;&nbsp;&nbsp;&nbsp;"Neću. Dok ne čujem još o ovome." Klimnuo je glavom u pravcu Lune. "Zašto Arienrodina dvojnica dolazi da traži Arienrodinog ljubavnika?" Uzmače nespretno u svoju sobu; bila je to travestija otmenog poziva. Tor pođe u sobu, i ostali s njom.
<BR>&nbsp;&nbsp;&nbsp;&nbsp;&nbsp;Tor nikada ranije nije videla unutrašnjost te sobe, a sad joj se činilo da i dalje ne vidi. Krevet i orman, kao u svim tim sobama, i ništa više. U jednom uglu nabacano nekoliko prljavih odevnih predmeta; to je bilo sve. Nikakvih slika na zidovima, nigde nijedne knjige niti trake, ni radio-aparata niti tridija. Bila je to soba za samo jednu noć - i još gore: zatvorska ćelija. Herni se sruči na krevet. Njegove noge, obuhvaćene čelikom, ostadoše dobrim delom da vire preko ivice. Niko se ne pomače da sedne pored njega; Luna i Gundalinu su gledali te njegove noge iako su se trudili da to ne čine. "Dakle šta si to zapela oko Ukresa Svetlohodnog posle toliko vremena, lepa rođako?"
<BR>&nbsp;&nbsp;&nbsp;&nbsp;&nbsp;"Mi smo vereni." Luna je istrajnim pogledom suzbila mračnu insinuaciju u Hernijevim očima. "Volim ga. Ne želim da umre."
<BR>&nbsp;&nbsp;&nbsp;&nbsp;&nbsp;"A-ha-ha", reče Herni s osmehom. "Njegove zakletve na vernost zaista su delovale na Arienrod; treba da se ponosiš. Ali ona na kraju uvek postigne ono što joj se hoće. A ti?"
<BR>&nbsp;&nbsp;&nbsp;&nbsp;&nbsp;Luna se ukoči, a šake joj se stegoše na opasaču. "Postići ću ja ono što hoću. Ali moram njega da nađem; to je prvo. Sudba je rekla..." ona se okrete ka Tor "... da bi ti mogla znati kako..."
<BR>&nbsp;&nbsp;&nbsp;&nbsp;&nbsp;Tor slegnu ramenima kao da se izvinjava. "Promašila si ga za malo; evo, maločas je bio u poseti kod Izvora." A ja sam se pitala zašto. Zašto bi Starbak dolazio? Zašto bi Kraljica...?
<BR>&nbsp;&nbsp;&nbsp;&nbsp;&nbsp;"Šta ti to znači 'maločas'?"
<BR>&nbsp;&nbsp;&nbsp;&nbsp;&nbsp;Tor je opet usredsredila pogled na Lunino nezadovoljno lice. "Pa, došao je iz Palate, sa nekom porukom, pre otprilike jedan sat."
<BR>&nbsp;&nbsp;&nbsp;&nbsp;&nbsp;"I opet otišao, a pratila su ga dva špijuna plavca", reče Herni samozadovoljno.
<BR>&nbsp;&nbsp;&nbsp;&nbsp;&nbsp;"Šta?" reče Tor podižući obrve poprašene srebrom.
<BR>&nbsp;&nbsp;&nbsp;&nbsp;&nbsp;"Komandantkinja policije", reče Gundalinu. "Sigurno je naredila da ga traže i uhapse, sad kad se zna ko je."
<BR>&nbsp;&nbsp;&nbsp;&nbsp;&nbsp;"I šta se desilo?" Lunine pesnice su uvijale obojenu štavljenu kožu opasača. "Jesu ga uhvatili?"
<BR>&nbsp;&nbsp;&nbsp;&nbsp;&nbsp;Herni nešto promrmlja; ovo ga je zabavilo. "Tjah. Ti jebaroši ne mogu da uhvate ni zapaljenje pluća." Pogleda Gundalinua. "Šmugnuo im je u gomilu. Međutim ako je pametan momak držaće se u Arienrodinoj palati gde će biti bezbedan sve do Promene."
<BR>&nbsp;&nbsp;&nbsp;&nbsp;&nbsp;"Ne! Ne može tako!... Prokletnica!" uzviknu Luna.
<BR>&nbsp;&nbsp;&nbsp;&nbsp;&nbsp;Tor vide kako plavac pokušava da uteši Lunu i kako ona trzajem ramena zbacuje njegovu ruku; vide i izraz na njegovom licu. To sve vide i Herni, i nasmeši se. Tor skeptično reče: "Slušaj ti, mala, ako si mu bila toliko odana, zašto ti je trebalo pet godina da stigneš dovde?"
<BR>&nbsp;&nbsp;&nbsp;&nbsp;&nbsp;"Nisu prošle godine, nego samo meseci!" Luna sklopi oči. "Zašto stvari nisu krenule na onaj drugi način? Zašto sve samo postaje teže?"
<BR>&nbsp;&nbsp;&nbsp;&nbsp;&nbsp;"Zato što se približavaš Arienrodi", progunđa Herni, "a ona je brzina svetlosti."
<BR>&nbsp;&nbsp;&nbsp;&nbsp;&nbsp;"Nju su kidnapovali krijumčari i odveli je sa ove planete, pre pet godina", reče Gundalinu razdražljivo, nadjačavajući Hernijev glas. "Upravo se vratila. Malo je nedostajalo da izgubi život u pokušaju da se probije do Karbankla da bi ga našla. Da li ti je to dovoljna odanost?"
<BR>&nbsp;&nbsp;&nbsp;&nbsp;&nbsp;Tor izvi usta, omekšavajući i protiv volje. "Tebi je izgleda dovoljna, van-Tijamatovče." Zaljubljeni, zacopani glupanderu. "Sudbi takođe. Ali ako misli da ga sad nađe, mala će morati da ide u Palatu."
<BR>&nbsp;&nbsp;&nbsp;&nbsp;&nbsp;"To ne može", reče Gundalinu.
<BR>&nbsp;&nbsp;&nbsp;&nbsp;&nbsp;"Zašto ne?" reče Luna gledajući ga. "Mogu nekako da se uvučem u palatu i da ga nađem. Ako je to ono što moram, to ću uraditi." Njene oči se promeniše, postadoše mutne i slepe, kao da ju je zahvatio napad nekog psihičkog poremećaja; kad su se opet razbistrile, odlučnost je sijala u njima. "To je pravi način - ići ću tamo! Moram. Ne plašim se Arienrod."
<BR>&nbsp;&nbsp;&nbsp;&nbsp;&nbsp;"Zašto bi se plašila?" reče Herni, zureći u nju ali zapravo zagledan u nešto sasvim drugo.
<BR>&nbsp;&nbsp;&nbsp;&nbsp;&nbsp;"Ćuti, perverznjaku! Reći ću ti zašto", reče Gundalinu hvatajući Lunu za ruku. "Zato što Arienrod - zato što ona... zato što je - opasna", završi on glupo. Tor se zapita šta je zaista hteo, ali se plašio, da kaže. Luna se napola namrštila. "Ima straže svuda po palati, a ako bi te uhvatila u pokušaju da se umešaš između nje i Starbaka... pa, vragova mu, zaustavila bi te! Kako uopšte da ga nađeš, ne može se tek tako ući i pitati 'je l' vid'o neko Starbaka?'!"
<BR>&nbsp;&nbsp;&nbsp;&nbsp;&nbsp;"A zašto ne?" isceri se Herni, đavolji zastupnik u ovom razgovoru. "Ima najbolju moguću masku, Arienrodino lice. Može da uradi šta joj se hoće, a da se niko ne pobuni."
<BR>&nbsp;&nbsp;&nbsp;&nbsp;&nbsp;"Osim prave Kraljice?" reče Tor.
<BR>&nbsp;&nbsp;&nbsp;&nbsp;&nbsp;"Pa ona će tad zabavljati visoku gospodu iz Hegemonije, ako je trenutak onaj pravi. Štaviše, imam nešto sa čim ćeš moći da budeš savršena u toj ulozi."
<BR>&nbsp;&nbsp;&nbsp;&nbsp;&nbsp;"Šta to?" Luna pođe napred, blistava od nade. Gundalinuovi pogledi dospevali su preko Luninog ramena i pogađali Hernija kao mlaz bačenih noževa.
<BR>&nbsp;&nbsp;&nbsp;&nbsp;&nbsp;Međutim Herni nije sklonio pogled sa nje; prešao je polako niz njeno telo pa se opet digao do njenog lica. Tor oseti kako se pojačava statički napon između suprotnih električnih polova u njemu. "Provedi jedan sat sa mnom, Arienrod, i dobićeš."
<BR>&nbsp;&nbsp;&nbsp;&nbsp;&nbsp;Luna se skameni. Gundalinu opsova i pođe napred.
<BR>&nbsp;&nbsp;&nbsp;&nbsp;&nbsp;"I šta ćeš da radiš ti sa njom, Herni?" reče mu Tor osvetoljubivo. "Naučićeš je da igra karte?"
<BR>&nbsp;&nbsp;&nbsp;&nbsp;&nbsp;Hernijeva glava okrete se ka njoj. Tor vide šta se dešava na tom licu i primače se, bliže no ikad ranije, saosećanju prema Herniju. "Ajde Herni, ajde, tako ti bogova, jednom u životu ne budi govno! Učini nešto čime bi dokazao da imaš pravo da budeš živ."
<BR>&nbsp;&nbsp;&nbsp;&nbsp;&nbsp;Gornji deo Hernijevog tela tresao se od nagomilanih osećanja; ali zatim Tor vide kako se one odlivaju nekud. On opet pogleda Lunu. "Unutra", reče, pokazujući prstom ka ormanu. "Otvori."
<BR>&nbsp;&nbsp;&nbsp;&nbsp;&nbsp;Luna ode do ormana i otvori ga. Tor vide odeću, droge, boce napola ispražnjene, i jednu policu na kojoj se nalazio samo jedan jedini predmet. Malen, crn.
<BR>&nbsp;&nbsp;&nbsp;&nbsp;&nbsp;"Ono tamo. Donesi."
<BR>&nbsp;&nbsp;&nbsp;&nbsp;&nbsp;Luna mu to donese i dade, oprezno, držeći se podalje. Herni stavi taj predmet na dlan i zadrža ga maltene kao da je to nešto živo. Nesgurnim prstima poče gladiti površine tog predmeta. Dotače jedan sjajeći urez, pa drugi, pa treći. Začuše se tri promenljive note, snažne u zatvorenom i tihom prostoru sobe.
<BR>&nbsp;&nbsp;&nbsp;&nbsp;&nbsp;"Šta se time kontroliše?" reče Gundalinu.
<BR>&nbsp;&nbsp;&nbsp;&nbsp;&nbsp;"Vetar." Herni diže ka njima pogled sav od ponosa i prkosa. "U Dvorani vetra, u Arienrodinoj palati. Ona poseduje jedini primerak koji je sad, osim ovog ovde, preostao. Na taj način ćeš moći da uđeš u srce palate, a da niko ne posumnja ništa." Opet pogleda Lunu. "Naučiću te kako se ovo koristi i gde da potražiš Starbaka."
<BR>&nbsp;&nbsp;&nbsp;&nbsp;&nbsp;"Za uzvrat ćeš tražiti šta?" upita Luna tiho. Njene šake sklopiše se oko želje da ponovo uzme tu kutiju.
<BR>&nbsp;&nbsp;&nbsp;&nbsp;&nbsp;Herni izvi usne. "Ništa. Nikakvi kanapi nisu privezani za ovu spravu. Tvoja je, imaš pravo na nju... uostalom, kad sam ja mogao tebi išta da odbijem? Ili da ti dam išta što nisi htela da prihvatiš, ma koliko jako da sam navaljivao..."
<BR>&nbsp;&nbsp;&nbsp;&nbsp;&nbsp;Bogovi, ovaj zaista misli da je ona Kraljica. Tor odmahnu glavom.
<BR>&nbsp;&nbsp;&nbsp;&nbsp;&nbsp;Ali trag saosećanja se uvuče u pogled lažne Kraljice, i ona tiho reče: "Ako ikad bude... nečeg drugog, što bih ti mogla dati..."
<BR>&nbsp;&nbsp;&nbsp;&nbsp;&nbsp;Herni baci pogled dole, na svoje noge već uveliko zahvaćene atrofijom. "Nijedno ljudsko biće mi ne može to dati."
<BR>&nbsp;&nbsp;&nbsp;&nbsp;&nbsp;"Nego, čuj, ako ćeš u Palatu, ne možeš izgledati kao izbeglica", reče Tor. "Dođi kod mene, daću ti neke krpe kraljevskog izgleda, ili bar nešto čime ćemo pokriti ovo." Luna se okrete da pođe.
<BR>&nbsp;&nbsp;&nbsp;&nbsp;&nbsp;"Luno, ne možeš u Palatu! Zabranjujem to!" Gundalinu joj zapreči put, očajnički nastojeći da izgleda službeno.
<BR>&nbsp;&nbsp;&nbsp;&nbsp;&nbsp;"Bi-Zi, moram. Moram", reče ona, suočavajući se sa njegovim tvrdoglavim zurenjem.
<BR>&nbsp;&nbsp;&nbsp;&nbsp;&nbsp;"Gubiš vreme; rizikuješ da izgubiš - dušu, ako odeš tamo. On je sad iskvaren, mani ga, zaboravi ga!" Gundalinu joj pruži ruke. "Poslušaj me bar ovaj jedan put! Opsednuta si nekakvim snom, nekakvim košmarom - probudi se, za ime bogova! Veruj mi, ne tražim ovo iz sebičnosti, Luno. Samo mi je stalo do tebe, do tvoje bezbednosti..."
<BR>&nbsp;&nbsp;&nbsp;&nbsp;&nbsp;Odmahnula je glavom, pogledala u stranu. "Ne pokušavaj da me zaustaviš, Bi-Zi. Jer, ne možeš." Prošla je pored njega, a on se nije ni pomakao da je zaustavi. Tor je izvede iz sobe.
<BR>
<BR>&nbsp;&nbsp;&nbsp;&nbsp;&nbsp;Gundalinu je stajao i gledao za njom; zatvarao je jaknu s prednje strane, da se zaštiti od iznenadne hladnoće. Osećao je kako mu Hernijev pogled svrdla lobanju, ali nije imao snage da se okrene i pogleda ga.
<BR>&nbsp;&nbsp;&nbsp;&nbsp;&nbsp;"Ti znaš istinu o njoj, zar ne?" Hernijev glas ga je vukao. "Znaš da su njih dve isto: Arienrod i ova."
<BR>&nbsp;&nbsp;&nbsp;&nbsp;&nbsp;"Nisu isto!" Gundalinu se okrenuo, podboden znanjem o svojoj krivici.
<BR>&nbsp;&nbsp;&nbsp;&nbsp;&nbsp;Herni se osmehnuo, čitajući odgovor koji su Gundalinuove oči odavale. "Tačno kao što sam mislio. Ova je klon Kraljice, ništ' drugo ne mož' biti."
<BR>&nbsp;&nbsp;&nbsp;&nbsp;&nbsp;"Siguran si? Je l' to tako?" Ovo pitanje postavio je kompulsivno, bez želje ili namere da ga postavi.
<BR>&nbsp;&nbsp;&nbsp;&nbsp;&nbsp;Herni slegnu ramenima. "Jedino je sigurna Arienrod. Ali ja sam dovoljno siguran. Nije Arienrodina ćerka - ona nikad ne propušta da uzme vodu života. Niti je ikad dozvolila ijednom muškarcu da stekne takvu polugu za vladanje nad njom."
<BR>&nbsp;&nbsp;&nbsp;&nbsp;&nbsp;"A voda života izaziva - neplodnost?" Gundalinu je žmirnuo, iznenađen.
<BR>&nbsp;&nbsp;&nbsp;&nbsp;&nbsp;"Dok je koristiš... možda i zauvek, ako si je pio sto pedeset godina. Ko zna? To je teška šala, a? Pa, voda života takođe usporava zarastanje rana. Čak je nekoliko ljudi umrlo zbog toga." Herni se tiho nasmeja: prijalo mu je razmišljanje o toj temi. "Od nje, osim toga, može i da se malčice poludi, kažu, 'izobličenje ličnosti', tako neko sranje. Bar po tvrdnjama onih koji kukaju zato što vodu života ne dobijaju. Čovek se izobliči od vlasti, a ne od leka. Je li, je li, kako se osećate vi koji ne dobijate, Gundalinu-eškrad?"
<BR>&nbsp;&nbsp;&nbsp;&nbsp;&nbsp;Gundalinu nije obraćao pažnju na njega; čitavo njegovo vidno polje iznenada je zauzela slika Ukresa Svetlohodnog u šlemu sa visokim bodljama. Pođe napred. "Daj ovamo tu kontrolnu kutiju, Herni. Nećeš ti poslati Lunu u taj zmijarnik."
<BR>&nbsp;&nbsp;&nbsp;&nbsp;&nbsp;Herni se samo malo pomače i u njegovoj ruci se stvori staner-pištolj. "Lagano, plavkane. Što ne bi ti malo stao uza zid, osim ako zaista hoćeš da dobiješ ono što izgleda tražiš?"
<BR>&nbsp;&nbsp;&nbsp;&nbsp;&nbsp;Gundalinu uzmače isto onoliko koliko je maločas pošao napred. Njegov zaboravljeni pištolj visio mu je, težak kao olovo, o boku, ispod jakne. On se zakašlja mučenički, bespomoćno, i uzmače do zida; u glavi mu je sve plivalo. "Nemaš ništa protiv... da sednem?" On skliznu niz zid, ne čekajući odgovor, i sede na pod.
<BR>&nbsp;&nbsp;&nbsp;&nbsp;&nbsp;"Treba ideš kod doktora", reče Herni bez ikakvog saosećanja. "Ako jedan teh sedne na pod, to znači da je praktično mrtav."
<BR>&nbsp;&nbsp;&nbsp;&nbsp;&nbsp;"To ne bih mogao." Gundalinu, obuzet naglom vrućinom, otvori jaknu širom. Ne dok se ovo ne završi.
<BR>&nbsp;&nbsp;&nbsp;&nbsp;&nbsp;"A, znači i tebe love." Iskaz o činjenici, ne pitanje. "Svi tvoji drugari 'pravi-plavi'. Sad si u bekstvu, sa jednom majkoljubnom ilegalkom, nemaš nijednog prijatelja na svetu; odbacio si svoje zaposlenje, položaj i čast visokorođenog. Koja je sad u kanalizaciji. Sve to, samo za lepe oči."
<BR>&nbsp;&nbsp;&nbsp;&nbsp;&nbsp;Gundalinu diže pogled. Lice mu je gorelo. Zausti nešto da kaže.
<BR>&nbsp;&nbsp;&nbsp;&nbsp;&nbsp;"'Soban sam dva i dva sabrati spo'", reče Herni na sandiju, kezeći se. "Pa, Karemovac sam." Odmahnu glavom, nasloni se unazad, na lakat. "Žestoko ti je zavukla, dečko... Šta ti je obećala? Onu stvar?"
<BR>&nbsp;&nbsp;&nbsp;&nbsp;&nbsp;"Ništa, mekru!"
<BR>&nbsp;&nbsp;&nbsp;&nbsp;&nbsp;"Ništa?" rugao se Herni. "Onda si još gluplje dupe nego što sam mislio."
<BR>&nbsp;&nbsp;&nbsp;&nbsp;&nbsp;"Sve što mi se dogodilo, učinio sam sam sebi." Gundalinu sede uspravnije, boreći se protiv svog gneva, ali i protiv istine koja ga je ubadala i nagonila u gnev. "Odluka je bila moja; prihvatam posledice racionalnog čina."
<BR>&nbsp;&nbsp;&nbsp;&nbsp;&nbsp;Herni prasnu u smeh. "Jasno, ona ume da navede čoveka na takve misli! U tome se sastoji njena moć. Mogla bi te navesti da veruješ da možeš disati vakuum. Racionalno do besvesti, je li, ti racionalni isprani mozgu. Toliko si je željan, da ti ništa drugo nije važno, a mogao si je imati pod noktom. Deportovanu žensku. Umesto toga ti joj pomažeš da nađe drugog ljubavnika! Bogovi, pa to je prava pravcijata Arienrod. Obe žele istog muškarca; jedinog koga će ona ikad želeti u tolikoj meri da će zbog toga mrzeti i samu sebe. Vrhunski mogući incest. Ako to nije dovoljan dokaz da su iste... i ako to nije ono najgore u njima." Sedeći, nagnuo se napred, a njegovi prsti su se provukli kroz čeličnu mrežu koja je činila kavez oko njegovih nogu. Glavu je pognuo.
<BR>&nbsp;&nbsp;&nbsp;&nbsp;&nbsp;Gundalinu oseti kako mu se u grlu uzdiže gađenje. "Ovako nešto bih i očekivao od tebe - da sve srozavaš na tvoj nivo i sve izmažeš govnima. Nisi sposoban ni za šta bolje, a ni da shvatiš ono što degradiraš i uništavaš."
<BR>&nbsp;&nbsp;&nbsp;&nbsp;&nbsp;"Na osnovu čega bi ti to mogao znati?" Herni diže glavu.
<BR>&nbsp;&nbsp;&nbsp;&nbsp;&nbsp;Gundalinu se namršti. "Na osnovu toga što nisi sposoban da uvidiš zbog čega želim da pomognem Luni više nego sebi samome. Zato što ne možeš da osetiš ono što je u njoj..." On sklopi oči, zagleda se u prošlost. "Da, navela me je da je volim. Ali nije namerno. Uzela je dajući... a to je upravo ono najvažnije."
<BR>&nbsp;&nbsp;&nbsp;&nbsp;&nbsp;Herni podiže kontrolnu kutiju i zadrža je u vazduhu: izazov. "Šta misliš, zašto joj dajem ovo?"
<BR>&nbsp;&nbsp;&nbsp;&nbsp;&nbsp;"Iz osvete."
<BR>&nbsp;&nbsp;&nbsp;&nbsp;&nbsp;Herni obori pogled, oćuta.
<BR>&nbsp;&nbsp;&nbsp;&nbsp;&nbsp;"Nikad nijedan klon ne bude savršena slika originala. Pa ni identični blizanci ne budu baš sasvim isti, iako nastaju bez umešanosti ma koga sa strane. U kloniranju, kontrola nije ni približno toliko precizna, i zato svaki put nastane samo nesavršena re-kreacija."
<BR>&nbsp;&nbsp;&nbsp;&nbsp;&nbsp;"Kopija sa manom", reče Herni oporo.
<BR>&nbsp;&nbsp;&nbsp;&nbsp;&nbsp;"Da." Gundalinu stisnu usne. "Ali zašto razlike ne bi mogle biti pozitivno usmerene - zašto se, slučajnim dobijanjem ili gubljenjem nečega, ne bi mogla dobiti bolja osoba?"
<BR>&nbsp;&nbsp;&nbsp;&nbsp;&nbsp;Herni kao da je ozbiljno razmotrio ovu mogućnost. "Možda..." Počeša se po donjoj vilici. "Ako si tako siguran da Luna nije ista, zašto joj ne kažeš istinu?"
<BR>&nbsp;&nbsp;&nbsp;&nbsp;&nbsp;Gundalinu odmahnu glavom. "Pokušavao sam to." Spusti pogled ka svojim zglavkovima šake, pređe neosetljivim prstima duž ožiljaka. "Kako joj mogu reći nešto tako?"
<BR>&nbsp;&nbsp;&nbsp;&nbsp;&nbsp;"Neuspešni samoubica", šapnu Herni.
<BR>&nbsp;&nbsp;&nbsp;&nbsp;&nbsp;Gundalinu se ukruti, pa se odgurnu i uzdiže na kolena. Ali vide da Herni ne pokušava da ga provocira.
<BR>&nbsp;&nbsp;&nbsp;&nbsp;&nbsp;"Je l' te ona navela na to?" upita Herni sa drskom radoznalošću, ali bez zlobe. Poče potezati pojedine žice svog invalidskog pomagala kao da su žice harfe.
<BR>&nbsp;&nbsp;&nbsp;&nbsp;&nbsp;"Nije." Gundalinu odmahnu glavom i potonu nazad do poda. "Navela me je da vidim da možda ipak ima nekih razloga da nastavim život." Učini mu se čudnim da mu nije još čudnije ovo što radi: govori ovakve stvari jednom neklasifikovanom, a pri tom sedi na podu u burdelju. "Nikad u životu nisam ni pomislio da je moguće preživeti ako oklop časti nije netaknut. A ipak, evo me ovde..." nešto nalik na smeh "... Sad sam go pred vaseljenom. To boli, pakleno boli... ali možda samo zato što sada sve osećam jasnije." I zato što još ne znam da li želim ili ne želim da ovako ostane.
<BR>&nbsp;&nbsp;&nbsp;&nbsp;&nbsp;"Navići ćeš se", reče Herni kiselo. "Znaš, nikad nisam kapirao kakvi ste to ljudi vi tehovi - progutate otrov čim vas život po prvi put ritne u dupe. Bio bi ti mrtav sto puta da si moj život živeo - hiljadu puta!"
<BR>&nbsp;&nbsp;&nbsp;&nbsp;&nbsp;"U pravu si." Gundalinu se užasnu od pomisli da bi mogao biti zarobljenik u Hernijevom umu. "Bogovi, to bi bila sudbina gora od smrti."
<BR>&nbsp;&nbsp;&nbsp;&nbsp;&nbsp;Herni ga pogleda sa sumornim gađenjem, sa nepopustljivom mržnjom jedne polovine karemovskog naroda; posle nekog vremena oseti da se Gundalinuova krta nadmenost raspada, a uporni pogled lomi. "Nego šta", reče Herni. "'Bolje bez života nego bez časti', to je privilegija bogatih. Isto kao i vodica života..." Osim što niko nije pravi vlasnik ni Života, ni Smrti. "A ja sam nekad verovao da mi ništa nije važnije od života, i da ništa neće moći da me navede da shvatim one slabiće koji su voljni da se odreknu života", nastavi on. "Jedino mi je bilo važno da nastavim da živim, bilo kako..."
<BR>&nbsp;&nbsp;&nbsp;&nbsp;&nbsp;"Bilo važno?" reče Gundalinu, zapažajući prošlo vreme. Oslonio se potiljkom o zid. Jezikom je rasejano ispitivao mesto gde je jedan zub nekada bio. Pogleda gde i Herni, duž tog egzoskeleta kojim je donji deo Hernijevog tela bio obuhvaćen. Jasno mu je bilo šta je Herni time izgubio: sve ono od čega se muškost sastoji - po mišljenju Hernija samog, i onog sveta kome Herni pripada. "Vidi, ne moraš ostati ovde. Na Karemofu mogu to da ti izleče."
<BR>&nbsp;&nbsp;&nbsp;&nbsp;&nbsp;"Posle pet godina?" Hernijev glas se pojača, spreman da sruči sve one argumente i odgovore koje je nesumnjivo isprobao nebrojeno mnogo puta u svom umu. "Toliko para nema niko. Ja svakako ne... Nemam dovoljno čak ni za poletanje sa ove proklete upljuvane lopte!"
<BR>&nbsp;&nbsp;&nbsp;&nbsp;&nbsp;"Obrati se vlastima. Država neće ostaviti na Tijamatu nijednog van-Tijamatovca koji ne želi da ostane."
<BR>&nbsp;&nbsp;&nbsp;&nbsp;&nbsp;"A-ha." Herni izvuče bocu ispod kreveta, zatim izvuče zapušač iz nje i nateže je, ne nudeći da i Gundalinu pije. "Imaš li ti ikakve predstave, plavi, koliko optužbi za krivična dela postoji protiv mene, tamo, kod kuće? I na mnogim drugim mestima. Ako misliš da ću provesti ostatak svog veka u nekoj kaznenoj naseobini, u krvavom znoju, lud si." Povuče još nekoliko dugih gutljaja.
<BR>&nbsp;&nbsp;&nbsp;&nbsp;&nbsp;"Onda bi se reklo da nemaš mnogo da biraš." Osim toga i ne zaslužuješ da ti se ponudi ikakav izbor. Ali Gundalinu oseti neočekivani mali ubod empatije. Sveti preci - šta bi bilo da sam se ja rodio u tom telu, a on u mom... "Hm... žao mi je."
<BR>&nbsp;&nbsp;&nbsp;&nbsp;&nbsp;"Kao, saosećaš, a?" Herni obrisa usta. "A šta ćeš ti, da li se vraćaš da te tamo otpuste iz policije i bace u zatvor zbog ovoga? Ne. Do pakla, ne, ti bi verovatno u odbrani rekao da si bio zahvaćen ludilom. Zločin iz strasti; uradio si to iz ljubavi. Ljubav, što je to jedna zarazna bolest!" Šaka mu je drhtala na grliću boce.
<BR>&nbsp;&nbsp;&nbsp;&nbsp;&nbsp;Smrt je voleti sibilu... i ne voleti je. Gundalinu dopusti sebi da se zakašlje, odlažući, na taj način, odgovor. Šta ću? Ne znam šta ću. Budućnost se otvarala kao beskrajno more. "To me pitaj sutra..." On baci pogled ka vratima: neko je ulazio - Persefona, i još jedna figura, pod ogrtačem i kapuljačom.
<BR>&nbsp;&nbsp;&nbsp;&nbsp;&nbsp;Persefona se pomače u stranu da bi druga osoba mogla da stupi napred, što ova i učini, i obazrivo potisnu kapuljaču unazad, otkrivajući lice.
<BR>&nbsp;&nbsp;&nbsp;&nbsp;&nbsp;"Luno?" Gundalinu se podigao prvo na kolena, a zatim, uz oslonac o zid, sasvim na noge, gledajući neprestano ka njoj. Pred njim je stajala Luna, čije je lice bilo delikatno izmenjeno kozmetičkom umetnošću - ne nafrakano neukusnim izobiljem ukrasa, kao Persefonino, nego izdignuto do svetle sedefne divote koja je sasvim zasenila uspomenu na obično-bledo, otvoreno lice jedne meštanke iz dalekih provincija. Kosa joj bejaše podignuta mrežom srebrnih niti sa prepletenim nizovima zlatnih perli - njegov pogled nije mogao da prati svu tu izuvijanost. Tor joj skide ogrtač sa pleća, otkrivajući haljinu u raznim nijansama boje meda, koja je tekla niz njeno telo kao polje vetrom zatalasanih trava, i svuda se pripijala uz nju ali nigde upadljivo, haljinu koja se spuštala od čipkanog prsluka boje slonove kosti koji se senzualno stapao sa njenom kožom. Okovratnik sa mnoštvom perli koje su se prelivale bojama opala skrivao je tajnu oznaku pod njenim grlom.
<BR>&nbsp;&nbsp;&nbsp;&nbsp;&nbsp;Bi-Zi je stajao, zanemeo, i posmatrao kako zrači i blista, ali i kako upija njegovo divljenje.
<BR>&nbsp;&nbsp;&nbsp;&nbsp;&nbsp;"Bi-Zi, ja..." Zaćutala je, sklonila pogled od njegovog pogleda, iznenada obuzeta bolnom samosvešću. Ali, ne prestajući da blista.
<BR>&nbsp;&nbsp;&nbsp;&nbsp;&nbsp;"Moja damo..." Kao zvezdani lord iz dana Starog Carstva dohvatio je njenu šaku, sagnuo se nad njom i na tren je dotakao čelom. Svakim svojim centimetrom kraljica. "Pred tobom bih rado kleknuo." Luna se nasmeši slobodno, ne razumevajući - osmehom svojim, ne Arienrodinim.
<BR>&nbsp;&nbsp;&nbsp;&nbsp;&nbsp;"Kako ti se čini, Herni?" Persefona je sva sijala. Luninu nomadsku tuniku nosila je preko ruke. "Da li će proći?"
<BR>&nbsp;&nbsp;&nbsp;&nbsp;&nbsp;"Ti si joj ovo uradila?" upita Herni.
<BR>&nbsp;&nbsp;&nbsp;&nbsp;&nbsp;Trznula je ramenom skromno. "Pa... pomogao mi je Poluks. Ima, za mašinu, dobar ukus."
<BR>&nbsp;&nbsp;&nbsp;&nbsp;&nbsp;"Arienrod ne voli tu boju." Herni ostavi bocu na pod. "Ali, proći će... Bogovi, dabome da će proći! Dođite ovamo, Vaše veličanstvo." On ispruži ruke.
<BR>&nbsp;&nbsp;&nbsp;&nbsp;&nbsp;Gundalinu se namršti, ne puštajući Luninu ruku, čiji jači stisak oseti. Luna je okrenula glavu da pogleda Hernija. "Ne zovi je tako", reče on, sa oštrim upozorenjem u glasu.
<BR>&nbsp;&nbsp;&nbsp;&nbsp;&nbsp;"Bolje da se navikava. Pa neću ti ništa, do vragova! Neću te ni pipnuti." Herni opusti ruke. "Samo da te gledam malo."
<BR>&nbsp;&nbsp;&nbsp;&nbsp;&nbsp;Luna pusti Gundalinua i ode da stane pred Hernija. Njen okret bio je polagan, kao da se još ne pouzdaje u tu haljinu; ali nije više bila obuzeta nesigurnošću zbog Hernijevog pogleda. On ju je gutao očima, proždirao, ali ona je stajala sa strpljivim dostojanstvom, bez neodobravanja; dopuštala je, a ne podnosila. Gundalinu ju je gledao kako gleda Hernija tokom tih trenutaka bez kraja; njegova sopstvena osećanja bila su izvan svake analize. Stao je nešto napetije, videći da Herni naglo ustaje, klati se... i spušta se nezgrapno, uz jak udar, na jedno koleno, pred Lunu. "Arienrod..." Herni promrmlja još nešto, što ničiji sluh sem njenog nije mogao da uhvati. Gundalinu baci pogled ka Persefoni, čije su se oči sa cvetnim šarama na kapcima raširile, odgovarajući na njegov pogled jednako zapanjeno. Persefona načini u vazduhu znak 'lud', pa odmahnu glavom.
<BR>&nbsp;&nbsp;&nbsp;&nbsp;&nbsp;"Znam, Starbak..." Luna klimnu glavom, skrivajući sažaljenje. Pomože Herniju da se vrati na krevet; potegla ga je uvis, jako, nimalo kao kraljica.
<BR>&nbsp;&nbsp;&nbsp;&nbsp;&nbsp;Herni odvoji pogled od nje, kao da se najednom setio da ima i publiku; lice mu opet otvrdnu. "Tvoja greška, Svetlohodni... kad sam ležao, trebalo je da me ritneš. Arienrod mrzi gubitnike." Sa mazohističkim zadovoljstvom naslanjao se na bodlje tih reči. "Sad slušajte dobro, da vam kažem i ono ostalo."
<BR>&nbsp;&nbsp;&nbsp;&nbsp;&nbsp;"Još nameravaš da joj pomogneš da ovo pokuša?" reče Gundalinu sa indignacijom.
<BR>&nbsp;&nbsp;&nbsp;&nbsp;&nbsp;Herni se osmehnuo zagonetno. "'Plen je najbezbedniji ispred lovčevih vrata.' Trebalo bi da to znaš, plavane."
<BR>&nbsp;&nbsp;&nbsp;&nbsp;&nbsp;Luna se okrete, uhvaćena između dva izraza lica. Ili će pre biti da se ti plašiš da odbiješ Lunu? Gundalinu uzdahnu. Od uzdaha ga zaboleše pluća. "To može da bude, ako ću ja biti vratar." Lunin osmeh... ništa drugo nije video.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
