<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42.
<P>&nbsp;&nbsp;&nbsp;&nbsp;&nbsp;"Luno... Luno, budi se."
<BR>&nbsp;&nbsp;&nbsp;&nbsp;&nbsp;Luna uzdahnu, u snovima o ugašenom ali još toplom žaru. "Ne još." Oči su joj bile zatvorene; napola se plašila da ih otvori.
<BR>&nbsp;&nbsp;&nbsp;&nbsp;&nbsp;"Moraš. Sada." Ukresov glas ju je podsticao blago ali uporno. "Ne možemo još dugo ostati ovde. Prijem će se uskoro okončati. Moramo iz Palate pre nego što Arienrod dođe da me potraži..." Strah mu zatvori grlo.
<BR>&nbsp;&nbsp;&nbsp;&nbsp;&nbsp;"Znam." Klimnula je glavom i setila se iznenadno i bolno da njega goni i policija. Dotače mu ruku. "Naći ćemo neko mesto gde ćeš moći da ostaneš dok ne prođe Promena."
<BR>&nbsp;&nbsp;&nbsp;&nbsp;&nbsp;"Promena!" Ukočio se pod njenom rukom. "O bogova mu!... Majko mora!" Digao se u sedeći položaj, stisnutih pesnica.
<BR>&nbsp;&nbsp;&nbsp;&nbsp;&nbsp;"Šta je?" Luna je sela pored njega, naglo budna i uplašena.
<BR>&nbsp;&nbsp;&nbsp;&nbsp;&nbsp;Suočio se sa njom, bled od brige. "Nikakve Promene neće biti, ako Arienrod postigne ono što je naumila. Izazvaće kugu od koje će pomreti većina Letnjaka u ovom gradu."
<BR>&nbsp;&nbsp;&nbsp;&nbsp;&nbsp;Luna odmahnu glavom. "Na koji način? Zašto?"
<BR>&nbsp;&nbsp;&nbsp;&nbsp;&nbsp;"Unajmila je jednog stranca da to uradi, čoveka po imenu Izvor. On obavlja mnoge prljave poslove za nju; čak je otrovao i ranijeg komandanta policije. Danas sam mu platio vodicom života." Ugrize se za usnu. "Rešila je da ostane Kraljica, a Zimci večno da ostanu na vlasti."
<BR>&nbsp;&nbsp;&nbsp;&nbsp;&nbsp;Luna sklopi oči, koncentrišući se na ogromnost tog užasa tako da ne bi morala da vidi umešanost njegove ruke. "To moramo zaustaviti!"
<BR>&nbsp;&nbsp;&nbsp;&nbsp;&nbsp;"Znam." Zbacio je pokrivač sa sebe. "Idi plavima, Luno. Reci im sve. Oni će moći to da zaustave, ako već nije prekasno." Uvrtao je prekrivač u čvorove, između pesnica. "Očiju mu Majčinih! Kako sam mogao..."
<BR>&nbsp;&nbsp;&nbsp;&nbsp;&nbsp;Luna se seti zbog čega ni ona ne može da ode kod policije. Panika joj zatvori grlo. "Ukreše, bila sam van Tijamata. Oni znaju i to."
<BR>&nbsp;&nbsp;&nbsp;&nbsp;&nbsp;Oštro je podigao pogled ka njoj. "Deportovaće te."
<BR>&nbsp;&nbsp;&nbsp;&nbsp;&nbsp;Klimnula je glavom. Potisnu kosu unazad. "Ali, mora im se kazati."
<BR>&nbsp;&nbsp;&nbsp;&nbsp;&nbsp;"Ako je tako, idemo oboje. Možda će nas... pustiti da ostanemo zajedno." Pustio je da mu ruka padne s njenih leđa.
<BR>&nbsp;&nbsp;&nbsp;&nbsp;&nbsp;Sva koža joj se naježila. Odgurnu se i ustade sa postelje, znajući da ako sad okleva, posle neće moći da se ponovo rastane od njega. Trže se videći svoju sliku: njeno telo, i telo njenog ljubavnika, oba umnogostručena odrazima opruženim do beskonačnosti, u ogledalskim zidovima, kao da je sav svet načinjen samo od njih dvoje i ničeg drugog, bez kraja... Najednom se doseti da je Bi-Zi sigurno čeka; sklopi oči, da poništi reflektovane slike.
<BR>&nbsp;&nbsp;&nbsp;&nbsp;&nbsp;Obukli su se ćutke i pošli iz komore sa ogledalima; Luna se na vratima osvrte još jednom, poslednji put, dok su se zatvarala, i vide kako se poslednji mig ogledalske svetlosti gasi. Pođoše pustim hodnikom, hitro, još bez reči, otkrivajući u svome ćutanju da se više ništa ne čuje ni odozdo, iz sale za prijeme, sada prepuštene polumraku. Posmatrala je kako Ukresovo lice postaje napeto i begunačko. "Ukreše - imaj na umu da smo mi gazde ovde!" Navuče kapuljaču na glavu, napola skrivajući ruševine svoje upropašćene frizure; poče se kretati kao kraljica.
<BR>&nbsp;&nbsp;&nbsp;&nbsp;&nbsp;Pogledao ju je. Klimnuo je glavom, ali njegov novi izraz lica pokazivao je jednaku zabrinutost. Pođoše niz stepenište. Kliznuli su neprimećeni mimo velike sale, po kojoj su kružili umorni poslužitelji raščišćavajući ostatke banketa. Konačno stigoše do Dvorane vetra, gde je, kao i pri Luninom dolasku, u senkama još i sad sve hujalo i ječalo, a avetinjske lađe plutale večno.
<BR>&nbsp;&nbsp;&nbsp;&nbsp;&nbsp;"Kako si prešla Jamu?" To je pitao šapatom, a ona nije mogla odoleti da šapatom ne odgovori: "Pomoću ovog." Diže ruku i pokaza mu kontrolnu kutiju.
<BR>&nbsp;&nbsp;&nbsp;&nbsp;&nbsp;Trgao se. "Pa, samo Arienrod..."
<BR>&nbsp;&nbsp;&nbsp;&nbsp;&nbsp;"I Herni. Herni mi je pokazao kako se koristi."
<BR>&nbsp;&nbsp;&nbsp;&nbsp;&nbsp;"Herni?" Neverica. "Otkud...?"
<BR>&nbsp;&nbsp;&nbsp;&nbsp;&nbsp;"Ispričaću ti sve... kasnije." Živo joj se vrati sećanje na sibilski poziv kojim je bila obuzeta pri dolasku, na sredini mosta. "Samo mi pomozi da pređem sad... naime, ne dozvoli mi da stanem, šta god da se počne dešavati." Ona udahnu duboko.
<BR>&nbsp;&nbsp;&nbsp;&nbsp;&nbsp;"Važi." Briga dotače njegovo lice; ali nije mogao razumeti čega se to, zapravo, plašila.
<BR>&nbsp;&nbsp;&nbsp;&nbsp;&nbsp;Krenuli su ka rubu Jame, ka mostiću. Luna oseti disanje Mora, hladno i vlažno na njenom zajapurenom licu. Diže ruku da pritisne prvi ton sekvence za utišavanje vetra. Međutim Ukres se okrete i zagleda u mrak. Ona pruži ruku da ga povede; ali nešto u njegovom osvrtanju pojača njenu sumnju.
<BR>&nbsp;&nbsp;&nbsp;&nbsp;&nbsp;I tad se nemirni vazduh popuni svetlošću, a Dvorana preobrazi. Skupiše se, jedno uz drugo, žmirkajući, ne razumevajući; počeše zaklanjati rukama oči.
<BR>&nbsp;&nbsp;&nbsp;&nbsp;&nbsp;Nisu bili sami. "Arienrod!" uzviknu Ukres. Luna vide da na ulazu u Dvoranu vetra, tamo gde su oni maločas stajali, sada stoji jedna žena okružena velikim brojem bogato obučenih plemića - i gardista. Bacajući pogled preko ramena, vide da na drugoj strani mosta čeka još ljudi.
<BR>&nbsp;&nbsp;&nbsp;&nbsp;&nbsp;Kraljica. Ta žena, kojoj se Ukres obrtatio imenom Arienrod, pođe ka njima polako; i poče polako ulaziti u žižu Luninog vida. Luna vide tu kosu, mlečnobelu poput njene, uvijenu u složenu skulpturu i krunisanu dijademom... vide Arienrodino lice - njeno sopstveno lice, kao da se primicala svome ogledalskom odrazu. "Istina je..." promrmlja, nehotice.
<BR>&nbsp;&nbsp;&nbsp;&nbsp;&nbsp;Ukres ne odgovori. Nije gledao Kraljicu, nego samo levo-desno, tražeći kuda bi pobegao.
<BR>&nbsp;&nbsp;&nbsp;&nbsp;&nbsp;Arienrod stade ispred njih i Luna zaboravi sve osim fascinacije koja je čvrsto spojila poglede mahovinasto-ahatnih očiju, njenih i Kraljičinih. Međutim, u Kraljičinom upornom pogledu nije bilo nimalo Luninog zaprepašćenja. Učini joj se da je Arienrod čekala maltene celu večnost da ovaj trenutak nastupi. "Znači, konačno si došla, Luno. Trebalo je da znam da ćeš preživeti. Trebalo je da znam da ti nećeš dozvoliti da te išta odvoji od tvojih ciljeva." Arienrod se osmehnu, ne bez ponosa, ali uz čudnovatu oblandu zavisti.
<BR>&nbsp;&nbsp;&nbsp;&nbsp;&nbsp;Luna je odolevala njenom pogledu, čija značenja nije razumela; nastojala je da joj lice bude bez ikakvog izraza. Ali na nekom dubljem nivou oseti narušavanje ravnoteže, kao da je pod uticajem gravitacije nekog crnog sunca koje je vuče i dezorijentiše. Očekivala me je... kako je mogla znati da moram da dođem? "Da, Vaše veličanstvo. Došla sam po Ukresa." Hotimice je od toga načinila izazov, znajući, nagonski, da će ova žena to ceniti.
<BR>&nbsp;&nbsp;&nbsp;&nbsp;&nbsp;Kraljica se nasmeja: zvuk visok, oštar, kao da se lišće obloženo ledom sudara pod naletima vetra; ali uz mnoge uznemirujuće sličnosti sa Lununim načinom smejanja. "Došla si da mi uzmeš mog Starbaka?" Ukres diže pogled ka njoj, i pored nje ka plemićima koji su čekali i slušali: odavala je tajnu. Ali oni su stajali suviše daleko da bi, pored uzdaha Jame, mogli čuti šta se između njih troje govori. "Pa, ti si jedina koja to može." Luna opet začu bol tajne zavisti. "Samo, ne bi ti njega zadržala dugo. Videla si kako je oklevao. Ne veruješ valjda da bi zaista bio zadovoljan u Letu, sada, pošto je pripadao Karbanklu? Ne veruješ valjda da bi se zadovoljio tobom, pošto je pripadao meni? Ne, dete mog uma... još si ti dete. Nepotpuna žena; jadno loša ljubavnica."
<BR>&nbsp;&nbsp;&nbsp;&nbsp;&nbsp;"Arienrod!" uzviknu Ukres. "Ne..."
<BR>&nbsp;&nbsp;&nbsp;&nbsp;&nbsp;"Da, ljubavi moja. Bio si vrlo nežan s njom. Bili ste mi dirljivi." Osmehnula se. Luna oseti crvenilo u licu, i pulsiranje besa i poniženja poput otrova u svojoj krvi. "Vidite, znam sve što se u mom gradu dešava." Te reči su svetlucale. "Razočarao si me, Starbak. Mada ne mogu reći da sam iznenađena. Ipak, voljna sam da ti oprostim." Tim rečima je posezala ka njemu, blago, bez sarkazma. "Shvatićeš da je bila greška, kad budeš imao vremena da razmisliš." Diže ruku, i stražari pođoše ka njima, napraviše polukrug oko njih na rubu Jame. "Ispratite Starbaka do njegovih odaja... i postarajte se da tamo i ostane."
<BR>&nbsp;&nbsp;&nbsp;&nbsp;&nbsp;Ukres se ukoči. "Gotovo je, Arienrod! Znaš da je gotovo. Slobodan sam, ma šta ti preduzela da me ovde zadržiš. Nikad se neću promeniti na ono donedavno. Nikad me više dodirnuti nećeš..." Udahnu dugo, nesigurno. "Osim ako pustiš Lunu da ode. Pusti je da ode sada, pa ću učiniti što god hoćeš."
<BR>&nbsp;&nbsp;&nbsp;&nbsp;&nbsp;Luna otvori usta, pođe napred; ali on je zaledi jednim pogledom. Shvatila je njegov pogled, pun hitnosti, bačen preko mosta - treba upozoriti...
<BR>&nbsp;&nbsp;&nbsp;&nbsp;&nbsp;"Vrlo dobro", promrmlja Arienrod, ne ispuštajući svojim pogledom njegov. "Može, ali prvo da popričamo nas dve nasamo. Ako ona posle toga još želi da ide, obećavam ti da je neću sprečavati." Arienrod pruži ka njima šake, prazne, bez podvale.
<BR>&nbsp;&nbsp;&nbsp;&nbsp;&nbsp;"Šta god ti bude rekla", promrmlja Ukres, "ne slušaj je. Obećaj mi, obećaj mi da nećeš verovati njenim rečima." Stražari su mu već prišli. Luna oseti kako njene ruke pokušavaju da se pruže, da ga dohvate. Ali Arienrod je stajala i gledala, kao što ih je gledala nedavno... Ukres diže ruke, ali isto neizgovoreno saznanje ga zaustavi; opusti ih bespomoćno. Straža ga odvede.
<BR>&nbsp;&nbsp;&nbsp;&nbsp;&nbsp;Luna je stajala sama između Kraljice i ponora. Vetar je liznu, i njen drhteći gubitak se pojača; ali, trudila se da njena slabost ostane skrivena pod ogrtačem. "Nemam ništa da ti kažem." Reči su joj padale sa usta kao kamenje. Okrete leđa Kraljici, načini jedan korak ka početku mosta. Ne misli, ne misli o tome. Nemaš izbora.
<BR>&nbsp;&nbsp;&nbsp;&nbsp;&nbsp;"Luno... dete moje. Čekaj!" Kraljičin glas uhvatio ju je kao udica. "Da, gledala sam te; ali kao što se ne bi stidela svog odraza u ogledalu, tako ni preda mnom ne treba da se stidiš."
<BR>&nbsp;&nbsp;&nbsp;&nbsp;&nbsp;Luna se okrete besno. "Nismo isto!"
<BR>&nbsp;&nbsp;&nbsp;&nbsp;&nbsp;"Jesmo. Koliko se često nekoj ženi ukazuje prilika da gleda samu sebe kako vodi ljubav?" Arienrod opet pruži ka njoj ruke, sa nekakvom čežnjom. "Zar ti nije rekao, Luno? Zar nije mogao?" Luna je zurila, ne razumevajući; vide početak Arienrodinog osmeha. "Fino, još bolje je tako, objasniću ti ja... Moja si, Luno. Od mene si. Znala sam za tebe od dana tvog začeća, i pazila sam na tebe tokom celog tvog života. Još pre nekoliko godina htela sam da te dovedem ovamo; zato sam ti poslala onu poruku o Ukresu. Onda si nestala, i ja sam mislila da sam te izgubila zauvek. Ali, evo te, najzad."
<BR>&nbsp;&nbsp;&nbsp;&nbsp;&nbsp;Luna uzmače jedan korak od Arienrodine napetosti, oseti opomenu vetra. Damo Thalaso, da li je luda? Povuče tkaninu svog ogrtača. "Kako znaš toliko o meni? Zašto bih ja tebi bila toliko važna? Nisam niko."
<BR>&nbsp;&nbsp;&nbsp;&nbsp;&nbsp;"Luna Svetlohodna nije niko", reče Arienrod tiho. "Ali ti si najvažnija žena na ovoj planeti. Znaš li šta je klon, Luno?"
<BR>&nbsp;&nbsp;&nbsp;&nbsp;&nbsp;Nastojeći da se seti, Luna odmahnu glavom. "Pa... blizanac." Oseti početak nekog čudnog peckanja ispod kože. Ali ti si Kraljica već celu večnost.
<BR>&nbsp;&nbsp;&nbsp;&nbsp;&nbsp;"Više nego blizanac; bliže. Komplet gena uzet od mene i prenet u jajnu ćeliju, da bi se zatim dobila identična osoba."
<BR>&nbsp;&nbsp;&nbsp;&nbsp;&nbsp;"Iz tvog tela?" šapnu Luna, dodirujući svoje telo i gledajući dole na njega kao da je iznenada postalo tuđe. "Ne!" Opet diže glavu. "Imam majku... moja baka je gledala kad sam se rađala! Ja sam Letnjakinja!"
<BR>&nbsp;&nbsp;&nbsp;&nbsp;&nbsp;"Naravno", reče Arienrod. "Letnjakinja jesi... htela sam da budeš tako odgajena. Sredila sam da budeš usađena u matericu tvoje majke, na Festivalu pre ovog, i da još nekoliko drugih klonova bude usađeno drugim nosiljama. Ali od svih klonova samo si ti i preživela, i savršeno ispala. Odmakni se od te ivice..." Pođe napred, uze Lunu za ruku i povuče je od ruba jame.
<BR>&nbsp;&nbsp;&nbsp;&nbsp;&nbsp;Luna pokuša da se oslobodi, ali njeno telo je pripadalo Kraljici... i ona oseti da se ono podvrgava Kraljičinoj volji... kruto, tečno; stvar napravljena pomoću tehnologije i magije. Toliko smo slične... to svako vidi, svako. "Zašto... zašto si htela toliko kopija; i to Letnjake, a ne Zimce?" Odbijala je da u to ubroji i sebe.
<BR>&nbsp;&nbsp;&nbsp;&nbsp;&nbsp;"Bio mi je potreban samo jedan primerak. San mi je bio da me ti zameniš, kad u Promeni izgubim život. Da bude i posle Arienrod - opet Arienrod, posle mene opet ja; ali, da vaspitanjem bude osposobljena da letnjački mentalitet razume i da njime manipuliše. Mislila sam da te dovedem i sve ovo da ti objasnim još pre nekoliko godina - da bi ti imala vremena da se prilagodiš svom stvarnom nasleđu. A onda sam poverovala da si izgubljena za mene... ali sam umesto tebe našla Ukresa." Luna se ukoči; Arienrod to nije videla. "Zaključila sam da ne moram umreti uopšte; da mogu da nastavim život, ja lično, a Zima da ostane na vlasti sa mnom. Sačinila sam novi plan, koji bi mi to omogućio; ti mi više nisi bila potrebna. Ipak te hoću i sad. Oduvek sam htela da budeš ovde uz mene; moje lepo dete, ničije drugo." Podigla je Lunino lice, prstima ispod vrha donje vilice.
<BR>&nbsp;&nbsp;&nbsp;&nbsp;&nbsp;Ničije drugo... Pogleda Kraljicu u oči i oseti u svome umu neku promenu visine: taj glas joj govori kao glas majke, ali lice je devojačko, lice iz ogledala; te oči je zovu niz beskonačnu spiralu vremena... Ko sam? Ko sam ja? "Letnjakinja sam! A ti hoćeš da pomoriš moj narod." Bacila je te reči Arienrodi u lice.
<BR>&nbsp;&nbsp;&nbsp;&nbsp;&nbsp;Arienrod se trže kao ubodena; rasprslo se nešto što je u prethodnom trenutku postojalo. "Ispričao ti je to", reče sa ogorčenom nevericom. "Glup je. Ne uviđa da to nije njegov narod, ni tvoj. Luno, jastvo moje, ti si u srcu Zimkinja, a Ukres van-Tijamatovac!" Odmahnu rukom prema zvezdama. "Bila si na drugim svetovima, znaš kako nas Hegemonija tlači. Videla si šta nam uskraćuju, šta zadržavaju za sebe i kako nas iskorišćavaju. Zar nisi?" uzviknu, zahtevajući odgovor.
<BR>&nbsp;&nbsp;&nbsp;&nbsp;&nbsp;Luna pogleda ka potmulo crvenkastom nebu. "Da, znam te činjenice. I mrzim ih." Vide, među bezbrojnim zvezdama, smrt nebrojenih mera. "Mora se izmeniti Promena."
<BR>&nbsp;&nbsp;&nbsp;&nbsp;&nbsp;"Onda razumeš da nas letnjačka praznoverica i mržnja prema tehnologiji zadržavaju u lancima, u onom periodu kad stranci nisu tu. Nikad se nećemo otrgnuti tuđinskoj kontroli ako ne budemo imali dovoljno vremena da razvijemo sopstvenu tehnološku osnovu. Kako da zadržimo čak i ono malo što nam stranci ostavljaju, ako ne razbijemo taj obrazac Promene?"
<BR>&nbsp;&nbsp;&nbsp;&nbsp;&nbsp;"Ne uništavanjem našeg naroda!" Mog naroda; to je moj narod! Zaklonila je ogledalsku sliku zvanu Arienrod, izvlačeći ispred nje uspomene na svoju porodicu, detinjstvo, svoj ostrvski svet.
<BR>&nbsp;&nbsp;&nbsp;&nbsp;&nbsp;"Onda kako?" Iz Arienrodinog glasa nestade strpljenje. "Kako drugačije da ih ubediš ili preobratiš?" Ipak, stajala je kao da i sad odista sluša, kao da očekuje neku istinsku alternativu.
<BR>&nbsp;&nbsp;&nbsp;&nbsp;&nbsp;"Sibila sam." Srce joj podskoči: takvu stvar priznati Kraljici Zime... ali znala je da Arienrod svakako već i to zna. "Kad im kažem istinu o tome šta jesam, i kad dokažem da jesam, slušaće me."
<BR>&nbsp;&nbsp;&nbsp;&nbsp;&nbsp;Arienrod se namršti razočarano. "Mislila sam da si se odlaskom na druge planete oslobodila te tvoje religiozne i praznoverne opsesije. Ne postoji nikakva Majka More koja bi ti punila usta svetim lupetanjem; baš kao što ne postoji nikakvih hegemonijskih 'deset hiljada bogova' koji i nisu ništa drugo nego slamnata strašila, Hegemoncima zgodna da bi imali šta da psuju." Jedan udar vetra iz Jame proširi se do njih, donoseći miris morske trave; Luna, protiv svoje volje, zadrhta ispod plašta. Arienrod se, omotana maglenim slojevima tkanina tankih do providnosti, nasmeja njenom strahu.
<BR>&nbsp;&nbsp;&nbsp;&nbsp;&nbsp;"Sibile nisu..." Ali Luna tu zaćuta. Ona ne zna istinu. Nemoguće je da zna... Najednom postade svesna da raspolaže skrivenim oružjem, i da ga je zamalo odala. Oseti kako njeno razbijeno samopouzdanje počinje da zarasta, i pokuša da to ne pokaže licem, da ne bi Arienrod uspela da pročita svaku njenu tajnu.
<BR>&nbsp;&nbsp;&nbsp;&nbsp;&nbsp;Arienrod je, međutim, bila uhvaćena u mašinu sopstvenih vizija. "Znam zašto si htela da budeš sibila... zato što kraljica nisi mogla biti. Ali sad možeš..." Oštra svetlost blistala je u njenim očima. "Zaboravi Leto! Možeš deliti ceo jedan svet sa mnom, svet koji će biti Zima zauvek. Baci svoj trolist i ponesi krunu. Odseci veze koje te spajaju sa onim uskoumnim stvorovima punim predrasuda i budi slobodna da misliš slobodno, i da sanjaš." Bacila je neki nevidljivi znak u provaliju. Luna oseti oštricu vetra uz svoja leđa. "Oni te nikad neće prihvatiti kao svoju, niti će imati poverenja u ovo što si sad. Ionako je prekasno da budu spaseni. Točkovi su pokrenuti. Njihovu sudbinu ti ne možeš da sprečiš, ni da izmeniš... Prihvati je. Vladaj sa mnom, isto kao što bi vladala posle mene. Gradićemo zajedno naš san o novom svetu. Zajedno to možemo, i sve može da nam bude zajedničko..." Ispružila je ruke, sijajući od strastvenosti. Luna takođe poče dizati ruke, omađijana tom blizinom, i neporecivom realnošću svog drugog ja, svog originala... stvoriteljke u čijem liku je nastala...
<BR>&nbsp;&nbsp;&nbsp;&nbsp;&nbsp;"Arienrod..." reče Arienrod.
<BR>&nbsp;&nbsp;&nbsp;&nbsp;&nbsp;Luna se odmače. Jad ju je boleo kao udarac. Shvatila je da Arienrod uopšte ne vidi nju; da ne vidi zašto reči koje bi trebalo da deluju zavodljivo, udaraju po njenoj 'drugoj ja' kao kamenje. Arienrodin egoizam video je samo jedno, ono što je čeznula da vidi... Arienrod. Koja nije u pravu. Neka duboka, nepotresiva izvesnost, nešto više od običnog olakšanja, pokrete se u Luni; kao da je bila izvedena na ispit iako joj to nije niko rekao, i na njemu dokazala svoju vrednost. "A Ukres?" Začula je sebe kako postavlja to pitanje, glasom koji je bio krt kao led, u skladu sa Arienrodinim očekivanjima. "Hoćemo li deliti i njega?"
<BR>&nbsp;&nbsp;&nbsp;&nbsp;&nbsp;Arienrodin smiren izraz lica zatreperi, ali ona ipak klimnu glavom. "Zašto ne? Mogu li zaista biti ljubomorna na... sebe? Mogu li odbiti sebi ma šta? On nas voli obe, a kako bi drukčije i mogao? Zašto ga prisiljavati da to poriče?" Glas joj se dizao, kao da mora sebe da ubeđuje u to.
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Arienrodina glava se čudno okrete. "Šta ne?"
<BR>&nbsp;&nbsp;&nbsp;&nbsp;&nbsp;"Dosta je bilo." Luna stade uspravnije, osećajući neograničenu snagu koju je tim rečima oslobodila u sebi. "Nisam Arienrod."
<BR>&nbsp;&nbsp;&nbsp;&nbsp;&nbsp;"Nego šta si", reče Arienrod smirujuće, kao da govori tvrdoglavom detetu. "Isti su nam hromozomi, isto telo - isti muškarac i isti san. Znam da tebi mora biti teško da to prihvatiš, jer nikad nisi ni slutila... da je od mene zavisilo, stvari se nikad ne bi ovako odvijale. Ali kako možeš poricati istinu?"
<BR>&nbsp;&nbsp;&nbsp;&nbsp;&nbsp;Luna se pokoleba, ali oseti kako još dublja izvesnost ojačava njenu odluku. "Zato što radiš pogrešno. Pogrešno. Ne valja tako."
<BR>&nbsp;&nbsp;&nbsp;&nbsp;&nbsp;"Po čemu je pogrešno poboljšavati svet, ako imaš moć da to činiš? Moć menjanja, rađanja, stvaranja - stvari koje se ne mogu razdvajati od smrti i uništavanja. To je prirodno, a takva je i priroda moći... njena neumoljivost, amoralnost, ravnodušnost."
<BR>&nbsp;&nbsp;&nbsp;&nbsp;&nbsp;"Prava moć", reče Luna dižući ruke ka znaku na svom grlu, "jeste moć da čovek savlada sebe. Kad znaš da možeš učiniti bilo šta... ali ipak ne činiš ništa samo zato što možeš. Hiljade mera je umrlo da bi ti zadržala vlast dok su stranci bili tu; sad će hiljade ljudskih bića umreti da bi ti zadržala vlast i kad oni odu. Ja ne vredim hiljadu ljudskih života, ni stotinu, deset, dva - a ne vrediš toliko ni ti." Odmahnu glavom, videći lice ispred sebe, videći sebe. "Ako moram verovati da samim tim što jesam ono što jesam, moram i da uništim Ukresa, i narod koji mi je dao sve, onda nije trebalo nikad ni da se rodim! Samo, ja u to ne verujem, ne osećam da je tako", reče sa žestinom. "Nisam ono što si ti, niti ono što ti misliš da sam, niti ono što hoćeš da budem. Neću tvoju moć... imam svoju." Opet se dodirnu po grlu.
<BR>&nbsp;&nbsp;&nbsp;&nbsp;&nbsp;Arienrod se namršti; Luna oseti Arienrodin gnev kao ledenu kišu. "Dakle", reče Kraljica, "ipak su svi ispali loše, sa greškama... čak i ti. Uvek sam verovala da ću moći da ti dam ono što ti nedostaje... ali, ne; to ti ne može niko dati. Nemaš ti petlju, slaba si." Trže glavom. "Hvala bogovima što sad ostvarenje mojih ciljeva više ne zavisi od tebe."
<BR>&nbsp;&nbsp;&nbsp;&nbsp;&nbsp;Luna spusti pogled ka šakama, pobelelim pesnicama. "Onda zaista nemamo jedna drugoj šta reći, posle svega... Rekla si mi da mogu da idem." Okrete leđa izrazu na Arienrodinom licu, zakorači ka mostu, srcem već jureći napred.
<BR>&nbsp;&nbsp;&nbsp;&nbsp;&nbsp;"Čekaj, Luno!" Arienrod je opet sustiže, povuče nazad i okrete. "Zar zaista možeš ovako da me ostaviš; ovako brzo, i lako? Zar nema načina da nam još nešto bude zajedničko, osim našeg tvrdoglavog ponosa? Ti bi, iznad svega, trebalo da budeš sposobna, jedina sposobna da razumeš stvari koje niko drugi ne može da dosegne u meni... stvari koje nikad nisam mogla nikom drugom dati." Njen glas, i dodir, postadoše mekši. "Daj mi vremena, pa ću možda ja naučiti da dosežem ono što leži nedohvatno u tebi."
<BR>&nbsp;&nbsp;&nbsp;&nbsp;&nbsp;Luna se zanjiha; dete bez oca i majke koje čuje sopstvenim glasom uzviknutu usamljenost celog svog života; poseže da zagrli svoju sopstvenu snagu i udvostruči je, postajući istovremeno i dete i roditelj. Svojim unutrašnjim vidom sagleda Ukresa, ožiljke na njegovom telu i njegovoj duši, i vide na šta ju je obavezalo njegovo završno ćutanje. "Ne. Ne, ne možemo to." Obori pogled. "Nema više vremena."
<BR>&nbsp;&nbsp;&nbsp;&nbsp;&nbsp;Arienrod pocrvene; mekoća spade sa njenog lica i Luna vide neopraštajuće gvožđe. Kraljica diže ruku kao da će udariti Lunu po licu; ali je samo uhvati za zrnasti okovrartnik, cimnu ga i pokida. "Misliš da možeš mene zaustaviti. Onda idi, ako si sposobna da odeš. Moje plemstvo zna da si letnjačka sibila." Mahnu rukom Zimcima koji su strpljivo stajali sa suprotne strane mosta i iza njih dve. "Takođe zna da si ovde ušla prerušena u mene, da počiniš neko izdajstvo. Ako ih možeš uveriti da nisi ništa od toga, onda zaslužuješ da odeš slobodno - i da budeš deo mene." Okrete se naglo i ode energičnim koracima prema hodnicima palate, sama.
<BR>&nbsp;&nbsp;&nbsp;&nbsp;&nbsp;Dok je prilazila plemićima, oni su već polazili napred, klanjajući joj se. Načiniše obruč oko Lune, nadomak mosta. Luna je gledala Arienrod kako odlazi, bez ijednog osvrtanja. Najzad je izgubi iz vida, iza zida lica željnih osvete.
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
