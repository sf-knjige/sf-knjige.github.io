<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Geja Džeruša Pala-Tion je zurila preko beskrajnog ogledala plavetnila, po kome su zelene grudvice ostrvlja bile razasute samo ponegde, kao seme. Dočarala je sebi sliku: more teče ispod patrolnih kola kao što podzemne vode teku ispod tla; a njoj vreme protiče u beskonačnoj zatvorenoj petlji, više je ne guši uzaludnost njenog rada... Žmirnula je, opet oči dovela u žižu, bacila pogled na Gundalinua koji je sedeo za instrument-tablom uključenom na automatsko pilotiranje i čitao. "Još koliko imamo do zaliva Šotouver, Bi-Zi?"
<BR>&nbsp;&nbsp;&nbsp;&nbsp;&nbsp;Prošetao je pogledom po instrument-tabli, pogledao i hronometar koji je bio pri njenom dnu. "Još par sati, inspektorko."
<BR>&nbsp;&nbsp;&nbsp;&nbsp;&nbsp;Uzdahnula je i opet pomakla noge.
<BR>&nbsp;&nbsp;&nbsp;&nbsp;&nbsp;"Sigurna si da ne želiš da pročitaš nijednu od mojih knjiga?" Digao je ruku u kojoj je držao jednu od otrcanih fantazijskih knjiga o Starom Carstvu; on je polovinu svog slobodnog vremena provodio valjajući se u tome. Knjiga je bila štampana na Tijamatu. Geja Džeruša pročita naslov: Priče o budućoj prošlosti.
<BR>&nbsp;&nbsp;&nbsp;&nbsp;&nbsp;"Neka, hvala. Ipak je zanimljivije dosađivati se." Diskretno je bacila jednu praznu iesta-kapsulu u pregradak za smeće. "Kako može jedan iskreni tehnokrat kao što si ti da čita te budalaštine, Bi-Zi? Čudi me da ne izazivaju oštećenje mozga."
<BR>&nbsp;&nbsp;&nbsp;&nbsp;&nbsp;Izgledao je indignirano. "Ovo su priče bazirane na pouzdanim arheološkim nalazima i na analizama sibilskih transfera. One su..." razvukao je lice u široku grimasu osmeha, a u očima mu se opet pokazaše odsutnost i blaženstvo, "najbolja moguća zamena za lični odlazak tamo."
<BR>&nbsp;&nbsp;&nbsp;&nbsp;&nbsp;"Karbankl je najbolja moguća zamena za odlazak u ta vremena; ali, ako je to iole veran uzorak, onda je baš dobro što 'starih dobrih vremena' više nema."
<BR>&nbsp;&nbsp;&nbsp;&nbsp;&nbsp;Načinio je zvuk gađenja. "A ja upravo od toga pokušavam da pobegnem, kad čitam. Pravi Karbankl bio je..."
<BR>&nbsp;&nbsp;&nbsp;&nbsp;&nbsp;"Kakav god da je bio, verovatno je bio jednako loš kao ovaj sadašnji. Štaviše, niko ni tad nije imao ni najmanju želju da nešto promeni, kao ni sad." Zavalila se dublje u fotelju, namršteno pogledala plavetnilo vode. "Ponekad se osećam kao boca koju je neko bacio u more i koja sad beskrajno plovi na plimi, a nikad ne stiže do obale. Poruka koju nosim, značenje koje pokušavam da dam svom životu, nikad se ne ostvare... zato što nema nikog zainteresovanog."
<BR>&nbsp;&nbsp;&nbsp;&nbsp;&nbsp;Gundalinu je spustio knjigu i rekao blago: "Komandant zaista ume da pomene sve tvoje svete pretke, a?"
<BR>&nbsp;&nbsp;&nbsp;&nbsp;&nbsp;Pogledala ga je.
<BR>&nbsp;&nbsp;&nbsp;&nbsp;&nbsp;"Čuo sam svaku reč koju ste juče izgovorili kad ste bili u kancelariji, a ja ispred." Načinio je grimasu. "Imaš više odvažnosti nego ja, inspektorko."
<BR>&nbsp;&nbsp;&nbsp;&nbsp;&nbsp;"Možda samo kraći fitilj, posle toliko godina." Rasejano je potezala rub svog teškog kaputa. "U svakom slučaju, nisam ništa postigla." Još su bili na putu ka zalivu Šotouver, na rubu teritorija letnjačkog naroda, praktično na antipodu Lu-Skedove vaseljene, ili bar onoliko blizu tome antipodu koliko ih je on mogao, naredbom smišljenom bez dužih priprema, poslati. "Obilaziti četvrtinu obima planete, patrolnim kolima, zbog izveštaja da je 'možda' viđen nekakav švercer!"
<BR>&nbsp;&nbsp;&nbsp;&nbsp;&nbsp;"'Dok pravi kriminalci neskriveno deluju u Karbanklu i smeju nam se u lice'", citirao je Gundalinu završetak rečenice iz njene jučerašnje svađe. Smeškao se tužno. "Tačno je, gospođice, da je to odvratno." Položio je šake na upravljač, stisnuo ih. "Opet, ako zaista uštinemo nekog ko isporučuje zabranjenu robu lokalnom stanovništvu... Prilično nas pritiskaju oko toga, u poslednje vreme."
<BR>&nbsp;&nbsp;&nbsp;&nbsp;&nbsp;"Taj pritisak ide od Kraljice." Džeruša trznu ustima, sećajući se kakvo je kraljevsko licemerje izdržala tokom nedavne službene posete palati.
<BR>&nbsp;&nbsp;&nbsp;&nbsp;&nbsp;"Jasno je to meni, inspektorko." Odmahnuo je glavom. "Mislio sam da ona želi svu visoku tehnologiju koje se na Tijamatu može dočepati; ona večito priča o tehnološkoj nezavisnosti. Ne bi nju bilo briga da li je nešto od toga nabavljeno ilegalnim putem. Do pakla, pa ja mislim da bi ona više volela prokrijumčarenu tehnologiju."
<BR>&nbsp;&nbsp;&nbsp;&nbsp;&nbsp;"Nije nju briga ni za Tijamat ni za tehnologiju, ni za šta, osim ako su te stvari u nekoj vezi sa njenim ličnim položajem. A bilo je u poslednje vreme slučajeva da joj krijumčarena roba zasmeta."
<BR>&nbsp;&nbsp;&nbsp;&nbsp;&nbsp;"Ne vidim kako." Gundalinu se pomerio, samo malo, ne dirajući kontrole.
<BR>&nbsp;&nbsp;&nbsp;&nbsp;&nbsp;"Nisu svi kupci uvozne tehnologije bezazleni čudaci." Ona je pre nekog vremena proučila izveštaje o krijumčarenju u zabačenim delovima zimačkih teritorija, zainteresovano i ne bez određenog saosećanja. Malobrojni krijumčarski brodovi koji su uspevali da prodru kroz hegemonijski obruč oko planete Tijamat zarađivali su čitava bogatstva donoseći informacione trake, tehničke priručnike, energetske ćelije i teško nabavljive sastojke. Uvek je bilo bogatih plemića Zimaca obuzetih neodoljivom željom da znaju zašto stvari sijaju; takvi su imali skrivene laboratorije na svojim ostrvskim imanjima i bili su, u suštini, svojevrsni ludi naučnici koji pokušavaju da doznaju tajne atoma i kosmosa. Bilo je i onih drugih, koji su samo pokušavali da nagomilaju što veće zalihe tuđinske tehnologije, spremajući se za trenutak kad će tuđini da odu; oni su planirali kojekakva mala kraljevstva samo za sebe, ne sluteći da Hegemonija raspolaže sredstvima da sve to osujeti. Bilo je čak i nekoliko tuđina, van-Tijamatovaca, koji su, živeći u ovim divljim vodenim prostorima, odlučili da se pridruže domaćem stanovništvu; nekima od njih se nisu osobito dopadala ograničenja koje je Hegemonija, nametala njihovoj novoj domovini.
<BR>&nbsp;&nbsp;&nbsp;&nbsp;&nbsp;"Neko je ometao Starbaka i goniče u lovu na mere i, koliko čujem, taj neko je imao prilično mnogo uspeha. Populacija mera sigurno je već znatno smanjena; a to znači da Kraljica gubi deo profita... i deo svoje kontrole nad nama. Ometanje je vršeno pomoću usavršene opreme za komunikaciju i za sprečavanje komunikacije; a to, zna se odakle jedino može da dolazi."
<BR>&nbsp;&nbsp;&nbsp;&nbsp;&nbsp;"Hmmm. Znači, ako uhapsimo neke od krijumčara, mogli bismo doznati ko ometa lov?" Opet se nemirno pomakao.
<BR>&nbsp;&nbsp;&nbsp;&nbsp;&nbsp;"Možda. Ne očekujem to sa nekim velikim nestrpljenjem. Ovo putovanje je, koliko ja vidim, samo jedno veliko traćenje energije." A Lu-Sked je upravo i želeo da to bude. "Iskreno da ti kažem, nadam se da nećemo naći ništa. Da li te to šokira, Bi-Zi?" Videći izraz njegovog lica, iscerila se široko ali kratkotrajno. "Znaš, ne volim da to priznam, ali ponekad mi nije lako da ubedim sebe da ovi teh-krijumčari čine ikakvo zlo. Ili da greše ljudi koji kažu da nije u redu ubijati pripadnike jedne žive vrste radi nenormalnog produžavanja života pojedinih pripadnika druge žive vrste. Ponekad mi se čini da sve što mi je u Karbanklu odvratno ima neke veze sa 'vodicom života'. Kao da je grad prepun truleži i korupcije zato što svoj opstanak zasniva na jednom moralno kvarnom činu."
<BR>&nbsp;&nbsp;&nbsp;&nbsp;&nbsp;"Da li bi taj osećaj imala i kad bi ti mogla da platiš dovoljno, i stekneš besmrtnost, inspektorko?"
<BR>&nbsp;&nbsp;&nbsp;&nbsp;&nbsp;Digla je pogled, nesigurna. "Želela bih da verujem da se moja osećanja ne bi nimalo izmenila. Ali, ne znam. Zaista ne znam."
<BR>&nbsp;&nbsp;&nbsp;&nbsp;&nbsp;Gundalinu je klimnuo glavom, slegnuo ramenima. "Ne verujem da ćemo ti i ja ikad biti u situaciji da to saznamo." Pomakao se opet, bacio pogled dole, na hronometar.
<BR>&nbsp;&nbsp;&nbsp;&nbsp;&nbsp;"Šta je, Bi-Zi?"
<BR>&nbsp;&nbsp;&nbsp;&nbsp;&nbsp;"Ništa, gospođice." Osmatrao je pučinu, sa izrazom stoičke karemovske građanske ispravnosti. "Trebalo je nešto da uradim pre polaska iz grada." Uzdahnuo je i opet podigao knjigu.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
