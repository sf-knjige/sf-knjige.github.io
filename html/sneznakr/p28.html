<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27.
<P>&nbsp;&nbsp;&nbsp;&nbsp;&nbsp;Luna pogleda pored naslona Elsevirinog debelo obloženog sedišta, oslanjajući se jako na rukonaslon svog sedišta, u nastojanju da zaviri kroz zaštićeni prozor njihovog brodića. Tijamat im je bio na vidiku, Tijamat poput uzlazećeg meseca, ali beskonačno lepši oku. Dom. Ona se vraća kući. Bilo je teško ne poverovati da se vreme preokrenulo i da će kod kuće zateći sve kako je bilo, sve kako je trebalo da bude, čim se ovaj krug oblacima prošaranog plavetnila ispod nje raširi i još jednom popuni beskrajnim morem. Ali sad je znala da, iako to možda nije onaj svet koji je izgubila, postoji način da se ona u njemu snađe... i da vrati neke stvari na ono što su bile.
<BR>&nbsp;&nbsp;&nbsp;&nbsp;&nbsp;"Štitovi zeleno?"
<BR>&nbsp;&nbsp;&nbsp;&nbsp;&nbsp;"Jest."
<BR>&nbsp;&nbsp;&nbsp;&nbsp;&nbsp;Slušala je Elsevirina promrmljana pitanja, jednosložne odgovore Svilenoga, smirujući ritam jednog rituala ponovljenog nebrojeno mnogo puta. Njihov ulazak u atmosferu Tijamata nije bio ni onako bolan, ni onako zastrašujući kao izlazak iz nje; taj izlazni put sad je izgledao kao da se desio nekom drugom. Slušala je sa samo pola pažnje, a drugom polovinom je krstarila kroz prošlost i kroz budućnost, izbegavajući neizvesnost njihove opasne sadašnjosti. Ništa ne sme sad da pođe naopako, ne sme, neće. Prošla je kroz Crnu Kapiju; dakle, sudbina joj je namenila da uradi ovo.
<BR>&nbsp;&nbsp;&nbsp;&nbsp;&nbsp;Ali Elsevir se javila Ngenetu, koji nije mogao verovati svojim ušima, pre nego što su počeli silazak sa orbite, i saznala od njega da više nije u stanju da ih čeka u zalivu Šotouver; da je pre pet godina ostao bez lebdilice, odmah posle onog njihovog neuspešnog dolaska na Tijamat. Ovog puta oni će morati da rizikuju više, moraće da siđu pravo do njegove plantaže na obali jednog ostrva južno od Karbankla; Elsevir ne bi mogla ni u kog drugog da se pouzda, kad je u pitanju ovo poslednje sletanje.
<BR>&nbsp;&nbsp;&nbsp;&nbsp;&nbsp;Elsevir je već neko vreme - nestajala; jedino tom rečju je Luna mogla opisati tananu metamorfozu koju je posmatrala od trenutka kad su se vratili kroz crnu rupu. Pokušavala je da sazna šta nije u redu, ali Elsevir je odbijala da odgovori; ne postajući ništa manje nežna prema Luni, povukla se ipak u sebe, ostavljajući Lunu van.
<BR>&nbsp;&nbsp;&nbsp;&nbsp;&nbsp;Ovo je Lunu bolelo i zbunjivalo, sve dok se na brodskom ekranu nisu pojavile, kao najveća vidljiva tela, dve zvezde, njihovi Blizanci. Onda je uvidela, najzad, šta je Elsevir iščekivala i za šta se pripremala: za kraj, onaj kraj koji će nastupiti u trenutku Luninog novog početka. Za konačni rastanak od dotadašnjeg života i od svemirskog broda u kome će ostaviti gorke i slatke uspomene iz pola veka svog života. I poslednji rastanak od surogat-kćeri koja joj je mogla dati novi život kao zamenu za stari, a koja joj je, umesto toga, dala samo još dublji gubitak, koji će tek morati da se pretrpi.
<BR>&nbsp;&nbsp;&nbsp;&nbsp;&nbsp;Oblaci beskrajni; njihovo pseudo-more sad im je zaklonilo vidik na pravo more, dok su leteli sve niže i niže, obrušavajući se kroz safirnu višu atmosferu. Uskoro... uskoro će se probiti kroz njih, Luna će uskoro ugledati odredište, dugu neprekinutu liniju zapadne kontinentalne obale na kojoj leže i Ngenetova plantaža - i Karbankl.
<BR>&nbsp;&nbsp;&nbsp;&nbsp;&nbsp;"...proporcija se povećala za jedan i - Svileni! Osvetljavaju nas! Prebaci energiju na..."
<BR>&nbsp;&nbsp;&nbsp;&nbsp;&nbsp;Bljesak plavo-bele svetlosti zasenio ih je tako da neba nestade ispred njih, i zabio bodeže sjaja u Lunine oči; metalna kapsula stresla se ispod njih, tako da su joj zubi zazvečali. Zacvilela je, savladana nevericom: njihov brod su napadali.
<BR>&nbsp;&nbsp;&nbsp;&nbsp;&nbsp;"Bogovi!" uzviknu Elsevir, glasom koji je bio bliži gnevu nego očajanju. "Uhvatili nas, nikad nećemo..."
<BR>&nbsp;&nbsp;&nbsp;&nbsp;&nbsp;Još jedna eksplozija raširi se oko njih... zatim, nekoliko trenutaka tišine. Odjednom komunikator ožive sam od sebe. "...Predajte se odmah, ili ćete biti uništeni. Držimo vas u zraku našeg oružja. Ne možete pobeći."
<BR>&nbsp;&nbsp;&nbsp;&nbsp;&nbsp;"Gubimo..." Treća eksplozija otrgla je ime toga što su gubili i Lunin upitni povik. Četvrta im ne dade više nimalo vremena; panel sa instrumentima je šištao i cvrčao, preopterećen, zloupotrebljen, dodajući još jednu nevolju njihovim takođe već preopterećenim čulima.
<BR>&nbsp;&nbsp;&nbsp;&nbsp;&nbsp;"Isključi svu energiju!" Čula je da Elsevir to viče, slomljenim glasom; posle su samo pojedine reči uspevale da se probiju kroz zvonjavu u njenim ušima. "... nadam... pomisle... smo već mrtvi..." U kabini zavlada mrak, sa iznenadnošću smrti. Lunine žmirkajuće oči pronađoše svetlost vazduha napolju: ona ugleda kako beskonačna plava, bela i zlatna polja koja su do tog trena sačinjavala fantaziju neba nestaju, jer je njihov brodić uleteo u gornju površinu oblaka. Držala se za sedište, brojeći svaki otkucaj srca; uviđala je, sa svakom novom potvrdom svog življenja, da se još nije dogodila nova eksplozija - ona koju sada, sasvim lišeni odbrane, ne bi ni videli.
<BR>&nbsp;&nbsp;&nbsp;&nbsp;&nbsp;Ispadoše opet iz oblaka, jednakom iznenadnošću kao kad su u njih uleteli. Ona najzad ugleda more, široko zatalasano ispod njih: okean rastopljenog kalaja. Kišne kapi poprskale su široki prozor i razmazale se po njemu, čineći da prizor mora i neba postane neravan kao kroz suze da je viđen. A oni - još živi. Njihov LB padao je lučno, sve bliže moru ali i sve horizontalnije, kao 'žabica' bačena paralelno sa površinom neke beskonačne bare. Elsevir i Svileni su ćutke rukovali kontrolnim aparatima. Luna je ćutala kao i oni, dajući tako svoj jedini mogući doprinos.
<BR>&nbsp;&nbsp;&nbsp;&nbsp;&nbsp;"Pazi, Svileni, sad rezervne..."
<BR>&nbsp;&nbsp;&nbsp;&nbsp;&nbsp;Dimno siva zaštitna kupa iznad Luninog sedišta sručila se neočekivano na nju, presecajući Elsevirin glas koji je započinjao poziv za pomoć i takođe zaklanjajući Lunin poslednji pogled na površinu mora koja je hitala gore ka njima, ledeno bela i gvozdeno siva. Ona ostade pritisnuta uz sedište i imobilisana jastukom širećeg vazduha; ležala je ne opirući se - i bez ikakve mogućnosti otpora; njena bespomoćnost postala je potpuna. Posle još jedne večnosti iščekivanja, susret metalne sfere i gvozdeno sivog mora odzvonio je mutno kroz Lunu, kao udarac po nekom drugom; zapanjujući antiklimaks.
<BR>&nbsp;&nbsp;&nbsp;&nbsp;&nbsp;Posle još jedne, male večnosti, vazdušni jastuk se udaljio od nje smežuravajući se, a konus boje dima se podigao. Pobacala je bezbednosne kaiševe sa sebe i izvukla se napred; stala je između dva pilotska sedišta. Sivi štit iznad sedišta Svilenog se još dizao; a Svileni strese glavom - vrlo ljudski pokret zbunjenosti. Ispred Lune, morski talasi su besno i uvređeno nasrtali na prozore; kapljice ledene vode već su procurivale kroz mrežu 'mraza' koja se na providnim površinama rascvetala zbog udaraca. Čitav brodić se pod njenim nogama propinjao, a praštanje gnevnih voda saletalo ih je odasvud.
<BR>&nbsp;&nbsp;&nbsp;&nbsp;&nbsp;Ali kupasti štit iznad Elsevirinog sedišta mirovao je, čvrsto uglavljen u svoj početni položaj, kao da se nije ni - Luna odjednom pogleda dole, ka Elsevirinom licu, plašeći se da vidi, ali nesposobna da ne pogleda.
<BR>&nbsp;&nbsp;&nbsp;&nbsp;&nbsp;Curak crvenog obilazio je ebonosovu boju Elsevirine gornje usne; ali Elsevir diže pogled, oslanjajući glavu na naslon sedišta. "Ništa, draga moja... samo malo krvarenje iz nosa... morala sam da dovršim poruku. Ngenet stiže." Sklopila je oči, zagrabila vazduh plitko, kao da teška ruka gravitacije i sad pokušava da smrvi njene grudi... kao da ih je već smrvila. Ostade nepomična, ne čineći napor ni prst da podigne; kao žena koja ima pred sobom sve vreme sveta.
<BR>&nbsp;&nbsp;&nbsp;&nbsp;&nbsp;Luna dotače njeno rame, uplašenom nežnošću. "Spustili smo se, Elsi. Spasla si nas. Gotovo je."
<BR>&nbsp;&nbsp;&nbsp;&nbsp;&nbsp;"Jeste." Njene oči, ljubičaste i plave, ispuniše se iznenađenjem i Elsevir zapanjeno pogleda u nešto nedostupno njihovim pogledima. "Baš mi je hladno." Grč prođe mišićima njenog lica.
<BR>&nbsp;&nbsp;&nbsp;&nbsp;&nbsp;Istom iznenadnošću, te oči ostadoše prazne.
<BR>&nbsp;&nbsp;&nbsp;&nbsp;&nbsp;"Elsi. Elsi?" Lunina šaka stegla se oko Elsevirinog ramena, protresla... i pustila, jer nikakve reakcije nije bilo. "Svileni..." okrenula se samo napola, ne želeći da joj okrene leđa "njoj nije... Elsi!" reče molećivo.
<BR>&nbsp;&nbsp;&nbsp;&nbsp;&nbsp;Svileni se ramenom progurao pored nje, u teskobnom prostoru između sedišta. Pružio je hladne zmije-prste svoje zelene ruke, dodirnuo toplo Elsevirino lice, grlo... ali nije se trgla pod tim dodirom, samo je nastavila da zuri u nešto nedogledno daleko, sve dok ravne sive trake ne pređoše preko njenih očiju, sklapajući ih zauvek. "Sssssmrt."
<BR>&nbsp;&nbsp;&nbsp;&nbsp;&nbsp;Letilica se propela ispod njihovih nogu, onda teško pala, izbacujući ih iz ravnoteže; Luna rasejano pogleda ka svojim nogama čudeći se što nisu reagovale kako treba. Voda se komešala oko nogavica njenog hermetizovanog letačkog odela, morska voda, nadirući u kabinu. "Umrla?" Luna odmahnu glavom. "Nije, nije. Nije mrtva. Elsi! Elsi, tonemo! Probudi se!" Protresla je mlitavo telo koje nije reagovalo. Oko njenih ruku omotaše se pipci i otrgoše je od Elsi, ne mnogo dostojanstveno.
<BR>&nbsp;&nbsp;&nbsp;&nbsp;&nbsp;"Sssssmrt!" Oči Svilenoga sad su bile bistrije i dublje nego što ih je ikad ranije videla. On poče doticati, redom, nekoliko iznutra osvetljenih dugmadi na instrument-tabli; to ponovi još jednom. "Izzzzlazzzz otvoren. Tonemo. Bežžžži..." Gurnuo ju je ka vratima čamca; zateturala se, na pola puta do tamo, sukobljena sa novim vodenim talasom, sada dubokim do kolena.
<BR>&nbsp;&nbsp;&nbsp;&nbsp;&nbsp;"Ne! Nije mrtva. Ne može biti. Ne dolazi u obzir da je ostavimo." Uhvatila se za naslon jednog sedišta.
<BR>&nbsp;&nbsp;&nbsp;&nbsp;&nbsp;"Ideššššš!" Svileni je navalio na nju, otrgao je od sedišta i gurnuo još bliže izlazu. Spotakla se i pala, i sledeći talas ju je pokrio sasvim; ustala je kašljući, osećajući kako joj slana vatra peče oči. Izborila se da stigne do vrata, osvrnuila se još jednom, videla da je Svileni kleknuo u uskomešanu vodu pored Elsevir, pognuo glavu i na trenutak oslonio čelo o Elsevirino rame, u znak počasti i rastanka.
<BR>&nbsp;&nbsp;&nbsp;&nbsp;&nbsp;Ustao je i došao do Lune gacajući kroz vodu. "Idešššš!" Pipci su se još jednom omotali oko mišice njene ruke, dok ju je vukao u hermetičnu među-komoru. Pustila je okvir vrata, nesposobna da se opire, i uletela za njim.
<BR>&nbsp;&nbsp;&nbsp;&nbsp;&nbsp;Ona vide da je spoljašnji otvor te komore širom otvoren i da naveliko guta morsku vodu, kao bespomoćni utopljenik... "Moj šlem! Udaviću se..." Okrenula se da ipak uđe nazad, u kabinu čamca, ali talas, do pojasa dubok, zagrli je i obori. Ledena voda je još jednom prekri celu; izborila se da opet ustane, sad već napola plivajući, ali je i jauknula osećajući ledenu vodu kako prodire kroz otvoreni okovratnik, ispod hermetičkog odela. Novo ljuljanje posla masu vode ka izlazu i ponese Lunu; udarila je glavom žestoko o metal, a onda ih LB ispljunu oboje u otvoreno more.
<BR>&nbsp;&nbsp;&nbsp;&nbsp;&nbsp;Lunin krik se ugasio kao sveća kad se more sklopilo iznad njene glave. Udarajući nogama, uspela je da izroni, ali čim se pojavila na vazduhu na nju je naletela kiša, jakim vetrom gonjena ukoso, i bacila je nazad ka vodi. Prsti zaslepljujuće vreline i hladnoće počeli su je kidati dole, ispod tog trapavog svemirskog odela. "Svileni!" Kriknula je njegovo ime, ali ono ode vetrom otrgnuto, izgubljeno i usamljeno kao zov mera.
<BR>&nbsp;&nbsp;&nbsp;&nbsp;&nbsp;Ipak, isto tako naglo, pored nje se stvoriše lice i torzo Svilenog, preliveni morskom penom; pomogao joj je u njenim naporima da ostane na površini uprkos teškom teretu odeće koja se punila vodom. On je svoju jednodelnu protiv-vakuumsku odeću već zbacio i sad je plivao sasvim slobodno: stvorenje u svom elementu. Osećala je kako trza kopče na prednjem delu njenog odela, pokušavajući da ga svuče sa nje.
<BR>&nbsp;&nbsp;&nbsp;&nbsp;&nbsp;"Nemoj!" Grabila je njegove klizave pipke, ali oni su joj izmicali kao jegulje. "Nemoj, smrznuću se!" Zbog tog bacakanja potonula je opet, zatim izronila daveći se i pljujući vodu. "Ne mogu ostati živa u ovome - bez toga!" A znala je da u svakom slučaju neće ostati živa, jer se odeća punila tečnim balastom koji ju je morao odvući na dno. Razumela je najzad, na onaj način koji se čoveku može ukazati samo jednom u životu, punu opaku ironiju takozvanog 'mornarevog izbora': udaviti se ili umreti od hladnoće.
<BR>&nbsp;&nbsp;&nbsp;&nbsp;&nbsp;Svileni se manuo njene odeće i sad je samo pomagao Luni da ne potone. Prvi ledeni i bolni šok hladnoće već je prošao, zamenjen bolom dubokim do kostiju, bolom koji je brzo izvlačio iz nje i snagu i razum. U daljini, između pokretnih rastopljenih planina, nazrela je njihov tonući LB - a zatim ništa, na tom mestu, samo slivanje mora i vetra u jedno. Elsevir. Jedna žrtva, Moru prineta... Luna oseti da se slana voda njenih suza meša sa suzama mora i neba.
<BR>&nbsp;&nbsp;&nbsp;&nbsp;&nbsp;Posle nekog, neodređeno dugog vremena, ona oseti da nepogoda prolazi: nebo je svoje suze osušilo, gnev izgubilo, besna nadimanja nestala su sa lica okeana, Lunine suze su, iscrpljene, stale, a sunce od ledenih krhotina počelo je probadati dole ka njoj kroz oblake koji su se razdvajali. Svileni ju je i dalje čvrsto držao s leđa, pomažući joj da ne potone; ali njeno telo su sad potresali nesavladivi grčevi. Na mahove joj se činilo da vidi obalu, nedohvatno daleku, ali nijednog trenutka nije bila sigurna da to nije samo neki fantom u izmaglicama njenog uma. Nije više bilo snage u njoj ni za kakav govor, a Svileni joj je odgovarao samo svojim ćutljivim, ohrabrujućim prisustvom. Osećala je njegovo tuđinstvo jasnije nego ikad ranije, ali i svest o nevažnosti toga...
<BR>&nbsp;&nbsp;&nbsp;&nbsp;&nbsp;Trebalo bi da mu kaže da je pusti, da čuva snagu, jer ih Ngenet nikako ne može naći na vreme. Kraj će u svakom slučaju biti isti. Ali te reči nije mogla da izgovori; štaviše, u dubini duše je znala da i ne želi da ih izgovori. Umreti sama... umreti... zaspati ovde zanavek. Činilo joj se da oseća kako joj se koštana srž zgrušava. Toliko je umorna, bolno umorna; doći će san, zaspaće uljuljkana neumitnom kolevkom Majke Thalase. Onih poslednjih nekoliko nedelja na drugom svetu - to bejaše samo san. Ona je Tijamatovka, Letnjakinja, i sad uviđa, sa mutnim očajanjem, ono što svaki Letnjak zna od rođenja: da je Dama i stvoriteljka i uništiteljka, i da Njoj život samo jednog muškarca ili jedne žene ne znači ništa više, u njenim širim planovima, nego život najmajušnijeg ljuskara koji puzi kroz blato na dnu...
<BR>&nbsp;&nbsp;&nbsp;&nbsp;&nbsp;Nešto se probilo kroz površinu mora ispred njih i zasulo Lunu sitnim ledenim kapljicama po licu. Zastenjala je; ruke Svilenoga stegle su se jače oko njenih prsa; kroz trepavice po kojima se nahvatao led pogledala je svetlo lice sa mrljama mrke i žute boje koje joj je uzvratilo jednakim zurenjem. Iza tog prvog, izroniše još dva takva neljudska lica, zatim i treće; ležala su na vodi, sve svetlijoj, kao ribarski loptasti plovci. Prepoznavanje se dizalo polako, kao mehurić iz dubina, prodirući kroz njenu anestetizujuću otupelost: meri...
<BR>&nbsp;&nbsp;&nbsp;&nbsp;&nbsp;Okupili su se oko nje, podgurkujući je uporno i žurno svojim prednjim perajima sa plovnim kožicama razapetim između prstiju. U njenoj pameti nikako da se uobliči slika šta od nje žele; ali znala je, sa onim nepitajućim poverenjem iz svog detinjstva, da su to deca Majke koja je More i da su došla da je spasu ako mogu. "S-Svilen-ni", reče ona pregrizajući reči na komadiće, cvokotavim zubima, "pus-s-sti me."
<BR>&nbsp;&nbsp;&nbsp;&nbsp;&nbsp;Pustio ju je; počela je odmah tonuti kao kamen. Ali pre nego što je stigla na to da reaguje, glatki, plovljivi oblici opet su je digli. Peraja sa kožom između prstiju sklopila su se preko nje kao latice cveta koji se zatvara i izvukla su je na vazduh - pravo na meke, široke grudi jednog mera koji je ležao u vodi nepomično, na leđima. Ona kliznu na njega, potrbuške, i ostade tako da leži, grcajući, zapanjena, podignuta samo koji santimetar nad morsku vodu koja ju je ipak zapljuskivala sa strane. Njene noge ostadoše da se vuku kroz nezasitu hladnoću. Ali taj mer - ženka; videlo se to po ogrlici od krzna boje zlata oko njenog vrata - odmah ju je omotala perajima, kao da grli svoje mladunče; prigrlila, prenoseći joj svoju telesnu toplotu, kao što bi grlila i dojila svoju bebu. Meruša poče da bruji nekom dubokom bestonskom melodijom, u ritmu koji je bio podudaran sa ljuljanjem mora. Previše iscrpljena da bi se ičemu čudila, Luna položi glavu na ta svilena prsa i osloni se šakama o njih, osećajući kako pesma prodire kroz njeno drhtavo telo. Svileni i dva druga mera plovili su u blizini; ali ona ih se u ovom trenutku nije ni sećala, nije se sećala ni prošlosti ni budućnosti, čitava njena egzistencija se teleskopski skupila u jednu tačku, sadašnjost.
<BR>&nbsp;&nbsp;&nbsp;&nbsp;&nbsp;Koliko je dugo, po vremenu širokog sveta, plovila sa merušom, nije saznala, niti poželela da zna. Sunce je prešlo preko neba, skotrljalo se niz silazni deo svoje putanje do sastanka sa morem, i tek tad se licem voda raširila nova promena: duga senka lađe pružila se preko njih, stižući da ih pozdravi pre dolaska same lađe. Udaljeni puls brodskog motora probijao je njihovu tišinu sve upornije.
<BR>&nbsp;&nbsp;&nbsp;&nbsp;&nbsp;"Luno. Luno. Luno." Svileni je izgovarao njeno ime, obavijajući njen vrat pipcima sa kojih je curila voda, nastojeći da je tako navede da čuje.
<BR>&nbsp;&nbsp;&nbsp;&nbsp;&nbsp;Ali nije bilo Lune, ni meseca na nebu, nikog ko bi mu odgovorio - nikog osim samog mora, Thalase koja uzima nazad... ono što je njeno.
<BR>&nbsp;&nbsp;&nbsp;&nbsp;&nbsp;"Luno...čuješ li me?"
<BR>&nbsp;&nbsp;&nbsp;&nbsp;&nbsp;"Ne..." Bio je to više protest protiv zadiranja u njen mir bez misli, nego odgovor. Svet je slika od vodenih boja koje teku bez ijednog oblika...
<BR>&nbsp;&nbsp;&nbsp;&nbsp;&nbsp;Nešto je gurnulo njenu gornju usnu na cvokotave zube; neka vrela, viskozna tečnost prosula se u njena usta i pocurila u grlo kao zapaljeno ulje. Zacvilela je u znak zadovoljstva i poricanja, osećajući kako se vodene boje zbijaju u nešto čvršće, dobijaju formu za koju u njenom pamćenju ne postoji nikakava beleška... osim za ovo lice koje je u sredini toga, lice tačno iznad nje, lice koje privlači prošlost i sadašnjost u samo jednu sliku, dvostruku. "M-m-miroe?"
<BR>&nbsp;&nbsp;&nbsp;&nbsp;&nbsp;"Da", odgovori joj njegov glas, sa beskonačnim olakšanjem. "Ona dolazi sebi, Svileni. Prepoznala me." Razaznala je iza njega Svilenog kako čuči strpljivo i gleda je; takođe vide okruglo netrepćuće oko prozorčića brodske kabine.
<BR>&nbsp;&nbsp;&nbsp;&nbsp;&nbsp;"G-gde?" Gutala je ljuto-slatki sirup grčevito, sad kad je Ngenet opet pritisnuo šolju na njena usta. Njeno uzdrhtalo, sparušeno telo bilo je slobodno od hermetizujućeg odela i umotano u zagrejanu ćebad.
<BR>&nbsp;&nbsp;&nbsp;&nbsp;&nbsp;"Na mom brodu. Izvukli smo te bezbedno, najzad; hvala bogovima. Idemo kući." Podigao je vrući kompres-zavoj koji je do tad bio pritisnut preko korena njenog nosa i preko njenih obraza, i zamenio ga novim, istim takvim.
<BR>&nbsp;&nbsp;&nbsp;&nbsp;&nbsp;"K-kući?" Život prošli i život sadašnji potekoše opet kao jedan.
<BR>&nbsp;&nbsp;&nbsp;&nbsp;&nbsp;"Na moju plantažu, u bezbednu luku. Dovoljno si vremena utrošila hodajući po zvezdanim putevima, i dovoljno u naručju Majke Thalase, ti, mersko dete... zamalo i ceo život." Sklonio je s njenog čela mokru kosu, žuljevitom ali blagom šakom. "Vreme je da budemo zahvalni za čvrsto tlo."
<BR>&nbsp;&nbsp;&nbsp;&nbsp;&nbsp;"Els-si." Ta reč je povredila njeno grlo kao žuč.
<BR>&nbsp;&nbsp;&nbsp;&nbsp;&nbsp;"Znam." Ngenet se uspravio; stajao je uz njen brodski ležaj. "Znam. Ništa sad ne možeš da učiniš za nju, osim da se odmaraš i isceljuješ." Njegov glas, i kabinski prostor, odleteše u nedohvatne daljine.
<BR>&nbsp;&nbsp;&nbsp;&nbsp;&nbsp;Luna se zguri dublje u svom gnezdu od ćebadi, a njena svest se poče sažimati i usmeravati unutra, smanjivati ka jednoj tački osećaja da vrele igle probijaju njeno hladnoćom umrtvljeno telo, da se krvni sudovi ledom zaprečeni pretvaraju u proleće, da se sputani mišići oslobađaju, da ona cela postaje slobodna...
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
