<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Beskrajno odsustvo svetlosti i života omotalo je Lunina čula kao plašt koji guši. Nije imala nikakve čulne utiske. Padala je u bunar bez dna, svesna da je ostala sama, poslednja slabašna iskrica života u jednom kosmosu u kome je Smrt neosporni vladalac... i da je postala družbenica Smrti, čiji neopipljivi zagrljaj crpe snagu i zdravi razum iz nje. Dospela je na neko mesto izvan života, tragajući za svojim izgubljenim voljenim, prošla je kroz jednu kapiju kroz koju je i ranije mnogo puta išla; ali ovog puta je zalutala, sad nema nikog da odgovori na njene krike, nikog ko bi je čuo, njen glas i ne može da se proširi... Pustite me kući...
<BR>&nbsp;&nbsp;&nbsp;&nbsp;&nbsp;"Pustite me kući!" Luna se u krevetu digla u sedeći položaj, a njen glas joj se vratio i udario u nju, odbijen od skučenih zidova sobice.
<BR>&nbsp;&nbsp;&nbsp;&nbsp;&nbsp;"Luno, Luno - to je samo ružan san. Sad si bezbedna sa nama. Bezbedna." Elsevirine ruke su je obuhvatile, blažeći njenu paniku, kao bakine ruke koje su tešile jedno dete u noći, tako davno.
<BR>&nbsp;&nbsp;&nbsp;&nbsp;&nbsp;Sobica je ispunila njene mokre, žmirkave oči bolnim veštačkim danom; tridi-ekran ugrađen u zid počeo je izbacivati vodoskok buke i pokreta - a tako isto je bilo i pre nego što je Luna potonula u svoj nesigurni san. Posle izdržane torture Crne Kapije, Luna više nije mogla da boravi u zamračenoj sobi. Ona sad proguta knedlu bolnog jada, osloni glavu na Elsevirino rame u mekanoj kućnoj haljini, oseti prohladno kretanje vazduha duž leđa svoje lepljivo-mokre spavaćice. Svet se postepeno zgušnjavao oko nje, potvrđujući iznova njeno mesto u njemu; srce prestade da pokušava da se istrgne iz njenih prsa. Uhvati sebe kako pokušava da čuje zvuk mora.
<BR>&nbsp;&nbsp;&nbsp;&nbsp;&nbsp;"U redu je. Sad sam dobro." Njen glas je i sad zvučao tanko i neubedljivo... ovaj košmarni gubitak snage i kontrole postao je deo njene svakodnevice i u budnom stanju. Sela je uspravnije, odvajajući se od Elsevirinog ospokojavajućeg prisustva; povukla je pramenove vlažne kose nazad, iza ušiju. "Izvini što sam te opet probudila, Elzi. Nikako ne mogu da..." Zaćutala je, stideći se svoje bespomoćnosti; jadno je trljala oči. Pekle su je kao da su pune peska vetrom nanetog. Bila je to treća noć za redom u kojoj su njeni avetinjski pohođeni sni uspevali da se probiju kroz tanke pregradne zidove između apartmana. Gledala je kako se umor i briga usecaju svakim danom sve dublje u crte Elsevirinog lica. "Ovo je glupo." Stisnula je pesnice. "Žao mi je, svake noći ostaješ budna zbog moje glupe..."
<BR>&nbsp;&nbsp;&nbsp;&nbsp;&nbsp;"Ne. Luno, draga." Elsevir je odmahnula glavom; Luna, iznenađena, zaćuta, videći nežnost u tim očima indigo boje. "Nemoj mi se izvinjavati. Ništa što bi ti mogla uraditi ne bi mi smetalo. Trebalo bi da ja tebi kažem 'izvini'; ja sam kriva što imaš takve snove, zbog mene nisi u stanju da nosiš svoj trolist..." Bacila je pogled ka drugoj strani sobe, gde je na gornjoj strani jedinog ormarića ležao samo jedan predmet - sibilski znak. "Kad bih mogla preuzeti tvoj strah na sebe, rado bih to učinila; bilo bi to malo pokajništvo za veliko zlo koje sam ti učinila." Pogledala je na drugu stranu, prstima masirajući svoje mišice.
<BR>&nbsp;&nbsp;&nbsp;&nbsp;&nbsp;"Nije bila tvoja krivica. Moja je krivica; nisam bila dovoljno jaka da budem sibila." Luna steže vilice, toliko da je zubi zaboleše. Izišla je iz Crne Kapije, i iz svog transfera, kao nepoznata osoba, progonjena rascepljenom realnošću. Dok su stigli na planetu Karemof, opet je funkcionisala normalno i maltene je bila opet ljudsko biće; međutim, kad god bi sklopila oči i ostavila svoj um bez zaštite...
<BR>&nbsp;&nbsp;&nbsp;&nbsp;&nbsp;Ovde, u svemirskom orbitalnom lučkom gradu, nosila je trolist bez skrivanja, zadovoljna kad su je sasvim nepoznati ljudi, sa svetova o čijem postojanju nikad nije ni čula, pozdravljali osmesima i naklonima. Ali onda joj je prišao jedan čovek i zamolio je da odgovori na neko pitanje. Okrenula mu je leđa, obuzeta mučninom u stomaku od užasa, i odbila - odbila. Elsevir ga je oterala; ali Luna je tog časa znala da nikad više neće moći da odgovori ni na jedno pitanje... "Biće mi dobro čim... čim se vratim kući, na Tijamat." Gde je noću celo nebo požar zvezda - a ne ovakvo crno i gorko ništavilo koje proždire čak i životnu silu zvezde, ništavilo u kome su zvezde sparušene, ledene, beznadežno same. Gde tek treba uraditi ono jedino što za nju još ima važnost jednaku onome što je u dolasku ovamo uništila. Samo jedna osoba mogla bi razumeti kako je to kad izgubiš ono što si celog veka želeo. Ukres - ona ga mora naći. "Još koliko vremena...?" Pitanje koje se trudila da ne postavlja dok su ovde, i koje se plašila da postavlja, iako joj je svakog dana i sata bilo na umu.
<BR>&nbsp;&nbsp;&nbsp;&nbsp;&nbsp;"Znači, zaista ne želiš da ostaneš? Čak ni posle svega što si videla?" Luni se srce stezalo od dubine razočaranja koju je osećala u Elsevirinom glasu. Videla je koliko se silno Elsevir trudila, poslednjih dana, da ispuni njeno vreme i njen um neverovatnim divotama ovog grada, ove luke koja plovi kroz svemir sam, vezana nevidljivim konopcem za svet ispod. Prvo je mislila da Elsevir to radi samo da bi odagnala njene strahove, ali sada je uvidela da postoji još jedan razlog. "Vi - zaista hoćete da ostanem sa vama zauvek?"
<BR>&nbsp;&nbsp;&nbsp;&nbsp;&nbsp;"Da. Veoma, draga moja." Elsevir se nasmešila, neodlučna. "Nikad nismo imali dece, znaš, Ti-Džej i ja..."
<BR>&nbsp;&nbsp;&nbsp;&nbsp;&nbsp;Luna je oborila pogled, čeličeći se da zada još jedno razočarenje. "Znam. Kad bi se radilo samo o meni, kad bih bila neko drugi, ostala bih sa tobom, Elsi."
<BR>&nbsp;&nbsp;&nbsp;&nbsp;&nbsp;Uvide da je to istina, iako je ona ovde kao dete koje se izgubilo na Festivalu; ovde, u ovom nerazumljivom, besprekornom ostrvu koje se kao točak vrti kroz nebo. Elsevir je pokušavala da uključi i uklopi Lunu u sve viđeno, pa je posle nekog vremena i Luna počela da oseća nemarnu gordost van-Tijamatovaca, koji misle da je međuzvezdani brod stvar jednako prirodna kao i jedrenjak na moru, i koji se prema čudesnim, strahopoštovanja dostojnim stvarima odnose kao prema nečemu na šta jednostavno imaju pravo. Sa svakim malim tehnološkim čudom kojim je, zahvaljujući Elsevirinom strpljenju, ovladavala, Luna je gubila po neki deo straha od većih čuda, tako da je najzad mogla da stane na balkon njihovog apartmana i razgleda prostranstvo Lopovske Pijace glumeći da je prava pravcijata van-Tijamatovka, građanka Hegemonije, savršeno kod kuće u ovoj interstelarnoj zajednici.
<BR>&nbsp;&nbsp;&nbsp;&nbsp;&nbsp;Ali tada bi je dotakla pomisao da tek sad zaista razume ono što je Ukres oduvek pokušavao da unese u njena osećanja; pa bi pomislila koliko bi njemu značilo da stane ovde gde ona stoji - i tako bi se setila da ga je napustila kad mu je bila potrebna. "Ukres je i sad u Karbanklu; moram da se vratim njemu. Ne mogu ostati ovde bez njega." Izgnanica na jednom ostrvu koje je okruženo beživotnom prazninom. "Ovde ne mogu da budem sibila." Pritisnula je dlan na trolisni tetovaž ispod grla. "Otišla sam sa svog sveta u vreme kad je trebalo da ostanem. Podbacila sam u svojoj dužnosti, izneverila sam Ukresa, izneverila sam... Dama Thalasa ne čuje moje molitve. Izgubljena sam, zato sam izgubila i njen glas." Njena gola stopala dotad su bila na ivici kreveta; ona ih sad odiže, pa spusti na hladni pod. "Naopako je to; ovde nisam na svom. Ja pripadam Tijamatu..." Iznenada je to i osetila, neobično jako, baš dok je izgovarala te reči. Zagledala se Elseviri u oči, upirući snagom volje da Elsevir shvati njenu potrebu, čežnju - i tugu.
<BR>&nbsp;&nbsp;&nbsp;&nbsp;&nbsp;"Luno." Elsevir je pritisnula ispružene šake jednu o drugu, na način kako je to već radila kad je pokušavala da o nečemu donese odluku. "Kako mogu ovo da kažem, osim loše?... Kući ne možeš."
<BR>&nbsp;&nbsp;&nbsp;&nbsp;&nbsp;"Šta?" Noćna mora zatamni pred njenim očima tu sobu i Elsevirino brižno lice. "Mogu!" Hitnula je svetlost svoje vere protiv te senke. "Moram!"
<BR>&nbsp;&nbsp;&nbsp;&nbsp;&nbsp;Elsevir podiže šake, napola smirujući nju, napola štiteći sebe. "Ne... ne. Samo sam htela reći - to, naime - ne možeš dok Ugas ne bude opet dovoljno jak da obavi posao astronavigatora." Te reči su posustale i rasplinule se, kao izgubljena prilika.
<BR>&nbsp;&nbsp;&nbsp;&nbsp;&nbsp;Luna se namrštila, ne baš ubeđena; Elsevirino lice još je bilo pomračeno velom sumnje. Luna protrlja lice; njeno telo bilo je mlitavo pod teretom umora i razočaranja. "Znam. Žao mi je." Rukom je, ne gledajući, potražila polupraznu bočicu pilula za umirenje, na ormariću pored kreveta.
<BR>&nbsp;&nbsp;&nbsp;&nbsp;&nbsp;"Ne", reče Elsevir hvatajući je tamnom šakom za zglavak i vraćajući njenu ruku nazad. "To nije pravi odgovor. Ali pravi odgovor za svoje strahove nećeš naći ni povratkom na Tijamat; oni će ići za tobom, svuda, ako ne saznaš šta je pravi posao sibile. Ja nisam dovoljno mudra da ti to objasnim, ali postoji neko ko jeste. Kad bude prvi povoljan 'prozor', odletećemo dole, na planetu, i razgovaraćemo sa mojim zetom." Pružila se i uzela tu bocicu pilula. "Odavno je to trebalo da uradim... ali, kad sam ja samo jedna glupa baba." Ustala je, osmehnula se Luninom nerazumevanju. "Mislim da će nam u svakom slučaju svima jako prijati da opet stupimo nogom na stvarnu planetu. Možda će i Ugas moći sa nama. Odmaraj se sada, zlato moje... i lepo sanjaj." Nežno je dodirnula Lunu po obrazu i otišla iz sobe.
<BR>&nbsp;&nbsp;&nbsp;&nbsp;&nbsp;Luna je opet podigla noge u krevet i poravnala jedini pokrivač koji joj je ovde bio potreban, jedan mali i tanki pokrivač preko stomaka. Ali nikakvi slatki snovi nisu čekali u beživotnoj noći koja je opkolila ovaj grad-ostrvo i njegovu planetu. Luna je ležala zureći u napola shvatljivu radnju koja je treperila na ekranu na zidu. I telo i duša su boleli, svako svojom različitom potrebom. Nije postojao niko u ovom tuđinskom mestu ko bi mogao preokrenuti ijedan od njenih snova iz tame u svetlost, niko, ako njoj ne dozvole da ode kući... kući... Suze su kliznule niz njene obraze u trenutku kad je sklopila oči.
<BR>
<BR>&nbsp;&nbsp;&nbsp;&nbsp;&nbsp;Kroz Lopovsku Pijacu vozila se u veštačkom danu, u gužvi u kosmodromskom tramvaju, sa Elsevir i Svilenim i Ugasom kome su noge još bile od gume, i sa gomilom zlovoljnih unutar-gradskih putnika, dovoljno brojnom da se neko ostrvo popuni stanovništvom. Krećući se svojom orbitom, ova svemirska luka je svakih nekoliko sati prolazila iznad po jednog 'prozora' - prostora povoljnog da posluži kao 'hodnik' za letenje do i od površine Karemofa - ali ti 'hodnici' završavali su se dole, na planeti, na različitim mestima, međusobno udaljenim po nekoliko stotina ili hiljada kilometara; ko propusti jednu takvu priliku, morao je da čeka ceo dan da stanica ponovo nadleti isti 'prozor'.
<BR>&nbsp;&nbsp;&nbsp;&nbsp;&nbsp;Nijedno sedište nije bilo slobodno kad je Luna ušla u tramvaj, ali dok je prolazila tramvajem jedan čovek je ustao i ponudio joj mesto: neobjašnjiv postupak. Osmehnula se i prepustila to mesto Ugasu, a onda je ustao drugi muškarac, opet ustupajući mesto njoj. Postiđena, povukla je napred Elsevir i dala to drugo mesto njoj, ali joj je i šapnula: "Je l' oni misle da sam tako bela zbog neke bolesti?"
<BR>&nbsp;&nbsp;&nbsp;&nbsp;&nbsp;"Ne, draga." Elsevir se namrštila, šaljivo glumeći neodobravanje, i malo povukla nadole rub Lunine žute tunike bez rukava, dugačke do butina. "Upravo obrnuto. Ali, zaista bi trebalo da nabaciš ogrtač." To reče, i dotače ogrtač, smirene vinske boje, koji je Luna nosila preko ruke.
<BR>&nbsp;&nbsp;&nbsp;&nbsp;&nbsp;"Pa vrućina je." Luna je osećala ukrštene pletenice koje je pričvrstila navrh glave, da joj ne smetaju. Sećala se raznih glomaznih odeždi i tesno pripijenih letačkih odela koja je probala i odbacila u prodavnicama Centralnog gradskog bazara. Pokušala je, izvan broda, da nosi i svoju sopstvenu odeću, tijamatovsku, koja je, međutim, bila preteška. Vazduh u ovoj svemirskoj stanici bio je topao kao krv, pa je Luna gledala da bude obučena što lakše, najminimalnije što je Elsevir dopuštala.
<BR>&nbsp;&nbsp;&nbsp;&nbsp;&nbsp;"Kad sam bila cura, išla sam pokrivena od glave do pete velovima; to je bio deo ženske tajanstvenosti." Elsevir je malo popravila nabore svog labavog kaftana ispljuskanog raznim bojama; njena ogrlica od zvončića zacilikala je slatko. "Šta tad ne bih dala da sam mogla da ih sve pobacam i da potrčim ulicom gola, u letnjoj omorini. Ali se nikad nisam usudila."
<BR>&nbsp;&nbsp;&nbsp;&nbsp;&nbsp;Luna se držala za naslon sedišta, jedan korak iza Svilenog koji je ćutke patio; saosećala je sa nelagodnošću tog stvora oko koga se nagurala gomila onih koji su za njega tuđini. Gledala je napolje, kroz otvorene strane tramvaja, dok su prolazili bulevarima ove međuzvezdane zajednice u kojoj je Elsevir imala stan i u njemu živela sa Svilenim i Ugasom - sad i sa njom - u elegantnoj klaustrofobiji ovog karemovskog iznad-planetnog geta. Luna je već izgubila predstavu u kom delu grada se nalaze; nije razumela sistem po kome su ovde raspoređene ulice, baš kao ni običaje ljudi koji kontrolišu ovaj grad. Shvatala je samo da je sve skupa ugrađeno u jedan šuplji prsten i da se sam kosmodrom nalazi u sredini, na mestu glavčine tog 'točka'. Ovo ostrvo na nebu Karemovljani su nazivali 'Lopovskom Pijacom' a njegovi stanovnici su to prihvatali nalazeći neku uvrnutu zabavu u tome. Planeta Karemof je imala prevlast u Hegemoniji zato što je proizvodila najusavršeniju tehnološku robu, a Elsevir je jednog dana rekla Luni, ne bez ponosa, da je naziv 'Lopovska Pijaca' više istina nego uvreda.
<BR>&nbsp;&nbsp;&nbsp;&nbsp;&nbsp;"Kako si postala... uh... kako si došla na Karemof?" pitala je Luna, kad Elsevir nije nastavila priču o velovima. Sve je manje mogla sagledati kako se ova skromna i blaga žena otisnula u karijeru koja znači sukobljavanje sa nekim - i kršenje međuzvezdanog zakonodavstva.
<BR>&nbsp;&nbsp;&nbsp;&nbsp;&nbsp;"E, draga moja. Kako sam ja izgubila velove, a i ugled, to ti je duga, dosadna, zamršena priča." Ali Luna vide i osmeh koji se došunjao na krajičke Elsevirinih usana.
<BR>&nbsp;&nbsp;&nbsp;&nbsp;&nbsp;"Lažna skromnost", reče Ugas, koji je sedeo sav skljokan na sedištu ispred njih, sklopljenih očiju, pritiskajući šakama prsa. On se pre samo dva 'perioda dnevne svetlosti' vratio iz ovdašnje bolnice.
<BR>&nbsp;&nbsp;&nbsp;&nbsp;&nbsp;"Ugase, je l' ti dobro?" Elsevir ga je pipnula po ramenu.
<BR>&nbsp;&nbsp;&nbsp;&nbsp;&nbsp;"Fino mi je, gazdarice", reče on sa širokim osmehom. "Sav sam se pretvorio u uvo."
<BR>&nbsp;&nbsp;&nbsp;&nbsp;&nbsp;Ćušnula ga je i oslonila se nazad, na naslon svog sedišta, sa jednim rezigniranim sleganjem ramenima. "Dobro. Došla sam sa Ondinija, Luno, sveta koji bi tebi izgledao još nerazumljiviji nego Karemof, sigurna sam; iako teh-nivo nije tako visok. Žene na mojoj planeti nisu podsticane..."
<BR>&nbsp;&nbsp;&nbsp;&nbsp;&nbsp;"Nisu puštane", reče Ugas.
<BR>&nbsp;&nbsp;&nbsp;&nbsp;&nbsp;"...da žive punim životom, onakvim kakav je tvoj život od početka bio." Njen glas se uzdizao do Lune kroz žamor razgovora drugih putnika, kao dim koji uzlazi u gradske izmaglice jednog drugog sveta, gde kopnom dominiraju piramidalni hramovi-grobnice jedne drevne teokratije. U toj zemlji žene se kupuju, prodaju i trampe, i žive u zasebnom delu svake porodične naseobine, izdvojeno od muškaraca, koji im nisu partneri nego ljubomorne gazde. Tamo životi žena ostaju u uzanim stazicama, koje su tokom generacija duboko urezane u tlo; životi nepotpuni, ali umirujuće predvidljivi.
<BR>&nbsp;&nbsp;&nbsp;&nbsp;&nbsp;Jedna bojažljiva devojčica zvana Elsevir - Poslušnost - stupala je tim putanjama tradicije, umotana u velove koji su skrivali njenu ljudskost; u tesnacima rituala često je posrtala, ali nikad nije sagledala svoj život sa dovoljne razdaljine da se zapita zašto je to tako. Ali jednog dana na trgu kod hrama radoznalost ju je odvukla sa uobičajene putanje na kojoj je, ispred svetilišta njenih duhova-pokrovitelja, sakupljala priloge, u gomilu sveta koji se okupio da čuje nekog ludog stranca. Taj se dernjao o nekakvoj slobodi i jednakosti. Popeo se drsko na stepenike Velikog hrama Ne'Ehmanovog, a jedna grupa radikalne lokalne omladine gurala je letke u ruke i u odeću svakome ko je zastao. Međutim uskoro je masa postala besna i gadna, a bezobzirni odredi crkvenog Obezbeđenja navalili su da je razbiju i u panici koja je usledila pobacali su u crne 'marice' svakog koga su dohvatili - sve od reda, zajedno.
<BR>&nbsp;&nbsp;&nbsp;&nbsp;&nbsp;Elsevir se šćućurila, pritisnuta gomilom tela u jedan ugao vozila, koje se jako cimalo. Izgažena, ispipana, pocepanih velova, čučala je u tom ćošku i histerično jecala, plašeći se da će biti oskrnavljena ili ubijena. Onda su je iznenada ščepale dve snažne ruke, povukle je nagore tako da je ustala i naslonile je na zid. Raspamećena od užasa, osećala je kako se ceo svet oko nje pretvara u vodu, a i njeno telo takođe...
<BR>&nbsp;&nbsp;&nbsp;&nbsp;&nbsp;"Nemoj mi sada padati u nesvest, bogova mu!" zatreštao je glas u njenim ušima, "ne mogu večno da te držim uspravnu..." i, šamar.
<BR>&nbsp;&nbsp;&nbsp;&nbsp;&nbsp;Bol je prošao kroz zid njenog ludila kao klin. Otvorila je oči, cvileći, i ugledala ispred sebe raščerupanu, okrvavljenu facu onog ludog stranca, čoveka koji je izazvao čitavu stvar... čoveka koga će ona, i samo njega, voleti do kraja svog života. Ali u tom trenutku ništa nije bilo dalje od njenih misli nego ljubav.
<BR>&nbsp;&nbsp;&nbsp;&nbsp;&nbsp;"Je l' ti dobro?" Zastenjao je jer ga je neko munuo laktom u bubrege. Upirao se rukama kruto o zidove, štiteći Elsevir svojim telom. Odmahnula je glavom. "Jesam te povredio? Nisam namerno." Povukao je jednu šaku i nežno dodirnuo Elsevir po golom obrazu. Uzmakla je od njegovih prstiju sva se skupljajući u sebe i odmah počela da navlači jedan pocepani veo preko glave, gde je ranije bio. "Pardon." Spustio je pogled, upirući se opet obema rukama; policijsko vozilo je načinilo zaokret i zanelo se na jednu stranu. "Nisi bila čak ni prisutna, znači, nisi ni čula moj govor, a?" Načinio je grimasu žaljenja; odjednom je izgledalo kao da je jedva nešto malo stariji od nje. Odmahnula je opet glavom i obrisala suze iz očiju. Progunđao je neke ogorčene reči na svom jeziku. "U pravu je Kej-Ar; pravim više štete nego koristi!... Šta se treseš, tebi oni neće ništa. Kad stignemo u inkvizitorijum, oni će da izdvoje samo zlo seme, a tebe će da puste."
<BR>&nbsp;&nbsp;&nbsp;&nbsp;&nbsp;Opet je sva ceptala. Dobro i predobro je znala šta se priča o ponašanju crkvene policije. Osetila je da se njene oči opet pune suzama.
<BR>&nbsp;&nbsp;&nbsp;&nbsp;&nbsp;"Ajde nemoj. Molim te nemoj." Pokušao je da nabaci osmeh, ali ga nije mogao održati. "Neću im dati da te diraju." Besmislica, ali ona se za tu besmislicu uhvatila, da se ne udavi. "Čuj", reče on, nastojeći da kako-tako promeni temu, "hm, pošto si - ovde, 'oćeš da čuješ moj govor? Ovo mi je možda poslednja prilika." Kapljice znoja sijale su u njegovoj žičastoj, smeđoj kosi.
<BR>&nbsp;&nbsp;&nbsp;&nbsp;&nbsp;Ćutala je, što je on shvatio kao potvrdan odgovor,pa je ispunio ostatak njihovog zagušljivog putovanja ka sudilištu svežim, slatkim vazduhom svog beznadežnog idealizma - kako će svi ljudi živeti kao braća, kako će žene imati iste slobode kao muškarci, i biti jednako odgovorne za svoje postupke... Kad se marica, uz još jedno cimanje, zaustavila, i time ih bacila nazad u stvarnost njihove nevolje, Elsevir je već bila čvrsto uverena da je taj čovek sasvim lud... i sasvim divan.
<BR>&nbsp;&nbsp;&nbsp;&nbsp;&nbsp;A onda su se vrata otvorila, puštajući unutra grubu svetlost dana i grube komande crkvenih gardista, koji su isterali bedne uhapšenike u zidom ograđeno dvorište logora za krivce. Njih dvoje su izbačeni napolje poslednji i on je stigao da na kratko stisne njenu šaku - "Hrabro, sestro" - i da je pita za ime.
<BR>&nbsp;&nbsp;&nbsp;&nbsp;&nbsp;Najzad je progovorila, rekla je samo svoje ime i ništa više, a onda su ga stražari ščepali. Čula je kako on počinje da priča nešto u smislu da ona nije kriva, dok su ga odvlačili, i kako se te reči pretvaraju u jauk. Teške, pipajuće šaketine odvukle su je iz vozila na zemlju, tako da nije mogla da vidi šta su mu dalje radili. Uterali su je u prostorije, zajedno sa ostalima, ali njega više nije videla.
<BR>&nbsp;&nbsp;&nbsp;&nbsp;&nbsp;Zato je u logorskim prostorijama čekao njen otac, koji je došao zato što je dobio panični poziv od njene pratilje, čim je Elsevir ubačena u vozilo crkvene garde. Pritrčala je ocu, jecajući; a on je morao mnogo kome da pripreti, i da uplati veliku sumu u crkveni misionarski fond, i tek tada je mogao da izvede Elsevir iz tog mesta užasa, pre nego što su crkveni inkvizitori mogli da nanesu ma kakvu trajnu štetu njenom ugledu.
<BR>&nbsp;&nbsp;&nbsp;&nbsp;&nbsp;Onda je ostala u kući gotovo dve nedelje, jedva se usuđujući da nosem proviri van, dok se njena strava polako zalečivala... najzad je bila sposobna da opet razmišlja o onom ludom strancu, o njegovim rečima... da se zapita kako je mogao da bude onako dobar prema njoj u onom haosu. I još teže, da se zapita da li je on uopšte još živ. Znala je da to nikad neće znati, da ga nikad više neće videti, pa ipak nije mogla istisnuti njegov svetlooki duh iz svog uma.
<BR>&nbsp;&nbsp;&nbsp;&nbsp;&nbsp;Ipak, nije prepoznala jednog neznanca koji je samosvesno sedeo na klupi ispod puzavicama obraslog dvorišnog zida, kad ju je majka dovela na susret sa tim 'proscem' i ostavila da stoji nespretna i neodlučna pod tim prodornim, žustrim, muškim pogledom. Bio je konzervativno obučen, u poslovno odelo sa sakoom, prslukom i kravatom, i ogrtač; senka širokog šešira napola je zaklonila njegovo lice. Ali ono što je od njegovog lica ipak mogla videti, nejasno kroz svoj zar, bilo je modro i zeleno.
<BR>&nbsp;&nbsp;&nbsp;&nbsp;&nbsp;Ispunjena strepnjom, zabacila je unazad, preko glave, tamnoplavi veo, da bi on mogao videti njeno lice, ali pri tom nije gledala u njega. Izvela je otmeni naklon, uz cilikanje njene ogrlice od srebrnih zvonaca.
<BR>&nbsp;&nbsp;&nbsp;&nbsp;&nbsp;"Elfevir. Ne prepoznaješ be, a?" Reči je izgovarao zbrljano, ali razočaranje je jasno čula. Skinuo je šešir.
<BR>&nbsp;&nbsp;&nbsp;&nbsp;&nbsp;Međutim već je prepoznala njegov glas i sela na klupu pored njega, sa malim uzvikom zaprepašćenja. "Ti!... O sveti Kalavre!" jedva svesna da je opsovala. Uzdigla je ruku ka njegovom licu, ali ga nije dodirnula; topla smeđa boja njegove kože bila je sva kao tapiserija prožeta napola izlečenim posekotinama i modricama, oštra linija njegove donje vilice bila je zamućena, otekla.
<BR>&nbsp;&nbsp;&nbsp;&nbsp;&nbsp;"Rekao fab tvob ocu da bi fe dogodila faobraćajna nefreća." Osmehnuo se usnama i očima. Pokazao je prstom ka vilici. "Zašivanje vilice."
<BR>&nbsp;&nbsp;&nbsp;&nbsp;&nbsp;Njeno lice se izbrazdalo saosećanjem, a njene šake počeše gužvati jedna drugu u njenom krilu.
<BR>&nbsp;&nbsp;&nbsp;&nbsp;&nbsp;"Neba probleba. Više ništa i ne boli, fkoro ništa." Oni koji su ga u ime crkve preslišavali, nisu ga izručili plavcima, nego su ga na smenu tukli jedan dan i jednu noć, izvršavajući tako svetu osvetu, i najzad su ga u zoru šutnuli na ulicu, da otpuzi najbrže što može. "Ja radije ne bih da razbišljab o tobe..." Nasmejao se, kratko; ali tek mnogo godina kasnije reći će joj prve, najmanje deliće istine. Onda je zaćutao i gledao ju je kao da očekuje nešto. "Da nifu i tebi zašili vilicu, feftro?"
<BR>&nbsp;&nbsp;&nbsp;&nbsp;&nbsp;"Nisu!" Odmahnula je glavom, zvoncajući. "Ja... ja sam razmišljala o tebi. Mnogo puta. Mislila sam da te nikad više neću videti; plašila sam se za tebe." Osetila je neočekivanu želju da prigrli tu njegovu izubijanu glavu na srce. "Zašto si došao ovamo?" Ne kao prosac. Ali nije ponovo pokrila lice, niti je osetila potrebu da to učini, sa njim.
<BR>&nbsp;&nbsp;&nbsp;&nbsp;&nbsp;"Borao fab da fe uverib da ti je dobro. Je l' ti dobro?" Nagnuo se napred.
<BR>&nbsp;&nbsp;&nbsp;&nbsp;&nbsp;"Da. Moj tata je došao po mene... Bio si tako dobar prema meni. Moj otac bi..."
<BR>&nbsp;&nbsp;&nbsp;&nbsp;&nbsp;"Ne. Bolib te ne kaži bu ništa o beni. Nego bi famo kaži da fi flušala boje ideje. Kaži da fab pofadio jedno febe u tvoj um... i da fada želiš da faznaš još."
<BR>&nbsp;&nbsp;&nbsp;&nbsp;&nbsp;"Zašto?" Od svih pitanja i odgovora, kojih je njen um bio pun, iz njenih usta je pobegla samo ta jedna reč, koja njemu nije govorila ništa.
<BR>&nbsp;&nbsp;&nbsp;&nbsp;&nbsp;"'Zašto?'" Ali videla je u njegovim očima da razume. "Pa, do vraga... hteo fam da te opet vidib."
<BR>&nbsp;&nbsp;&nbsp;&nbsp;&nbsp;"O-ho!" rekla je ona tad. "Mogla bih da dodirnem nebo prstima!" Zakikotala se nerazumno; ali, videći izraz na njegovom licu, stavila je šaku preko usta. Ona koja bude htela da osvoji ljubav ovog čoveka, moraće prvo da stekne njegovo poštovanje. "Da." Zagledala se u njegove oči hrabro, impulsivno, ali joj je u obrazu drhtao jedan mišić. "Zaista sam voljna da saznam još. Molim te dođi opet."
<BR>&nbsp;&nbsp;&nbsp;&nbsp;&nbsp;Iscerio se. "Kad?"
<BR>&nbsp;&nbsp;&nbsp;&nbsp;&nbsp;"Moj tata..."
<BR>&nbsp;&nbsp;&nbsp;&nbsp;&nbsp;"Kad?"
<BR>&nbsp;&nbsp;&nbsp;&nbsp;&nbsp;"Sutra." Njen uporni pogled je popustio.
<BR>&nbsp;&nbsp;&nbsp;&nbsp;&nbsp;"Doći ću." Klimnuo je glavom u znak obećanja.
<BR>&nbsp;&nbsp;&nbsp;&nbsp;&nbsp;"K-koliko žena imaš?" Mrzela je sebe što to pita.
<BR>&nbsp;&nbsp;&nbsp;&nbsp;&nbsp;"Koliko?" Izgledao je indignirano. "Nijednu. Bi na Karebofu biflibo da treba ibati uvek fabo po jednu. A jedna je dovoljna i za ceo život... ako je ona prava." Posegnuo je u svoj sako, izvukao punu šaku pamfleta. "Doneo fab ti ovo, pošto još ne bogu fab da objašnjavab. Ali, ja fab napifao ovo... i ovo. Čitaćeš ih?"
<BR>&nbsp;&nbsp;&nbsp;&nbsp;&nbsp;Klimnula je glavom, a kad je dotakla pamflete, osetila je kako uz njenu ruku struji nešto nalik na šok.
<BR>&nbsp;&nbsp;&nbsp;&nbsp;&nbsp;"Divan vrt ibate ovde." U njegov glas uvukla se neka čežnja. "Je l' faba gajiš cveće?"
<BR>&nbsp;&nbsp;&nbsp;&nbsp;&nbsp;"Šta? O, ne. Meni je samo u posebnim prilikama dozvoljeno da dolazim ovde. Osim toga, zabranjeno mi je da ikad radim išta što bi me isprljalo. Ali, cveće volim. Provodila bih sve svoje vreme ovde, kad bih mogla."
<BR>&nbsp;&nbsp;&nbsp;&nbsp;&nbsp;Izraz neke neobične rešenosti učvrstio se na njegovom izudaranom licu. Veoma odmerenim pokretima digao je ruke i otkinuo jedan mnogolatični cvet boje lavande sa puzavice iznad njih. Dao joj je cvet u ruke. "Fvi bi ćebo ubreti jednog dana. Bolje je živeti flobodan nego ofušiti fe na lozi."
<BR>&nbsp;&nbsp;&nbsp;&nbsp;&nbsp;Uzela je cvet i oko njega sastavila dlanove u zdelu. Udisala je njegov miris. Osmehnula se više tom strancu nego njegovim rečima.
<BR>&nbsp;&nbsp;&nbsp;&nbsp;&nbsp;Uzvratio je osmehom. "Onda, do futra." Kruto je ustao.
<BR>&nbsp;&nbsp;&nbsp;&nbsp;&nbsp;"Ideš..."
<BR>&nbsp;&nbsp;&nbsp;&nbsp;&nbsp;"Ibab faftanak na Univerzitetu u Berdiju, večeraf." Sa veselim izrazom lica suočio se sa njenim razočarenjem, pa se nagnuo dole, zaverenički. "Ja fab agitator iz inoftranftva, znaš."
<BR>&nbsp;&nbsp;&nbsp;&nbsp;&nbsp;"Nećeš...?" Usudila se da ga pipne.
<BR>&nbsp;&nbsp;&nbsp;&nbsp;&nbsp;"A-a", reče on odrečno. Opet je navukao šešir duboko na lice. "Neću više da držib nikakve govore; bar dok ne budeb u ftanju opet da govorib... Do viđenja, feftro." Otišao je kroz baštu, neujednačenim krutim hodom, i tek posle njegovog odlaska uvidela je da još ne zna njegovo ime. Spustila je pogled na svežnjić propagandnog materijala, pročitala Partneri u novom svetu, T. J. Aspundh. Uzdahnula je.
<BR>&nbsp;&nbsp;&nbsp;&nbsp;&nbsp;"Šta ti je to dao?" Njena majka je podozrivo virila ka tim štampanim stvarima.
<BR>&nbsp;&nbsp;&nbsp;&nbsp;&nbsp;"Ovv-vaj... lj-ljubavne pesme." Elsevir ih je žurno zavukla pod opasač i prekrila se velovima. "Neke od njih je sam napisao."
<BR>&nbsp;&nbsp;&nbsp;&nbsp;&nbsp;"Hmmmm." Njena majka odmahnu glavom, a zvonca zapevaše. "Pa, on je Karemovljanin; dao je tvom ocu jedan videokom aparat, za pravo da te vidi. Moj gospodar je bio vrlo zadovoljan. A od njega, ipak, zavisi šta će biti, a ne od nas."
<BR>&nbsp;&nbsp;&nbsp;&nbsp;&nbsp;"Zašto?" Elsevir je ustala, šuškajući kao papir. "Zašto ne od nas?"
<BR>&nbsp;&nbsp;&nbsp;&nbsp;&nbsp;Majka je uzela cvet iz njene ruke i odvela Elsevir nazad u ženske odaje.
<BR>&nbsp;&nbsp;&nbsp;&nbsp;&nbsp;Posle je Ti-Džej verno dolazio da je vidi, i bio je pred njenim roditeljima uzor građanske respektabilnosti, ali privatno svojeglavi sanjar koji se zaljubio ne u Elsevir koja zaista postoji, nego u onu ženu koja bi od Elsevir mogla postati. Donosio joj je nove količine revolucionarne literature maskirane u ljubavnu poeziju; ali pre nego što je mogla početi da istražuje taj novi svet čije horizonte je on proširivao svakog dana, njeni neodlučni pokušaji da uzdigne neki svoj autoritet unutar porodice doveli su do otkrivanja njene tajne zalihe letaka, i njemu je zabranjeno da više dolazi na susrete.
<BR>&nbsp;&nbsp;&nbsp;&nbsp;&nbsp;"Ali ti nisi dozvolila da vas razdvoje", reče Luna, oslanjajući se jače o naslon sedišta. "Jesi li pobegla?"
<BR>&nbsp;&nbsp;&nbsp;&nbsp;&nbsp;"Nisam, draga moja." Elsevir je odmahnula glavom, i skrstila ruke pokretima upamćene poslušnosti. "Tata me je zaključao u sobu na vrhu kule, zato što se bojao da bih mogla pobeći, pre nego što sam ja čak i pomislila na to." Osmehnula se. "Ali Ti-Džej bejaše neustrašiv. Vratio se jedne noći letećim čamcem, popeo se kroz moj prozor i oteo me."
<BR>&nbsp;&nbsp;&nbsp;&nbsp;&nbsp;"A ti..."
<BR>&nbsp;&nbsp;&nbsp;&nbsp;&nbsp;"Bila sam van sebe! Ni približno onoliko prosvećena koliko je on mislio da jesam, ili koliko sam ja mislila da jesam; oni moji pokušaji da se borim za svoja prava opet su bili zapravo pokušaji da se učini po volji jednom muškarcu... njemu. Ali sad je i upropastio moj ugled. Malo je nedostajalo da crknem od stida, te noći. Ali kad je svanulo, već smo bili na kosmodromu; povratka nije bilo." Pogledala je napolje, na grad, videći jedno drugo vreme i drugi prostor. "Bili smo, valjda, uvek takvi, tokom celog našeg života: on je verovao u sistem 'budi siguran da si u pravu, i navali' a ja u sistem 'radi ono što moraš...' Ali čak i u toj strašnoj noći, znala sam bez i najmanje nedoumice da je on sve to uradio sa najčistijim srcem, da me voli na način kako se nisam nikad usuđivala ni da sanjam da će me iko voleti. Grdila sam ga - mnogo godina kasnije - što je izveo jedan takav muško-dominacijski projekat. On se samo smejao i odgovarao da je nastojao da dejstvuje unutar sistema, iznutra.
<BR>&nbsp;&nbsp;&nbsp;&nbsp;&nbsp;"Na kosmodromu nas je venčala jedna od onih groznih mašina, robot-beležnik, a putovanje do Karemofa bilo nam je medeni mesec. Jadni Ti-Džej! Pola galaksije smo preplovili pre nego što sam mu dozvolila da me pipne. Ali čim sam uvidela da je sve što su mi govorili o... mom telu bila laž, lakše mi je bilo da poverujem da imam i um, i da taj um odgajam. Bili smo različiti u mnogo čemu... ali naše duše su bile jedno." Uzdahnula je.
<BR>&nbsp;&nbsp;&nbsp;&nbsp;&nbsp;Mrak ih je iznenada progutao: tramvaj je ušao u jedan od providnih 'paoka' koji su, kroz vakuum, spajali obim točka sa 'glavčinom'. Luna je izgubila slike Elsevirinih reči u uspomenama svojim sopstvenim: svetlost vatre na ognjištu, vetar, topli poljupci, dva srca koja kucaju zajedno. Crna praznina sipila je, ulazeći u ono prazno mesto u njenoj duši koje je trebalo da bude popunjeno; sakrila je Lunino lice, koje je postalo sumorno kao njeno srce.
<BR>&nbsp;&nbsp;&nbsp;&nbsp;&nbsp;"Šteta što nisam imao prilike da ga upoznam." Ugaševo lice zasijalo je za trenutak, dok je pripaljivao štapić od mirišljavog korova. Činilo se da ovde svi puše tako nešto.
<BR>&nbsp;&nbsp;&nbsp;&nbsp;&nbsp;"On višššše ne possss...toji", reče Svileni, beskorisno ponavljajući nešto već svakom jasno. Svileni je govorio karemofskim međunarodnim jezikom, sandijem, ali jedva razumljivo; Luna je uz Elsevirinu pomoć učila sandi. Ali misli iza mutnih šuškanja Svilenoga bile su joj i sad jednako neshvatljive kao i pre.
<BR>&nbsp;&nbsp;&nbsp;&nbsp;&nbsp;"Ti bi od druženja sa Ti-Džejom načisto izludeo, Ugaše", reče Elsevir sa naklonošću. "Uvek je on bio uključen. Ti se krećeš kroz mnogo gušći temporalni medijum; mnogo bolje si prilagođen za astrogaciju."
<BR>&nbsp;&nbsp;&nbsp;&nbsp;&nbsp;Ugas se nasmejao; smeh se preobrazio u napad kašlja.
<BR>&nbsp;&nbsp;&nbsp;&nbsp;&nbsp;"Znaš da ti je rečeno da ne pušiš!" Elsevir je pružila ruku napred i uzela od njega taj korov sa žarom na vrhu. Ugas nije protestovao.
<BR>&nbsp;&nbsp;&nbsp;&nbsp;&nbsp;"Ne possss... ne possss... ne possss... toji", ponavljao je Svileni, kao da je opsednut osećajem te reči.
<BR>&nbsp;&nbsp;&nbsp;&nbsp;&nbsp;"Da, Svileni", promrmljala je Elsevir. "Dobar čovek uvek umire mlad, pa makar i u svojoj stotoj godini." Pogladila je jedan od osakaćenih pipaka koji su mlitavo visili prebačeni preko naslona Ugaševog sedišta. "Ne sećam se da sam ga ikad videla u onolikom gnevu i sjaju, kao kad te je odveo iz onog uličnog karnevala u Narlikaru." Odmahnula je glavom, a njena ogrlica od zvončića čula se srebrnasto. "Svačiji bol osećao je kao svoj i zato se trudio da ga prekine. Ne znam kako je živeo sa time."
<BR>&nbsp;&nbsp;&nbsp;&nbsp;&nbsp;Gde je sada Ukres, i ko mu zadaje bol? I zašto mu ja ne mogu pomoći? Luna se zagledala u Svilenog, obuzeta iznenadnim, nehotičnim uviđanjem. O, Majko mora - ne mogu više da čekam! ali njena molitva je prošla a da je niko nije čuo niti na nju odgovorio.
<BR>&nbsp;&nbsp;&nbsp;&nbsp;&nbsp;"Kad samo pomislim da je on prekinuo sve svoje veze sa radikalima zato što se plašio za mene - a znala sam da bi rado poginuo za svoja uverenja. Bila sam strašno ljuta na njega zbog toga, ali i zadovoljna: on, pacifista, okružen ljudima koji nisu pacifisti." Uvukla je jedan dim iz Ugaševog korova. "A počeo da se bavi krijumčarenjem! Uf!..."
<BR>&nbsp;&nbsp;&nbsp;&nbsp;&nbsp;Tramvaj je opet uleteo u svetlost, u putnički nivo same zvezdane luke. Duž tunela kojim su sad prolazili na zidovima su posvuda bili ekrani, koji su prikazivali različite prizore sa drugih svetova; na nižim spratovima istog ovog kompleksa, nezamislive količine robe, dovezene sa svih tih svetova, čekale su da budu prenete dole, na površinu planete. Nebrojene druge pošiljke, iz karemovske usavršene industrijske proizvodnje, strujale su u suprotnom pravcu, kao povratni deo te trgovine. Bili su tu i neki drugi prizori, namenjeni da zadive posetioce, prizori u kojima su slavljene tehnološke veštine zahvaljujući kojima je veliki deo industrijske proizvodnje preseljen u svemir. Luni je rečeno da je Lopovska Pijaca najveći od kosmoplovećih gradova iznad Karemofa, ali ne i jedini; bilo je na hiljade drugih proizvodnih stanica i fabrika, čiji radnici su provodili glavninu života u kosmosu, između Karemofa i karemovskih prirodnih satelita. Pomisao da čovek može provesti ceo svoj život u crnoj izolaciji uznemiravala je i deprimirala Lunu.
<BR>&nbsp;&nbsp;&nbsp;&nbsp;&nbsp;Tramvaj je postepeno i blago usporavao, i najzad se zaustavio kod čekaonice za putnike koji silaze na Karemof. Luna je bez reči pošla za Ugasom i Svilenim kroz gomilu koja se kao eksplozija širila po tom ogromnom prostoru, a Elsevir je krenula ka mašinama za izdavanje karata.
<BR>&nbsp;&nbsp;&nbsp;&nbsp;&nbsp;"Ah..." reče Ugas sedajući u jedno od mnogobrojnih čekaoničnih sedišta i zavaljujući se malo unazad, da gleda sveprisutne video-slike. Ovde su se menjale tako da su neprestano davale nove prizore iz okoline zvezdane luke: sad mutna, oblacima ovijena površina Karemofa; onda površina bližeg meseca, prava apstraktna slika namazana industrijskim zagađivačima; pa blještava slika međuzvezdanog teretnjaka - lanac diskova nalik na metalne novčiće, povezane i opružene u mat-crninu poput ogrlice od gornjih ili donjih polovina pljosnatih školjki. Luna je sela s jedne strane Svilenog, a Ugas sa druge, tako da su ga donekle štitili, svojim telima, od nepoznatog sveta; a Svileni je blenuo u spore vrtloge prolaznika koji su se komešali po toj dvorani kao ulje na površini vode. "Eto šta mi se sviđa kod karemovaca", reče Ugas, "uvek se trude da nečim angažuju čovekov um." Neka lažna nota odzvonila je u lakoći tih reči, koje je izgovorio čim su se kosmoplovi, sevajući, pojavili na ekranima. Elsevir je ranije kazala da je Ugas svojevremeno radio kao pripravnik astrogator za neku od najvećih svemiroplovnih kompanija. "Šteta što ne možemo da vidimo brodove predsednika vlade, on treba da se vrati kući tek kroz jedno dve nedelje. To ti je, zaista, prizor 'da ti oči ispadnu', mlada gospođice."
<BR>&nbsp;&nbsp;&nbsp;&nbsp;&nbsp;Luna spusti pogled sa tih ekrana. "Zašto me uvek zoveš tako? Zovem se Luna."
<BR>&nbsp;&nbsp;&nbsp;&nbsp;&nbsp;"Šta?" Ugas ju je pogledao belo, slegnuo ramenima. "Znam, mlada gospođice", reče namerno. "Ali, sibila si, a ja ti dugujem i svoj život. Zaslužuješ počasno obraćanje. Osim toga", osmehnuo se, "ako dozvolim da ovo postane odveć blisko, mogao bih se zaljubiti u tebe."
<BR>&nbsp;&nbsp;&nbsp;&nbsp;&nbsp;Zagledala se u njega, uhvaćena na iznenađenje, ali njegovo lice odbijalo je da joj kaže da li se on to šali ili ne. Opet je sklonila pogled, setno, ne znajući kako da mu odgovori; pokušala je da gleda slike.
<BR>&nbsp;&nbsp;&nbsp;&nbsp;&nbsp;Bestelesni glasovi izgovarali su saopštenja na sandiju, ali i na pet-šest drugih jezika koje uopšte nije prepoznavala. Ideografski simboli pisanog sandija bili su joj nerazumljivi, ali je govorni sandi učila pomoću traka za ubrzano pamćenje. Te trake su otvarale njen um muzikom i istovremeno urezivale znanje, neizbrisivo i bezbolno, u njeno pamćenje, kroz podsvest; sada je već razumevala glavninu okolnog govora na sandiju. Ali u tom jeziku postojale su nijanse unutar nijansi, kao i u odnosima između građana koji su se sandijem sporazumevali. Strogi kastinski sistem kontrolisao je stanovnike ovog sveta, definišući njihove uloge u društvu od dana rođenja. Van-Karemovci su bili imuni na ta ograničenja, pod uslovom da se drže iznad njih - Luna je dobila prekršajnu kaznu, iako je Elsevir molila vlasti da se kazna ne izrekne, samo zato što se jednom prodavcu u radnji obratila rečima koje su značile njegovu klasifikaciju na sandiju, umesto opštom rečju "građanine". Ozbiljniji prekršaji pravila ponašanja u sistemu kažnjavani su visokim novčanim kaznama ili čak gubitkom mesta u kasti koje je krivac do tad, po nasleđu, imao. Postojale su izdvojene prodavnice, kafane, pa i pozorišta za tehničku kastu, netehničku kastu i za neklasifikovane; najviši i najniži učesnici u sistemu čak nisu smeli da razgovaraju jedni sa drugima bez posrednika. Pitala je indignirano, dok je stezala papirić sa potvrdom o naplaćenoj kazni, zašto ovaj narod to trpi. Elsevir se samo nasmešila i rekla: "Inercija, draga moja. Ljudi, većinom, nisu dovoljno nezadovoljni poznatim da bi ga zamenili za nepoznato. Ti-Džej to nikad nije mogao da shvati."
<BR>&nbsp;&nbsp;&nbsp;&nbsp;&nbsp;Sedeći na mekanom sedištu u čekaonici romboidno prošivene jastučaste površine, Luna se nagnula napred: Elsevir se ponovo materijalizovala pred njima, izlazeći iz mase putnika u prolazu.
<BR>&nbsp;&nbsp;&nbsp;&nbsp;&nbsp;"Već se ukrcavaju. Idemo, idemo." Mahnula je tek odštampanim kartama prema jednoj kapiji na najudaljenijem kraju čekaonice, gde su putnici zbijeno priticali kao u levak usmeren u nepoznato. Ugas i Svileni ustadoše; za njima pođe Luna, pomirena sa sudbinom. "Zašto smo tako pokunjeni, mlada gospođice?" reče Ugas. "Ništa nećeš osetiti. Sve je u rukama kontrole saobraćaja, a šatl nije kao brod. Šatl ti je više kao jedan sanduk pun robe."
<BR>&nbsp;&nbsp;&nbsp;&nbsp;&nbsp;"Dole je divno, Luno. Čekaj samo dok vidiš Kej-Arove ornamentalne vrtove."
<BR>&nbsp;&nbsp;&nbsp;&nbsp;&nbsp;"Nije meni do razgledanja vrtova, Elsi." Njen pogled se opet okrete prizorima kosmosa, kao gvožđe magnetu. "Nego do odlaska kući."
<BR>&nbsp;&nbsp;&nbsp;&nbsp;&nbsp;Ugas dobaci Elseviri jedan optužujući, nečitljivi pogled; Elsevir okrete glavu na drugu stranu. "A čekaj samo dok se ne upoznaš sa Kej-Arom, Luno. Onda ćeš razumeti sve."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
