<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44.
<P>&nbsp;&nbsp;&nbsp;&nbsp;&nbsp;"Dakle, sibilo, pretila si našoj Kraljici." Jedan čovek je, najzad, progovorio; grupno zurenje tih razbešnjenih plemića pržilo je tetovaž na njenom grlu kao da su joj na to mesto pritisnuli usijani žig. "Osim toga ušla si u grad, što je vama zabranjeno. Dobili smo privilegiju da se postaramo da više nikad ne učiniš nijednu od te dve stvari."
<BR>&nbsp;&nbsp;&nbsp;&nbsp;&nbsp;Luna uzmače ka mostu, boreći se sa uspomenom na ono što se desilo Danakil Luu, ovde u gradu. "Idem iz Palate. Ako me dirnete, zaraziću vas..." Njen glas se okliznuo.
<BR>&nbsp;&nbsp;&nbsp;&nbsp;&nbsp;"Nećemo pokušavati da te zaustavimo, sibilo", reče on glasom gladnim i zbrljanim. "Pređi ti most; samo izvoli." Iskezio se; tim izrazom, njegovo mršavo lice pretvorilo se u mrtvačku glavu. Odjednom su svi bili široko osmehnuti, sa puno drogirane i bezobzirne zlobe - ljudi koji su do maločas proslavljali kraj svog sveta, i sad našli krivca. On izvuče iz skrivenog mesta u svom plaštu neki predmet i podiže ga u vazduh. Ličio je na ljudski prst, tamne boje. "Pređi Jamu."
<BR>&nbsp;&nbsp;&nbsp;&nbsp;&nbsp;Luna šakom pokri kontrolnu kutiju na svom zglavku, zureći u taj njegov predmet, ne znajući šta mu je to, ali uverena da je nešto što predstavlja pretnju. Most je, međutim, morala preći, ili bar pokušati. Diže ruke i nespretnim pokretima oslobodi kopču svog zlatom prošivenog satenskog ogrtača. Presavi ga na trećine, zato što je broj tri Thalasin srećan broj, i zakorači prema vetrovitom rubu ambisa, prkosno počinjući ritual. Taj plašt bi joj, na leđima, bio samo smetnja; ali ako ga preda Majci koja je More, biće vredan poklon. Ako Thalasa čeka dole, gladna... željna da joj se prinese dar, ili žrtva...
<BR>&nbsp;&nbsp;&nbsp;&nbsp;&nbsp;Damo, vodi me! Uz molitvu, Luna baci ogrtač napred, začu smeh aristokrata iza sebe. Ogrtač se razmota i poče se nadimati; zaplovi u krug, pa se sjuri dole, u zelenu dubinu, kao ptica gnjurac kad pikira na ribu.
<BR>&nbsp;&nbsp;&nbsp;&nbsp;&nbsp;Luna pritisnu prvo dugme u sekvenci na svom zglavku i pođe preko mosta. Zimci su gledali i gunđali, ali nisu preduzimali ništa. Luna odsvira sledeću notu i pođe dalje, čak i ne dišući. Na suprotnom kraju mosta čekali su je još mnogi aristokrati; nastojala je da ih ne vidi jasno... i da ne gleda dole, i da ne sluša demonsku jadikovku oko sebe, niti bučne glasove straha u sebi...
<BR>&nbsp;&nbsp;&nbsp;&nbsp;&nbsp;A kad se primakla sredini raspona, magija sibilske pesme poče je opet zahvatati, usporavati, blažeći njene strahove i tupeći njen nagon samoodržanja. Ne! Ona se skameni i sačeka da se njen užas ojača i da krene u protivnapad, pre nego što bi je pesma mogla još jednom onako uhvatiti u zamku. Međutim, tek što je stala, vide da svi oni Zimci ispred nje drže iste onakve šuplje prste, i prinose ih ustima... pištaljke! Za kontrolu vetra... Tek sad je shvatila: oni će usmeriti vetar protiv nje; i ona će tako umreti, a ničija ruka neće proliti njenu krv.
<BR>&nbsp;&nbsp;&nbsp;&nbsp;&nbsp;Bacila se napred, legla na most i čvrsto uhvatila, a tog istog trena hor zvižduka već se sudario iznad nje, razbijajući njen krug mirnog vazduha. Vetrušine jurnuše na nju odasvud, kao da hoće da je pocepaju na komade. Ipak, u središtu vetra nastavila se sibilska pesma - kao tiho 'oko' uragana; Lunu ispuni jasnovidost nekog tihog ludila. Njen um, hipnotisan, paralisan, prodre u sklonište, koje se našlo na nekoj drugoj ravni postojanja...
<BR>&nbsp;&nbsp;&nbsp;&nbsp;&nbsp;Zašto? Zašto me na ovom mestu zove? "Kako glasi odgovor?" Shvatila je da to njen sopstveni glas viče, vrišti. "Kako glasi odgovor?" Ti možeš da odgovoriš na sva pitanja osim jednog, rekla joj je svojevremeno Elsevir. Ne Šta je život? niti Postoji li Bog?... Ono jedno pitanje koje je njoj bilo zabranjeno da postavi glasilo je: Gde je tvoja izvorišna tačka? U ovom trenu, kolebajući se na večnom rubu ludila i smrti, ona spoznade najzad da je i na to pitanje odgovoreno, i da je odabrana, još jednom, od one sile koja u njenom umu živi: Izvorišna tačka, izvor, istočnik... ovde, ovde, ovde. Ispod ovog vertikalnog tunela zarivenog u more, ispod ovog grada koji je kao čioda zaboden u mapu vremena; tu leži, tajnovito kao kamen ispod zaštitničke kože koja je more, na ovoj vodenoj planeti, sibilska mašina. To će samo ona, Luna, znati. Oseti kako njen um popušta pod ovim konačnim naletom saznanja i pada u bunar istine; kriknu, osećajući da njeno telo gubi kontrolu i da će poleteti, za umom, dole...
<BR>
<BR>&nbsp;&nbsp;&nbsp;&nbsp;&nbsp;Kao trgnuti sanjar, dođe sebi. Ležala je na mostu, jecajući tiho u mirnom vazduhu. Mirni vazduh... Ona pritisnu šaku na usta, pridiže se polako na kolena. Nije bilo više nikakvog vetra; samo spokojna uzdisanja i najlakša strujanja oko nje. Zimci su stajali otvorenih usta na rubovima provalije, a pištaljke su visile iz njihovih onemoćalih prstiju. Ona se usudi da pogleda iznad njih, pored sada mlitavih i umirenih ploča za usmeravanje vetra, prema protiv-olujnim zidinama. One su sad bile zatvorene; vazduh više nije mogao proći iz ovog vertikalnog tunela u spoljašnji svet. Takođe je, na dnu tunela, priticanje morskog vazduha bilo odsečeno, i pristup do srca Karbankla zatvoren. Luna opet klonu napred, pritisnu čelo na površinu mosta, u znak zahvalnosti, bez ijedne reči.
<BR>&nbsp;&nbsp;&nbsp;&nbsp;&nbsp;Diže se nesigurno na noge i pređe most. Hodala je lagano, zbog onih koji su je gledali, ali i zbog nesigurnosti svojih nogu. Sada su lica Zimaca pokazivala mešavinu strahopoštovnja i užasa; a ona stisnu lice u hladni prkos, pokušavajući da ih snagom volje navede da se sklone da bi mogla proći.
<BR>&nbsp;&nbsp;&nbsp;&nbsp;&nbsp;Neki joj se i skloniše s puta, ali drugi postadoše samo još bešnji, bezobzirniji, više ispunjeni mržnjom, zato što su videli da jedna Letnjakinja ima lice njihove kraljice i moć boginje. Upravo u rukama takvih Luna vide gvozdenu motku sa oreolom od metalnog trnja, veštičju ogrlicu, nalik na onu koja je razderala grlo Danakil Lua. Ogrlica se pomače napred i nađe se tačno ispred nje, onemogućavajući joj silazak sa mosta. "Klekni, sibilo, ili skoči u Jamu!" Žena sa turbanom na kome je bilo mnoštvo dragulja izmahnu motkom napred, ka Luni; zato Luna ustuknu jedan korak, stežući šake u pesnice, uz svoje bokove.
<BR>&nbsp;&nbsp;&nbsp;&nbsp;&nbsp;"Puštaj me da prođem, inače..." Zaćuta, videći da se okreću; začu prethodeći zvuk mnogih koraka ljudi koji su uveliko ušli u hodnik Palate i već se bližili Dvorani vetra. Polumesec prostora iza vlastele poče se puniti ljudskim obličjima - ali pod klijevskim kožama i tkaninama kod kuće rađenim: Letnjaci. Njihova lica nisu bila ništa manje ubilački nastrojena nego lica Zimaca do pre nekoliko sekundi; nosili su noževe i harpune. Sva ta lica videše i nju gde stoji na mostu, ali se ne izmeniše nimalo.
<BR>&nbsp;&nbsp;&nbsp;&nbsp;&nbsp;"Eno je! Kraljica!"
<BR>&nbsp;&nbsp;&nbsp;&nbsp;&nbsp;Luna vide jedino lice koje se nije uklapalo sa ostalima; jednog čoveka koji se očajničkom odlučnošću gurao u prvi red. "Bi-Zi!" povika ona preko sve jače galame dveju gomila koje su se našle jedna do druge; uhvati njegov tragajući pogled i oseti da je taj pogled grli.
<BR>&nbsp;&nbsp;&nbsp;&nbsp;&nbsp;Gundalinu laktom odgurnu u stranu još jednog, poslednjeg Letnjaka na svom putu, i sad, imajući više mesta, poteže oružje i diže ga da svi jasno vide. "Stoj! Stani!" Cimnu tankoustu ženu sa tim gvozdenim oruđem, tako da se obrnula pola kruga oko sebe; tu bodljikavu spravu joj istrže i baci preko ruba, u jamu. "Daleko ste zabrazdili, Zimo. Nazad! Odstupi!"
<BR>&nbsp;&nbsp;&nbsp;&nbsp;&nbsp;"Otkud ti prava da se mešaš, stranče? Ovo su zimačka posla, zimački zakon..."
<BR>&nbsp;&nbsp;&nbsp;&nbsp;&nbsp;"To je prokleto tačno", progunđa Gundalinu. Počeo ih je potiskivati u levo i desno, otvarajući prolaz za nju. Stiže i da joj dobaci jedan pogled. "Ova žena je uhapšena; moja je." Luna uhvati namigivanje u tome i osmehnu se, sasvim protiv svoje volje.
<BR>&nbsp;&nbsp;&nbsp;&nbsp;&nbsp;"To je Kraljica, inspektore Gundalinu!" reče jedan od Letnjaka ljutito. "Naša je. Nikud ona neće otići, do Promene." Te reči bile su smrtonosne kao mraz.
<BR>&nbsp;&nbsp;&nbsp;&nbsp;&nbsp;"Nije to Arienrod. Ovo je jedna Letnjakinja, sibila! Pogledaj joj grlo." Gundalinu mahnu rukom. "Ako hoćeš Arienrod, moraćeš da prođeš kroz..." Pogledom prateći sopstveni zamah ruke, on po prvi put pogleda prostranstvo bez vetra i lice mu dobi 'prazan' izgled. "Šta?"
<BR>&nbsp;&nbsp;&nbsp;&nbsp;&nbsp;"Kakva posla imate vi sa našom kraljicom, vi, ribarčine?" Žena sa turbanom optočenim draguljima na glavi, koja je gubitkom motke sa trnovitim okovratnikom izgubila i kontrolu nad situacijom, pokuša opet da ovlada njome. "Niste dobrodošli u ovoj palati dok ona još pripada Zimi."
<BR>&nbsp;&nbsp;&nbsp;&nbsp;&nbsp;"Ima tvoja kraljica neka posla s nama!" povika jedan Letnjak. "Pokušala je da poubija sve nas, pa smo došli da joj to naplatimo. I da obezbedimo da siđe kod Dame, i ovaj put."
<BR>&nbsp;&nbsp;&nbsp;&nbsp;&nbsp;Luna je slušala, ne pomičući se, savladana bolnom, mada nevažnom radošću što opet čuje karakteristični letnjački naglasak u izgovaranju reči. Povika: "Ja sam Luna Svetlohodna Letnja..." ali glas joj bejaše u dronjcima. "Kraljica je unutra. Pređite preko mosta sad! Dokle god ja stojim na njemu, bićete bezbedni." Mahnu im rukom da dođu, oseti Bi-Zijev zapanjeni pogled na sebi.
<BR>&nbsp;&nbsp;&nbsp;&nbsp;&nbsp;Gomila, videći njen trolist i verujući da je istinit, pođe napred sa još više samouverenja. Lunino samouverenje se, međutim, uskoleba kad prvi Letnjak zakorači na most; ali vazduh ostade miran, a Letnjak joj se kratkotrajno osmehnu i klimnu joj glavom prolazeći pored nje. Jedan po jedan pođoše i ostali, nervoznim koracima, ipak rešeni da se domognu svog cilja. Luna sačeka da i poslednji Letnjak bezbedno siđe sa drugog kraja mosta, a onda načini svoje završne korake na čvrsto tlo. Zimci uzmakoše, zlovoljno gledajući nju i Gundalinua. Prilazeći mu, ona se okrete; jer prostor iza nje već je uzdrhtao, uzdahnuo. Ona vide da se protiv-olujne zidine razdvajaju, kao da se šire neka ležerna krila. Ledeni vetar opet pođe, a ploče za njegovo usmeravanje se zanjihaše, oživeše. Jama jeknu, vraćajući se malo po malo u život, donoseći novi miris mora.
<BR>&nbsp;&nbsp;&nbsp;&nbsp;&nbsp;"Bogovi! Očevi svih mojih dedova!" prošaputa Bi-Zi. "Ti si to bila, ti si zaustavila oluju. Kako... kako?" Zadržavao se na izvesnom udaljenju od nje.
<BR>&nbsp;&nbsp;&nbsp;&nbsp;&nbsp;"Ne mogu ti reći." Ona odrečno okrete glavu levo-desno. Obuhvati sebe rukama oko struka. Pomoću onog što je u Karbanklu. To ne mogu kazati nikome, nikad. "Ja to čak i ne znam." Niti smem dozvoliti da iko sazna. Mislima pođe u provaliju, dole, u dubine, sve do mora, i kroz more, u dubinu bezvremene kamene kore same planete Tijamat, gde je u tajnom sveznanju ležalo najveće spremište ljudske mudrosti. "Vodi me odavde, Bi-Zi", progunđa ona. Vrtelo joj se u glavi. "Nije ovo mesto za sibilu; ovi Zimci su u pravu. Suviše je opasno." Osećala je kako po njoj puze pogledi plemića, neprijateljski, puni neverovanja.
<BR>&nbsp;&nbsp;&nbsp;&nbsp;&nbsp;Gundalinu je povede, strogim i propisnim policijskim načinom, iz Dvorane vetra, kroz hodnik sa naslikanim prizorima vladavine Zime. Niko ne pođe za njima. Bi-Zi je, svejedno, održavao malu distancu između sebe i nje, dok su pešačili. Stresajući svoj um, ona poče da prebira po zasenjujućim delićima poslednjih nekoliko sati, tragajući za onom tajnom koja joj je bila najvažnija sve do trenutka stupanja na most: "Otkud Letnjaci ovde? Da li su ti rekli šta je Arienrod..." koja zamalo da me ubije; zavrte joj se u glavi, "šta je uradila?"
<BR>&nbsp;&nbsp;&nbsp;&nbsp;&nbsp;Odrečno je zavrteo glavom, jako dobro pazeći na kretanje svojih nogu. "Jesu, ali nisam ih razumeo; toliko su žurili. Mislim da ni sami nisu znali. Rulji je dovoljno da čuje samo nekakve lude glasine."
<BR>&nbsp;&nbsp;&nbsp;&nbsp;&nbsp;"Nisu glasine. Istina je. Ništa oni neće moći da spreče time što će nju zarobiti. Platila je strancima da izazovu epidemiju." Bacala je te reči na njega, bezobzirce.
<BR>&nbsp;&nbsp;&nbsp;&nbsp;&nbsp;"Šta?" reče on stajući i zaustavljajući i nju. "Otkud znaš?" Zaćuta, počinjući da uviđa mogućnosti.
<BR>&nbsp;&nbsp;&nbsp;&nbsp;&nbsp;"Ukres mi rekao."
<BR>&nbsp;&nbsp;&nbsp;&nbsp;&nbsp;"Ukres." On obori pogled, klimnu glavom sam za sebe. "Znači našla si ga. I, to... ti i on... je l' još..."
<BR>&nbsp;&nbsp;&nbsp;&nbsp;&nbsp;"Da." Ona splete šake ispred sebe.
<BR>&nbsp;&nbsp;&nbsp;&nbsp;&nbsp;"A, tako. Dobro." On se nasloni na zid, klonulo; nekoliko trenutaka je stajao tako, lica okrenutog od nje; izgovor za to bio mu je napad kašlja kome se prepustio. Ona uvide da njegova nevoljnost da je dodiruje nije, uopšte, bila zbog onog što je video u Dvorani vetra. "Nije izišao s tobom."
<BR>&nbsp;&nbsp;&nbsp;&nbsp;&nbsp;"Pa... Kraljica nas je uhvatila. Njega je odvela nazad." Ona se osvrte, pogleda niz hodnik, oseti rastrzanje u sebi. Ali mamuze tuđeg, ne njenog, predosećanja, opet je podbodoše: Ostavi ga, ostavi ga. Odlazi sad... "Ništa mu neće biti, sad kad su Letnjaci ušli da stave Kraljicu pod stražu. Oni njega ne poznaju." To je govorila više sebi nego Gundalinuu; pouzdavala se da će sila koja je zaštitila nju takođe da zaštiti i Ukresa. "Moram da zaustavim tu kugu. Znam ko stoji iza toga; Ukres mi je sve rekao. Moram kazati nekome, policiji..." Zbunjeno prođe prstima kroz umršenu kosu.
<BR>&nbsp;&nbsp;&nbsp;&nbsp;&nbsp;"Znači, nije te on izručio onoj grupi za mučenje sibile?" reče Gundalinu, kao da ne može da se odvoji od razmišljanja o toj ideji. Obrisa čelo rukavom, otvori prednju stranu jakne.
<BR>&nbsp;&nbsp;&nbsp;&nbsp;&nbsp;"Ne. To je Arienrod uradila."
<BR>&nbsp;&nbsp;&nbsp;&nbsp;&nbsp;"Arienrod! Ali, mislio sam da ti je ona..." Nije dovršio. Nije bilo potrebno.
<BR>&nbsp;&nbsp;&nbsp;&nbsp;&nbsp;Omotala je jedan odlutali dugi pramen kose oko prsta, pogledala ga, povukla. "Bilo nas je devet... i niko po njenom ukusu. Nismo postali ono što je ona želela da budemo. Zato nas je... napustila, odbacila." Luna diže ruku kao da maše 'zbogom' svojoj izgubljenoj duši. Ali iznenada opet pogleda njega. "Znao si. Znao si i o meni. Onda zašto si imao poverenja da me pustiš da uđem kod nje?"
<BR>&nbsp;&nbsp;&nbsp;&nbsp;&nbsp;"Od početka sam znao da ona nikako nije mogla postići da budeš njena verna slika. Šta misliš, da sam mogao provesti... toliko vremena s tobom, a ne osetiti razliku?" Njegov osmeh ojača; on dohvati Lunu za šake. "Neće još dugo proći, i ona će proklinjati žurbu sa kojom te je oterala. Hajdemo sad, i kaži mi sve što znaš o toj zaveri."
<BR>&nbsp;&nbsp;&nbsp;&nbsp;&nbsp;Luna opet pođe naporedo s njim, držeći ga čvrsto za ruku, držeći se za isceljujući melem njegovog poverenja, ne bi li suzbila bol. Pešačili su ka ogromnom ulazu, i ka kraju Zime; govorila je Gundalinuu sve. Prisiljavala je svoj um da ostaje na uskoj stazi između naslikanih predela divljine. Vrata se otvoriše, propuštajući unutra životnu snagu grada, usisavajući njih dvoje u vrtlog gradske vitalnosti. Na ulazu više nije stajala nikakva kraljevska garda, nego samo jedna grupa ratobornih Letnjaka koji su čučali okolo, držeći stražu na svoj način. Luna se uhvati za Gundalinuovu jaknu; onda se doseti da oni pojma nemaju kako Kraljica izgleda. To ni sama Luna, svojevremeno, nije znala. Ali, vide da su dvojica ili trojica primetili istetovirani trolist na njoj i pogledali je iznenađeno. "Bi-Zi, po čemu si znao da treba da dođeš po mene? Kako si znao da si mi potreban?"
<BR>&nbsp;&nbsp;&nbsp;&nbsp;&nbsp;On opet obrisa oznojeno lice, protrlja oči. "Nisam znao. Kad su naišli Letnjaci, zaključio sam da je čekanja dosta. Zato sam pokazao policijsku kartu za identifikaciju i predstavio se kao policajac-pratilac." Pogleda levo i desno, Letnjake koji su ih propustili. "Nedostajaće mi ta značka..." Nije bilo ničeg što bi dalo oslonac lažnoj lakoći u njegovom glasu, koja se sruši. On se opet zakašlja; gadno krkljanje zgrušavalo se duboko u njegovim prsima. Stigoše u ničiju zemlju, između letnjačke straže i gomile posmatrača koji su se vrzmali kojekuda. "Slušaj me... Luno." Borio se za dah. "Ja ću morati da se suočim sa svojom krivičnom odgovornošću... pre ili kasnije. Neizbežno. Moram da se vratim; zašto ne bih s tim svršio odmah. Prijaviću sve što si mi rekla, prvoj patroli koju vidim. Nije potrebno da rizikuješ sebe, da se predaješ vlastima. Tvoj narod je ovde; reci im o tebi i Ukresu pre nego što saznaju da je on Starbak. Oni će moći da ti pomognu u onim stvarima gde ja ne mogu." Naglo prenese pogled sa nje na okupljene Letnjake, steže jaknu oko sebe. Usta mu se stegoše u liniju, kao da se ne usuđuje da sebi dozvoli da ma šta dalje kaže.
<BR>&nbsp;&nbsp;&nbsp;&nbsp;&nbsp;"Bi-Zi." Ona pritisnu prste na usta. "Kako da ti..."
<BR>&nbsp;&nbsp;&nbsp;&nbsp;&nbsp;"Nikako. Ne pokušavaj." Odrečno zavrte glavom. "Samo me pusti da idem..." Poče se okretati, ali ona vide da mu, u okretu, popuštaju kolena. Usporenim kretanjem on pade i ostade bez svesti na belim kamenim pločama.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
