<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;"Građanine, šta ćeš u mojoj kancelariji?" Geja Džeruša Pala-Tion je besno gledala preko hrpica službenih koještarija koji su bili naslagani oko njenog terminala i po uglovima radnog stola. U ćoškovima sobe takođe.
<BR>&nbsp;&nbsp;&nbsp;&nbsp;&nbsp;"Rekli mi da dođem ovde. Za dozvole." Dućandžija je gnječio svoju kravatu, na pola puta između nesigurnosti i oholosti. "Rekli su mi da ćete mi Vi reći zašto još ni reči nema o..."
<BR>&nbsp;&nbsp;&nbsp;&nbsp;&nbsp;"Znam, znam. Ali mogao bi, za tebe, da potraži svaki narednik, svaki patroldžija, makar i sa pola mozga!" Bože, kad bih mogla da izguram ceo jedan radni dan, a da ne viknem ni na koga... ceo jedan sat rada, zapravo. Provukla je prste kroz crno-crvene kovrdže kose. "Ko te posla ovamo?"
<BR>&nbsp;&nbsp;&nbsp;&nbsp;&nbsp;"Inspektor Man..."
<BR>&nbsp;&nbsp;&nbsp;&nbsp;&nbsp;"...tanjez", dovrši ona uglas s njim. "E pa posleo te na pogrešno mesto. Vrati se na prijemno odeljenje i reci tamošnjem dežurnom da potraži pravo."
<BR>&nbsp;&nbsp;&nbsp;&nbsp;&nbsp;"Ali on je rekao..."
<BR>&nbsp;&nbsp;&nbsp;&nbsp;&nbsp;"Ovog puta ne dozvoli da te odbije!" Mahnula mu je da iziđe i već je gledala dole, na napola pročitani izveštaj koji je, na ekranu, još čekao njeno odobrenje; pružila je ruku ka dugmetu interkoma. "Naredniče, probudi svoj mozak i pazi malo kakve idiote puštaš unutra! Šta misliš, zašto inače sediš tu?"
<BR>&nbsp;&nbsp;&nbsp;&nbsp;&nbsp;"E baš i vi umete da vodite celu jednu planetu, do..." Ostatak te grdnje nije se čuo zato što su se vrata zatvorila za trgovcem.
<BR>&nbsp;&nbsp;&nbsp;&nbsp;&nbsp;"Izvin'te, komandante", reče narednik, zlovoljno bestelesan. "Da pustim sledećeg?"
<BR>&nbsp;&nbsp;&nbsp;&nbsp;&nbsp;"Mmmmmda." Ne. Ne, ne više. "I zovi mi Manta... ne, ništa, to povlačim." Pustila je dugme interkoma. Mogla bi da šutne ovog Mantanjeza, da ga jednostavno otpusti iz policije, zato što joj on namešta ovakve zvrčke, ali ako bi to uradila, suočila bi se sa otvorenom pobunom u policijskim redovima, umesto, kao sada, samo sa otvorenim nezadovoljstvom. Tokom ovih godina, od kad je postala komandant 'plavaca', njen ugled u njihovim očima sve više je padao... od zla na gore. A on to zna. Zna, skot jedan... Slepo je zurila u izveštaj. Pre nekoliko meseci došlo je do 'pada' policijskog informacionog sistema i od tada je vladao haos. I sad radi sa jedva polovinom normalne delotvornosti; čak ni karemovska ekspertiza nije mogla mnogo da pomogne, jer, bitni rezervni delovi se, iz nekog razloga, nisu mogli nabaviti. Zato se Džeruša već mesecima trudila da sredi evidenciju tijamatske policije... a poslednjih sat vremena, samo da pročita ovaj jedan jedini izveštaj, svaki put uspevajući da održi koncentraciju pola minuta, ali ne stižući ni blizu kraja. Ona pritisnu dugme 'ODOBRAVA SE' i pusti da stvar ode nepročitana. Ne postižemo ništa. Ovo nas potiskuje, klizimo unazad, zatrpava nas žive... Zavukla je ruku u hrpu praznih paketića iesta-kapsula u jednoj od njenih ladica, nadajući se da ima još nekih sa ponekom nepotrošenom kapsulom. Do vragova, ovoga ponestaje - kako da čovek izdrži do kraja dana?
<BR>&nbsp;&nbsp;&nbsp;&nbsp;&nbsp;Vrata su se otvorila, ne donoseći nikakav odgovor na njeno pitanje; samo je ušao kapetan - Uf, bogova mu, kako se zvaše ovaj? - i salutirao. "Kapetan Kerla-Tinde raportira, komandante", kao da nije ni očekivao da se ona seća njegovog imena. Već je bila sviknuta na tu hladnoću i drskost tona. Plavci ne mogu da je smisle, gotovo svaki je mrzi, a sad već i ona njih, maltene jednako. Disciplina je otišla u propast, ali jedna Geja Džeruša ne može da smanji čin svima njima odjednom - a sve ostale mere već je oprobala. Panduri jednostavno neće da je slušaju: zato što je žena, dabome (i proklet bio dan kad je odlučila da pokuša da bude nešto više od toga...) ali i zato što je zauzela mesto na kome bi, po pravu, trebalo da se nalazi Mantanjez. Posebno zato što je njeno naimenovanje bilo Kraljičina ideja. Smatraju da je ona, Džeruša, marioneta u rukama Kraljice; a kako može da dokaže da nije tako, kad je sva upletena u Arienrodine konce kao u paučinu, ostavljena ovde da visi između zemlje i neba, sa sve manje volje da nastavi?
<BR>&nbsp;&nbsp;&nbsp;&nbsp;&nbsp;"Šta je, Kerla-Tinde?" upita ona, ne uspevajući da ukloni oštrinu iz svog glasa.
<BR>&nbsp;&nbsp;&nbsp;&nbsp;&nbsp;"Ostali oficiri su me zamolili da govorim u njihovo ime, gospoja." Ta reč bila je sva otežala od nesklada. "Tražimo da se prekine sa prinudnom patrolnom dužnošću oficira ovde u gradu. Smatramo da za to postoje pozornici-patroldžije; štetno je za ugled oficira da bude primoran da zlostavlja građane po ulicama."
<BR>&nbsp;&nbsp;&nbsp;&nbsp;&nbsp;"A vi biste radije da građani masiraju jedni druge, a?" Namrštila se, odveć lako, i nagnula se napred. "Kojom važnom dužnošću biste želeli da se bavite umesto toga?"
<BR>&nbsp;&nbsp;&nbsp;&nbsp;&nbsp;"Onima koje su nam i namenjene! I ovako ne stižemo da obavimo sve administrativne poslove, a kamoli još ako treba i da patroliramo po ulicama." Njegovo široko lice uzvraćalo joj je jednakom merom, mrštenje za mrštenje. Pogledao je upadljivo ka hrpama kutija sa računarskim trakama na njenom radnom stolu.
<BR>&nbsp;&nbsp;&nbsp;&nbsp;&nbsp;"Znam, Kerla-Tinde", reče ona, prateći njegov pogled. "Smanjila sam birokratiju najviše što sam mogla." Trebalo bi i da vidiš kako opako mi se Hovanese protivio zbog toga. "Znam da je sve postalo deset puta gore kad se kompjuter sjebao; ali, do vragova, naš posao ovde je i sad da štitimo građane Hegemonije, i to mora da se radi."
<BR>&nbsp;&nbsp;&nbsp;&nbsp;&nbsp;"Onda nam bar jednom daj nešto vredno truda!" Kerla-Tinde je mahnuo rukom prema nepostojećem pogledu kroz njen nepostojeći prozor. "A ne da dižemo pijandure sa trotoara. Daj da pohvatamo one krupne kriminalce, postigni da budu izrečene neke presude koje će nešto značiti."
<BR>&nbsp;&nbsp;&nbsp;&nbsp;&nbsp;"Nikad vi te presude nećete dobiti. To je gubljenje vremena." Bogovi, da li ja zaista izgovaram ove reči? Jesam li ja zaista ona ista koja je svojevremeno stajala tu gde on stoji i govorila to što on govori? Ispod ruba stola zgnječila je jedan prazan paketić od iesta u bolnu grudvicu. Nisam... nisam ona ista. Ali istina je ovo što mu je upravo kazala...
<BR>&nbsp;&nbsp;&nbsp;&nbsp;&nbsp;Čim je postala komandant, pokušala je da potuče velike gangstere, one za koje je znala da odavde, iz Karbankla, kontrolišu mreže interplanetnog poroka. Ali oni su joj izmakli kroz prste kao voda. U kojoj god ilegalnoj aktivnosti da ih uhvatiš, pokaže se da je, formalno-zakonski, kriv neki državljanin Tijamata. A Tijamatovci su svi pod nadležnošću Kraljice; njih policija ne može ni da pipne, bez Kraljičine dozvole.
<BR>&nbsp;&nbsp;&nbsp;&nbsp;&nbsp;"Komandant Lu-Sked nije tako mislio."
<BR>&nbsp;&nbsp;&nbsp;&nbsp;&nbsp;Vraga nije. Ali, nije imalo smisla to izreći. Da li se i Lu-Sked suočio sa isto blokadom koja izluđuje - ili je Arienrod preuredila društvo Karbankla samo zbog nje? U svakom slučaju, ona ovo ne može objasniti ni Kerla-Tindeu, ni ma kome drugome od njih; već im je 'jasno' da je ona u Kraljičinom džepu, i tako će misliti ma šta ona pričala. "Vi ste na ulici, u patrolama, iz dobrog razloga, Kerla-Tinde; znate da se ulično nasilje naglo povećalo" - a videla je Arienrodinu ruku i iza toga; i videla u Kerla-Tindeovim očima da krivica i za to 'jasno' pada na nju, komandantkinju plavih - "zato što se bližimo konačnom odlasku. Nikakva smena nam ne dolazi i neće doći. Iz tih razloga, vi ćete ići i dalje u patrole po Ulici, sve dok vam ja ne kažem da prestanete; dok poslednji brod ne bude spreman za uzletanje sa ove planete."
<BR>&nbsp;&nbsp;&nbsp;&nbsp;&nbsp;"Glavni inspektor Mantanjez nije..."
<BR>&nbsp;&nbsp;&nbsp;&nbsp;&nbsp;"Mantanjez nije komandant, do vraga! Ja jesam!" Njen glas se opet oteo kontroli. "Moja naređenja ostaju. Sad izlazi iz moje kancelarije, kapetane, dok to ne pretvorim u 'poručniče'."
<BR>&nbsp;&nbsp;&nbsp;&nbsp;&nbsp;Kerla-Tinde se povukao; njegova maslinasta koža potamnela je od indignacije. Vrata su se zatvorila odsecajući Džerušu od još jednog nerazrešenog sukoba, od još jedne glupe greške.
<BR>&nbsp;&nbsp;&nbsp;&nbsp;&nbsp;Nije ni čudo da me mrze. Mrzeći samu sebe, zagledala se u neprovidnost polarizovanih 'prozora' koji su bili njen jedini štit od mržnje policijske centrale svuda uokolo. U tim pločama bledo se odražavala njena sopstvena slika, kao hologramska transmisiona avet, loša imitacija lažne stvarnosti. Više i ne postoji nikakva Geja Džeruša, žena, od čvrstog ljudskog mesa; postoji samo jedna histerična oštrokonđa, opakog jezika, progonjena paranoidnim iluzijama. Koga ona pokušava da prevari? Ona je sama kriva, nesposobna je za ovaj posao, neuspešna je... ona je inferiorno biće, slabo, previše emotivno, žensko. Naslonila se unazad u svom mekanom sedištu, pogledala dole duž svog tela, znajući istinu koja ni teškom uniformom nikad nije mogla biti sasvim sakrivena. Vidiš: čak nema petlju ni da prizna da je neuspeh došao zbog njene sopstvene nesposobnosti, a ne zbog neke Kraljičine fantastične zavere. Pa nije ni čudo što joj se svi smeju.
<BR>&nbsp;&nbsp;&nbsp;&nbsp;&nbsp;Pa ipak - videla je Kraljičino lice na jednoj letnjačkoj curi. I videla je Kraljičin bes kad je ta mlada ženska zbrisala sa Tijamata. Isto tako, videla je kako Lu-Sked puzi po sopstvenoj prljavštini... bez ikakvog mogućeg razloga, osim zbog Arienrodine osvete. Ne, ona ne gubi pamet, nego je Arienrod sistematski, malo po malo, raspamećuje.
<BR>&nbsp;&nbsp;&nbsp;&nbsp;&nbsp;Međutim, ona se tome ne može nikako suprotstaviti. Nema načina. Sve je pokušala, ali bekstvo je nemoguće - ostaje samo svest da njena karijera, budućnost, vera u sebe, neumitno krvare i bliže se smrti. Karijera je već upropašćena, dosije o njenom komandantskom radu je dugi, neprekinuti niz neuspeha i žalbi. Kraj njihovog boravka na Tijamatu biće ujedno i kraj svega što je ikad pokušavala da stvori ili želela da uradi. Arienrod, dakle, razara i nju; neće je uništiti brzo kao Lu-Skeda, nego delić po delić, tako da će biti svesna svake nijanse svoga propadanja.
<BR>&nbsp;&nbsp;&nbsp;&nbsp;&nbsp;I, najbolje od svega: Arienrod je sigurno znala da će ona ostati na položaju, da će istrajno prkositi svojoj sudbini - kao što je celog života činila. Jer, sad podneti ostavku i otići sa Tijamata značilo bi priznati da je sve bilo uzalud. Zapravo, sve će i biti uzaludno, kad sa Tijamatom njihov posao bude gotov; ali, do tad, čak i ova paklena parodija njenog sna bolja je nego život bez ikakvog sna.
<BR>&nbsp;&nbsp;&nbsp;&nbsp;&nbsp;Nije mogla da uzvrati udarac Kraljici, ni najmanju uzvratnu nezgodu da joj namesti. Pukim slučajem pokvarila je Arienrodin plan za produžavanje vlasti zimske stranke. Ali, bogovi su svedoci da Džeruša nije u tome našla ni tren zadovoljstva - niti je u kasnijim godinama otkrila ikakav nagoveštaj o novim paukovim mrežama koje bi Kraljica, kao zamenu, mogla spremati. I nesumnjivo sprema... samo što ovog puta Hegemonija, oličena u njoj, Džeruši, možda neće uspeti da taj plan osujeti. Eto šta bi moglo biti kruna neuspešnog komandantskog rada.
<BR>&nbsp;&nbsp;&nbsp;&nbsp;&nbsp;Ipak, vremena ima još. Bitka još nije gotova, treba se srediti i... "Slušaš li me sada, droljo? Srediću ja tebe, tako mi skota života, srediću te! Neću se slomiti, ne popuštam dok te..."
<BR>&nbsp;&nbsp;&nbsp;&nbsp;&nbsp;Vrata su se opet otvorila, vraćajući joj lopticu njenih sopstvenih reči; ušao je jedan policajac i sagledao jednim hitrim pogledom da je sama. Stavio je na njen sto još jednu zapečaćenu kutiju sa službenim informacijama. Pogledao je Geju Džerušu iskosa.
<BR>&nbsp;&nbsp;&nbsp;&nbsp;&nbsp;"Šta je, šta si zinuo?"
<BR>&nbsp;&nbsp;&nbsp;&nbsp;&nbsp;Salutirao je i izišao.
<BR>&nbsp;&nbsp;&nbsp;&nbsp;&nbsp;Sa još jednom super provalom za ogovaranje komandantice. Njena odlučnost već se mrvila. Kako, zapravo, znaš; po čemu možeš biti sigurna da nisi već pomerila pameću...? Pružila je ruku pored terminala, prema toj novoj kutiji, ali se njena šaka sklopila oko jednog usamljenog lista štampane hartije koji je bio kutijom delimično pritisnut. Izvukla ga je, pročitala jedan red: 'ŽALIMO SE NA:' Zgnječila je papir obema šakama. Ko je to ovde smestio? Ko?
<BR>&nbsp;&nbsp;&nbsp;&nbsp;&nbsp;Interkom poče da zvoni. Pritisnula je dugme za uključenje, žestokim pokretom ali ćutke, nemajući poverenja u svoj glas.
<BR>&nbsp;&nbsp;&nbsp;&nbsp;&nbsp;"Radiofonski poziv iz unutrašnjosti, komandante. Neko po imenu Kenet ili tako nešto. Da mu dam vezu?"
<BR>&nbsp;&nbsp;&nbsp;&nbsp;&nbsp;Ngenet? Bogova mu, sad nije sposobna da razgovara s njim, ne u ovakvom stanju. Zašto, do vraga, uvek odabere najgori trenutak, i zašto se uopšte više trudi?
<BR>&nbsp;&nbsp;&nbsp;&nbsp;&nbsp;"Osim toga, došao je inspektor Mantanjez da razgovara s Vama."
<BR>&nbsp;&nbsp;&nbsp;&nbsp;&nbsp;"Da čujem ovoga što zove." Da, samo šta ću mu reći? Šta? "A Mantanjezu kažite da se malo... da se malo strpi."
<BR>&nbsp;&nbsp;&nbsp;&nbsp;&nbsp;Začula je iz zvučnika pucketanje olujnih radio-smetnji na radio-talasima, a zatim dobro poznato izobličenje dobro poznatog glasa. "Alo? Alo, Džeruša..."
<BR>&nbsp;&nbsp;&nbsp;&nbsp;&nbsp;"Ovde sam, Miroe!" Sa neočekivanim talasom zadovoljstva prisetila se kako je to kad neko ljudsko biće razgovara s tobom dobrovoljno, rado... uvide odjednom koliko joj njegovo prijateljstvo znači, mnogo više od obične ljudskosti. "Bogovi, ala prija kad se ti opet javiš", reče ona. Smeškala se, da, zaista se osmehivala.
<BR>&nbsp;&nbsp;&nbsp;&nbsp;&nbsp;"Ne čujem te... prijem je loš! Da li... na plantažu opet... dan-dva? Odavno... posetu!"
<BR>&nbsp;&nbsp;&nbsp;&nbsp;&nbsp;"Pa, ne mogu, Miroe." Otkad nije bila kod njega? Mesecima; i od tada do danas nije ni razgovarala s njim; već mesecima nije sebično utrošila dan ili sat na nešto od čega će se nasmešiti. Ne može ni sad, ne može sebi taj luksuz da dozvoli.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Kažem... ovaj..." Vide sopstveni odraz na ploči zida, lice tamničarke utamničene. Panika je dotače mutnim prstom. "Da! Da! Dolazim! Dolazim večeras."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
