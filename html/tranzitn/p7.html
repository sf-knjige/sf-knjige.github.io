<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Tako je sve to započelo, pomisli Enoh, pre gotovo stotinu godina. Puko sanjarenje kraj logorske vatre pretvorilo se u stvarnost, i Zemlja se sada nalazila na galaktičkim kartama, postavši tranzitna stanica za čitavo raznovrsje bića što su putovala između zvezda. Nekada su to bili stranci, ali su odavno prestali da to budu. Zapravo, sam taj pojam, stranci, beše pogrešan. U bilo kom obličju da su se javljali, kakva god da im je bila svrha, uvek su to bila bića poput ljudi.
<BR>&nbsp;&nbsp;&nbsp;&nbsp;&nbsp;On ponovo skrenu pogled na zapis od 16. oktobra 1931, i brzo ga prelete. Pri samom dnu bilo je zabeleženo sledeće:
<BR>
<BR>&nbsp;&nbsp;&nbsp;&nbsp;&nbsp;Ulis kaže da su Tubanci sa planete VI možda najveći matematičari u čitavoj galaksiji. Po svemu sudeći, razvili su numerički sistem nadmoćan svim postojećim, i naročito koristan u poslovima statistike.
<BR>
<BR>&nbsp;&nbsp;&nbsp;&nbsp;&nbsp;Enoh sklopi knjigu i ostade da ćutke sedi na stolici, pitajući se da li su statističari sa Mizara X poznavali radove Tubanaca. Možda i jesu, pomisli on, budući da su bar neki vidovi matematike kojom su se oni koristili bili krajnje neobični.
<BR>&nbsp;&nbsp;&nbsp;&nbsp;&nbsp;On odgurnu arhivsku knjigu u stranu i poče pretraživati po ladici pisaćeg stola, izvukavši najzad svoju kartu - grafikon. Raširivši je pred sobom na stolu, on se zagleda u nju. Kad bi samo mogao biti siguran, pomisli on. Kad bi samo bolje poznavao mizarsku statistiku. Tokom poslednjih desetak godina, ili više, proučavao je taj grafikon, stalno iznova proveravajući sve činioce i suprotstavljajući ih mizarskom sistemu, sve vreme nastojeći da ustanovi da li su činioci kojima se služio bili baš oni kojima je trebalo da se služi.
<BR>&nbsp;&nbsp;&nbsp;&nbsp;&nbsp;On stisnu šaku u pesnicu i udari njome po stolu. Kad bi samo mogao biti siguran. Kad bi samo mogao da porazgovara sa nekim. Bilo je to, međutim, nešto od čega je zazirao, budući da bi kada bi tako postupio potpuno razgolitio ljudsku rasu.
<BR>&nbsp;&nbsp;&nbsp;&nbsp;&nbsp;Jer, on je još bio čovek. Čudno, pomisli on, da je još ljudsko biće, da je, posle čitavog stoleća povezanosti sa svim tim bićima sa brojnih, dalekih zvezda, uprkos svemu, i dalje bio Zemljanin.
<BR>&nbsp;&nbsp;&nbsp;&nbsp;&nbsp;Jer, u mnogo pogleda njegove veze sa Zemljom bile su prekinute. Stari Vinslou Grant bio je sada jedino ljudko biće s kojim je još razgovarao. Susedi su ga se klonili, a drugih nije ni bilo, sem ako se ne računaju oni osmatrači, mada je i njih retko viđao - samo nagoveštaje njihove prisutnosti, samo mesta sa kojih su osmatrali.
<BR>&nbsp;&nbsp;&nbsp;&nbsp;&nbsp;Samo sa starim Vinslouom Grantom i Meri i drugim bićima-senima koji su povremeno navraćali da podele s njim njegove samotničke časove.
<BR>&nbsp;&nbsp;&nbsp;&nbsp;&nbsp;To je bilo sve što mu je preostalo od Zemlje, stari Vinslou i ta bića-seni i ta farma što se pružala oko kuće - ali ne i sama kuća, jer je ona već odavno pripadala onim drugima.
<BR>&nbsp;&nbsp;&nbsp;&nbsp;&nbsp;On zatvori oči, nastojeći da se priseti kako je kuća izgledala u onim starim danima. Bila je tu kuhinja, u istoj ovoj prostoriji u kojoj je sada sedeo, sa gvozdenom peći za kuvanje, crnom i zastrašujućom, u jednom uglu, kezeći se svojim ognjenim zubima kroz proreze rešetke. Sasvim uza zid stajao je sto, za kojim su njih troje obedovali; sasvim je jasno mogao osetiti kako je sto izgledao, sa bočicom za sirće i čašom u kojoj su stajale kašike i Lenjom Suzanom sa senfom, renom i čilijem nasred crvenog kockastog stolnjaka koji je prekrivao sto.
<BR>&nbsp;&nbsp;&nbsp;&nbsp;&nbsp;Seti se, zatim, jedne zimske večeri kada mu je bilo, po svemu sudeći, tri, najviše četiri godine. Mati je bila zauzeta oko peći, pripravljajući večeru. On je sedeo na podu, nasred kuhinje, igrajući se nekim kockama i osluškujući prigušene urlike vetra koji se zavlačio pod strehe i zabate. Odjednom njegov otac dođe spolja, sa muže u staji, i nalet vetra i kovitlac snega prodreše u prostoriju zajedno s njim. Otac brzo zatvori vrata i vetar i sneg nestadoše, ostavši odsečeni tamo napolju, osuđeni na spoljnu tminu i pustoš noći. Otac stavi vedro s mlekom koje je doneo na sudoperu, i Enoh vide da mu bradu i obrve prekriva sneg, i da mu se svuda oko usta, po bradi i brkovima, nahvatao led.
<BR>&nbsp;&nbsp;&nbsp;&nbsp;&nbsp;On za trenutak zaustavi tu sliku u svom sećanju, njih troje kao istorijske figure u kakvoj muzejskoj prostoriji - otac, sa ledom na bradi i brkovima i velikim filcanim čizmama što su mu dopirale do kolena; majka, lica zarumenjenog usled poslovanja oko peći i sa čipkom opervaženom kapicom na glavi, i najzad, on sam, kako sedi na podu i igra se kockama.
<BR>&nbsp;&nbsp;&nbsp;&nbsp;&nbsp;Postojala je, međutim, još jedna stvar koje se sećao, možda čak i jasnije no svega drugog. Na stolu je stajala jedna velika lampa, a na zidu iza nje visio je neki kalendar; svetlost lampe padala je kao reflektorski snop na sliku na kalendaru. Slika je prikazivala starog Božić-batu kako se u saonicama vozi kroz šumski krajolik, a sav šumski narod izišao je da ga pozdravi. Veliki, pun mesec blistao je nad drvećem, a tle je bilo prekriveno debelim nanosima snega. I jedan par zečeva sedeo je tu, piljeći razneženo u starog mrazovnjaka, kraj zečeva stajao je jelen, i rakun malo dalje, repa obavijenog oko nogu, a veverica i čikadi, jedno kraj drugog, sedeli su na vidno povijenoj grani. Starac je visoko podigao bič, u znak pozdrava, obrazi su mu bili crveni i osmeh veseo, a jeleni upregnuti u njegove sanke i razdragani i ponosni.
<BR>&nbsp;&nbsp;&nbsp;&nbsp;&nbsp;Tokom svih tih godina, na sredokraći devetnaestog veka, Božić-bata je jezdio snegovitim hodnicima vremena, visoko uzdižući svoj bič u veseli pozdrav stnovnicima šuma. A zlaćana svetlost lampe jezdila je zajedno s njim, osvetljavajući zid i kockasti čaršav na stolu.
<BR>&nbsp;&nbsp;&nbsp;&nbsp;&nbsp;Eto kako, pomisli Enoh, neke stvari odole vremenu - uspomene i sećanja i ugodna toplina kuhinje jedne olujne zimske večeri u detinjstvu.
<BR>&nbsp;&nbsp;&nbsp;&nbsp;&nbsp;Ali to opstajanje beše samo u duhu i umu, jer ništa drugo nije bilo trajno. Kuhinje sada više nije bilo, niti dnevne sobe sa starovremenskom sofom i stolicom za ljuljanje; ni gostinske sobe, sa njenom uštogljenom otmenošću od brokata i svile, kao ni spavaćih soba za goste na prvom i domaću čeljad na drugom spratu.
<BR>&nbsp;&nbsp;&nbsp;&nbsp;&nbsp;Sve to je netragom nestalo, i sve je sada bilo samo jedna jedina soba. Čitav drugi sprat, i svi pregradni zidovi bili su uklonjeni. Čitavu kuću činila je sada samo jedn ogromna prostorija. U jednom njenom delu nalazila se glaktička Stanica, a u drugom životni prostor opslužioca Stanice. Sasvim u uglu nalazio se krevet, do njega peć koja je funkcionisala na principu potpuno stranom Zemljanima, i najzad jedan hladnjak, takođe vanzemaljske izrade. Pored zidova bile su poslagane police i kredenci, natrpani časopisima, knjigama i novinama.
<BR>&nbsp;&nbsp;&nbsp;&nbsp;&nbsp;Preostala je samo još jedna stvar iz tih davnih dana, stvar koju Enoh tuđincima koji su postavili Stnaicu nije dopustio da uklone - glomazni stari kamin načinjen od cigala i domaćeg kamena što je stajao priljubljen uz jedan zid u dnevnoj sobi. Još je bio tu, jedini preostatak iz starih dana, jedina zemaljska stvar, sa velikom, čvornovatom hrastovom gredom koju je njegov otac svojom širokom sekirom izdeljao iz jednog masivnog trupla, a onda uglačao strugom i rendetom. Na gredi iznad kamina i po policama i na stočiću nalazilo se rasuto čitavo raznovrsje predmeta i stvarčica nezemaljskog porekla - za neke od njih, čak, nije bilo ni zemaljskih naziva - postojano sakupljanih tokom godina; bili su to darovi prijateljski naklonjenih putnika. Neki od njih imali su sasvim određenu namenu, dok su neki bili tek ukrasi; bilo je tu i savršeno nekorisnih stvari, jer ih nijedan pripadnik ljudske rase ni na koji način ne bi mogao upotrebiti, pri čemu neke od njih jednostavno nisu funkcionisale na Zemlji; najzad, bilo je tu i stvari o čijoj nameni Enoh nije imao ni najmanjeg pojma, mada ih je uvek primao, pomalo zbunjen, uz brojne, mucave izraze zahvalnosti, od dobronamernihih tuđinaca koji su mu ih ljubazno donosili.
<BR>&nbsp;&nbsp;&nbsp;&nbsp;&nbsp;Na drugom kraju prostorije, pak, stajao je složen splet aparata, zauzimajući i dobar deo prostora nekadašnjeg drugog sprata: bili su to aparati koji su putnike prebacivali kroz prazninu što se protezala od jedne do druge zvezde.
<BR>&nbsp;&nbsp;&nbsp;&nbsp;&nbsp;Pravi saraj, pomisli on, mesto za predah, galaktička raskrsnica.
<BR>&nbsp;&nbsp;&nbsp;&nbsp;&nbsp;On ponovo savi kartu-grafikon i vrati je natrag u ladicu stola. Zatim, takođe, odloži arhivsku knjigu, svoj dnevnik, vrativši je na njeno mesto, među ostale, na polici.
<BR>&nbsp;&nbsp;&nbsp;&nbsp;&nbsp;Zatim baci pogled na galaktički časovnik što je visio na zidu: bilo je vreme da krene.
<BR>&nbsp;&nbsp;&nbsp;&nbsp;&nbsp;Prislonivši stolicu sasvim uz sto, on navuče jaknu koja je bila prebačena preko naslona stolice. Zatim skide pušku sa kuka koje su je pričvršćivale za zid; stavši, potom licem prema zidu, on izgovori samo nekoliko reči. Zid se nečujno rastvori i on zakorači u malenu šupu, sa njenim oskudnim nameštajem. Iza njegovih leđa zid ponovo kliznu na svoje mesto: nije bilo ni najmanjeg nagoveštaja da bi tu moglo biti ičega drugog osim čvrstog zida.
<BR>&nbsp;&nbsp;&nbsp;&nbsp;&nbsp;Napolju, kada je izišao iz šupe, bio je prekrasan dan poznog leta. Kroz samo nekoliko sedmica, pomisli on, javiće se prvi znaci jeseni, i vazduh će se ispuniti prohladnim strujanjem. Prve biljke iz familije solidago već su procvale, a koliko još juče primetio je da su i rane astre, tamo dole kraj stare ograde, već počele da dobijaju svoju uobičajenu boju.
<BR>&nbsp;&nbsp;&nbsp;&nbsp;&nbsp;On zađe iza kuće i krenu putem prema reci, zaputivši se dugim poljem prošaranim leskovim žbunovima i mestimično retkim drvećem.
<BR>&nbsp;&nbsp;&nbsp;&nbsp;&nbsp;Evo, ovo je Zemlja, pomisli on - planeta stvorena za Čoveka. Ali ne samo za Čoveka, jer ta je planeta bila namenjena i lisici, sovi, lasici, kao i zmiji, i skakavcu, i ribi - svim bujnim životnim vrstama što su se kretale vazduhom, zemljom i vodom. I ne samo onima na njoj začetim, već i onima koje su neke druge zemlje nazivale svojim domom, neke druge planete što su, iako bezbroj svetlosnih godina udaljene, bile u suštini sasvim nalik Zemlji. I Ulisu i Hazarima i svima onima koji bi, ukoliko bi zatrebalo, ili ukoliko bi to poželeli, mogli na ovoj planeti živeti bez ikakvih neugodnosti i bez veštačkih pomagala.
<BR>&nbsp;&nbsp;&nbsp;&nbsp;&nbsp;Naša su obzorja tako široka, pomisli on, a tako malo od njih vidimo. Čak i u ovom času, dok se plamteće rakete uzdižu sa Kanaverala, razbijajući drevne okove, tako malo o njima sanjarimo.
<BR>&nbsp;&nbsp;&nbsp;&nbsp;&nbsp;Žudnja je bila tu, žudnja sve jača i jača, žudnja da celom čovečanstvu saopšti stvari koje je saznao. Ne neke određene stvari, mada je bilo i takvih koje bi čovečanstvo i te kako moglo iskoristiti, već opšte stvari, najšire moguće; ali, iznad svega, osnovnu činjenicu da širom vaseljene postoje inteligentna bića, da Čovek nije sam, i da, ukoliko bi umeo da pronađe put, nikad ne bi morao da bude sam.
<BR>&nbsp;&nbsp;&nbsp;&nbsp;&nbsp;On se spusti putem preko polja i kraj niza drveća i izbi do jedne izbočene stene na vrhu litice koja je gledala prema reci. Zastade tu za trenutak, kao što je zastajao i mnogo puta ranije, tokom hiljada jutara, i zagleda se put reke što se, srebrnastoplava, veličanstveno valjala šumovitom nizinom.
<BR>&nbsp;&nbsp;&nbsp;&nbsp;&nbsp;Stara, drevna vodo, reče on ćutke se obraćajući reci, ti si sve to doživela - kilometarska lica glečera što su došli, postojali i minuli, otpuzavši natrag prema polu, tvrdoglavo sporo, centimetar po centimetar, ostavivši za sobom vode nastale samim njihovim otapanjem i plaveći dolinu plimama kakve ljudsko oko više nikada neće ugledati; mastodonte i sabljaste tigrove i dabrove velike poput medveda što su vršljali ovim prastarim brežuljcima, dok su noći hučale od njihovih urlika i krikova; i tihe, malene horde ljudi što su kaskali šumama, verali se uz litice ili plovili tvojom površinom, okretni i u šumi i na vodi, slabi telom ali velikih htenja, istrajni na način na koji to još niko nikad nije bio, i potom, pre samo malo vremena, jedan drugi ljudski soj, sa snovima što su ih nosili u svojim lobanjama i surovošću svojih ruku i gotovo užasavajućom izvesnošću o svojoj strahovitosti što su je nosili u svojim srcima. I još mnogo pre toga, jer ovo je kraj drevniji no što to iko i zamišlja, jedna druga vrsta života, i mnogi preobražaji klime, kao i sve one promene kroz koje je sama Zemlja prošla. A šta ti o svemu tome misliš? upita on reku. Jer, tebi pripadaju i uspomene i zamišljanja i vreme, i do sada je već trebalo da imaš odgovor, ili, bar, neke od odgovora.
<BR>&nbsp;&nbsp;&nbsp;&nbsp;&nbsp;Kao što je i sam Čovek već mogao imati neke od odgovora da je živeo nekoliko miliona godina - kao što bi mogao imati neke od odgovora kroz nekoliko miliona godina, ukoliko ga uopšte bude bilo.
<BR>&nbsp;&nbsp;&nbsp;&nbsp;&nbsp;A ja bih mogao biti od pomoći, pomisli Enoh. Ne bih mogao da pružim odgovore, ali bih mogao pomoći Čoveku u njegovim nastojanjima da do njih dođe. Mogao bih mu uliti veru i podariti nadu, i mogao bih mu ukazati na svrhu kakvu još nikada ranije nije poznavao.
<BR>&nbsp;&nbsp;&nbsp;&nbsp;&nbsp;Ali u sebi je znao da se na to nipošto ne bi mogao odvažiti.
<BR>&nbsp;&nbsp;&nbsp;&nbsp;&nbsp;Duboko pod njim jedan orao lenjo je kružio iznad široke brazde što ju je reka ostavila za sobom. Vazduh je bio tako prozračan da Enoh pomisli kako bi, kada bi samo malo napregao oči, mogao uočiti svako pojedinačno pero u tim moćnim razmahanim krilima.
<BR>&nbsp;&nbsp;&nbsp;&nbsp;&nbsp;Bilo je nečeg gotovo čarobnog u ovom mestu, pomisli on. Pogled što je sezao u nedogled i prozračan vazduh i osećaj izdvojenosti kao da su pokretali svu veličajnost duha. Kao da je ovo mesto bilo nešto sasvim posebno, jedno od onih naročitih mesta kakvo svaki čovek mora sam za sebe potražiti, i smatrati se srećnim ukoliko ga pronađe, jer, bilo je mnogo onih koji su ga tražili, da ga nikad ne nađu. Što je još gore, bilo je čak i takvih koji nikad nisu za njim ni tragali.
<BR>&nbsp;&nbsp;&nbsp;&nbsp;&nbsp;Stajao je, tako, na litici i zurio preko reke, posmatrajući lenog orla i talasanje vode i zeleni ćilim krošnji, i njegov se um uzdiže iznad svega toga, put onih drugih mesta, sve dok ga od tih misli ne uhvati vrtoglavica. I sve to nazva svojim domom.
<BR>&nbsp;&nbsp;&nbsp;&nbsp;&nbsp;Zatim se lagano okrenu i krenu nazad niz stene i zađe među drveće, sledeći stazu koju je tokom godina utabao.
<BR>&nbsp;&nbsp;&nbsp;&nbsp;&nbsp;Za trenutak pomisli da bi mogao sići do podnožja brega, da pogleda bokor rumenih gospinih papučica, da se uveri kako napreduju, da pokuša da zamisli svu lepotu koja će biti sva njegova ponovo sledećeg juna; odluči, međutim, da to ne bi imalo nikakvog smisla, pošto su bile dobro skrivene na jednom usamljenom mestu, gde im ništa nije moglo nauditi. Pre stotinak godina cvetale su na svim ovim padinama, i u velikim naramcima ih je donosio kući; majka bi ih onda stavljala u veliki mrki krčag, i dan ili dva čitava kuća bila je ispunjena njihovim opojnim, bogatim mirisom. Sada ih je, međutim, bilo teško naći. Izgazila su ih stada što su tuda pasla, i lovci na poljsko cveće konačno su očistili brda od njih.
<BR>&nbsp;&nbsp;&nbsp;&nbsp;&nbsp;Nekog drugog dana, reče on samom sebi, nekog dana pre no što prispeju prvi mrazevi, otići će da ih obiđe i da se ponovo prepusti uživanju u pomisli da će u proleće opet biti tu.
<BR>&nbsp;&nbsp;&nbsp;&nbsp;&nbsp;On za trenutak zastade, posmatrajući jednu vevericu koja je veselo skakutala na hrastovom drvetu. Zatim čučnu, prateći pogledom jednog puža koji mu se se našao na putu. Potom ponovo zastade kod jednog ogromnog drveta, posmatrajući mrežu od mahovine koja se isplela na njegovom stablu. Za sve to vreme osluškivao je tihi poj neke ptičice, koji je dopirao čas s jednog čas s drugog drveta.
<BR>&nbsp;&nbsp;&nbsp;&nbsp;&nbsp;Zatim nastavi svojim putem sve dok ne iziđe iz šume, i potom ivicom polja, dok ne stiže do izvora koji je žuborio niz padinu.
<BR>&nbsp;&nbsp;&nbsp;&nbsp;&nbsp;Kraj izvora je sedelo neko žensko čeljade, i on u njemu odmah prepoznade Lusi Fišer, gluvonemu kćer Henka Fišera, koji je živeo dole u nizini, pored reke.
<BR>&nbsp;&nbsp;&nbsp;&nbsp;&nbsp;On zastade, i dok ju je posmatrao pomisli koliko je u njoj bilo ljupkosti i lepote, prirodne ljupkosti i lepote jednog priprostog i samotnog čeljadeta.
<BR>&nbsp;&nbsp;&nbsp;&nbsp;&nbsp;Sedela je kraj izvora, visoko uzdigavši jednu ruku; na vrhovima dugih i osetljivih prstiju stajalo joj je nešto što se presijavalo u bezbroj boja. Glava joj je takođe bila uzdignuta, u očima joj je blistao oštar, usredsređen pogled, telo joj je bilo uspravno i vitko, i samo odajući taj gotovo zbunjujući stav tihe usredsređenosti.
<BR>&nbsp;&nbsp;&nbsp;&nbsp;&nbsp;Enoh lagano krenu prema njoj i zaustavi se tik iza njenih leđa, i tek tada razabra da je ono što se na njenim prstima presijavalo u svim bojama bio leptir, jedan od onih zlatnocrvenih leptirova što su se pojavljivali krajem leta. Jedno od leptirovih krila stajalo je ravno i uspravljeno, ali je drugo bilo povijeno i kao malo zgužvano, izgubivši nešto od praha što davaše sjaj njegovim bojama.
<BR>&nbsp;&nbsp;&nbsp;&nbsp;&nbsp;U stvari, tek tada primeti, nije držala leptira. Stajao joj je na vrhu jednog prsta, povremeno mašući zdravim krilom kako bi održao ravnotežu.
<BR>&nbsp;&nbsp;&nbsp;&nbsp;&nbsp;Bio sam očigledno u zabludi, pomisli on, kadasam maločas pomislio da mu je drugo krilce povređeno; jer, sada je sasvim lepo mogao videti da je samo, na neki način, bilo savijeno i pomalo iskrivljeno. Sada se, pred njegovim očima, postepeno ispravljalo i prah je (ukoliko ga, uopšte, maločas nije bilo) ponovo bio tu; koji časak potom, drugo krilce sasvim se izravna s prvim.
<BR>&nbsp;&nbsp;&nbsp;&nbsp;&nbsp;On načini korak-dva i stade pred devojku, tako da ga je sada mogla videti; na njenom licu se ne ukaza ni tračak iznenađenja. Bilo je to, znao je, potpuno prirodno, budući da se već morala navići na to - da joj se neko približi s leđa i odjednom se ukaže pred njom.
<BR>&nbsp;&nbsp;&nbsp;&nbsp;&nbsp;Oči su joj blistale i na njenom se licu, pomisli on, mogao uočiti neki gotovo svetački izgled, kao da je upravo doživela punu duševnu ekstazu. I on ponovo zateče sebe kako se pita, kao i svaki put kada bi je ugledao, kako joj je morao izgledati svet u kome je živela, svet dvostruke tišine, odsečena od svih drugih. Možda ne baš sasvim odsečena, ali lišena onog slobodnog protoka misli i reči na koji je čovek sticao pravo samim svojim rođenjem.
<BR>&nbsp;&nbsp;&nbsp;&nbsp;&nbsp;Bilo je, znao je, nekoliko pokušaja da je smeste u državnu školu za gluvoneme, ali se svaki takav pokušaj završavao potpunim neuspehom. Jednom je pobegla i danima lutala dok je nisu pronašli i vratili kući. Drugom, opet, prilikom, stupila je u neku vrstu štrajka neposlušnosti, odbijajući da sarađuje u svakom pokušaju da je nečemu nauče.
<BR>&nbsp;&nbsp;&nbsp;&nbsp;&nbsp;Dok je, tako, posmatrao kako sedi ovde sa leptirom, Enohu se učini da je spoznao razlog tome. Ona je imala, mislio je, svoj svet, svoj vlastiti svet, svet na koji se navikla, u kome se savršeno snalazila. U tom svom svetu nije bila bogalj, kao što bi bez sumnje bila da su je gurnuli, makar samo delimično, u taj normalni ljudski svet.
<BR>&nbsp;&nbsp;&nbsp;&nbsp;&nbsp;Jer, šta bi joj značili govor rukama ili veština čitanja s usana - ukoliko bi joj, za uzvrat, oduzeli ono neobično unutrašnje spokojstvo duha?
<BR>&nbsp;&nbsp;&nbsp;&nbsp;&nbsp;Bila je biće šuma i bregova, prolećnog cvetanja i jesenje seobe ptica. Poznavala je sve to i živela sa svim tim i bila, na neki čudan način, naročit deo svega toga. Bila je biće što je, potpuno izdvojeno, živelo u jednom starom i izgubljenom prostoru prirodnog sveta. Živela je u prostoru koji je Čovek, veoma davno, napustio - ako je uopšte ikada u njemu stvarno i obitavao.
<BR>&nbsp;&nbsp;&nbsp;&nbsp;&nbsp;I tako je tu sedela, sa raskošnim zlatnocrvenim leptirom na vrhovima prstiju, sa izrazom usredsređenosti i iščekivanja, i možda, osećanjem postignuća što joj je blistalo u očima. Bila je živa, pomisli Enoh, kao što nijedno živo biće koje je poznavao nije to bilo.
<BR>&nbsp;&nbsp;&nbsp;&nbsp;&nbsp;Leptir raširi krila i odleprša s njenih prstiju, sve se više udaljujući, nezainteresovan za bilo šta i bez straha, sve dalje, preko divlje trave i bujnog poljskog cveća.
<BR>&nbsp;&nbsp;&nbsp;&nbsp;&nbsp;Ona nastavi da se ogleda za njim sve dok mu se ne izgubi svaki trag, negde pri vrhu brda ka kome se staro polje uspinjalo, a onda se okrenu pema Enohu. Nasmešivši se, načini nekoliko razdraganih pokreta rukama, podražavajući lepršanje zlatnocrvenih krilaca, ali u tim je pokretima bilo još nečeg - osećanja sreće i radosti življenja, kao da je želela da kaže kako je svet divan.
<BR>&nbsp;&nbsp;&nbsp;&nbsp;&nbsp;Kada bih je samo, pomisli Enh, mogao naučiti pasimologiji svojih galaktičkih prijatelja - tada bismo, nas dvoje, bili u mogućnosti da razgovaramo gotovo isto toliko uspešno koliko i pomoću reči što su ih oblikovale ljudske glasnice. Uz malo vremena, pomisli on, možda to i ne bi bilo tako neizvodljivo, budući da je u galaktičkom znakovnom govoru postojao prirodan i ločigan proces koji se, od trenutka kada bi se shvatilo njegovo suštinsko načelo, gotovo instiktivno sledio.
<BR>&nbsp;&nbsp;&nbsp;&nbsp;&nbsp;Širom ove planete takođe su, u davnim vremenima, postojali znakovni jezici, ali nijedan od njih nije bio do te mere razvijen kao onaj kojim su se služili prastanovnici Severne Amerike, tako da se jedan Ameroindijanac, bez obzira na to kojim se jezikom govorilo u njegovom plemenu, mogao nesmetano sporazumevati sa pripadnicima brojnih drugih plemena, bez ikakve bojazni da neće biti shvaćen.
<BR>&nbsp;&nbsp;&nbsp;&nbsp;&nbsp;Čak i tako, znakovni jezik Indijanaca predstavljao je tek štaku koja je čoveku omogućavala da ćopa, kada već nije mogao da trči. Nasuprot tome, taj galaktički jezik bio je istinski jezik, prilagodljiv brojnim, i različitim sredstvima i metodima izražavanja. Razvijao se tokom milenijuma, i brojne rase davale su mu svoj doprinos; tokom brojnih vekova bivao je doterivan, preobražavan i glačan sve dok, konačno, nije izrastao u alatku za međusobno sporazumevanje što je počivala na vlastitim, samostalnim načelima.
<BR>&nbsp;&nbsp;&nbsp;&nbsp;&nbsp;A takva jedna alatka odista je bila neophodna, jer je galaksija bila poput istinskog Vavilona. Čak ni ta galaktička nauka, pasimologija, nije bila u stanju da prebrodi sve prpreke, niti da obezbedi, u izvesnim slučajevima, ni osnovni potrebni minimum za sporazumevanje. Ne samo što je bilo na milione različitih jezika, već su postojali i oni drugi jezici što se nisu temeljili na zvukovnim načelima, budući da pojedine rase, jednostavno, nisu ni bile sposobne da proizvode zvuke. Pri svemu tome, ponekad bi se čak i sam zvuk pokazao nedostatnim, jer bilo je rasa koje su se međusobno sporazumevale pomoću ultrazvukova, koje druge, opet, jednostavno, nisu mogle ni čuti. Postojala je, razume se, i telepatija, ali na svaku rasu koja se njome mogla koristiti dolazilo je hiljade drugih kojima su za takvu vrstu opštenja nedostajale najosnovnije pretpostavke. Postojale su, bez sumnje, mnoge koje su se sasvim dobro snalazile sa jezikom znakova, ali isto tako, i mnoge koje su mogle opštiti samo putem pismena ili piktografskih sistema, pri čemu je, opet, bilo čak i takvih kojima su biohemijske tablice bile ugrađene u sama tela. Bila je tu i ona rasa, bez čula vida i sluha, i bez moći govora, s tajanstvenih zvezda sa samog ruba galaksije, koja se služila možda najsloženijim od svih galaktičkih jezika - šifrovanim signalima kojima su izvirali negde duboko iz samih njihovih nervnih sistema.
<BR>&nbsp;&nbsp;&nbsp;&nbsp;&nbsp;Enoh je svoj sadašnji posao obavljao već skoro čitavo jedno stoleće, ali je čak i pod takvim okolnostima pomisli on, čak i uz pomoć univerzalnog znakovnog jezika i semantičkog prevodioca, koji je predstavljao jedva nešto više od neugledne (mada, vrlo složene) mehaničke spravice, često bio stavljan na ozbiljne muke dok ne bi uspeo da konačno shvati šta su neki od njegovih gostiju želeli da mu saopšte.
<BR>&nbsp;&nbsp;&nbsp;&nbsp;&nbsp;Lusi Fišer dohvati lonče što je stajalo kraj nje - lonče načinjeno od izukrštanih traka brezove kore - i zahvati vode iz izvora. Zatim pruži lonče Enohu, koji joj pristupi još bliže i prihvati ga, klekavši kraj nje, i stade piti. Voda, međutim, stade isticati kroz šupljine na lončetu i teći mu niz ruku, kvaseći mu rukav košulje i jakne.
<BR>&nbsp;&nbsp;&nbsp;&nbsp;&nbsp;On ispi vodu do kraja i vrati joj lonče. Prihvativši ga jednom rukom, ona ispruži drugu ruku i dodirnu mu čelo, obrisavši ga nežnim dodirom prstiju, pokretom koji je, po svemu, u njenim očima mogao značiti i blagoslov.
<BR>&nbsp;&nbsp;&nbsp;&nbsp;&nbsp;On joj se ne obrati nijednom rečju. Još je davno prestao da joj govori, pomišljajući da bi pokreti njegovih usana, proizvodeći zvuke koje ona nije mogla čuti, mogli na nju zbunjujuće delovati.
<BR>&nbsp;&nbsp;&nbsp;&nbsp;&nbsp;Umesto toga, on ispruži ruku i svoj široki dlan prisloni uz njen obraz, ostavivši ga tu nekoliko trenutaka kao da želi da je sasvim uveri u svoju naklonost. Zatim se uspravi i ostade tako zagledan dole u nju, i za časak njihove se oči susretoše, duboko zaronivši jedne u druge, i on se potom okrenu.
<BR>&nbsp;&nbsp;&nbsp;&nbsp;&nbsp;Enoh prekorači potočić što se izlivao iz izvora, i uputi se stazom što je od oboda šume vodila preko polja, i dalje prema obronku. Na pola puta, na kosini, on zastade i osvrnu se, i vide da i ona njega posmatra. Enoh podiže ruku i mahnu joj u znak oproštaja, i ona mu spremno uzvrati istim pokretom.
<BR>&nbsp;&nbsp;&nbsp;&nbsp;&nbsp;Priseti se da je, prošlo dvanaest, a možda i više godina otkako ju je prvi put sreo, kao čarobnog devojčurka od otprilike deset godina, divlje stvorenjce što je nesputano tumaralo šumama. Sprijateljili su se, seti se sada, tek mnogo kasnije, iako ju je viđao često, dok je lutala okolnim brežuljcima i dolinom, kao da ih je smatrala svojim igralištem - što su oni, naravno, i bili.
<BR>&nbsp;&nbsp;&nbsp;&nbsp;&nbsp;Tokom godina posmatrao ju je kako odrasta, srećući je često prilikom svojih svakodnevnih šetnji, i između njih dvoje postepeno se uspostavilo razumevanje samotnih i izgnanih, ali istovremeno, razumevanje utemeljeno i na nečem višem od toga - na činjenici da je svako od njih imao svoj vlastiti svet, svetove što su im pružali uvid u stvari koje su drugima tek retko bile dostupne. Nijedno od njih, pomisli Enoh, nikada nije učnilo nikakav pokušaj da u taj svoj lični svet posveti ono drugo; međutim, sama činjenica da su tim svetovima raspolagali stvarala je, u svesti i nje i njega, čvrstu osnovu za istinsko prijateljstvo.
<BR>&nbsp;&nbsp;&nbsp;&nbsp;&nbsp;A onda se priseti onog dana kad ju je zatekao na mestu gde su cvetale rumene gospine papučice, kako kleči i posmatra ih, ne ni pokušavajući da ih ubere, i kako se on zaustavio pored nje, srećan što ih samo posmatra, shvativši da njih dvoje, ona i on, već u samom pogledu na divne cvetove, nalaze radost i lepotu što su daleko premašivali svaku potrebu za posedovanjem.
<BR>&nbsp;&nbsp;&nbsp;&nbsp;&nbsp;Stigavši na vrh padine, on krenu dole putem obraslim travom i korovom, što je vodio do mesta gde se nalazilo njegovo poštansko sanduče.
<BR>&nbsp;&nbsp;&nbsp;&nbsp;&nbsp;Međutim, nipošto se nije pravario tamo pored izvora, ma koliko stvari izgledale kada ih je pobliže osmotrio. Leptirovo krilce zaista je bilo izvrnuto, i slomljeno, i bezbojno jer je prah bio skinut s njega. Taj je leptir za trenutak zaista bio obogaljen, a časak potom, zdrav i čio odlepršao je dalje u divotan božji svet.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
