<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Meri mu je jednom rekla da se oboje moraju suočiti sa onim što su svi, sva ta bića, odista bili.
<BR>&nbsp;&nbsp;&nbsp;&nbsp;&nbsp;Ali šta su oni odista bili? Ne, ne šta je on mislio da oni jesu, već šta su, odistinski, bili? Šta su oni sami mislili da jesu? Jer moguće je da su oni to znali neuporedivo bolje od njega.
<BR>&nbsp;&nbsp;&nbsp;&nbsp;&nbsp;Gde je Meri sada nestala? Kada je napustila ovu sobu, u kakvu je vrstu limba odlazila? Da li još postoji? A ako postoji, kakva je to vrsta postojanja mogla biti? Da li ju je neko negde odložio, kao što bi neka devojčica odložila svoju omiljenu lutku u neku kutiju, i gurnula je u neki orman zajedno s ostalim svojim miljenicama?
<BR>&nbsp;&nbsp;&nbsp;&nbsp;&nbsp;On pokuša da zamisli limb, i to beše tek ništavilo; a ako limb odista beše tek ništavilo, onda bi, znači, jedno biće smešteno u limb postojalo u nekoj vrsti ne-postojanja. Tu ne bi bilo ničega - ni prostora ni vremena, ni svetlosti, ni vazduha, ni boja ni prozora, tek samo jedno nepregledno ništa što je, po prirodi stvari, moralo ležati negde izvan same vaseljene.
<BR>&nbsp;&nbsp;&nbsp;&nbsp;&nbsp;Meri! On oseti kako mu se krik podiže iz same utrobe. Oh, Meri, šta sam ti to učinio?
<BR>&nbsp;&nbsp;&nbsp;&nbsp;&nbsp;Odgovor je stajao pred njim, hladan i nezaobilazan.
<BR>&nbsp;&nbsp;&nbsp;&nbsp;&nbsp;Upetljao se u nešto što nije mogao da shvati. Počinio je, međutim, još veći greh, kada je pomislio da jeste shvatio. Pri tom, suština stvari bila je u tome da je shvatio taman onoliko koliko je potrebno da zamisao učini delatnom, ali istovremeno, ne toliko da bi postao svestan svih mogućih posledica.
<BR>&nbsp;&nbsp;&nbsp;&nbsp;&nbsp;Sa stvaranjem je uvek išla i odgovornost, ali on nije bio pripravan da preuzme išta više od moralne odgovornosti za grešku koju je počinio, a moralna odgovornost, ukoliko nije bila propraćena mogućnošću da donese neko olakšanje, predstavljala je nešto potpuno beskorisno.
<BR>&nbsp;&nbsp;&nbsp;&nbsp;&nbsp;Mrzeli su ga i gadili ga se i on ih zbog toga nije mogao kriviti, jer ih je izvukao iz ništavila i pokazao im obećanu zemlju čovečanskog, a onda ih ponovo gurnuo nazad u prazninu. Podario im je sve što su ljudska bića ikad imala - osim jedne stvari, najvažnije od svih - mogućnost da zauvek ostanu da žive u ljudskom svetu.
<BR>&nbsp;&nbsp;&nbsp;&nbsp;&nbsp;Svi su ga mrzeli, osim Meri, ali to sa Meri bilo je gore i od same mržnje. Jer je bila osuđena samim svojstvima ljudskosti što ih je od njega zadobila, da zavoli čudovište koje ju je stvorilo.
<BR>&nbsp;&nbsp;&nbsp;&nbsp;&nbsp;Zamrzi me, Meri, uzviknu on bezglasno, zamrzi me, poput ostalih!
<BR>&nbsp;&nbsp;&nbsp;&nbsp;&nbsp;Razmišljao je o njima kao o bićima-senkama, ali to je bio samo naziv što nikome osim njemu samom nije ništa značio, nešto za ličnu upotrebu, priručna etiketa koju im je prilepio kako bi ih mogao odrediti kada je o njima razmišljao.
<BR>&nbsp;&nbsp;&nbsp;&nbsp;&nbsp;Samo što je etiketa bila pogrešna, budući da nisu bili ni senke a ni nalik na duhove. Čulima vida prikazivali su se kao bića od krvi i mesa, poput svih drugih ljudi. Tek kada biste pokušali da ih dotaknete postajalo je jasno da nisu stvari - jer kada biste posegnuli rukom za njima, tamo gde je trebalo da budu nije bilo ničega.
<BR>&nbsp;&nbsp;&nbsp;&nbsp;&nbsp;Tvorevina njegovog uma, mislio je u početku, ali sada više nije bio siguran. U početku, dolazili su samo kada bi ih zazvao, koristeći znanje i tehnike što ih je stekao proučavajući radove čudotvoraca sa Alfarda XXII. Ali poslednjih godina nije ih viša zazivao. Nije imao ni prilike. Kao da su čitali njegove misli, sami su se pojavljivali, pre no što ih je on uopšte i mogao zazvati. Kao da su naslućivali njegovu potrebu za njima čak i pre no što je on sam postajao toga svestan. I tako, bili su tu, čekajući ga, da zajedno provedu koji čas ili čitavo veče.
<BR>&nbsp;&nbsp;&nbsp;&nbsp;&nbsp;Bili su, naravno, u izvesnom smislu, tvorevina njegovog uma, budući da ih je on uobličio, u to vreme možda i nesvesno, ni ne znajući zbog čega im je dao upravo takva obličja; međutim, tokom poslednjih godina ipak je shvatio, mada se trudio da to od sebe odagna, ubeđen da bi bilo bolje da nikad nije shvatio. Bilo je to saznanje koje ni samom sebi nije želeo da prizna, potiskujući ga nekud daleko, u dubine svog uma. Ali sada, kada je sve to već bila prošlost, i kada više nije imalo nikakve važnosti, on odluči da se sa svim tim suoči.
<BR>&nbsp;&nbsp;&nbsp;&nbsp;&nbsp;Dejvid Rensom bio je on sam, kakav je snevao da bude, kakav je želeo da bude - ali kakav, razume se, nikad nije postao. Bio je poletan oficir Unije, ne previsokog čina kako ne bi postao krut i umišljen, već taman toliko koliko je bilo neophodno da tek malo odskoči od običnih ljudi. Bio je vitak i neusiljen i, bezuslovno, bezumno hrabar: volele su ga sve žene, i svi su mu se muškarci divili. Bio je rođeni vođa i istovremeno sjajan drug, osećajući se kao riba u vodi kako u vežbaonici tako i na bojnom polju.
<BR>&nbsp;&nbsp;&nbsp;&nbsp;&nbsp;A Meri? Zanimljivo, pomisli on, oduvek ju je zvao samo Meri. Nije imala nikakvog prezimena. Bila je, jednostavno, samo Meri.
<BR>&nbsp;&nbsp;&nbsp;&nbsp;&nbsp;Sadržala je u sebi najmanje dve žene, ako ne i više od toga. Jedna od njih bila je Sali Braun, koja je živela tamo dole kraj puta - koliko je već vremena prošlo, upita se on, otkako nije ni pomislio na Sali Braun? Bilo je zaista čudno, reče on u sebi, da već toliko vremena nije mislio o njoj, i da je sada bio ponovo potresen sećanjem na jedno nekadašnje devojče iz susedstva, Sali Braun. Njih su dvoje nekada bili zaljubljeni. Čak i tokom kasnijih godina, dok je se još sećao, nikada nije bio sasvim siguran, čak ni kroz romantičnu izmaglicu vremena, da li je to odista bila ljubav ili samo romantično uzbuđenje vojnika koji je odlazio u rat. Bila je to stidljiva i nespretna, neobična vrsta ljubavi, ljubav farmerovog sina prema farmerskoj kćeri iz komšiluka. Dogovorili su se da se venčaju kada se on vrati iz rata, ali nekoliko dana posle bitke kod Getisberga stiglo mu je pismo, otposlato više od tri nedelje pre toga, u kojem je stajala vest da je Sali Braun umrla od difterije. Patio je, sećao se, ali nije pamtio koliko duboko, mada po svoj prilici, zaista duboko, jer je žaliti dugo i duboko bilo sasvim u skladu sa tadašnjim običajima.
<BR>&nbsp;&nbsp;&nbsp;&nbsp;&nbsp;I tako je Meri, izvan svake sumnje, bila delom Sali Braun, iako ne u celini. Delom je to bila i ona visoka, stamena kćer Juga, žena koju je na nekoliko časaka ugledao dok je marširao prašnjavim drumom pod usijanim suncem Virdžinije. Odjednom se pred njim ukazala prava palata, jedna od onh velikih plantažerskih kuća, smeštena malo postrance od druma, i ona je stajala na stepeništu, kraj jednog od onih moćnih stubova, posmatrajući neprijateljske trupe kako prolaze. Kosa joj je bila crna a ten belji od beline samog stuba, i stajala je tako, uspravna i ponosita, izazovna i iznad svega što se zbivalo, da je se sećao i mislio i snevao o njoj - mada joj, čak, ni ime nije znao - tokom svih tih prašnjavih, znojavih i krvavih dana rata. Pitajući se, sve to vreme, ne znači li to što misli o toj ženi i sneva o njoj da je neveran svojoj Sali. Dok je sedeo kraj logorske vatre i dok je razgovor zamirao, i ponovo, uvijen u ćebad, zagledan u nebo posuto zvezdama, zamišljao je kako će, kada se rat konačno završi, otići do te kuće u Virdžiniji i naći je. Bilo je, naravno, moguće da je tamo ne nađe, ali bi on preorao čitav Jug i konačno je našao. Ali nikad to nije učino; nikad, u stvari, nije ni nameravao da učini. Bio je to jedan od onih snova što se legu kraj logorske vatre.
<BR>&nbsp;&nbsp;&nbsp;&nbsp;&nbsp;I tako su u Meri bile sadržane obe - Sali Braun, kao i ta nepoznata južnjačka lepotica što je stajala kraj stuba i posmatrala vojsku kako prolazi. Bila je sen njih dveju i, možda, mnogih drugih koje čak nije ni poznavao, sačinjena od svega što je ikad upoznao ili video ili se divio u ženama. Predstavljala je ideal i savršenstvo. Bila je njegova savršena žena, stvorena njegovim vlastitim umom. A sada, poput Sali Braun, koja je počivala u svom grobu, poput svih drugih koje su podarile nešto od sebe da bi on mogao stvoriti Meri - i Meri ga je konačno napustila.
<BR>&nbsp;&nbsp;&nbsp;&nbsp;&nbsp;A on ju je voleo, doista, jer je bila skup svih njegovih ljubavi - raskršće svih žena koje je ikad voleo (ukoliko je, doista, voleo ijednu), ili onih koje je verovao da voli, makar u mislima.
<BR>&nbsp;&nbsp;&nbsp;&nbsp;&nbsp;Nkada mu nije uopšte palo na pamet da bi i ona njega mogla voleti. I sve dotle dok nije saznao da i ona njega voli bilo je sasvim moguće da svoju ljubav prema njoj čuva duboko zapretenu u svom srcu, znajući dobro da je to bila beznadežna i neostvarljiva ljubav, pa ipak, i nešto najviše što je uopšte mogao postići.
<BR>&nbsp;&nbsp;&nbsp;&nbsp;&nbsp;On se upita gde bi ona sada mogla biti, kuda je mogla odlutati - u onaj limb koji je pokušavao sebi da predstavi ili u neko neobično stanje ne-postojanja, iščekujući, nesvesna ičega, da ponovo dođe trenutak kada će mu se pridružiti.
<BR>&nbsp;&nbsp;&nbsp;&nbsp;&nbsp;On zagnjuri glavu u šake i ostade tako, preplavljen čemerom i osećanjem krivice, pritiskajući oči prstima.
<BR>&nbsp;&nbsp;&nbsp;&nbsp;&nbsp;Nikada mu se više neće vratiti. Usrdno se molio da se više nikada ne vrati. Za oboje bi bilo bolje da se više nikada ne vrati.
<BR>&nbsp;&nbsp;&nbsp;&nbsp;&nbsp;Kada bi samo, pomisli on, makar s najmanjom izvesnošću, znao gde se sada nalazi. Kada bi samo mogao biti siguran da se nalazi u stanju bliskom smrti i da je uspomene ne raspinju. Sama pomisao da možda pati bilo je više no što je mogao podneti.
<BR>&nbsp;&nbsp;&nbsp;&nbsp;&nbsp;On ponovo začu zvižduk koji ga je opominjao da ga poruka čeka, i ukloni ruke s lica. Ali i dalje ostade da sedi na sofi, ne pomerivši se.
<BR>&nbsp;&nbsp;&nbsp;&nbsp;&nbsp;Ruka mu kruto posegnu ka stočiću što je stajao ispred sofe, prekriven mnoštvom šarolikih džidža i drangulija što su mu ih, kao poklone, ostavili raniji namernici. Maši se za jedan kupasti predmet koji je mogao biti načinjen od neke vrste stakla ili mutnoprovidnog kamena - nikad nije bio načisto šta je od toga dvoga bilo, ako je, uopšte, bilo šta od toga dolazilo u obzir - i obujmi ga šakama. Zagledavši se u kupu, on u njoj uoči tananu, trodimenzionalnu i sa mnogim pojedinostima, sliku nekog vilinskog sveta. Bilo je to, na lep način, pomalo smešno mesto, smešteno na nekom šumskom proplanku i uokvireno biljkama koje su podsećale na zlataču u punom cvatu; činilo se kao da lebdi u vazduhu, lagano se spuštajući, kao da je i samo bilo deo vazduha, nalik snežnim draguljima što blistahu i presijavahu se pod ljubičastom svetlošću velikog plavog sunca. Na proplanku je nešto plesalo, ali je bilo više nalik na cvetove neko li na životinjice; to nešto, međutim, izvodilo je pokrete sa toliko ljupkosti i zanosa da im se, jednostavno, nije moglo odoleti. A onda, odjednom, taj vilinski svet iščeze i na njegovom se mestu stvori jedan drugi - divalj i sumoran svet, sa smrknutim, ispijenim i nakostrešenim liticama, što su se visoko ocrtavale naspram crvenog i ljutitog neba, dok su neka orijaška leteća stvorenja nalik na lelujave ćilimove kružila oko litica, spuštajući se i ponovo se uzdižući, dok su druga, još skarednija, sedela na rapavim izbočinama, po svoj prilici nekoj vrsti zakržljalog drveća što je raslo na samom zidu stene. A duboko ispod toga, dopirući iz ambisa kome se nije moglo sagledati dno, čula se besna huka neke reke.
<BR>&nbsp;&nbsp;&nbsp;&nbsp;&nbsp;Enoh vrati kupu na sto, pitajući se šta li to sagledao u njenim dubinama. Bilo je to kao da je prelistavao neku knjigu, pri čemu se na svakoj stranici nalazila neka nova slika, prikazujući neko drugo mesto, bez ikakvog nagoveštaja gde bi i kakvo bi to mesto moglo biti. Onog dana kada je tu kupu dobio na poklon proveo je sate opsednuto zagledan u nju, posmatrajući kako se, dok ju je držao u rukama, prizori smenjuju jedan za drugim. Nijedan od prizora nije ni u najmanjoj meri nalikovao onima što su mu prethodili i što su ga smenjivali; pri svemu tome, činilo se da im nema kraja. Čovek je imao osećaj da tu uopšte nije reč o slikama, već o živim prizorima, da je u bilo kom trenutku čovek mogao izgubiti oslonac na mestu na kojem se stvarno nalazio i glavačke zaroniti u taj čudesni svet.
<BR>&nbsp;&nbsp;&nbsp;&nbsp;&nbsp;Na kraju mu je ipak sve to dosadilo, budući da u svemu tome nije bilo nikakvih osećanja: samo je zurio u niz prizora bez ikakvih imenovanih svojstava. Bez ikakvih osećanja koja bi išta njemu značila što sigurno nije važilo i za žitelje sa Enifa V, čiji mu je jedan pripadnik poklonio igračku. Kupa je mogla, po svemu što je znao, pomisli Enoh, biti od izuzetne važnosti i predstavčjati blago od neprocenjive vrednosti.
<BR>&nbsp;&nbsp;&nbsp;&nbsp;&nbsp;Sličan je slučaj bio i sa mnogim drugim stvarima koje je dobio na poklon. Čak je i one što su mu pričinjavale zadovoljstvo upotrebljavao na pogrešan način, ili u najmanju ruku, na način koji prvobitno uopšte nije bio predviđen.
<BR>&nbsp;&nbsp;&nbsp;&nbsp;&nbsp;Bilo ih je i nekoliko - sasvim mali broj - čiju je vrednost mogo i shvatiti i proceniti, mada njihova svojstva nisu često za njega bila ni od kakve koristi. Na primer, onaj mali časovnik koji je pokazivao lokalno vreme u svim sektorima galaksije: mada je to moglo biti zanimljivo, i pod izvesnim okolnostima čak od suštinske važnosti, za njega to jedva da je imalo neku vrednost. Zatim, onaj spravljač miomirisa - nazivao ga je mikserom za parfeme, nastojeći da mu što bliže odredi namenu - pomoću koga se mogao proizvesti svaki željeni miris. Naprosto bi se napravila željena mešavina i mikser stavio u pokret: trenutak potom, sva bi soba bila preplavljena tim mirisom, koji bi prostoriju stalno iznova osvežavao sve dok se mikser ne bi ponovo isključio. Povremeno ga je to veoma zabavljalo: priseti se, tako, i onog tmurnog zimskog dana kada je, nakon brojnih pokušaja, uspeo da proizvede miris procvalih jabukovih cvetova, provevši pri tom nekoliko ugodnih proletnjih časova dok je napolju zavijala grozna mećava.
<BR>&nbsp;&nbsp;&nbsp;&nbsp;&nbsp;On ponovo ispruži ruku i dohvati jedna drugi komad - jednu divnu stvarčicu, zaista, koja je od samog početka budila njegovu radoznalost, ali kojoj nikako nije uspevao da ustanovi namenu - ukoliko je, naravno, uopšte imala ikakvu namenu. Moguće je, zaključi on u sebi, da je u pitanju bio samo nekakav umetnički predmet, lepi ukras kao radost za oči. Ipak, bilo je nečega čime je taj predmet zračio (ukoliko je to bila prava reč), što ga je navodilo na pomisao da je stvarčica možda imala i neku određeniju namenu.
<BR>&nbsp;&nbsp;&nbsp;&nbsp;&nbsp;Imala je oblik piramide sfera, pri čemu su manje sfere izrastale iz većih, na kojima su počivale. Visok nešto preko trideset centimetara predmet je odista odisao ljupkošću; svaka je sfera bila u različitoj boji - ali boje nisu bile, po svemu sudeći, nanesene spolja: svaka od boja bila je toliko duboka i stvarna da je posmatrač i nesvesno morao doći do zaključka da predstavlja suštinsko svojstvo svake sfere, i da se svaka sfera, od središta prema površini, zapravo sastojala od date boje.
<BR>&nbsp;&nbsp;&nbsp;&nbsp;&nbsp;Pri svemu tome, nije bilo ni najmanjeg nagoveštaja da je ikakav lepak bio upotrebljen da bi se sfere, postavljene jedna na drugu, međusobno čvrsto držale. Činilo se, po svemu što se moglo zaključiti, da je neko jednostavno postavio sfere jednu na drugu, i da su zauvek tako ostale.
<BR>&nbsp;&nbsp;&nbsp;&nbsp;&nbsp;Držeći predmet u ruci Enoh pokuša da se priseti od koga ga je dobio na poklon; ali u njegovom sećanju o tome nije bilo ni traga.
<BR>&nbsp;&nbsp;&nbsp;&nbsp;&nbsp;Aparat za slanje poruka i dalje je zviždukao, i Enoh se prenu: čekao ga je posao. Nije smeo tek tako sedeti, pomisli on, lutajući u mislima čitavo popodne. On odloži piramidu na sto, ustade i ode do mašine.
<BR>&nbsp;&nbsp;&nbsp;&nbsp;&nbsp;Poruka je glasila:
<BR>
<BR>&nbsp;&nbsp;&nbsp;&nbsp;&nbsp;Br. 406302 Stanici 18327. Putnik sa Vege XXI stiže u 16532.82. Vreme odlaska zasad neutvrdjeno. Bez prtljaga. Uobičajene pripreme, mesni uslovi. Potvrdite.
<BR>
<BR>&nbsp;&nbsp;&nbsp;&nbsp;&nbsp;Čitajući poruku, Enoha preplavi talas zadovoljstva. Biće izvanredno, sresti se ponovo sa jednim od Hazera. Prošlo je možda i više od mesec dana otkako nijedan od njih nije navratio u ovu Stanicu.
<BR>&nbsp;&nbsp;&nbsp;&nbsp;&nbsp;Sasvim dobro se sećao dana kada je prvi put upoznao jednog Hazera; u stvari, došlo ih je pet odjednom. Mora biti, pomisli on, da je to bilo 1914, ili, možda 1915. Sećao se dobro da je u punom jeku bio prvi svetski rat, koji su svi tada nazivali Velikim ratom.
<BR>&nbsp;&nbsp;&nbsp;&nbsp;&nbsp;Hazer će se sada po svoj prilici, pojaviti gotovo istovremeno kada i Ulis, i njih trojica mogli bi provesti jedno odista prijatno veče. Nije se baš često događalo da mu dvojica dobrih prijatelja istovremeno dođu u posetu.
<BR>&nbsp;&nbsp;&nbsp;&nbsp;&nbsp;Za trenutak Enoh zastade, i sam zbunjen što je ovog Hazera odmah svrstao među prijatelje, budući da je putnik, najverovatnije, bio neko koga još nikada nije sreo. Ipak, to nije moralo ništa da znači jer je jedan Hazer, svaki Hazer, uvek bio neko s kim se lako uspostavljalo prijateljstvo.
<BR>&nbsp;&nbsp;&nbsp;&nbsp;&nbsp;Enoh hitro pristupi pripremama i dva puta proveri materijalizator, kako bi se uverio da je sve u najboljem redu, a onda se vrati aparatu i potvrdi prijem poruke.
<BR>&nbsp;&nbsp;&nbsp;&nbsp;&nbsp;Za sve to vreme prekopavao je po mislima: da li je to bilo 1914, ili, možda, malo kasnije?
<BR>&nbsp;&nbsp;&nbsp;&nbsp;&nbsp;Pregledavši katalog, on nađe karticu označenu sa Vega XXI. Prvi navedeni datum bio je 12. jul 1915. Potraživši među svojim dnevnicima, on nađe željenu svesku i stavi je na sto. Na brzinu je prelistavši, konačno pronađe traženi datum.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
