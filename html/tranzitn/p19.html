<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Sumrak se već počeo zgušnjavati u tminu, kad konačno stiže Ulis.
<BR>&nbsp;&nbsp;&nbsp;&nbsp;&nbsp;Enoh i Lusi upravo su završili s večerom, i još su sedeli za stolom kad Enoh začu njegove korake.
<BR>&nbsp;&nbsp;&nbsp;&nbsp;&nbsp;Došljak iz svemira stajao je u zasenčenom delu sobe, delujući više neko ikad, pomisli Enoh, poput okrutnog klovna. Njegovo gipko, okretno telo delovalo je preplanulo, podsećajući na vremenom potamnelu jelensku kožu. Raznobojne mrlje na njegovoj koži izgledale su kao da svetlucaju nekim slabašnim sjajem, dok su oštre, tvrde crte njegovog lica, potpuna ćelavost njegove glave, i pljosnate, zašiljene uši sasvim prpijene uz lobanju, čitavoj njegovoj pojavi davali privid uzasavajući zlokobnosti.
<BR>&nbsp;&nbsp;&nbsp;&nbsp;&nbsp;Svakome ko nije bio upoznat sa divnom blagorodnošću njegove duše, pomisli Enoh, Ulis je morao izgledati do te mere odvratno da bi se od njega zgrozio i najhrabriji čovek.
<BR>&nbsp;&nbsp;&nbsp;&nbsp;&nbsp;"Očekivali smo te", oslovi ga Enoh. "Voda za kafu već je proključala."
<BR>&nbsp;&nbsp;&nbsp;&nbsp;&nbsp;Ulis lagano zakorači prema njima, a onda zastade. "Neko je tu s tobom. Neko ljudsko biće, rekao bih."
<BR>&nbsp;&nbsp;&nbsp;&nbsp;&nbsp;"Nema nikakve opasnosti", ohrabri ga Enoh.
<BR>&nbsp;&nbsp;&nbsp;&nbsp;&nbsp;"Suprotnog pola. Žensko, je li tako? Znači, našao si sebi ženu?"
<BR>&nbsp;&nbsp;&nbsp;&nbsp;&nbsp;"Nisam", odgovori Enoh. "Ona mi nije žena."
<BR>&nbsp;&nbsp;&nbsp;&nbsp;&nbsp;"Mudro si se ponašao tokom mnogih godina", nastavi Ulis. "U položaju u kom se nalaziš žena ne predstavlja najbolje rešenje."
<BR>&nbsp;&nbsp;&nbsp;&nbsp;&nbsp;"Neka te to ne brine. Znaš, ona nije kao druga ljudska bića. Nije u stanju da opšti s drugima. Ne može ni da čuje ni da govori."
<BR>&nbsp;&nbsp;&nbsp;&nbsp;&nbsp;"Nije kao druga ljudska bića?"
<BR>&nbsp;&nbsp;&nbsp;&nbsp;&nbsp;"Da, od trenutka kada se rodila. Nikada nije mogla da čuje ni da govori. Ne može da priča ni o čemu što je ovde videla."
<BR>&nbsp;&nbsp;&nbsp;&nbsp;&nbsp;"A jezikom znakova?"
<BR>&nbsp;&nbsp;&nbsp;&nbsp;&nbsp;"Ne poznaje jezik znakova. Nikada nije ni želela da ga nauči."
<BR>&nbsp;&nbsp;&nbsp;&nbsp;&nbsp;"Ona ti je prijatelj?"
<BR>&nbsp;&nbsp;&nbsp;&nbsp;&nbsp;"Već nekoliko godina", odgovori Enoh. "Došla je ovamo tražeći da je zaštitim. Otac ju je izbičevao."
<BR>&nbsp;&nbsp;&nbsp;&nbsp;&nbsp;"A da li njen otac zna da je ona ovde?"
<BR>&nbsp;&nbsp;&nbsp;&nbsp;&nbsp;"On misli da jeste, ali ne zna puzdano."
<BR>&nbsp;&nbsp;&nbsp;&nbsp;&nbsp;Ulis lagano istupi iz senke i iziđe na svetlost.
<BR>&nbsp;&nbsp;&nbsp;&nbsp;&nbsp;Lusi ga je pažljivo posmatrala, ali na njenom licu nije bilo ni traga osećanju užasnutosti. Oči su joj bile mirne i spokojne, i nije ni pokušala da odvrati pogled.
<BR>&nbsp;&nbsp;&nbsp;&nbsp;&nbsp;"Lepo me prima", primeti Ulis. "Nije ni pobegla ni zavrištala."
<BR>&nbsp;&nbsp;&nbsp;&nbsp;&nbsp;"Ne bi mogla da vrišti", odgovori Enoh, "čak i kada bi to želela."
<BR>&nbsp;&nbsp;&nbsp;&nbsp;&nbsp;"Mora biti da ljudima delujem odvratno", nastavi Ulis. "Bar, na prvi pogled."
<BR>&nbsp;&nbsp;&nbsp;&nbsp;&nbsp;"Ona ne vidi samo spoljašnjost. U stanju je da vidi i šta nosiš unutra, u sebi."
<BR>&nbsp;&nbsp;&nbsp;&nbsp;&nbsp;"Da li bi se uplašila ako bih joj se naklonio, onako kako to ljudi čine?"
<BR>&nbsp;&nbsp;&nbsp;&nbsp;&nbsp;"Ne, naprotiv, mislim da bi joj se to veoma dopalo", odgovori Enoh.
<BR>&nbsp;&nbsp;&nbsp;&nbsp;&nbsp;Ulis se nakloni, s punom formalnošću i pomalo preterujući, duboko sagnuvši glavu, držeći jednu ruku zadenutu za svoj kožni pojas.
<BR>&nbsp;&nbsp;&nbsp;&nbsp;&nbsp;Lusi se nasmeja i zatapša rukama.
<BR>&nbsp;&nbsp;&nbsp;&nbsp;&nbsp;"Vidiš", uzviknu Ulis razdragano, "rekao bih da joj se dopadam."
<BR>&nbsp;&nbsp;&nbsp;&nbsp;&nbsp;"Pa, sedi onda s nama", predloži mu Enoh. "Mogli bismo popiti po šolju kafe zajedno."
<BR>&nbsp;&nbsp;&nbsp;&nbsp;&nbsp;"Oh, sasvim sam zaboravio na kafu. Pogled na još jedno ljudsko biće potpuno me je smeo."
<BR>&nbsp;&nbsp;&nbsp;&nbsp;&nbsp;On sede za sto, na mesto gde je stajala treća šolja za kafu, pripremljena za njega. Enoh se pridiže, ali Lusi je bila brža, ustade i pođe po kafu.
<BR>&nbsp;&nbsp;&nbsp;&nbsp;&nbsp;"Ipak, u stanju je da razume?" upita Ulis.
<BR>&nbsp;&nbsp;&nbsp;&nbsp;&nbsp;Enoh odmahnu glavom. "Seo si na mesto gde je stajala šolja, a šolja je bila prazna."
<BR>&nbsp;&nbsp;&nbsp;&nbsp;&nbsp;Lusi nasu kafu Ulisu, a onda se udalji i sede na sofu.
<BR>&nbsp;&nbsp;&nbsp;&nbsp;&nbsp;"Zar neće sesti s nama?" upita Ulis.
<BR>&nbsp;&nbsp;&nbsp;&nbsp;&nbsp;"Sva je obuzeta stočićem s onim stvarčicama. Uspelo joj je, čak, da pokrene jednu od njih."
<BR>&nbsp;&nbsp;&nbsp;&nbsp;&nbsp;"Nameravaš li da je zadržiš ovde?"
<BR>&nbsp;&nbsp;&nbsp;&nbsp;&nbsp;"Ne mogu je zadržati", odgovori Enoh. "Svi iz okoline krenuli bi u potragu za njom. Moraću da je odvedem kući."
<BR>&nbsp;&nbsp;&nbsp;&nbsp;&nbsp;"To mi se ne dopada", primeti Ulis.
<BR>&nbsp;&nbsp;&nbsp;&nbsp;&nbsp;"Ni meni. Znam, nije trebalo ni da je dovodim ovamo. Ali u tom trenutku, to je izgledalo kao jedino moguće rešenje. Nisam imao vremena da bolje razmislim."
<BR>&nbsp;&nbsp;&nbsp;&nbsp;&nbsp;"Nisi loše postupio", reče mu Ulis blago.
<BR>&nbsp;&nbsp;&nbsp;&nbsp;&nbsp;"Ne može nas uvaliti ni u kakvu nevolju", nastavi Enoh, "Bez mogućnosti opštenja..."
<BR>&nbsp;&nbsp;&nbsp;&nbsp;&nbsp;"Nije stvar u tome", prekide ga Ulis. "Njena pojava ovde donosi nove komplikacije, a ja ne želim nove komplikacije. U stvari, prijatelju, došao sam večeras ovamo upravo iz tog razloga: da ti kažem da smo u nevolji."
<BR>&nbsp;&nbsp;&nbsp;&nbsp;&nbsp;"U nevolji? Ništa rđavo nije se još dogodilo."
<BR>&nbsp;&nbsp;&nbsp;&nbsp;&nbsp;Ulis uze šolju s kafom i srknu jedan dobar gutljaj.
<BR>&nbsp;&nbsp;&nbsp;&nbsp;&nbsp;"Baš je dobra", zaključi on. "Znaš, odneo sam manju količinu kući i zasadio je, i nedavno dobio prvi plod. Ali moja kafa, nekako, nema isti ukus."
<BR>&nbsp;&nbsp;&nbsp;&nbsp;&nbsp;"Govorio si o nekoj nevolji..."
<BR>&nbsp;&nbsp;&nbsp;&nbsp;&nbsp;"Sećaš li se onog Veganca koji je umro ovde pre nekoliko zemaljskih godina?"
<BR>&nbsp;&nbsp;&nbsp;&nbsp;&nbsp;Enoh potvrdno klimnu. "Hazer."
<BR>&nbsp;&nbsp;&nbsp;&nbsp;&nbsp;"To biće imalo je svoje vlastito ime..."
<BR>&nbsp;&nbsp;&nbsp;&nbsp;&nbsp;Enoh se nasmeja. "Ne voliš naše nadimke, a?" <EM>Haze (engl.), izmaglica, sumaglica, maglovitost. Izveden iz ovoga, Hazer označava biće obavijeno maglom, u fizičkom kao i u prenosnom smislu; Maglenjak. (Prev.)</EM>
<BR>&nbsp;&nbsp;&nbsp;&nbsp;&nbsp;"To nam je pomalo strano", odgovori Ulis.
<BR>&nbsp;&nbsp;&nbsp;&nbsp;&nbsp;"Nadimci koje im dajem", objasni Enoh, "izražavaju moju naklonost prema njima."
<BR>&nbsp;&nbsp;&nbsp;&nbsp;&nbsp;"Sahranio si Veganca."
<BR>&nbsp;&nbsp;&nbsp;&nbsp;&nbsp;"Na našem porodičnom groblju", potvrdi Enoh. "Kao da mi je rod rođeni. Očitao sam mu i molitvu."
<BR>&nbsp;&nbsp;&nbsp;&nbsp;&nbsp;"Lepo si to uradio", složi se Ulis. "Baš kako je i trebalo. Sve je bilo u redu. Ali više nije: telo je nestalo."
<BR>&nbsp;&nbsp;&nbsp;&nbsp;&nbsp;"Nestalo!" uzviknu Enoh. "Kako je moguće..."
<BR>&nbsp;&nbsp;&nbsp;&nbsp;&nbsp;"Neko ga je ukrao iz groba."
<BR>&nbsp;&nbsp;&nbsp;&nbsp;&nbsp;"Otkuda ti to znaš", pobuni se Enoh. "Otkuda bi ti to, uopšte, mogao znati?"
<BR>&nbsp;&nbsp;&nbsp;&nbsp;&nbsp;"Ja ne znam. Ali Veganci znaju. Nema ni tračka sumnje da znaju."
<BR>&nbsp;&nbsp;&nbsp;&nbsp;&nbsp;"Ali sa bezbroj svetosnih godina udaljenosti..."
<BR>&nbsp;&nbsp;&nbsp;&nbsp;&nbsp;A onda, odjednom, Enoh više nije bio siguran. Upravo one noći kada je stari mudrac umro, i kada je otposlao poruku o njegovoj smrti Galaktičkoj Centrali, dobio je obaveštenje da su Veganci to već znali, istog časa kada je starac preminuo.
<BR>&nbsp;&nbsp;&nbsp;&nbsp;&nbsp;Nije bilo ni potrebe da se sačini smrtovnica, jer su oni već znali da je stari mrtav.
<BR>&nbsp;&nbsp;&nbsp;&nbsp;&nbsp;Činilo se to, naravno, nemogućim; ali s druge strane, toliko je, naizgled, nemogućih stvari širom galaksije za koje bi se, naknadno, ispostavilo da su sasvim moguće, čak i sa stanovišta čoveka koji je obema nogama čvrsto stajao na tlu.
<BR>&nbsp;&nbsp;&nbsp;&nbsp;&nbsp;Da li je odista bilo moguće, upita se Enoh, da se svaki Veganac nalazio u nekoj vrsti mentalne povezanosti sa svim ostalim Vegancima? Ili da je neki centralni statistički biro (da upotrebi zemaljski izraz za nešto što jedva da je bilo pojmljivo) bio u nekoj vrsti zvanične veze sa svakim živim Vegancem, znajući, u svakom trenutku, gde se nalazi i u kakvom je stanju i šta upravo radi?
<BR>&nbsp;&nbsp;&nbsp;&nbsp;&nbsp;Nešto poput toga, priznade Enoh u sebi, zaista bi bilo moguće. Ne bi to bilo nimalo verovatno, s obzirom na zapanjujuća postignuća što su se mogla sresti gotovo na svakom koraku u galaksiji. Ali ipak, održavati neku sličnu vezu sa već mrtvim Vegancem bilo je već nešto sasvim drugo.
<BR>&nbsp;&nbsp;&nbsp;&nbsp;&nbsp;"Telo je nestalo", ponovi Ulis. "U pogledu toga nema nikakve sumnje. Tebe smatraju za to odgovornim."
<BR>&nbsp;&nbsp;&nbsp;&nbsp;&nbsp;"Ko? Veganci?"
<BR>&nbsp;&nbsp;&nbsp;&nbsp;&nbsp;"Veganci. I čitava galaksija."
<BR>&nbsp;&nbsp;&nbsp;&nbsp;&nbsp;"Ja sam učinio sve što je do mene stajalo", probudi se Enoh. "Postupio sam onako koko mi je bilo naloženo. Poštovao sam, u najpunijoj meri, veganski zakon. Mrtvome sam odao punu poštu, u skladu s običajima na mojoj planeti. Nije pravo da doveka snosim odgovornost za mrtvog. Teško mi je da poverujem da je telo zaista nestalo. Ne znam nikoga kome bi bilo potrebno. Nije mi poznato, čak, ni da je iko znao za njega."
<BR>&nbsp;&nbsp;&nbsp;&nbsp;&nbsp;"Sa stanovišta ljudske logike", složi se Ulis, "ti si potpuno u pravu. Ali ne i sa stanovišta veganske logike. U ovom slučaju, Galaktička Centrala će se po svoj prilici složiti sa Vegancima."
<BR>&nbsp;&nbsp;&nbsp;&nbsp;&nbsp;"Veganci su", započe Enoh, tražeći izlaz, "moji veoma dobri prijatelji. Još nikada nisam sreo nijednog od njih koji mi se ne bi dopao, ili s kojim se ne bih izvrsno slagao. Verujem da bih to mogao srediti s njima."
<BR>&nbsp;&nbsp;&nbsp;&nbsp;&nbsp;"Kada bi u pitanju bili Veganci", složi se Ulis, "siguran sam da bi uspeo u tome. Uopšte se ne bih brinuo. Ali vremenom, situacija je postala znatno složenija. Spolja gledano, čini se da je u pitanju događaj od manje važnosti, ali javlja se i niz drugih okolnosti. Veganci su, na primer, već neko vreme znali da je telo nestalo, i to ih je, razume se, uznemirilo. Međutim, iz nekih svojih razloga, nisu pokretali to pitanje..."
<BR>&nbsp;&nbsp;&nbsp;&nbsp;&nbsp;"Nije bilo potrebe da ćute. Mogli su se, jednostavno, meni obratiti. Mada, svakako, ne znam šta bi se moglo preduzeti..."
<BR>&nbsp;&nbsp;&nbsp;&nbsp;&nbsp;"Nisu ćutali zbog tebe. Nešto drugo bilo je u pitanju."
<BR>&nbsp;&nbsp;&nbsp;&nbsp;&nbsp;Ulis ispi svoju šolju do dna, a onda nasu sebi još kafe. Zatim doli i Enohu, pa odloži lonče u stranu.
<BR>&nbsp;&nbsp;&nbsp;&nbsp;&nbsp;Enoh je čekao.
<BR>&nbsp;&nbsp;&nbsp;&nbsp;&nbsp;"Možda ti nisi bio toga svestan", nastavi Ulis, "ali u vreme kad smo ovde postavili ovu stanicu naišli smo na ozbiljno protivljenje kod mnogih rasa u galaksiji. Navođeni su brojni razlozi, kao i u gotovo svim sličnim prilikama, ali osnovni razlog, kada stvari svedemo na njihovu suštinu, krio se u stalnom nastojanju da se postigne civilizacijska ili regionalna prednost. Nešto slično, verujem, stalnim prepirkama i nadmetanjima kakva se mogu sresti i ovde na Zemlji, u nastojanju da se postigne ekonomska prednost za neku grupu ili za neku naciju. Ekonomski razlozi su u galaksiji, naravno, samo jedan, i to manje bitan, od niza činilaca. Postoji, zapravo, veoma veliki broj činilaca."
<BR>&nbsp;&nbsp;&nbsp;&nbsp;&nbsp;Enoh klimnu. "Naslućivao sam to. I ne baš odskora. Ali nisam tome pridavao neku veću važnost."
<BR>&nbsp;&nbsp;&nbsp;&nbsp;&nbsp;"U najvećoj meri, to je pitanje usmerenja", nastavi Ulis. "Kada je Galaktička Centrala započela svoje širenje u pravcu ovog galaktičkog kraka, značilo je to da nije bilo dovoljno ni vremena ni snaga za širenje u drugim pravcima. S druge strane, postoji i jedna poveća zajednica rasa koja već vekovima gaji san o prodoru ka obližnjim zvezdanim jatima. U tome, naravno, ima nekog smisla, ma koliko on maglovit mogao biti. Pri sadašnjem stanju tehnike kojom raspolažemo duži skokovi preko svemirskog bezdana, do najbližih zvezdanih jata, savršeno su ostvarljivi. I još jedna stvar - u tim jatima, po svemu sudeći, tako je malo prašine i gasova, da bi nam, kada se jednom nađemo tamo, bilo moguće da se kroz njih širimo neuporedivo brže nego što smo to u stanju u pojedinim delovima naše vlastite galaksije. Ali, u najboljem slučaju, sve su to samo pretpostavke, budući da ne znamo tačno na šta bismo tamo naišli. Nakon što upremo sve snage, i utrošimo veoma mnogo vremena, moglo bi nam se dogoditi da tamo ne nađemo ništa, ili, bar, veoma malo, osim veoma mnogo novog prostora. A toga imamo već u dovoljnoj meri i u našoj galaksiji. Pa ipak, pojedini među nama, jednostavno, ne mogu odoleti tom čudesnom zovu drugih zvezdanih jata."
<BR>&nbsp;&nbsp;&nbsp;&nbsp;&nbsp;Enoh klimnu glavom. "Shvatam. Bio bi to pravi izlazak iz ove galaksije. I, možda, prvi, maleni korak koji bi nas mogao odvesti do drugih galaksija."
<BR>&nbsp;&nbsp;&nbsp;&nbsp;&nbsp;Ulis se netremice zagleda u njega. "I ti", reče on. "Mogao sam pretpostaviti."
<BR>&nbsp;&nbsp;&nbsp;&nbsp;&nbsp;Ne suzdržavajući osećaj ponosa, Enoh odvrati: "I ja delim taj san."
<BR>&nbsp;&nbsp;&nbsp;&nbsp;&nbsp;"Pa, u svakom slučaju, javila se ta zvezdanojatovska frakcija - pretpostavljam da biste je vi tako nazvali - žestoko se opirući kada smo započeli sa širenjem u ovom smeru. Međutim, siguran sam da shvataš da smo, zapravo, jedva i započeli svoje širenje u ovom delu galaksije. Imamo tek nekih desetak stanica, a potrebno nam je bar stotinu. Međutim, možda će stoleća proteći pre no što u potpunosti dovršimo svoju mrežu."
<BR>&nbsp;&nbsp;&nbsp;&nbsp;&nbsp;"Znači, ta frakcija je još živa, i još se opire", primeti Enoh. "Znači, još ima dovoljno vremena da se stane s izvršenjem projekta o širenju u pravcu ovog spiralnog galaktičkog kraka."
<BR>&nbsp;&nbsp;&nbsp;&nbsp;&nbsp;"U pravu si. Upravo je to ono što me brine. Pomenuta frakcija nastojaće da učini sve kako bi incident s izgubljenim telom pretvorila u snažan, emocijama nabijen argument, protiv daljeg širenja naše mreže u ovom delu galaksije. Njoj su se, u tome, pridružile još neke druge grupe, rukovođene svojim vlastitim, posebnim interesima. Te grupe misle da bi bile u mogućnosti da lakše ostvare te svoje potrebne interese ukoliko uspeju da sruše naš projekat."
<BR>&nbsp;&nbsp;&nbsp;&nbsp;&nbsp;"Da sruše projekat?"
<BR>&nbsp;&nbsp;&nbsp;&nbsp;&nbsp;"Da, da ga sruše. Čim dočuju za incident s nestalim telom počeće da iz sveg glasa krešte kako jedna toliko varvarska planeta, kao Zemlja, ne predstavlja nimalo pogodno mesto za držanje tranzitne stanice. Počeće uporno da zahtevaju da se ova stanica zatvori."
<BR>&nbsp;&nbsp;&nbsp;&nbsp;&nbsp;"Ali oni to ne mogu da učine!"
<BR>&nbsp;&nbsp;&nbsp;&nbsp;&nbsp;"Da, mogu", odvrati Ulis. "Tvrdiće da je nepodobno i nesigurno držati stanicu na jednoj do te mere varvarskoj planeti na kojoj se čak i grobovi pljačkaju, na planeti na kojoj čak ni seni mrtvih ne mogu uživati večni pokoj. To je tvrdnja do te mere ispunjena emocionalnim nabojem da će sigurno naići na prihvatanje i podršku u znatnim delovima galaksije. Vegenci su učinili najbolje što su mogli. Zarad očuvanja projekta, nastojali su da čitavu stvar drže u tajnosti. Nije poznato da su ikad ranije tako postupili. Oni su veoma ponosit soj, i veoma drže do osećanja časti - možda više no ijedna druga rasa u galaksiji - pa ipak, zarad još većeg, opšteg dobra, bili su spremni da previde ovo obeščašćenje. I tako bi bilo, da su uspeli da čitavu stvar do kraja zadrže u tajnosti. Međutim, na neki način, priča je ipak procurila - zahvaljujući nekom dobrom obaveštajcu, nema sumnje. Budući da čitava stvar postaje javna, više nisu u mogućnosti da tek tako pređu preko činjenice da je došlo do obeščašćenja. Veganac koji večeras treba da doputuje ovamo zvanični je izaslanik, sa nalogom da uloži zvaničan protest."
<BR>&nbsp;&nbsp;&nbsp;&nbsp;&nbsp;"Meni?"
<BR>&nbsp;&nbsp;&nbsp;&nbsp;&nbsp;"Tebi, i, posredstvom tebe, Zemlji."
<BR>&nbsp;&nbsp;&nbsp;&nbsp;&nbsp;"Ali Zemlja nema s tim ništa. Zemlja, čak, nema ni pojma o svemu tome."
<BR>&nbsp;&nbsp;&nbsp;&nbsp;&nbsp;"Razume se, razume se. Međutim, što se tiče Galaktičke Centrale, ti si Zemlja. Ti predstavljaš Zemlju."
<BR>&nbsp;&nbsp;&nbsp;&nbsp;&nbsp;Enoh odmahnu glavom. Bilo je šašavo razmišljati na takav nažin. Istovremeno je priznao u sebi, to uopšte nije trebalo da ga iznenađuje. Takav način razmišljanja upravo je mogao i očekivati. Bio je, pomisli on, suviše uskogrud, previše suženih vidika. Bio je obučen da razmišlja kao ljudsko biće, i, čak i posle svih ovih godina, taj način mišljenja tvrdokorno je opstajao u njemu. Taj, ljudski način razmišljanja, bio je u njemu toliko ukorenjen da mu se svaki drugačiji način razmišljanja, suprotstavljen njegovom, automatski činio pogrešnim.
<BR>&nbsp;&nbsp;&nbsp;&nbsp;&nbsp;I sve te priče o napuštanju stanice na Zemlji delovale su besmisleno. Zaista, kakvog je tu moglo biti smisla? Jer, zatvaranje stanice na Zemlji svakako ne bi srušilo čitav projekat. Mada bi, vrlo verovatno, uništilo svaku nadu koju je u sebi nosio u pogledu budućnosti ljudske rase.
<BR>&nbsp;&nbsp;&nbsp;&nbsp;&nbsp;"Ukoliko čak budete morali da napustite Zemlju", reče on, "ostaje vam Mars. Možete tamo podići stanicu. Ukoliko vam je neophodno da imate stanicu u ovom sunčevom sistemu, postoje i druge planete, osim Zemlje."
<BR>&nbsp;&nbsp;&nbsp;&nbsp;&nbsp;"Ne razumeš", odgovori Ulis. "Ova stanica predstavlja tek jednu od tačaka u sveopštem napadu. Ova je stanica samo polazište, puki početak. Konačni cilj je da se uništi projekat, da se vreme i snage potrebne ovde prenesu na neki drugi projekat. Ukoliko nas prinude da zatvorimo makar samo jednu stanicu, ostaćemo lišeni svake podrške. Svaki naš motiv i sve naše procene biće podvrgnuti najbrižljivijim preispitivanjima."
<BR>&nbsp;&nbsp;&nbsp;&nbsp;&nbsp;"Čak i ako rad na sadašnjem projektu bude obustavljen", primeti Enoh, "to, ipak, ne daje potpunu izvesnost bilo kojoj grupi da će odneti konačnu prevagu. Obustavljanje sadašnjeg projekta samo bi pokrenulo nove razgovore o tome kako i gde utrošiti raspoloživo vreme i snage. Rekao si maločas da postoji niz međusobno povezanih grupa sa posebnim interesima, koje su se ujedinile protiv nas. Pretpostavimo, dakle, da one pobede. Međutim, u tom bi slučaju sve počelo ispočetka - te grupe, svaka sa svojim pojedinačnim interesom, počele bi da se glože međusobno."
<BR>&nbsp;&nbsp;&nbsp;&nbsp;&nbsp;"Dabome", proznade Ulis, "upravo u tome i jeste stvar. U tom slučaju svaka od grupa imala bi priliku da dođe do onoga čemu teži, ili bi, bar, pomislila da ima priliku. Međutim, kako stvari stoje, nijedna od njih ne bi imala stvarnu priliku. Pre no što bi ijedna od njih uopšte stekla svoju priliku, ovaj sadašnji projekat morao bi biti sasvim obustavljen. Postoji jedna grupa na samom rubu galaksije koja želi da načini prodor u veoma retko naseljene delove jednog određenog sektora u svom bližem susedstvu. Ta grupa i danas veruje u jednu drevnu legendu koja govori o tome da njihova rasa vodi poreklo od doseljenika iz neke druge galaksije; ti došljaci iskrcali su se, nekad davno, na rubu naše galaksije, i tokom mnogih galaktičkih godina, postepeno su se pomerali prema njenoj unutrašnjosti. Ova grupa, dakle, veruje da bi, ukoliko se ponovo probije do ruba galaksije, mogla dokazati da je ta legenda istorijska činjenica, što bi doprinelo još većoj slavi njihove rase. Jedna druga grupa, opet, želi da krene prema jednom malom spiralnom kraku, oslanjajući se na neku maglovitu belešku; prema toj belešci, njihovi davni preci uhvatili su, pre mnogo eona, neke praktično neodgonetljive signale, za koje su verovali da dolaze iz tog pravca. Tokom godina priča je dobijala na bogatstvu, tako da je ta grupa danas ubeđena da neka rasa intelektualnih džinova još živi u prostorima tog spiralnog kraka. Najzad, tu je, prirodno, stalni pritisak da se što dublje zađe u samo galaktičko jezgro. Moraš biti načisto s tim da smo mi tek na početku, da je galaksija, svojim najvećim delom, i dalje neistražena, da su hiljade rasa, udruženih u Galaktičku Centralu, zapravo još pioniri. Ishod toga je da je Galaktička Centrala sve vreme izložena brojnim i najrazličitijim pritiscima."
<BR>&nbsp;&nbsp;&nbsp;&nbsp;&nbsp;"To što upravo govoriš", primeti Enoh, "zvuči kao da si gotovo izgubio svu nadu da bi bilo moguće zadržati ovu Stanicu, ovde na Zemlji."
<BR>&nbsp;&nbsp;&nbsp;&nbsp;&nbsp;"U pravu si, gotovo da i nema nikakve nade", odgovori Ulis. "Ali što se tebe lično tiče, postoji mogućnost izbora. Možeš ostati ovde na Zemlji i do kraja proživeti svoj zemaljski život, a možeš poći i na neku drugu stanicu. Galaktička Centrala se nada da ćeš prihvatiti da nastaviš saradnju s nama."
<BR>&nbsp;&nbsp;&nbsp;&nbsp;&nbsp;"To mi zvuči kao da je odluka već doneta."
<BR>&nbsp;&nbsp;&nbsp;&nbsp;&nbsp;"Bojim se da jeste", odgovori Ulis. "Žao mi je, prijatelju, što ti ja donosim rđave vesti."
<BR>&nbsp;&nbsp;&nbsp;&nbsp;&nbsp;Enoh sede, ukočen i potresen. Rđave vesti! Bilo je još gore od toga. Bio je to kraj svega.
<BR>&nbsp;&nbsp;&nbsp;&nbsp;&nbsp;Imao je utisak kao da se ruši ne samo njegov lični svet, već i da propadaju sve nade koje je gajio u pogledu Zemlje. Kada Stanica bude zatvorena Zemlja će ponovo biti ostavljena da čami u dubini galaksije, bez ikakve nade da će joj stići pomoć, bez izgleda da bude priznata kao član galaktičke zajednice, čak i bez ikakvog saznanja o tome šta je mogla zadobiti u galaksiji. Prepuštena svojoj samotnosti i nagosti, ljudska rasa nastaviće da se tetura svojom starom stazom, nasumice tražeći put ka slepoj, sumanutoj budućnosti.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
