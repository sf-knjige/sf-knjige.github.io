<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Imao je na raspolaganju jedan sat. Znao je da mu je na raspolaganju baš toliko, budući da je tokom poslednjih desetak dana pažljivo pratio Volasovo kretanje. Nikad ne bi prošlo više od jednog časa, od trenutka kada bi Volas izišao iz kuće i potom se vratio sa poštom. Ponekad bi potrajalo tek malo duže, kada bi poštar kasnio, ili kada bi malo popričali. Jedan sat, rekao je Luis samom sebi, bilo je vreme s kojim je pouzdano mogao računati.
<BR>&nbsp;&nbsp;&nbsp;&nbsp;&nbsp;Volas je upravo zamakao niz kosinu ispod grebena, uputivši se prema stenju što se prostiralo spram pročelja litice, ispod koje je tekla rečica Viskonsin. Uspeće se uz to stenje i zadržati se neko vreme tamo, stisnuvši pušku ispod miške i zagledan put divljine što se protezala dolinom reke. Zatim će se spustiti sa stenja i krenuti u pešačenje stazom prosečenom kroz drveće gde su, u odgovarajuće doba godine, cvetale ružičaste gospine papučice, a odatle opet uzbrdo do još živog izvora na obronku, baš ispod prastare dolje što je već više od jednog veka stajala neobrađena, i potom opet ravno kosinom sve dok ne izbije na drum, gotovo obrastao u korov, i odatle dole do mesta gde mu se nalazilo poštansko sanduče.
<BR>&nbsp;&nbsp;&nbsp;&nbsp;&nbsp;Tokom tih desetak dana, koliko ga je Luis držao na oku, nijednom prilikom nije skrenuo sa svoje uhodane putanje. Vrlo je verovatno, mislio je Luis, da to neće učiniti ni tokom brojnih budućih godina. Volas se nikad nije žurio, ponašajući se kao da mu pripada sve vreme ovog sveta. Ponekad bi se tokom pešačenja zaustavljao, da obnovi poznanstva sa starim prijateljima - kakvim drvetom, nekom vevericom ili ponekim cvetom. Bio je to čovek otvrdnuo i u njemu se još zadržavalo mnogo čega od vojničkog života - stare navike preostale iz gorkih dana vojevanja pod mnogim zapovednicima. Koračao je visoko uzdignute glave i ramena zabačenih unazad; hodao je lakim korakom čoveka koji je upoznao duge i zamorne marševe.
<BR>&nbsp;&nbsp;&nbsp;&nbsp;&nbsp;Luis istupi iz gusto prepletenog šibljaka gde se nekad nalazio voćnjak i gde je nekoliko stabala, izvijenih i čvornovatih, i posivelih usled starosti, još nosilo bedne i gorke plodove jabuka.
<BR>&nbsp;&nbsp;&nbsp;&nbsp;&nbsp;Zastao je na samoj ivici čestara i ostao tako nekoliko trenutaka zureći u kuću na vrhu grebena; za časak mu se učini da je kuća obasjana nekom posebnom svetlošću, kao da je kakav redak i pročišćen sunčev zrak prevalio provaliju svemira da bi obasjao baš nju, izdvajajući je od svih ostalih kuća na svetu. Okupana tom svetlošću kuća je delovala nekako nezemaljski, kao da je, doista, i bila izdvojena kao nešto sasvim posebno. A onda taj zrak, ako ga je uopšte i bilo, iznenada utvrnu, i kuća ostade obasjana uobičajenom sunčavom svetlošću baš kao i okolna polja i šume.
<BR>&nbsp;&nbsp;&nbsp;&nbsp;&nbsp;Luis protrese glavom, govoreći sam sebi da je posredi sigurno bila obmana, neka vrsta optičke varke. Jer, doista, nije se moglo ni zamisliti ništa slično posebnom sunčevom zraku, a i kuća je bila kao i sve druge kuće, iako čudesno očuvana.
<BR>&nbsp;&nbsp;&nbsp;&nbsp;&nbsp;Bila je to ona vrsta kuće kakve se u ovim našim danima ne sreću baš često. Bila je pravougaona; duga i uzana i visoka, sa staromodnim vencima što su se protezali duž streha i zabata. Delovala je nekako ispijeno, ali to nije imalo nikakve veze sa njenom starošću; bila je takva i onog dana kada je sagrađena - ispijena i jednostavna i snažna, poput ljudi kojima je pružala utočište. Ma koliko ispijena mogla biti, stajala je tako, uredna i kao uglačana, bez ijednog mesta s otpalom bojom, bez ikakvog znaka oštećenja od vremenskih nepogoda i bez i najmanjeg nagoveštaja trošnosti.
<BR>&nbsp;&nbsp;&nbsp;&nbsp;&nbsp;Naslonjeno na jedan njezin kraj stajalo je još jedno omanje zdanje, ne veće od kakve šupe, kao kakav tuđ dodatak koji je neko odnekud doneo i postavio ga tu, zaklonivši stražnja vrata na kući. Možda baš vrata, pomisli Luis, što vode u kuhinju. Šupa je bez sumnje služila kao neka vrsta ostave, gde se kačila radna odeća i ostavljale čizme i kaljače; tu se, po svoj prilici, nalazila i klupa sa vedrima za mleko a možda i kakva korpica za sakupljanje jaja. Na vrh šupe uzdizao se oko metar visok sulundar.
<BR>&nbsp;&nbsp;&nbsp;&nbsp;&nbsp;Luis se približi kući i obiđe šupu i tu, na jednoj njenoj strani, ugleda poluotškrinuta vrata. Stupivši na basamak i gurnuvši lako vrata, koja se širom otvoriše, on se zgranuto zagleda u unutrašnjost prostorije.
<BR>&nbsp;&nbsp;&nbsp;&nbsp;&nbsp;U pitanju uopšte nije bila neka obična šupa. Po svemu sudeći, bilo je to mesto gde je Volas živeo.
<BR>&nbsp;&nbsp;&nbsp;&nbsp;&nbsp;Plehana peć iz koje je sulundar vodio na krov stajala je u jednom uglu; bila je to stara peć za kuvanje, manja od uobičajenih starovremenskih sličnih peći. Na njoj su stajali lonče za kafu, tiganj za prženje i još jedna posuda. Okačeno na zid iza peći stajalo je drugo, različito kuhinjsko posuđe. Nasuprot peći, sasvim uza zid, stajao je široki krevet, prekriven prošivenim pokrivačem, ukrašen parčićima raznobojne tkanine, na način koji je predstavljao pravo uživanje za gospe od pre jednog stoleća. U drugom uglu prostorije nalazili su se sto i jedna stolica; iznad stola, okačena o zid, stajala je omanja drvena pplica na kojoj je bilo poređano nekoliko tanjira. Na samom stolu stajala je jedna kerozinska lampa, već izanđala od duge upotrebe, ali sa staklenim cilindrom savršeno čistim, baš kao da je bio opran i uglačan još koliko tog jutra.
<BR>&nbsp;&nbsp;&nbsp;&nbsp;&nbsp;Iz šupe nije bilo ulaza u kuću, a činilo se da ga nikada nije ni bilo. Spoljni daščani zid kuće, na koji se šupa naslanjala, bio je bez ijednog proseka, čineći četvrti zid same šupe.
<BR>&nbsp;&nbsp;&nbsp;&nbsp;&nbsp;Prosto neverovatno, pomisli Luis - da uopšte nije bilo vrata što bi iz šupe vodila u kuću, da je Volas uopšte živeo tu, u šupi, pored tolike kuće. Kao da je postojao neki poseban razlog zbog kojeg nije mogao obitavati u samoj kući, mada je, s druge strane, morao ostati u njenoj blizini. Ili je, možda, tako živeo usled neke samonametnute pokore, kao što bi neki srednjovekovni pustinjak živeo u kakvoj šumskoj brvnari ili u pećini u pustinji.
<BR>&nbsp;&nbsp;&nbsp;&nbsp;&nbsp;Stajao je, tako, nasred šupe posmatrajući oko sebe, u nadi da će možda pronaći neki ključ koji će mu pomoći da odgonetne taj nesvakidašnji splet okolnosti. Nije bilo ničega, osim gole, tvrde činjenice prisutnosti života, prisutnosti najosnovnijih potrepština za život - peći na kojoj se kuvalo i koja je zagrevala prostoriju, kreveta na kome se spavalo, stola na kome se obedovalo, i lampe koja je davala svetlost. Nije bilo čak ni nečeg tako svakidašnjeg kao što su, na primer, još jedan ogrtač ili šešir (mada se, kada je malo promislio, Luis nije mogo setiti da je ikad video Volasa sa šeširom).
<BR>&nbsp;&nbsp;&nbsp;&nbsp;&nbsp;Nije, takođe, bilo traga ni časopisima ili novinama, premda se Volas iz šetnje do svog poštanskog sandučeta nikada nije vraćao praznih ruku. Bio je pretplaćen na Njujork Tajms, Volstrit Džornal, Kriščen Sajens Monitor i Vašington Star, kao i na veći broj naučnih publikacija. Ali ovde im nije bilo ni traga, kao ni brojnim knjigama koje je kupovao. Nije, takođe, bilo ni spomena od debelih, tvrdo ukoričenih računskih knjiga.
<BR>&nbsp;&nbsp;&nbsp;&nbsp;&nbsp;Možda je, pomisli Luis, ova šupa, iz nekog zagonetnog razloga, predstavljala samo obmanu, mesto pomno uređeno kako bi neki slučajni namernik poverovao da Volas tu odista živi. Možda je, na kraju krajeva, ipak živeo u kući. Ukoliko je to stvarno bio slučaj, čemu onda sav taj napor, uostalom ne baš preterano uspešan, da bi se neko uverio u suprotno? Luis se okrenu prema vratima i iziđe iz šupe. Zatim poče obilaziti oko kuće, sve dok ne stiže do verande, na kojoj su se nalazila ulazna vrata u kuću. U podnožju stepenica Luis stade i obazre se unaokolo. Posvuda je vladala tišina. Sunce je već dobrano odskočilo, pre podne je bilo na izmaku i dan je postajao sve topliji; ovaj zabačeni krajičak sveta stajao je utihnuo i gotovo dremljiv, iščekujući nailazak žege.
<BR>&nbsp;&nbsp;&nbsp;&nbsp;&nbsp;Bacivši pogled na časovnik, Luis shvati da mu je preostalo još oko četrdesetak minuta. Zatim pođe uz stepenice, i prešavši preko verande, nađe se pred ulazom u kuću. Ispruživši ruku, on dohvati kvaku i pokuša da je okrene - ali bez uspeha: kvaka ostade nepokretna, i njegovi stisnuti prsti skliznuše u uzaludnom pokušaju da je pokrene.
<BR>&nbsp;&nbsp;&nbsp;&nbsp;&nbsp;Začuđen, on pokuša ponovo, ali loptasta kvaka ponovo ostade nepokretna. Činilo se kao da je kvaka bila presvučena nekom čvrstom, glatkom tkaninom, poput tanke skramice leda, niz koju bi prsti skliznuli ne tvoreći nikakav pritisak na ručicu.
<BR>&nbsp;&nbsp;&nbsp;&nbsp;&nbsp;On saže glavu, u želji da izbliza osmotri kvaku i proveri ima li traga ikakvoj tkanini - nije ga bilo. Ručica je izgledala potpuno obično - možda, u izvesnoj meri, suviše obično. Bila je čista, kao da je neko pažljivo uklonio svaki otisak i uglačao je. Nije na njoj bilo ni zrnca prašine, niti ikakvog drugog traga prljavštine.
<BR>&nbsp;&nbsp;&nbsp;&nbsp;&nbsp;On pokuša da je zapara noktom, ali prst mu ponovo skliznu ne ostavivši ni najmanji trag za sobom. On onda pređe dlanom preko spoljne površine vrata, ali je i drvo bilo savršeno uglačano. Meka površina dlana ne naiđe ni na najmanji zarez. Dlan mu skliznu niz drvo kao da je bio nauljen, a nije bio čak ni znojav. Nije bilo ni najmanjeg nagoveštaja šta je doprinosilo tolikoj skliskosti vrata.
<BR>&nbsp;&nbsp;&nbsp;&nbsp;&nbsp;Luis odstupi od vrata i osmotri drveni zid kuće. Zatim ga opipa: bio je savršeno gladak. On ponovi pokušaj dlanom i noktom, ali ishod ostade isti. Kao da je postojalo nešto što je prekrivalo čitavu kuću, čineći je glatkom i skliskom - do te mere glatkom i skliskom da se čak ni prašina na njenim zidovima nije mogla zadržati, niti im promena vremena nauditi.
<BR>&nbsp;&nbsp;&nbsp;&nbsp;&nbsp;Luis krenu verandom, sve dok ne stiže do jednog prozora, i tek tada, stojeći sučelice prema prozoru, uoči nešto čega ranije nije bio svestan - naime, šta je bilo to što je doprinosilo da čitava kuća deluje čak i ispijenije nego što je stvarno bila. Prozori su bili potpuno crni. Nije bilo zavesa, ni draperija, niti ikakve zasenčenosti: postojali su samo crni pravougaonici, kao prazne oči što zure iz gole lobanje kuće.
<BR>&nbsp;&nbsp;&nbsp;&nbsp;&nbsp;On se još više približi prozoru i priljubi lice uz njega, zaklonivši, stavivši ih na slepoočnice, šakama glavu, kako bi uklonio odblesak sunca na prozoru. Čak ni tako nije mogao da pogledom prodre u unutrašnjost prostorije. Oči mu se zariše u pravi okean crnila, ali čudno, u tom crnilu nije bilo ni najmanjeg traga odraza. Nije, čak, mogao da vidi ni sopstveni lik, odražen u oknu. Pred očima mu je stajalo samo crnilo, i ništa više od toga, kao da je sva svetlost koja je do prozora dopirala bila upijena, usisana, i zadržana negde unutra. Svetlost se, ni najmanjim svojim delom, nije odbijala od prozora.
<BR>&nbsp;&nbsp;&nbsp;&nbsp;&nbsp;Luis siđe sa verande i ponovo stade obilaziti oko kuće, pažljivo je ispitujući. Svi prozori bili su kao slepi: tamne površine što nisu odražavale nikakvu svetlost. Čitava površina kuće bila je tvrda i glatka.
<BR>&nbsp;&nbsp;&nbsp;&nbsp;&nbsp;On udari pesnicom po drvenom zidu, ali činilo mu se kao da mu se šaka spušta na sam kamen. Zatim pregleda kamenitu osnovu na kojoj je kuća bila podignuta, ali i ona je bila glatka i skliska. Između pojedinih delova podnožja mogle su se uočiti male praznine, a i sami kameni komadi od kojih se ono sastojalo kao da su imali neravnu površinu. Kada je rukom prešao preko njih, nikakvih neravnina nije bilo.
<BR>&nbsp;&nbsp;&nbsp;&nbsp;&nbsp;Sve neravnine kao da su bile presvučene nečim nevidljivim, taman onoliko koliko je bilo potrebno da se popune sve rupe i sva ispupčenja na kamenu. Bilo je nemoguće ustanoviti šta bi to moglo biti. Kao da nije bila u pitanju nikakva materijalna tvar.
<BR>&nbsp;&nbsp;&nbsp;&nbsp;&nbsp;Uspravivši se najzad i pogledavši na časovnik, Luis shvati da mu je preostalo još samo desetak minuta. Bilo je već vreme da se udalji odatle.
<BR>&nbsp;&nbsp;&nbsp;&nbsp;&nbsp;On krenu niz brežuljak, prema gustom spletu stabala i granja gde se nekad nalazio stari voćnjak. Tu se zaustavi i još jednom obazre za sobom: kuća je, sada, izgledala nekako drukčije. Nije više bila tek puko, obično zdanje. Kao da je dobila neku svoju, vlastitu ličnost: posmatrala ga je podrugljivim, iscerenim pogledom, a u njenoj unutrašnjosti kao da je grgotao neki zloslutan smeh, spreman da svakog trenutka grune svom snagom.
<BR>&nbsp;&nbsp;&nbsp;&nbsp;&nbsp;Luis se zagnjuri među drveće starog voćnjaka, nastojeći da pronađe put. Nije bilo nikakve staze; trava i korov pod drvećem dobrano su izrasli. Raskriljujući isprepleteno, pognuto granje, on zaobiđe jedno veliko stablo koje je iz korena iščupala neka snažna oluja pre mnogo godina.
<BR>&nbsp;&nbsp;&nbsp;&nbsp;&nbsp;Usput bi se povremeno saginjao da ovde i onde pokupi poneku jabuku, smežurane i opore plodove, zagrizavši ih više od jedanput a onda ih odbacujući: nijedna od njih nije bila za jelo, kao da su iz zapuštenog tla povukle neku neotklonjivu gorčinu.
<BR>&nbsp;&nbsp;&nbsp;&nbsp;&nbsp;Na najudaljenijoj strani voćnjaka on iznenada naleti na ogradu, i grobove koje je ona uokvirivala. Korov i trava ovde nisu iždžikljali toliko visoko, a po ogradi se videlo da je još koliko nedavno bila popravljana; u podnožju svakog groba, nasuprot trima spomenicima načinjenim od grubo tesanog krečnjaka, stajala su tri žbuna peonije, od kojih je svaki predstavljao veliki, zamršeni splet stabljičica što su, neodržavane i međusobno se boreći, rasle godinama.
<BR>&nbsp;&nbsp;&nbsp;&nbsp;&nbsp;Zastavši za trenutak pred tim od vremena izubijanim spomenicima, Luis shvati da je naišao na porodično groblje Volasovih.
<BR>&nbsp;&nbsp;&nbsp;&nbsp;&nbsp;Trebalo je da tu budu samo dva spomenika. Šta je, dakle, označavao treći?
<BR>&nbsp;&nbsp;&nbsp;&nbsp;&nbsp;On pođe oko ograde, do ugnute kapijice, i zađe u ograđen prostor. Stojeći u podnožju grobova, on pročita natpise na spomenicima. Urezi su bili ćoškasti i grubi, jasno svedočeći da ih je načinila nevešta ruka. Nije bilo pobožnih rečenica niti ikakvih stihova; nije bilo ni izrezbarenih anđela niti jagnjadi, niti sličnih simboličkih figura, prema običajima iz šezdestih godina prošlog veka. Samo imena i datumi.
<BR>&nbsp;&nbsp;&nbsp;&nbsp;&nbsp;Na prvom spomeniku stajalo je: Amanda Volas, 1821-1863.
<BR>&nbsp;&nbsp;&nbsp;&nbsp;&nbsp;Na drugom: Džededaja Volas, 1816-1866.
<BR>&nbsp;&nbsp;&nbsp;&nbsp;&nbsp;A na trećem spomeniku stajalo je...
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
