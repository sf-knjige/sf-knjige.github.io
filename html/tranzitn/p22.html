<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Vrativši se u Stanicu, Enoh zateče Ulisa samog. Tubanac je u međuvremenu nastavio svojim putem, a Hazer se vratio na Vegu.
<BR>&nbsp;&nbsp;&nbsp;&nbsp;&nbsp;Na stolu je stajala tek prigotovljena kafa, a Ulis je ležao ispružen na sofi, zagledan u neku tačku.
<BR>&nbsp;&nbsp;&nbsp;&nbsp;&nbsp;Enoh vrati pušku na njeno mesto i utrnu lampu. Skinuvši zatim jaknu, on je baci preko stolice. Zatim se smesti u naslonjaču, smeštenu preko puta sofe.
<BR>&nbsp;&nbsp;&nbsp;&nbsp;&nbsp;"Telo će biti vraćeno", reče on, "sutra u ovo doba."
<BR>&nbsp;&nbsp;&nbsp;&nbsp;&nbsp;"Iskreno se nadam", odgovori Ulis, "da bi to bar donekle moglo popraviti stvar. Međutim, moram priznati da sumnjam."
<BR>&nbsp;&nbsp;&nbsp;&nbsp;&nbsp;"Možda", primeti Enoh gorko, "nije ni trebalo da podižem gužvu oko svega toga."
<BR>&nbsp;&nbsp;&nbsp;&nbsp;&nbsp;"Biće to dokaz tvoje dobre volje", reče Ulis. "Možda će, pri konačnoj proceni, to predstavljati olakšavajuću okolnost."
<BR>&nbsp;&nbsp;&nbsp;&nbsp;&nbsp;"Trebalo je", reče Enoh, "da mi Hazer kaže gde se sada telo nalazi. Pošto su već znali da je bilo izneseno iz groba, sigurno su znali i gde bi ga valjalo potražiti."
<BR>&nbsp;&nbsp;&nbsp;&nbsp;&nbsp;"Skolon sam da verujem da je zaista znao", odgovori Ulis, "ali znaš, nije ti mogao reći. Sve što mu je bilo dopušteno da učini jeste da uloži protest. Ostalo je bilo na tebi. Nije mogao tek tako odbaciti svoj ponos i reći ti šta bi trebalo da uradiš u pogledu svega toga. Da bi stvari bile potpuno jasne, on se morao do kraja ponašati kao oštećena strana."
<BR>&nbsp;&nbsp;&nbsp;&nbsp;&nbsp;"Ponekad je", priznade Enoh, "sve ovo više nego dovoljno da čovek izludi. Uprkos svim uputstvima Galaktičke Centrale, uvek se pojavi neko iznenađenje, uvek je tu neka zjapeća rupa u koju ti nije nimalo teško da upadneš."
<BR>&nbsp;&nbsp;&nbsp;&nbsp;&nbsp;"Možda će doći dan", odgovori Ulis utešnim glasom, "kada više neće biti tako. U stanju sam da proniknem u tu budućnost, kroz nekih hiljadu godina: čitavu galaksiju objedinjavaće jedna jedinstvena kultura, i predstavljaće ogroman prostor međusobnog razumevanja. Mesne i rasne specifičnosti i dalje će postojati, naravno, jer tako i treba da bude, ali sve će biti prožeto međusobnom trpeljivošću; u iskušenju sam da to što će nastati nazovem bratstvom."
<BR>&nbsp;&nbsp;&nbsp;&nbsp;&nbsp;"Govoriš", primeti Enoh, "gotovo kao ljudski stvor. Slične su nade gajili i mnogi među našim najboljim umovima."
<BR>&nbsp;&nbsp;&nbsp;&nbsp;&nbsp;"Moguće je", složi se Ulis. "Uostalom, poznato ti je da se mnogo tog zemaljskog prosto zalepilo za mene. Ne može se - kao što je sa mnom slučaj - toliko vremena provesti na ovoj planeti a da, istovremeno, ne primiš bar ponešto od njenog duha... Usput, da ti kažem, ostavio si veoma dobar utisak na Veganca."
<BR>&nbsp;&nbsp;&nbsp;&nbsp;&nbsp;"Zar? Nisam primetio", reče Enoh. "Bilo je, naravno, ljubazan i predusredljiv, ali jedva nešto više od toga."
<BR>&nbsp;&nbsp;&nbsp;&nbsp;&nbsp;"Onaj zapis na nadgrobnom spomeniku. Ostavio je na njega snažan utisak."
<BR>&nbsp;&nbsp;&nbsp;&nbsp;&nbsp;"Natpis nisam tamo urezao da bih na ikoga ostavljao utisak. Napisao sam te reči zato što sam u tom trenutku tako osećao. I zato što iskreno volim Hazere. Želeo sam da sve bude obavljeno po njihovom."
<BR>&nbsp;&nbsp;&nbsp;&nbsp;&nbsp;"Kad samo ne bi bilo tog pritiska galaktičkih frakcija", uzdahnu Ulis. "Ubeđen sam da bi Veganci bili pripravni da zaborave na čitavu ovu stvar, i to bi bio ustupak veći no što si u stanju i da zamisliš. Međutim, čak i ovako, verujem da će se svrstati na našu stranu kada dođe do konačnog odmeravanja."
<BR>&nbsp;&nbsp;&nbsp;&nbsp;&nbsp;"Veruješ li da bi mogli spasti Stanicu?"
<BR>&nbsp;&nbsp;&nbsp;&nbsp;&nbsp;Ulis zavrte glavom. "Sumnjam da bi to iko bio u stanju. Međutim, bilo bi lakše svima nama u Galaktičkoj Centrali ukoliko bi oni svoj teg stavili na našu stranu terazija."
<BR>&nbsp;&nbsp;&nbsp;&nbsp;&nbsp;Lonče sa vodom za kafu zazvižda, i Enoh ustade i pođe da ga donese. Ulis je već pomerio u stranu neke od predmeta što su stajali na stočiću, kako bi načinio mesta za dve šolje. Enoh ih napuni i odloži lonče na pod.
<BR>&nbsp;&nbsp;&nbsp;&nbsp;&nbsp;Ulis uze svoju šolju, zadrža je nekoliko trenutaka u rukama, a onda je ponovo vrati na stočić.
<BR>&nbsp;&nbsp;&nbsp;&nbsp;&nbsp;"Prolazimo kroz veoma rđavo razdoblje", reče on. "Ništa više nije kao u starim danima. Galaktičku Centralu sve to ozbiljno brine. Sve te prepirke i natezanja, sva ta odmeravanja i sučeljavanja među galaktičkim rasama."
<BR>&nbsp;&nbsp;&nbsp;&nbsp;&nbsp;On iskosa pogleda Enoha. "A ti si verovao da je sve u najboljem redu, očaravajuće."
<BR>&nbsp;&nbsp;&nbsp;&nbsp;&nbsp;"Ne", odgovori Enoh. "nije stvar u tome. Bilo mi je poznato da postoje međusobno suprotstavljena gledišta, i bilo mi je jasno da ima neprilika. Ali sam, na žalost, verovao da se sve to zbiva na jednom uzvišenom nivou - znaš, kao među osobama koje drže do lepog ponašanja."
<BR>&nbsp;&nbsp;&nbsp;&nbsp;&nbsp;"Jedno je vreme i bilo tako. Oduvek su postojala različita gledišta, ali su ona bila utemeljena na etičkim i drugim načelima, i nisu proizilazila iz posebnih interesa... Čuo si već, razume se, za duhovnu silu - univerzalnu duhovnu silu."
<BR>&nbsp;&nbsp;&nbsp;&nbsp;&nbsp;Enoh potvrdno klimnu. "Čitao sam pomalo o tome. Nije mi sve sasvim jasno, ali sam spreman da je prihvatim. Koliko mi je znano, postoji način da se stupi u vezu sa tom silom."
<BR>&nbsp;&nbsp;&nbsp;&nbsp;&nbsp;"'Talisman'", reče Ulis.
<BR>&nbsp;&nbsp;&nbsp;&nbsp;&nbsp;"Tako je. 'Talisman'. Neka vrsta mašine."
<BR>&nbsp;&nbsp;&nbsp;&nbsp;&nbsp;"Pa", složi se Ulis, "pretpostavljam da ga možemo i tako nazvati. Mada, priznajem, reč 'mašina' zvuči pomalo neobično. Reč je o nečem znatno složenijem od puke mehaničke naprave. Postoji samo jedan 'talisman'. Samo jedan je oduvek i postojao, a načinio ga je neki mistik koji je živeo pre deset hiljada zemaljskih godina. Voleo bih kada bih ti mogao reći šta je 'talisman' zapravo, odnosno kako je načinjen; bojim se, međutim, da ne postoji više niko ko bi ti to umeo objasniti. Bilo ih je, naravno, koji su pokušali da načine kopije 'talismana', ali nikome to nije pošlo za rukom. Mistik koji ga je napravio nije za sobom ostavio nikakav nacrt, nikakve planove, nikakva objašnjenja, čak ni najmanju zabelešku. Danas ne postoji više niko ko išta zna o 'mašinama'.
<BR>&nbsp;&nbsp;&nbsp;&nbsp;&nbsp;"Pretpostavljam da ne postoji nikakav razlog", reče Enoh, "koji brani da se napravi još jedan primerak. Mislim, nije u pitanju nikakav tabuu. Onaj ko bi načinio novi 'talisman' ne bi, pretpostavlja, počinio nikakvo svetogrđe."
<BR>&nbsp;&nbsp;&nbsp;&nbsp;&nbsp;"Ne, nipošto", složi se Ulis. "U stvari, očajnički nam je potreban još jedan primerak. Zapravo, potreban nam je novi 'talisman'. Stari je nestao."
<BR>&nbsp;&nbsp;&nbsp;&nbsp;&nbsp;Enoh skoro poskoči sa stolice.
<BR>&nbsp;&nbsp;&nbsp;&nbsp;&nbsp;"Nestao?" uzviknu on.
<BR>&nbsp;&nbsp;&nbsp;&nbsp;&nbsp;"Izgubljen", odgovori Ulis. "Zaturen. Ukraden. Niko to ne zna pouzdano."
<BR>&nbsp;&nbsp;&nbsp;&nbsp;&nbsp;"Ali, ja nisam..."
<BR>&nbsp;&nbsp;&nbsp;&nbsp;&nbsp;Ulis se sumorno nasmeši. "Nisi pojma imao. Znam. Ne pričamo baš rado o tome. U stvari, ne usuđujemo se. To mora ostati tajna. Barem, za neko vreme."
<BR>&nbsp;&nbsp;&nbsp;&nbsp;&nbsp;"Ipak će se raščuti."
<BR>&nbsp;&nbsp;&nbsp;&nbsp;&nbsp;"Ne tako brzo. Poznato ti je šta se s njim zbivalo. Njegov poverenik nosio ga je s jedne planete na drugu, održavani su veliki skupovi na mestima gde je 'talisman' bio izlagan, i zahvaljujući njemu uspostavljana je veza sa duhovnom silom. Nikada nije postojao neki utvrđeni vozni red: poverenik je jednostavno brodio bez ikakvog plana. Moglo je proteći stotinu, pa i više zemaljskih godina, pre no što bi poverenik s 'talismanom' ponovo prispeo na neku planetu. Niko nije živeo u očekivanju njegove posete. Jednostavno, znalo se da će do posete jednom doći; da će se poverenik jednog lepog dana pojaviti zajedno sa 'talismanom'."
<BR>&nbsp;&nbsp;&nbsp;&nbsp;&nbsp;"Zahvaljujući tome, tajnu biste mogli sačuvati godinama."
<BR>&nbsp;&nbsp;&nbsp;&nbsp;&nbsp;"Tako je", odgovori Ulis. "Bez ikakvih teškoća."
<BR>&nbsp;&nbsp;&nbsp;&nbsp;&nbsp;"Vođama je, ipak, poznato, zar ne? Mislim, onima iz upravnih službi."
<BR>&nbsp;&nbsp;&nbsp;&nbsp;&nbsp;Ulis odmahnu glavom. "Samo je nekolicina upoznata. Veoma mali broj onih u koje smo mogli imati poverenja. Galaktičkoj Centrali je, razume se, sve poznato, ali mi smo soj poznat po tome što veoma teško otvaramo usta."
<BR>&nbsp;&nbsp;&nbsp;&nbsp;&nbsp;"Onda, zbog čega..."
<BR>&nbsp;&nbsp;&nbsp;&nbsp;&nbsp;"Zbog čega ti sve ovo govorim? Znam da ne bi trebalo. Iskreno rečeno, ne znam ni sam. Ipak, mislim da znam. Kako se osećaš, dragi prijatelju, kao ispovednik?"
<BR>&nbsp;&nbsp;&nbsp;&nbsp;&nbsp;"Zabrinut si", reče Enoh. "Ni u snu ne bih pomislio da ću te ikada videti zabrinutog."
<BR>&nbsp;&nbsp;&nbsp;&nbsp;&nbsp;"Čudno je sve to", reče Ulis zamišljeno. "Ima već nekoliko godina otkako je 'talisman' nestao. I još niko ništa ne zna o tome - izuzev Galaktičke Centrale, i - kako biste je vi nazvali? - duhovnom hijerarhijom, pretpostavljam - organizacije mistika koji se brinu o duhovnim stvarima. Pa ipak, premda niko još ne zna da je 'talisman' nestao, galaksija kao da već počinje da pokazuje prve znake trošnosti. Kao da počinje da se para po šavovima. Vremenom bi se mogla i sasvim raspasti. Kao da je 'talisman' - a da to niiko nije podozrevao - predstavljao onu silu koja je sve rase u galaksiji držala na okupu, vršeći svoj uticaj čak i kada je ostajao nevidljiv."
<BR>&nbsp;&nbsp;&nbsp;&nbsp;&nbsp;"Čak i ako je izgubljen, mora i dalje negde postojati", uzviknu Enoh. "U tom slučaju, mora biti da i dalje vrši svoj uticaj. Nemoguće je da je uništen."
<BR>&nbsp;&nbsp;&nbsp;&nbsp;&nbsp;"Zaboravljaš", podseti ga Ulis, "da je bez svog poverenika, bez njegove duboke posvećenosti, 'talisman' bez ikakve delatnosti. Jer nije 'mašina' ta koja sama od sebe izvodi čitavu stvar. 'Mašina', zapravo, stoji samo kao neki posrednik između posvećenika i duhovne sile. Ona je, u stvari, samo produžetak posvećenikovih čula. Ona do krajnjih mogućnosti uvećava njegove moći, i služi kao neka vrsta veze. Ona mu, jednostavno, omogućava da obavlja svoj posvećeni čin."
<BR>&nbsp;&nbsp;&nbsp;&nbsp;&nbsp;"Smatraš li da nestanak 'talismana', ima ikakve veze sa situacijom ovde?"
<BR>&nbsp;&nbsp;&nbsp;&nbsp;&nbsp;"Sa zemaljskom stanicom? Pa, ne neposredno, ali je to što se ovde dešava tipično. Zaista, sve što se događa u odnosu na ovu stanicu veoma je simptomatično. I ovde je reč o žaljenja dostojnim rasprama i pogubnim svađama, kakve su se već javile u nizu sektora galaksije. U stara vremena sve bi se to odvijalo - kako ti ono maločas reče - s uzvišenošću, i u skladu s etičkim i drugim načelima."
<BR>&nbsp;&nbsp;&nbsp;&nbsp;&nbsp;Nekoliko trnutaka ostali su da sede u tišini, osluškujući blage šapate vetra koji je strujao kraj zabata.
<BR>&nbsp;&nbsp;&nbsp;&nbsp;&nbsp;"Nema razloga za brigu", ponovo progovori Ulis. "Nije to tvoja briga. Nije trebalo ni da ti govorim o svemu ovome. Zaista sam bio nepromišljen."
<BR>&nbsp;&nbsp;&nbsp;&nbsp;&nbsp;"Želiš, u stvari, da kažeš da nikome ne bi trebalo da o svemu tome govorim. Možeš biti siguran da neću."
<BR>&nbsp;&nbsp;&nbsp;&nbsp;&nbsp;"Znam da nećeš", odvrati Ulis. "Nijednog trenutka nisam ni pomislio da bi to mogao učiniti."
<BR>&nbsp;&nbsp;&nbsp;&nbsp;&nbsp;"Zaista smatraš da se odnosi u galaksiji pogoršavaju."
<BR>&nbsp;&nbsp;&nbsp;&nbsp;&nbsp;"Nekada su", odgovori Ulis, "rase u galaksiji bile međusobno čvrsto povezane. Razume se, postojale su razlike, ali su one uvek bile premošćivane, katkad veštački i ne uvek na potpuno zadovoljavajući način, ali su obe strane nastojale da taj most, ma koliko veštački mogao biti, ipak ne sruše, i po pravilu su u tome uspevale. Zato što su to želele, shvataš li? Postojala je zajednička težnja - da se iskuje veliko bratstvo svih razumnih bića. Shvatili smo da svi mi, sve rase, raspolažemo zapanjujućim fondom znanja i neslućenim tehničkim mogućnostima - da bismo, zajedničkim naporom, udružujući svoja znanja i sposobnosti, mogli konačno ostvariti nešto što bi bilo daleko veće i neuporedivo značajnije od svega što bi svaka pojedinačna rasa, sama, mogla i sanjati da postigne. Bivali smo suočeni s neprilikama, naravno, i kao što već rekoh, razlikama, ali ipak smo napredovali. Smatrali smo da će, ukoliko budemo umeli da rešimo velike, mali problemi vremenom postati potpuno beznačajni, i da će konačno sami od sebe nestati. Ali sada je sve nekako drukčije. Sve su vidljivije potrebe da se beznačajne stvari naduvavaju preko svake mere, i da se glavna i važna pitanja jednostavno potiskuju u stranu."
<BR>&nbsp;&nbsp;&nbsp;&nbsp;&nbsp;"To me podseća na Zelju", primeti Enoh.
<BR>&nbsp;&nbsp;&nbsp;&nbsp;&nbsp;"Sličnosti su zaista brojne", priznade Ulis. "U načelu, naravno, budući da se okolnosti razlikuju u najvećoj mogućoj meri."
<BR>&nbsp;&nbsp;&nbsp;&nbsp;&nbsp;"Znači, čitao si novine koje sam ti ostavljao?"
<BR>&nbsp;&nbsp;&nbsp;&nbsp;&nbsp;Ulis potvrdno klimnu. "Stvari ne stoje nimalo dobro."
<BR>&nbsp;&nbsp;&nbsp;&nbsp;&nbsp;"Kao da će biti rata", gotovo odreza Enoh.
<BR>&nbsp;&nbsp;&nbsp;&nbsp;&nbsp;Ulis se s nelagodnošću promeškolji.
<BR>&nbsp;&nbsp;&nbsp;&nbsp;&nbsp;"Kod vas nema ratova", reče Enoh.
<BR>&nbsp;&nbsp;&nbsp;&nbsp;&nbsp;"Misliš, u galaksiji? Ne, kako su stvari sada postavljene, nemamo ratova."
<BR>&nbsp;&nbsp;&nbsp;&nbsp;&nbsp;"Stvar civilizovanosti?"
<BR>&nbsp;&nbsp;&nbsp;&nbsp;&nbsp;"Prestani da budeš gorak", prebaci mu Ulis. "Postojali su trenuci, sasvim mali broj, kada smo bili veoma blizu toga, ali ne u poslednje vreme. Međutim, mnoge rase koje danas pripadaju bratstvu, u godinama svog sazrevanja poznavale su ratove."
<BR>&nbsp;&nbsp;&nbsp;&nbsp;&nbsp;"Prema tome, i za nas ima nade. To je nešto što jednog dana prerasteš."
<BR>&nbsp;&nbsp;&nbsp;&nbsp;&nbsp;"Vremenom, možda."
<BR>&nbsp;&nbsp;&nbsp;&nbsp;&nbsp;"Ali ne možeš biti siguran?"
<BR>&nbsp;&nbsp;&nbsp;&nbsp;&nbsp;"Ne, ne bih se smeo kladiti."
<BR>&nbsp;&nbsp;&nbsp;&nbsp;&nbsp;"Radim na jednoj karti, u stvari, grafikonu", reče Enoh. "Zasnovan je na mizarskom statičkom sistemu. Grafikon kaže da će biti rata."
<BR>&nbsp;&nbsp;&nbsp;&nbsp;&nbsp;"Nije ti potreban grafikon", zajedljivo reče Ulis, "da bi ti to postalo jasno."
<BR>&nbsp;&nbsp;&nbsp;&nbsp;&nbsp;"Ali postoji tu nešto. Nije samo u pitanju saznanje da li će biti rata ili neće. Nadao sam se da bi mi grafikon mogao pokazati put ka očuvanju mira. Mora postojati neki način. Možda, neka formula. Kada bismo samo razmislili, ili znali gde treba da pogledamo ili koga da zapitamo, ili...."
<BR>&nbsp;&nbsp;&nbsp;&nbsp;&nbsp;"Postoji način", prekide ga Ulis, "da se spreči rat."
<BR>&nbsp;&nbsp;&nbsp;&nbsp;&nbsp;"Hoćeš da kažeš da ti je poznato..."
<BR>&nbsp;&nbsp;&nbsp;&nbsp;&nbsp;"U pitanju je drastična mera. Koja može biti primenjena samo u krajnjoj nuždi."
<BR>&nbsp;&nbsp;&nbsp;&nbsp;&nbsp;"A mi još nismo dotle stigli?"
<BR>&nbsp;&nbsp;&nbsp;&nbsp;&nbsp;"Mislim da, možda, i jeste. Rat kakav bi se danas mogao zametnuti na Zemlji učinio bi kraj hiljadama godina napretka, uništio sve tekovine civilizacije i ostavio samo bedne ostatke. Sasvim je verovatno da bi bio gotovo uništen i sav život na ovoj planeti."
<BR>&nbsp;&nbsp;&nbsp;&nbsp;&nbsp;"Ta mera o kojoj govoriš - da li je nekad bila primenjena?"
<BR>&nbsp;&nbsp;&nbsp;&nbsp;&nbsp;"Već nekoliko puta."
<BR>&nbsp;&nbsp;&nbsp;&nbsp;&nbsp;"I? Je li uspelo?"
<BR>&nbsp;&nbsp;&nbsp;&nbsp;&nbsp;"Ah, naravno. Ne bismo je ni uzeli u obzir da nismo bili sigurni da ćemo postići uspeh."
<BR>&nbsp;&nbsp;&nbsp;&nbsp;&nbsp;"A... da li bi je bilo moguće primeniti na Zemlji?"
<BR>&nbsp;&nbsp;&nbsp;&nbsp;&nbsp;"Mogao bi da zatražiš dozvolu da je primeniš ovde."
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Kao opunomoćenik Zemlje. Mogao bi da se pojaviš pred Galaktičkom Centralom i da zatražiš od nas dozvolu da je primeniš. Kao predstavnik svoje rase mogao bi da posvedočiš da je tražena mera neophodna, i mi bismo te saslušali. Ukoliko bi se ispostavilo da tvoj zahtev zaslužuje pažnju, Centrala bi mogla naimenovati jednu grupu da ispita problem, i nakon izveštaja koji bi ona podnela, bila bi donesena odluka."
<BR>&nbsp;&nbsp;&nbsp;&nbsp;&nbsp;"Rekao si da bih ja mogao podneti zahtev. A da li bi mogao i neki drugi Zemljanin?"
<BR>&nbsp;&nbsp;&nbsp;&nbsp;&nbsp;"Svaki, pod uslovom da može izdejstvovati da bude saslušan. A da bi to postigao morao bi, pre svega, znati da Galaktička Centrala uopšte postoji - a ti si jedini Zemljanin kome je to poznato. Pored toga, ti pripadaš i osoblju Galaktičke Centrale. Obavljaš dužnost čuvara jedne stanice već prilično dugo, i tvoje su karakteristike veoma dobre. Nema nikakve sumnje da bi dobio pravo da budeš saslušan."
<BR>&nbsp;&nbsp;&nbsp;&nbsp;&nbsp;"Ali jedan jedini čovek! Samo jedan čovek ne može govoriti u ime čitave jedne rase."
<BR>&nbsp;&nbsp;&nbsp;&nbsp;&nbsp;"Ti si jedni pripadnik svoje rase koji raspolaže svim preduslovima za to."
<BR>&nbsp;&nbsp;&nbsp;&nbsp;&nbsp;"Kad bih se samo mogao posavetovati sa još nekim od moje rase."
<BR>&nbsp;&nbsp;&nbsp;&nbsp;&nbsp;"Ne, to nije moguće. Međutim, čak i kada bi bilo moguće, ko bi ti poverovao?"
<BR>&nbsp;&nbsp;&nbsp;&nbsp;&nbsp;"U pravu si", zaključi Enoh jednostavno. Naravno da je bio u pravu. Jer, za njega, Enoha, nije više bilo ničeg tuđeg u ideji o galaktičkom bratstvu, o saobraćajnoj mreži što se proteže između zvezda - nosio je, istina, i dalje u sebi osećaj zadivljenosti, ali u svemu tome već je odavno prestao da vidi išta neobično. Mada, priseti se sada, godine su mu bile potrebne da se toga oslobodi. Da, godine, uprkos tome što je gotovo svakodnevno imao pred očima fizičke dokaze - sve dok konačno nije uspeo da privoli sebe da sve to prihvati kao istinu. Ali pomene li samo nešto o svemu tome nekom drugom Zemljaninu, sve će to ponovo zazvučati kao čista ludost.
<BR>&nbsp;&nbsp;&nbsp;&nbsp;&nbsp;"A u čemu se sastoji taj vaš metod?" upita on, gotovo se i sam plašeći svog pitanja, pa ipak pripravan da podnese svaki udarac koji bi mu odgovor mogao doneti.
<BR>&nbsp;&nbsp;&nbsp;&nbsp;&nbsp;"U neznanju", kratko odgovori Ulis.
<BR>&nbsp;&nbsp;&nbsp;&nbsp;&nbsp;Enoh zinu. "U neznanju? Ne razumem. Već ionako, čak i sada, imamo neznanja na pretek."
<BR>&nbsp;&nbsp;&nbsp;&nbsp;&nbsp;"Ti imaš u vidu neznanje intelekta, a njega, zaista, ima i više nego što je neophodno, ne samo na Zemlji već i širom galaksije. Međutim, ono o čemu govorim jeste mentalna nedovoljnost. Nesposobnost da se pojme nauka i tehnika koje čine rat mogućim, onu vrstu rata kakav bi se vodio na Zemlji. Nesposobnost rukovanja mašinama koje su neophodne za takav jedan rat. Potrebno bi bilo, dakle, vratiti ljude u mentalno stanje koje im više ne bi omogućavalo da razumeju tehnički, tehnološki i naučni napredak koji su do sada ostvarili. Oni koji danas raspolažu tim znanjem - zaboravili bi. Onima koji njime nisu nikad ni raspolagali - zauvek bi ostalo strano. Povratak, dakle, jednostavnoj civilizaciji točka i poluge. To je ono što bi za vašu vrstu rat učinilo nemogućom."
<BR>&nbsp;&nbsp;&nbsp;&nbsp;&nbsp;Enoh je sedeo sav ukočen, gotovo skamenjen, nesposoban da izusti ijednu reč, prožet osećanjem ledenog užasa; glavom su mu se vitlale hiljade nepovezanih misli, sudarajući se međusobno.
<BR>&nbsp;&nbsp;&nbsp;&nbsp;&nbsp;"Rekao sam ti da je mera drastična", dodade Ulis. "Međutim, tako mora biti. I sprečavanje rata ima svoju cenu. A ova je, priznajem, veoma visoka."
<BR>&nbsp;&nbsp;&nbsp;&nbsp;&nbsp;"Ne bih bio u stanju!" uzviknu Enoh. "Niti iko drugi."
<BR>&nbsp;&nbsp;&nbsp;&nbsp;&nbsp;"Verovatno si u pravu. Ali osmotri stvar i sa druge strane: ukoliko dođe do rata..."
<BR>&nbsp;&nbsp;&nbsp;&nbsp;&nbsp;"Znam. Ukoliko dođe do rata, moglo bi ispasti još gore. Ali to ne bi zauvek uklonilo ratove. Nisam to imao na umu. Ljudi bi se i dalje borili jedni protiv drugih, ubijali jedni druge."
<BR>&nbsp;&nbsp;&nbsp;&nbsp;&nbsp;"Koristeći, pri tom, toljage", dopuni ga Ulis. "Ili, možda, lukove i strele. Puške, sve dotle dok ih budu imali, ili dok im ne ponestane municije. Posle toga, više ne bi znali kako da naprave još baruta, ili kako da dođu do metala da naprave nove metke, odnosno, kako da uopšte naprave metke. Bilo bi i dalje sukoba, ali ne i sveopšteg uništenja. Nuklearne bombe ne bi zbrisale čitave gradove sa lica Zemljinog, jer niko ne bi više umeo da ispali raketu, niti da na nju postavi nuklearnu glavu - možda, čak, niko više ne bi ni znao šta su, uopšte, rakete ili nuklearne glave. Sistem komuniciranja kakav ste dosad poznavali nestao bi. Sve bi nestalo, osim najoskudnijih sredstava prevoza. Ratovi, osim u veoma ograničenim okvirima, postali bi nemogući."
<BR>&nbsp;&nbsp;&nbsp;&nbsp;&nbsp;"Grozna slika", tiho reče Enoh.
<BR>&nbsp;&nbsp;&nbsp;&nbsp;&nbsp;"I ratovi su grozni", podseti ga Ulis. "Na tebi je da odabereš."
<BR>&nbsp;&nbsp;&nbsp;&nbsp;&nbsp;"Na koliko dugo?" upita Enoh. "Koliko bi dugo sve to potrajalo? Ne bismo, valjda, morali da zauvek ostanemo u tom stanju skučenosti?"
<BR>&nbsp;&nbsp;&nbsp;&nbsp;&nbsp;"Tokom nekoliko pokolenja", odgovori Ulis. "Za to vreme posledice - kako da to nazovemo? Terapijom? - lagano bi počele da gube na oštrini. Ljudi bi se počeli polako oslobađati letargije, i u jednom trenutku ponovo bi krenuli putem intelektualnog uspona. U stvari, bila bi im data još jedna prilika."
<BR>&nbsp;&nbsp;&nbsp;&nbsp;&nbsp;"I posle nekoliko naraštaja", primeti Enoh, "ponovo bi mogli postići sve ovo što sada imaju."
<BR>&nbsp;&nbsp;&nbsp;&nbsp;&nbsp;"Moguće je. Ipak, možda sve ne bi bilo sasvim isto. Malo je verovatno da bi civilizacijski razvoj išao potpuno istim tokovima. Moguće je da biste izgradili mnogo lepšu civilizaciju, i da bi potonja pokolenja bila znatno miroljubivija."
<BR>&nbsp;&nbsp;&nbsp;&nbsp;&nbsp;"Ipak, prevelik je to teret za jednog čoveka..."
<BR>&nbsp;&nbsp;&nbsp;&nbsp;&nbsp;"Ipak", reče Ulis, "to je nešto što otvara put nadi, i o čemu bi trebalo da razmisliš. Primenu ovog postupka odobravamo samo onim rasama za koje verujemo da zaslužuju da budu spasene."
<BR>&nbsp;&nbsp;&nbsp;&nbsp;&nbsp;"Moraš mi dati malo vremena", prošapta Enoh.
<BR>&nbsp;&nbsp;&nbsp;&nbsp;&nbsp;Međutim, u dubini duše, znao je da je vreme već isteklo.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
