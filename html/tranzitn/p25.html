<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Sakupljač ginsenga stajao je kraj izvora, iščekujući.
<BR>&nbsp;&nbsp;&nbsp;&nbsp;&nbsp;Enoh ga ugleda još iz daljine i upita se, uz brzi titraj gneva, ne čeka li ga možda tamo da bi mu saopštio kako nije u mogućnosti da vrati telo Hazera, da se nešto u međuvremenu dogodilo, da se suočio s neočekivanim teškoćama.
<BR>&nbsp;&nbsp;&nbsp;&nbsp;&nbsp;Razmišljajući o tome, Enoh se priseti kako je prethodne noći pripretio da će ubiti svakog ko se ispreči povratku tela. Možda, pomisli on, nije baš bilo preterano pametno od njega što je to rekao. On se zapita da li bi bio u stanju da natera sebe da ubije čoveka - mada, naravno, to ne bi bio prvi čovek kome je oduzeo život. Ali to je bilo pre mnogo godina, i pitanje je tada bilo jednostavno: ubiti ili biti ubijen.
<BR>&nbsp;&nbsp;&nbsp;&nbsp;&nbsp;On za trenutak zatvori oči i ponovo ugleda onaj obronak pod sobom, i duge linije vojnika što su se probijale kroz prašinu i dim baruta; znao je da su ti ljudi što su nastojali da se uzveru na liticu imali u glavama samo jednu pomisao - da ubiju njega kao i sve druge što su stajali gore na grebenu.
<BR>&nbsp;&nbsp;&nbsp;&nbsp;&nbsp;Bio je to trenutak kada je konačno spoznao svu ludost rata, svu zaludnost težnji od kojih vremenom nije ostajalo ništa sem besmisla, svu nerazumnost gneva koji se, stalno iznova, morao hraniti, čak i pošto je sasvim iščezlo sećanje na prvobitni razlog gneva, svu nesuvislost logike prema kojoj je neki čovek, kroz patnju i smrt, trebalo da dokaže svoje pravo ili da odbrani neko načelo.
<BR>&nbsp;&nbsp;&nbsp;&nbsp;&nbsp;Negde, pomisli on, negde daleko pozadi na tračnicama istorije, ljudska je rasa prihvatila ludost kao načelo, i sve do danas opstala kod te ludosti-načela, spremna da zbriše, ako ne čitav ljudski soj, onda u svakom slučaju sva ona duhovna i materijalna postignuća što su, tokom mnogih stoleća trpljenja i muka, služili kao simboli čovečanstva. Luis je sedeo na jednom srušenom deblu i sada, kada mu se Enoh približi, on ustade.
<BR>&nbsp;&nbsp;&nbsp;&nbsp;&nbsp;"Čekao sam vas ovde", reče on. "Nadam se da mi ne zamerate."
<BR>&nbsp;&nbsp;&nbsp;&nbsp;&nbsp;Enoh preskoči preko potočića što se izlivao iz izvora.
<BR>&nbsp;&nbsp;&nbsp;&nbsp;&nbsp;"Telo će biti doneseno ovamo rano predveče", nastavi Luis. "Iz Vašingona će biti otposlato avionom u Medison, a odande će biti prebačeno kolima."
<BR>&nbsp;&nbsp;&nbsp;&nbsp;&nbsp;Enoh klimnu. "Milo mi je da to čujem."
<BR>&nbsp;&nbsp;&nbsp;&nbsp;&nbsp;"Ponovo su zahtevali od mene", dodade Luis, "da vas još jednom zapitam kakvo je to telo."
<BR>&nbsp;&nbsp;&nbsp;&nbsp;&nbsp;"Objasnio sam vam noćas", odgovori Enoh, "da nisam u mogućnosti da vam išta kažem. Voleo bih da mogu. Godinama već razmišljam o tome kako bih to nekom rekao ali nema načina."
<BR>&nbsp;&nbsp;&nbsp;&nbsp;&nbsp;"Telo potiče odnekud izvan Zemlje", primeti Luis. "U to smo sasvim sigurni."
<BR>&nbsp;&nbsp;&nbsp;&nbsp;&nbsp;"Mislite", odgovori Enoh, niti potvrdno niti upitno.
<BR>&nbsp;&nbsp;&nbsp;&nbsp;&nbsp;"Vaša kuća", nastavi Luis, "i ona ima nečeg vanzemaljskog u sebi."
<BR>&nbsp;&nbsp;&nbsp;&nbsp;&nbsp;"Tu kuću", odgovori Enoh kratko, "podigao je još moj otac."
<BR>&nbsp;&nbsp;&nbsp;&nbsp;&nbsp;"Ali nešto se izmenilo", reče Luis. "Nije više onakva kakva je bila kada je sagrađena."
<BR>&nbsp;&nbsp;&nbsp;&nbsp;&nbsp;"Vreme sve menja", pripomenu Enoh.
<BR>&nbsp;&nbsp;&nbsp;&nbsp;&nbsp;"Sve, osim vas."
<BR>&nbsp;&nbsp;&nbsp;&nbsp;&nbsp;Enoh razvuče lice u osmeh. "To vas, znači, muči", reče on. "Smatrate to nepristojnim."
<BR>&nbsp;&nbsp;&nbsp;&nbsp;&nbsp;Luis odmahnu glavom. "Ne, ne nepristojnim. U stvari, to me uopšte ne muči. Nakon nekoliko godina što vas posmatram, dospeo sam dotle da sam prihvatio i vas i sve što je u vezi s vama. Ne razumem sve, naravno, ali prihvatam. Ponekad govorim sebi da sam šašav, ali to se događa samo na mahove. Nastojao sam da vam ne smetam. Trudio sam se da sve ostane tačno onako kako jeste. I sada, kada sam vas konačno upoznao, još mi je milije što je tako. Međutim, pristupamo svemu na pogrešan način. Ponašamo se kao da smo neprijatelji, kao da smo dva strana psa - a to, svakako, nije najbolji način. Verujem, u stvari, da nas dvojica imamo mnogo toga zajedničkog. Jasno mi je da se ovde nešto događa, ali neću učiniti ni najmanji pokušaj da se u to umešam."
<BR>&nbsp;&nbsp;&nbsp;&nbsp;&nbsp;"Već ste se umešali", reče Enoh. "Uzevši telo, učinili ste najgoru moguću stvar. Da ste seli i potrudili se da smislite kako biste mogli pričiniti najveću štetu, ništa bolje ne biste mogli smisliti. A štetu niste naneli samo meni. Zapravo, meni uopšte niste. Naneli ste štetu čitavoj ljudskoj rasi."
<BR>&nbsp;&nbsp;&nbsp;&nbsp;&nbsp;"Ne shvatam", odgovori Luis. "Izvinjavam se, ali zaista vas ne shvatam. Na nadgrobnom spomeniku stajao je zapis..."
<BR>&nbsp;&nbsp;&nbsp;&nbsp;&nbsp;"E, to je bila moja greška", priznade Enoh. "Uopšte nije trebalo da stavljam taj zapis na spomenik. Ali u tom trenutku, to mi se činilo valjanim. Nisam očekivao da će iko naići i njuškati unaokolo i..."
<BR>&nbsp;&nbsp;&nbsp;&nbsp;&nbsp;"Bio vam je prijatelj?"
<BR>&nbsp;&nbsp;&nbsp;&nbsp;&nbsp;"Prijatelj? Oh, mislite na telo. Pa, ne bih mogao reći. U svakom slučaju, ne taj stvor."
<BR>&nbsp;&nbsp;&nbsp;&nbsp;&nbsp;"Pa, ono što je učinjeno - učinjeno je", reče Luis. "Zaista mi je žao."
<BR>&nbsp;&nbsp;&nbsp;&nbsp;&nbsp;"Žaljenje tu ne pomaže", odreza Enoh.
<BR>&nbsp;&nbsp;&nbsp;&nbsp;&nbsp;"Ipak, ne postoji li bar nešto - bilo šta - što bi se u vezi s tim moglo učiniti? Više od pukog povratka tela na njegovo mesto?"
<BR>&nbsp;&nbsp;&nbsp;&nbsp;&nbsp;"Da", odgovori Enoh, "možda postoji nešto. Možda će mi ustrebati pomoć."
<BR>&nbsp;&nbsp;&nbsp;&nbsp;&nbsp;"Recite mi", hitro ga dočeka Luis. "Ukoliko bih bio u stanju..."
<BR>&nbsp;&nbsp;&nbsp;&nbsp;&nbsp;"Možda će mi biti potreban neki kamionet", reče Enoh. "Da prenesem neke stvari. Arhivu i slične stvari. Možda će mi zatrebati u skorijoj budućnosti."
<BR>&nbsp;&nbsp;&nbsp;&nbsp;&nbsp;"Mogu vam nabaviti kamionet", potvrdi Luis. "Pobrinuću se da vas čeka. Mogu vam obezbediti i ljude za utovar."
<BR>&nbsp;&nbsp;&nbsp;&nbsp;&nbsp;"Moguće je da će biti potrebno da porazgovaram s nekim na vlasti. S nekom vrlo visokom ličnošću. Sa Predsednikom. Ili ministrom inostranih poslova. Ili sa nekim iz Ujedinjenih nacija. Ne znam, još. Moraću da razmislim. I neće mi biti potrebno samo da razgovaram s njima: biće, takođe, potrebno da dobijem uverenja da će saslušati ono što budem imao da im kažem."
<BR>&nbsp;&nbsp;&nbsp;&nbsp;&nbsp;"Obezbediću vam sve to", saglasi se Luis. "Pomoću kratkotalasne radio-stanice. Držaću vezu sve vreme otvorenu."
<BR>&nbsp;&nbsp;&nbsp;&nbsp;&nbsp;"I nekoga ko će biti spreman da me sasluša?"
<BR>&nbsp;&nbsp;&nbsp;&nbsp;&nbsp;"Bezuslovno", potvrdi Luis. "Koga god budete želeli."
<BR>&nbsp;&nbsp;&nbsp;&nbsp;&nbsp;"Tražim još nešto."
<BR>&nbsp;&nbsp;&nbsp;&nbsp;&nbsp;"Samo recite", prihvati Luis.
<BR>&nbsp;&nbsp;&nbsp;&nbsp;&nbsp;"Da se sve ovo zaboravi", reče Enoh. "Možda mi neće biti potrebno ništa od svega što sam tražio. Ni kamionet, ni bilo šta drugo. Možda ću morati da pustim da stvari idu svojim tokom, kao i do sada. U tom slučaju, da li biste mogli vi, i svi ostali, jednostavno zaboraviti da sam uopšte nešto tražio?"
<BR>&nbsp;&nbsp;&nbsp;&nbsp;&nbsp;"Verujem da bi to bilo moguće", odgovori Luis. "Ali nastavio bih da vas držim pod prismotrom."
<BR>&nbsp;&nbsp;&nbsp;&nbsp;&nbsp;"To bih i sam želeo", reče Enoh. "Moguće je da mi kasnije zaista ustreba pomoć. Ali bez daljeg uplitanja."
<BR>&nbsp;&nbsp;&nbsp;&nbsp;&nbsp;"Jeste li sigurni", upita Luis, "da je to sve?"
<BR>&nbsp;&nbsp;&nbsp;&nbsp;&nbsp;Enoh zavrte glavom. "To je sve. Sve ostalo moram obaviti ja sam."
<BR>&nbsp;&nbsp;&nbsp;&nbsp;&nbsp;Možda sam, pomisli on, već suviše rekao. Jer, kako je mogao biti siguran da se može verovati tom čoveku? Kako bi mogao biti siguran da se može ikome verovati?
<BR>
<BR>&nbsp;&nbsp;&nbsp;&nbsp;&nbsp;Pa ipak, ukoliko odluči da napusti Galaktičku Centralu i sve svoje rukopise preda Zemlji, pomoć će mu svakako biti potrebna. Moguće je, čak, da će se tuđinci usprotiviti tome da ponese svoju arhivu i poklone koje je od njih dobio. Ukoliko bude želeo da se skloni sa svim tim, moraće to da učini vrlo brzo.
<BR>&nbsp;&nbsp;&nbsp;&nbsp;&nbsp;Da li je odista želeo da napusti Galaktičku Centralu? Da li je mogao dići ruke od galaksije? Da li bi bio u stanju da otkloni ponudu da preuzme neku drugu stanicu, na nekoj drugoj planeti? Kada vreme za to dođe, da li će imati snage da preseče sve veze sa drugim rasama i da odustane od svih tajni što okružuju druge zvezde?
<BR>&nbsp;&nbsp;&nbsp;&nbsp;&nbsp;Već je načinio prvi korak u tom pravcu. Ovde, tokom nekoliko poslednjih trenutaka, ni ne razmišljajući, počeo je da gradi odstupnicu koja je trebalo da ga vrati Zemlji.
<BR>&nbsp;&nbsp;&nbsp;&nbsp;&nbsp;Stajao je tako, razmišljajući, i sam zbunjen onim što je upravo učinio.
<BR>&nbsp;&nbsp;&nbsp;&nbsp;&nbsp;"Uvek će biti nekoga ovde", prenu ga Luisov glas. "Uvek će neko stražariti kraj ovog izvora. Ako to ne budem ja, onda neko ko će vas povezati sa mnom."
<BR>&nbsp;&nbsp;&nbsp;&nbsp;&nbsp;Enoh odsutno klimnu.
<BR>&nbsp;&nbsp;&nbsp;&nbsp;&nbsp;"Neko će vas posmatrati svakog jutra, kad budete kretali u svoju šetnju", nastavi Luis. "Ili nas sami možete potražiti kada god to zaželite."
<BR>&nbsp;&nbsp;&nbsp;&nbsp;&nbsp;Baš kao neka zavera, pomisli Enoh. Kao deca, koja se igraju lopova i žandara.
<BR>&nbsp;&nbsp;&nbsp;&nbsp;&nbsp;"Moraću da krenem", reče on glasno. "Već je vreme za poštu. Vins će se sigurno pitati šta mi se moglo dogoditi."
<BR>&nbsp;&nbsp;&nbsp;&nbsp;&nbsp;I on krenu uzbrdo.
<BR>&nbsp;&nbsp;&nbsp;&nbsp;&nbsp;"Videćemo se", viknu za njim Luis.
<BR>&nbsp;&nbsp;&nbsp;&nbsp;&nbsp;"Aha", odgovori Enoh. "Videćemo se."
<BR>&nbsp;&nbsp;&nbsp;&nbsp;&nbsp;A onda, odjednom se i sam iznenadi zbog nove topline koja prostruja njegovim telom - kao da je sve do sada nešto bilo pogrešno, pa odjednom postalo ispravno, i kao da je postojalo nešto što je izgubio, i sada ponovo pronašao.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
