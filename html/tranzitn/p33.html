<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;Nisi, jednostavno, uspeo da se navikneš, ponavljao je Enoh u sebi dok su odmicali šumom. Ne beše ni trnutka a da ga nije bio svestan. Bilo je to nešto što ste oduvek želeli da čvrsto privijete uza se, u nadi da će tu ostati zauvek; a i kada ga više ne bi bilo, sigurno je da ga nikada ne biste mogli zaboraviti.
<BR>&nbsp;&nbsp;&nbsp;&nbsp;&nbsp;Bilo je to nešto što je, jednostavno, bilo nemoguće opisati - majčinska ljubav, očinski ponos, obožavanje ljubljene, bliskost prijateljstva - sve to i mnogo više. Premošćivalo je i najveće razdaljine, čak i najsloženije stvari činilo jednostavnim, brisalo sav strah i čemer, posebno u onima koji su nosili duboko osećanje jada: kao kad bi neko pomišljao da više nikad u životu neće doživeti ništa slično tome, a već sledećeg trenutka sve bi nestalo i on više ne bi bio u stanju da osećaj povrati. U stvari nije bilo tako, jer je taj uzvišeni osećaj i dalje nastavljao da živi.
<BR>&nbsp;&nbsp;&nbsp;&nbsp;&nbsp;Lusi je koračala između njih dvojice, čvrsto stežući na svoje grudi vrećicu u kojoj se nalazio 'talisman', pokrivši je rukama, i Enoh, pogledavši je u bledoj svetlosti 'talismana', nije mogao odoleti a da je ne uporedi sa nekom devojčicom što uz grudi stišće svoju mačkicu.
<BR>&nbsp;&nbsp;&nbsp;&nbsp;&nbsp;"Nikad još, tokom čitavog stoleća", reče Ulis, "možda tokom mnogih stoleća, možda još nikad, 'talisman' nije ovako blistao. Ni ja sam ne mogu da se setim kada sam ga video ovakvog. Divan je, zar ne?"
<BR>&nbsp;&nbsp;&nbsp;&nbsp;&nbsp;"Da", odgovori Enoh, "divan je."
<BR>&nbsp;&nbsp;&nbsp;&nbsp;&nbsp;"Sada ponovo možemo biti jedno", nastavi Ulis. "Sada ćemo ponovo početi da osećamo. Sada ćemo ponovo postati jedan svet, umesto mnogih svetova."
<BR>&nbsp;&nbsp;&nbsp;&nbsp;&nbsp;"Ali ono stvorenje koje..."
<BR>&nbsp;&nbsp;&nbsp;&nbsp;&nbsp;"Lukavo", odvrati Ulis. "Držao ga je zbog ucene."
<BR>&nbsp;&nbsp;&nbsp;&nbsp;&nbsp;"Znači da ga je ukrao?"
<BR>&nbsp;&nbsp;&nbsp;&nbsp;&nbsp;"Nisu nam poznate sve okolnosti pod kojima ga se domogao", reče Ulis. "Ali, razume se, sve ćemo razjasniti."
<BR>&nbsp;&nbsp;&nbsp;&nbsp;&nbsp;I dalje su koračali šumom, ćuteći, i odjednom, daleko na istoku, kroz krošnju drveća, ugledaše blagi odsev koji je najavljivao skori izlazak meseca.
<BR>&nbsp;&nbsp;&nbsp;&nbsp;&nbsp;"Postoji još nešto", konačno prozbori Enoh.
<BR>&nbsp;&nbsp;&nbsp;&nbsp;&nbsp;"PItaj", reče Ulis.
<BR>&nbsp;&nbsp;&nbsp;&nbsp;&nbsp;"Kako je bilo moguće da ono stvorenje tamo nosi sa sobom 'talisman' a da se pri tom ne oseti... delom njega? Jer, da je mogao, onda ga ne bi ni ukrao?"
<BR>&nbsp;&nbsp;&nbsp;&nbsp;&nbsp;"Postoji samo jedna osoba između mnogih milijardi koja je u stanju - kako da kažem? - da, možda, uspostavi puno saglasje s 'talismanom'", odgovori Ulis. "Tebi ili meni 'talisman' ne bi značio ništa. Ni tebi ni meni ne bi se uopšte odazvao. Mogli bismo ga zadržati za sva vremena, ništa se ne bi dogodilo. Ali neka to jedno stvorenje, izabrano između milijardi drugih, stavi makar samo prst na njega, 'talisman' će ponovo oživeti. Postoji neka bliska veza, neka osetljiva uzajamnost - ne znam ni sam kako da to nazovem - između te naprave i kosmičke duhovne sile. Ali shvati, ta naprava ne odašilje nikakav glas i ne stupa u vezu sa duhovnom silom: mehanizam samo pomaže odabranom stvorenju, posvećeniku, da sa njom ostvari spoj."
<BR>&nbsp;&nbsp;&nbsp;&nbsp;&nbsp;Naprava, mehanizam, ne više od običnog alata - nesumnjivi tehnološki srodnik motike, ključa, čekića - pa ipak, isto toliko beskrajno daleko od svih njih koliko je to i čovečji mozak bio od prvih aminokiselina što su nastale na ovoj planeti dok je Zemlja bila još sasvim mlada. Čovek je prosto dolazio u iskušenje, reče Enoh samom sebi, da pomisli da 'tlisman' predstavlja poslednju granicu do koje je neki alat uopšte mogao stići, da je predstavljao vrhovni izraz genija što leži u bilo kom umu. Ali bilo je opasno razmišljati na ovakav način, jer najverovatnije nije ni postojalo ništa slično konačnosti; nije postojao onaj trenutak kada je bilo koji stvormogao stati, bilo koja rasa mogla stati, i reći - evo, ovo je najdalje dokle se može stići, i nema nikakvog smisla činiti daljnje pokušaje. Jer, iz svakog novog postignuća proishodile su, kao usputne posledice, brojne nove mogućnosti; koliko se mnogo novih puteva otvaralo da se, sa svakim korakom, na bilo kojem od tih puteva, niz novih staza račvao, i svaku od njih bilo je moguće slediti. Nikada neće biti kraja, pomisli on - ništa nije bilo konačno.
<BR>&nbsp;&nbsp;&nbsp;&nbsp;&nbsp;Izišavši iz šume, oni krenuše preko polja prema Stanici. Odjednom, s gornje ivice polja, do njih dopre bat nečijih koraka.
<BR>&nbsp;&nbsp;&nbsp;&nbsp;&nbsp;"Enoh!" začu se nečiji uzvik iz tame. "Jesi li to ti?"
<BR>&nbsp;&nbsp;&nbsp;&nbsp;&nbsp;Enoh smesta prepoznade glas.
<BR>&nbsp;&nbsp;&nbsp;&nbsp;&nbsp;"Ja sam, Vinsloue. Šta nije u redu?"
<BR>&nbsp;&nbsp;&nbsp;&nbsp;&nbsp;Pismonoša odjednom izroni iz tmine i stade pred njih, sav zadihan od trčanja.
<BR>&nbsp;&nbsp;&nbsp;&nbsp;&nbsp;"Dolaze! Dva-tri kamiona puna ljudi. Ali postavio sam im prepreku. Tamo gde drum skreće prema tvom imanju - na onom mestu gde se sužava, znaš. Sunuo sam tamo kilogram-dva eksera. To će ih neko vreme zadržati."
<BR>&nbsp;&nbsp;&nbsp;&nbsp;&nbsp;"Eksera?" začudi se Ulis.
<BR>&nbsp;&nbsp;&nbsp;&nbsp;&nbsp;"Rulja", kratko mu objasni Enoh. "Pošli su u poteru za mnom. Ekseri..."
<BR>&nbsp;&nbsp;&nbsp;&nbsp;&nbsp;"Ah, shvatam", primeti Ulis. "Probušiće im gume."
<BR>&nbsp;&nbsp;&nbsp;&nbsp;&nbsp;Vinslou im pristupi korak-dva bliže, zagledavši se netremice u bledu svetlost 'talismana' koja se probijala kroz vrećicu.
<BR>&nbsp;&nbsp;&nbsp;&nbsp;&nbsp;"To je Lusi Fišer, je li tako?"
<BR>&nbsp;&nbsp;&nbsp;&nbsp;&nbsp;"Naravno, to je ona", odgovori Enoh.
<BR>&nbsp;&nbsp;&nbsp;&nbsp;&nbsp;"Njen stari je maločas stigao u varoš, derući se da mu je kćer ponovo nestala. Sve dotle, sve je bilo mirno. Ali stari Henk ih je ponovo podbunio. A onda sam ja otišao do gvožđarske radnje, pokupio eksere i prosuo ih po drumu."
<BR>&nbsp;&nbsp;&nbsp;&nbsp;&nbsp;"Rulja?" započe Ulis. "Ne ra..."
<BR>&nbsp;&nbsp;&nbsp;&nbsp;&nbsp;Vinslou ga prekide, nastojeći da im preda potpun izveštaj. "Onaj sakupljač ginsenga je tamo gore, i čeka te ispred kuće. Doterao je i kamionet."
<BR>&nbsp;&nbsp;&nbsp;&nbsp;&nbsp;"To je Luis", uzviknu Enoh. "Vratio je Hazerovo telo."
<BR>&nbsp;&nbsp;&nbsp;&nbsp;&nbsp;"Čini mi se kao da je malo uzbuđen", dodade Vinslou. "Rekao mi je da je trebalo da ga čekaš tamo."
<BR>&nbsp;&nbsp;&nbsp;&nbsp;&nbsp;"Po svemu sudeći" primeti Ulis, "trebalo bi da što pre krenemo. Moja mi ograničena pamet govori da se približava opasna kriza."
<BR>&nbsp;&nbsp;&nbsp;&nbsp;&nbsp;"Hej", uzviknu pismonoša, "šta se to ovde događa? Šta je to što Lusi drži u rukama, i ko je ovaj momak ovde?"
<BR>&nbsp;&nbsp;&nbsp;&nbsp;&nbsp;"Kasnije", pokuša da ga umiri Enoh. "Sve ću ti objasniti kasnije. Nemam sada za to vremena."
<BR>&nbsp;&nbsp;&nbsp;&nbsp;&nbsp;"Ali, prijatelju, tamo je rulja."
<BR>&nbsp;&nbsp;&nbsp;&nbsp;&nbsp;"Ja ću se za njih postarati", odvrati Enoh namršteno, "kada za to dođe vreme. Trenutno, imamo važnija posla."
<BR>&nbsp;&nbsp;&nbsp;&nbsp;&nbsp;I svo četvoro potrčaše uz padinu, saplićući se o visoko izrasli korov. Malo potom, pred očima im se, ocrtavajući se naspram noćnog neba, ukaza tamna silueta Stanice.
<BR>&nbsp;&nbsp;&nbsp;&nbsp;&nbsp;"Tamo su dole, na okuci", prodahta Vinslou, brektavog glasa usled trčanja. "Vidite onu svetlost tamo ispod grebena. To su farovi njihovih vozila."
<BR>&nbsp;&nbsp;&nbsp;&nbsp;&nbsp;Konačno utrčaše u dvorište i pojuriše prema kući. Tamna silueta kamioneta nejasno se ocrtavala pri bledoj svetlosti 'talismana'. Neka prilika izroni iz tame pokraj kamioneta i pohita k njima.
<BR>&nbsp;&nbsp;&nbsp;&nbsp;&nbsp;"Jeste li to vi, Volase?"
<BR>&nbsp;&nbsp;&nbsp;&nbsp;&nbsp;"Ja sam", odgovori Enoh. "Žao mi je što vas nisam sačekao."
<BR>&nbsp;&nbsp;&nbsp;&nbsp;&nbsp;"Malo sam se uplašio", reeče Luis, "kada vas nisam zatekao kod kuće."
<BR>&nbsp;&nbsp;&nbsp;&nbsp;&nbsp;"Nešto nepredviđeno", odgovori Enoh. "Zahtevalo je moju neodložnu intervenciju."
<BR>&nbsp;&nbsp;&nbsp;&nbsp;&nbsp;"Telo časnog Hazera?" upita Ulis. "Je li njegovo telo u kamionetu?"
<BR>&nbsp;&nbsp;&nbsp;&nbsp;&nbsp;Luis potvrdno klimnu. "Milo mi je što smo bili u stanju da vam ga vratimo."
<BR>&nbsp;&nbsp;&nbsp;&nbsp;&nbsp;"Moraćemo da ga prenesemo kroz voćnjak", reče Enoh. "Ne možete dogurati kamionet donde."
<BR>&nbsp;&nbsp;&nbsp;&nbsp;&nbsp;"Kada je umro", upita Ulis, "ti si ga sam preneo tamo?"
<BR>&nbsp;&nbsp;&nbsp;&nbsp;&nbsp;Enoh potvrdno klimnu.
<BR>&nbsp;&nbsp;&nbsp;&nbsp;&nbsp;"Prijatelju", dodade Ulis, "pitam se da li bi ovom prilikom i ja mogao imati čast..."
<BR>&nbsp;&nbsp;&nbsp;&nbsp;&nbsp;"Naravno, naravno", odgovori Enoh. "I njemu bi se to sigurno dopalo."
<BR>&nbsp;&nbsp;&nbsp;&nbsp;&nbsp;Bilo mu je na vrh jezika, ali se uzdrža, jer nije izgledalo umesno da ih izgovori - reči zahvalnosti što se sa njega skida potpuna odgovornost; taj postupak značio je da će biti pošteđen primene slova zakona.
<BR>&nbsp;&nbsp;&nbsp;&nbsp;&nbsp;Oslušnuvši za trenutka, Vinslou uzviknu: "Evo ih, dolaze. Mogu da ih čujem kako se uspinju prema kući."
<BR>&nbsp;&nbsp;&nbsp;&nbsp;&nbsp;Bio je u pravu.
<BR>&nbsp;&nbsp;&nbsp;&nbsp;&nbsp;Odozdo, s puta, začu se meki zvuk stopala kako tapkaju po prašini, bez žurbe, jer nikakve potrebe za žurbom nije ni bilo - kao kad neko čudovište mirno i gotovo uvredljivo plete svoju mrežu, sigurno da mu žrtva ne može izmaći.
<BR>&nbsp;&nbsp;&nbsp;&nbsp;&nbsp;Enoh se okrete i napola podiže pušku, usmerivši je prema zvuku što je dopirao iz tmine.
<BR>&nbsp;&nbsp;&nbsp;&nbsp;&nbsp;Stojeći iza njega, Ulis blago prozbori: "Mislim da bi bilo dobro da ga odnesemo do groba, u punom sjaju i slavi našeg ponovo zadobijenog 'talismana'."
<BR>&nbsp;&nbsp;&nbsp;&nbsp;&nbsp;"Ne može da te čuje", opomenu ga Enoh. "Zaboravljaš da je gluvonema. Moraćeš da joj sam pokažeš."
<BR>&nbsp;&nbsp;&nbsp;&nbsp;&nbsp;Još nije ni dovršio rečenicu, kad ih nenadana blistava svetlost gotovo zaslepi.
<BR>&nbsp;&nbsp;&nbsp;&nbsp;&nbsp;Prigušivši uzvik, Enoh se napola okrete prema malenoj skupini što je stajala kraj kamioneta. Vrećica u kojoj se nalazio 'talisman' ležala je sada kraj Lusinih nogu. Ponosno se smešeći, držala je taj zaslepljujući blistav predmet u visoko uzdignutoj ruci, i ovaj je svojom svetlošću obasjavao čitavo dvorište i staru kuću, kao i dobar deo polja unaokolo.
<BR>&nbsp;&nbsp;&nbsp;&nbsp;&nbsp;Vladala je savršena tišina. Kao da je čitav svet zaustavio dah, zapanjen i zadivljen, iščekujući neki glas koji nikako nije dolazio, i koji nikad neće ni doći, mada će ga iščekivati do kraja vremena.
<BR>&nbsp;&nbsp;&nbsp;&nbsp;&nbsp;Zajedno sa tišinom prispeo je i duboki osećaj spokoja, uvlačeći se u svaku poru svakog prisutnog bića. U tom spokoju nije bilo ničeg spoljašnjeg - kao da je neko taj spokoj prizvao, i ovaj se sa nečijim dopuštenjem pojavio. Bio je to stvaran i sveprožimajući spokoj, mir u duši što dolazi sa tišinom smiraja nakon dugog, vrelog dana, ili, možda, sa radosnim blistanjem prolećnog praskozorja. Osećali ste taj spokoj u sebi i posvuda oko sebe, ali isto tako, osećali ste da taj spokoj nije samo tu, oko vas, već da se proteže u svim pravcima, do najdaljih prostora beskraja, i da u sebi nosi dubinu koja će mu pomoći da potraje sve do poslednjeg daha večnosti.
<BR>&nbsp;&nbsp;&nbsp;&nbsp;&nbsp;Enoh se lagano ponovo okrete, da se suoči sa poljem dole i ljudima što su tamo stajali, na samom rubu svetlosti što se izlivala iz 'talismana', bezobličnom, nejasnom gomilom, nalik čoporu vukova koji se došunjao do bledog kruga što ga je tvorila svetlost logorske vatre.
<BR>&nbsp;&nbsp;&nbsp;&nbsp;&nbsp;I dok ih je posmatrao oni odstupiše - povlačeći se dublje u tminu, prema kamionima koje su ostavili dole na drumu.
<BR>&nbsp;&nbsp;&nbsp;&nbsp;&nbsp;Svi osim jednog, koji se okrenu i pobeže, jureći kroz mrkli mrak prema šumi, izbezumljeno zavijajući kao na smrt preplašen pas.
<BR>&nbsp;&nbsp;&nbsp;&nbsp;&nbsp;"Ode Henk", primeti Vinslou. "To Henk juri tamo preko polja."
<BR>&nbsp;&nbsp;&nbsp;&nbsp;&nbsp;"Žao mi je što smo ga toliko uplašili", reče Enoh suvo. "Niko ne bi trebalo da se plaši 'talismana'."
<BR>&nbsp;&nbsp;&nbsp;&nbsp;&nbsp;"Taj strah je u njemu samom", odvrati pismonoša. "On živi sa užasom u duši."
<BR>&nbsp;&nbsp;&nbsp;&nbsp;&nbsp;Vinslou je u pravu, pomisli Enoh. Tako je oduvek bilo sa Čovekom; uvek je tako bilo. Nosio je užas u vlastitoj duši. I ono čega se najviše užasavao, bio je on sam.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
