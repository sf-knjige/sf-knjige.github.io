<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Podrum je bio veoma prostran. Protezao se znatno dublje od kruga svetlosti koja obasja prostoriju kada je okrenuo prekidač: hodnici i još soba, urezanih duboko u stenu na kojoj se uzdizao greben.
<BR>&nbsp;&nbsp;&nbsp;&nbsp;&nbsp;Tu su stajali masivni tankovi, do vrha ispunjeni različitim rastvorima potrebnim pojedinim vrstama svemirskih putnika; tu su bile pumpe i generatori, koji su funkcionisali na način koji nije imao ničeg zajedničkog sa načinom na koji su ljudi proizvodili električnu energiju; i najzad, duboko ispod samog poda podruma, ogromne posude u kojima su se nalazile kiseline i druge tečne materije, poslednji ostaci tela onih što su prošli kroz Stanicu, ostavivši, odlazeći dalje, svoja nekadašnja tela za sobom, nekorisne tvari kojih se potom trebalo osloboditi.
<BR>&nbsp;&nbsp;&nbsp;&nbsp;&nbsp;Enoh krenu kroz podrum, prolazeći mimo tankova i generatora, sve dok ne stiže do galerije što se pružala duboko u tamu. Napipavši pločicu, on je pritisnu da upali svetlo, a onda krenu dalje niz galeriju. Na obema njenim stranama nalazile su se metalne police, postavljene tu da prime sve mnoštvo predmeta, naprava i sve vrste poklona koje je dobio od svemirskih putnika. Od poda do tavanice, police su bile pretrpane svim mogućim potrebnim i nepotrebnim stvarima, sakupljenim tu iz svih uglova galaksije. Pa ipak, pomisli Enoh, možda tu nije bilo nijedne nepotrebne stvari; veoma mali broj ih se nije, na neki način, mogao iskoristiti. Sve ih je bilo lako održavati i svaka od njih imala je neku namenu - praktičnu, ili možda samo estetsku - na žalost, bilo je potrebno tek otkriti kako bi se čovek mogao njima služiti. Mada, s druge strane, u ponekim slučajevima, mogle su imati namenu potpuno stranu ljudskim bićima.
<BR>&nbsp;&nbsp;&nbsp;&nbsp;&nbsp;Dalje pri dnu galerije nalazio se jedan odeljak polica gde su stvari bile složene mnogo sistematičnije i sa znatno više staranja: na svakoj su se nalazili etiketa i broj, zajedno sa pozivima na katalošku šifru i datume iz dnevnika. To su bili predmeti čija mu je namena bila poznata, i u pojedinim slučajevima, principi na osnovu kojih su funkcionisali. Bilo ih je potpuno bezazlenih; drugih, od velike potencijalne vrednosti; trećih, koji bar privremeno, nisu imali nikakve veze sa ljudskim načinom života - ali bilo ih je i nekoliko, obeleženih crvenim, na čiji bi se sam pomen čovek smesta naježio.
<BR>&nbsp;&nbsp;&nbsp;&nbsp;&nbsp;On zađe dublje u galeriju. Koraci su mu glasno odjekivali dok je koračao kroz ovaj dom tuđinskih utvara.
<BR>&nbsp;&nbsp;&nbsp;&nbsp;&nbsp;Konačno se galerija proširi u jednu ovalnu prostoriju, sa zidovima prekrivenim nekom debelom sivkastom tvari koja je prosto upijala metke, ne dozvoljavajući im da rikošetiraju unaokolo.
<BR>&nbsp;&nbsp;&nbsp;&nbsp;&nbsp;Enoh odšeta do tablice smeštene u dubokom udubljenju u zidu. Dohvati i pritisnu prekidač, a onda se hitro povuče i stade u središte prostorije.
<BR>&nbsp;&nbsp;&nbsp;&nbsp;&nbsp;Prostorija poče lagano da tone u tamu, a onda se, odjednom, sva osvetli; ali on više nije bio na istom mestu, već negde drugde, na nekom mestu koje nikad ranije nije video.
<BR>&nbsp;&nbsp;&nbsp;&nbsp;&nbsp;Nalazio se na nekom brdašcetu, i ispod njega krajolik se spuštao prema nekoj lenjoj rečici koja se dalje širila u močvarno tresetište. Između brdašceta na kojem je stajao i mesta na kojem je počinjala močvara prostor je bio popunjen grubom, visokom travom. Nije bilo ni najmanjeg povetarca ali trava se ipak blago pokretala, i on je znao da to ljuljuškanje travnatih stabljika izazivaju neka stvorenja što su tu tragala za svojom hranom. Odjednom iz trave dopre neko divlje roktanje, kao da se hiljade pobesnelih veprova bore oko posebno slasnih zalogaja prosutih u stotine korita za pomije. Odnekud iz daljine, možda sa reke, dopre duboko, jednolično cviljenje, zvučeći i promuklo i umorno.
<BR>&nbsp;&nbsp;&nbsp;&nbsp;&nbsp;Enoh oseti kako mu se kosa diže na glavi, i čvršće steže pušku. Bio je zbunjen. Osećao je opasnost i znao je da opasnost postoji, ali ona niotkud nije dolazila. Pa ipak, i sam vazduh na ovom mestu - gde god ono bilo - kao da je bio sav natopljen opasnošću.
<BR>&nbsp;&nbsp;&nbsp;&nbsp;&nbsp;On se okrenu oko sebe i ugleda kako se neposredno iza njega proteže debela, tamna šuma, spuštajući se niz padinu rečnog brežuljka i zaustavljajući se kraj mora trave što se pružalo sve do uzvišice na kojoj je on stajao. U daljini, s druge strane brežuljka, tamnocrveno se senčeći u vazduhu, nazirao se venac moćnih planina: izgledalo je kao da vise u vazduhu, purpurnih vrhova, bez ikakvog traga snega na sebi.
<BR>&nbsp;&nbsp;&nbsp;&nbsp;&nbsp;Dva stvorenja iziđoše kaskajući iz šume, i zastadoše na njenom obodu. Zatim sedoše i stadoše ga mrko posmatrati, obavivši repove čvrsto oko svojih nogu. Mogli su biti vukovi ili psi, ali očigledno, nisu bili ni jedno ni drugo. Nisu bili nalik ni na šta što je ikada video, ili o čemu je slušao. Krzna su im se blistala pri slabašnoj svetlosti sunca, kao da su bila nauljena; ali glave i lica bili su im bez ikakvog krznenog pokrivača, potpuno gola. Poput nekih zlih staraca, negde na nekakvim pokladama, sa vučjim kožama navučenim preko nagih tela. Savršenost maske kvarili su dugi, palacavi jezici, koji su im visili iz usta, blistajući rumenocrvenom bojom naspram papirnate beline njihovih lica.
<BR>&nbsp;&nbsp;&nbsp;&nbsp;&nbsp;U šumi je sve bilo tiho. Bile su tu samo dve izgladnele zveri, sedeći malo postrance, na bokovima. Sedele su nepomično kezeći mu se - neobično, bezubo razvlačeći usta.
<BR>&nbsp;&nbsp;&nbsp;&nbsp;&nbsp;Šuma je bila tamna i gusta, a lišće toliko tamnozeleno da se gotovo činilo crnim. Sve lišće je svetlucalo nekim neobičnim odbleskujućim sjajem, kao da je bilo uglačano do blistavila.
<BR>&nbsp;&nbsp;&nbsp;&nbsp;&nbsp;Enoh se ponovo okrete, bacivši pogled prema reci: tamo je sada, na mestu gde je trava dodirivala močvaru, stajao niz žabastih čudovišta, mereći dva metra po dužini i gotovo metar po visini. Tela su im imala boju trbuha uginulih riba, i svako od čudovišta imalo je samo po jedno oko - ili nešto, što je izgledalo kao oko - koje je zauzimalo najveći deo prostora iznad njuške. Oči su im bile pljosnate, blistajući pri slaboj sunčevoj svetlosti, kao što mačje oči zablistaju kada, u tami, na njih padne svetlost farova.
<BR>&nbsp;&nbsp;&nbsp;&nbsp;&nbsp;Promuklo cviljenje i dalje je dopiralo odnekud od reke; povremeno bi se začulo i slabašno, jedva čujno, ljutito i zlobno zujanje, kao kad se kakav komarac ustremljuje u napad, mada je ton bio nešto oštriji od zvuka što ga stvara komarac.
<BR>&nbsp;&nbsp;&nbsp;&nbsp;&nbsp;Enoh podiže glavu da pogleda u nebo, i daleko u njegovim dubinama on ugleda dugu prugu nejasnih tačaka, suviše visoko da bi mogao da razabere o čemu je zapravo reč.
<BR>&nbsp;&nbsp;&nbsp;&nbsp;&nbsp;On spusti glavu i ponovo baci pogled prema nizu čučećih, žabastih stvorova, ali odjednom, krajičkom oka, ugleda kako se nešto iza njega kreće, i on se hitro okrenu licem prema šumi.
<BR>&nbsp;&nbsp;&nbsp;&nbsp;&nbsp;Ona dva divlja stvora, nalik na vukove ali bez krzna na licu i glavi, približavale su mu se, uspinjući se uz padinu u tihoj žurbi. Nije izgledalo da trče. Kretanje im nije nimalo bilo nalik na trčanje. U stvari, činilo se kao da klize, kao da ih neko istiskuje iz neke nevidljive cevi.
<BR>&nbsp;&nbsp;&nbsp;&nbsp;&nbsp;Enoh podiže pušku i sloni je na rame, čvrsto, kao da je srasla s njegovim telom. Nišan se izjednači s mušicom, usmeren na golo lice bliže od dveju zveri. Puška trznu unazad čim je povukao okidač i, ne sačekavši da se uveri da li je hitac oborio zver, on usmeri cev prema drugoj, istovremeno ubacivši novi metak u cev. Puška ponovo načini trzaj, i druga zver se prevrnu preko glave, kliznuvši za trenutak unapred, a onda se stade valjati niz brežuljak, žestoko udarajući u tle dok se kotrljala.
<BR>&nbsp;&nbsp;&nbsp;&nbsp;&nbsp;Enoh ponovo ubaci metak u cev, i istrošeni metal sevnu na suncu dok se brzo okretao da se suoči sa novim neprijateljem.
<BR>&nbsp;&nbsp;&nbsp;&nbsp;&nbsp;Žabasta stvorenja behu mu se malo približila. Puzila su, ali kada se on okrenu zastadoše, ponovo čučnuvši, netremice zureći u njega.
<BR>&nbsp;&nbsp;&nbsp;&nbsp;&nbsp;On zavuče ruku u džep i izvuče dva nova metka, a onda ih ubaci u pušku da zameni one koje je ispalio.
<BR>&nbsp;&nbsp;&nbsp;&nbsp;&nbsp;Cviljenje kraj reke je prestalo, ali se sada mogao čuti zvuk nalik na jeku trube, čiji pravac nije bio u stanju da odredi. Lagano se okrenuvši, on pokuša da ustanovi odakle zvuk dolazi, ali ničeg nije bilo na vidiku. Zvuk je, po svemu sudeći, dopirao odnekud iz šume, ali se tamo nije ništa micalo.
<BR>&nbsp;&nbsp;&nbsp;&nbsp;&nbsp;Istovremeno, i dalje se moglo čuti malopređašnje zujanje; učini mu se da dopire sa nekog znatno bližeg mesta. On ponovo baci kratak pogled prema nebu: tačkice su sada bile krupnije i ne više u pravoj liniji. Sada su oblikovale krug, i činilo se da se postepeno spuštaju; međutim, i dalje su bile suviše visoko da bi bio u stanju da odredi šta je u pitanju.
<BR>&nbsp;&nbsp;&nbsp;&nbsp;&nbsp;Ponovo se osvrnuvši prema žabastim stvorenjima, ustanovi da su mu se još više približila. Za trenutak su nastavila da puze uzbrdo.
<BR>&nbsp;&nbsp;&nbsp;&nbsp;&nbsp;Enoh ponovo podiže pušku i, pre no što ju je oslonio o rame povuče obarač, pucajući iz kuka. Oko jednog od stvorenja koje je najdalje odmaklo rasprsnu se, kao kad se kamen baci u mirnu vodu. Ali stvorenje se niti stropošta niti se prevrnu. Kao da se izduvalo, rasprostre se po tlu, baš kao da je popustilo i spoljoštilo se pod dovoljno snažnim pritiskom. Ostalo je tako da leži, spljošteno, a na mestu gde je stajalo oko ukaza se velika okrugla rupa, ispunjavajući se gustom i lepljivom tečnošću - verovatno krvlju tog stvorenja.
<BR>&nbsp;&nbsp;&nbsp;&nbsp;&nbsp;Drugi lagano, obazrivo odstupiše. Povlačili su se duž čitave padine, i konačno se zaustaviše tek na mestu gde je trava urastala u močvaru.
<BR>&nbsp;&nbsp;&nbsp;&nbsp;&nbsp;Zvuk nalik na jeku truba bio je sada bliži, a i zujanje je postalo glasnije; sada više nije bilo nikakve sumnje da je jeka dolazila iz pravca brda.
<BR>&nbsp;&nbsp;&nbsp;&nbsp;&nbsp;Enoh se hitro okrenu i konačno ga ugleda: kako korača naspram neba, spuštajući se niz greben, probijajući se kroz drveće i žalosno ječeći. Bilo je to nešto crno i okruglo, poput balona; naduvavalo se i izduvavalo u saglasju sa svojom jekom, trzajući se i njišući dok je hodalo. Stajalo je na četiri krute i vretenaste noge, ispupčenim na mestima na kojima se gornji deo ekstremiteta povezivao s donjim; zahvaljujući tim dugačkim nogama telo mu se izdizalo visoko iznad krošnji drveća. Hodalo je naglim pokretima, visoko podižući noge kako bi prekoračilo bujne krošnje, i ponovo ih spuštalo na tle. Svaki put, kad bi spustilo nogu, Enoh bi začuo kako se granje lomi, kako stabla pucaju i odleću u stranu.
<BR>&nbsp;&nbsp;&nbsp;&nbsp;&nbsp;Enoh oseti kako mu se koža duž kičme skuplja, kao da će mu se saviti poput roletne na prozoru, i kako mu se kosa kostreši još u samom korenu, kao da se pokorava nekom prastarom nagonu, dižući se da zauzme položaj za borbu.
<BR>&nbsp;&nbsp;&nbsp;&nbsp;&nbsp;Još dok je tako stajao, gotovo ukočen od straha, iz nekog dela njegovog mozga dođe opomena da je već ispalio jedan hitac; njegovi se prsti, gotovo smesta, zariše u džep grozničavo tražeći nove metke da ih smesti u magacin puške.
<BR>&nbsp;&nbsp;&nbsp;&nbsp;&nbsp;Zujanje je sada postalo još glasnije, ponovo promenivši boju i visinu. Zujanje se, zapravo, sada približavalo strelovitom brzinom.
<BR>&nbsp;&nbsp;&nbsp;&nbsp;&nbsp;Enoh ponovo podiže glavu, ali malopređašnje tačkice nisu više lagano kružile nebom: ustremile su se pravo prema njemu, svrstane u niz, jedna iza druge.
<BR>&nbsp;&nbsp;&nbsp;&nbsp;&nbsp;Enoh ponovo baci brz pogled prema balonu, koji je i dalje hučao, sve vreme izdižući i spuštajući svoje štrkljaste noge. I dalje mu se približavao, ali tačkice koje su se obrušavale prema njemu bile su brže i više nije bilo nikakve sumnje da će ranije stići do brežuljka.
<BR>&nbsp;&nbsp;&nbsp;&nbsp;&nbsp;On isturi pušku, spreman da je svakog trenutka osloni na rame, pažljivo posmatrajući tačkice što su se i dalje obrušavale - osim što, kako je već dobro uočavao, to uopšte nisu bile tačkice, već neka grozna vijugava tela, sa oštrim šiljcima na samom vrhu glave. Bila je to neka vrsta kljuna, pomisli Enoh, jer su ta stvorenja morala biti ptice, mada duže, vižljastije, veće i bez sumnje smrtonosnije od bilo kakvih zemaljskih ptica.
<BR>&nbsp;&nbsp;&nbsp;&nbsp;&nbsp;Zujanje se sad pretvori gotovo u vrisak, a vrisak je nastavljao da se penje, postajući sve prodorniji, do zaglušenosti; i kroz vrisak, poput kakvog metronoma što otkucava takt, i dalje je dopiralo hučanje crnog balona što se primicao preko brežuljaka.
<BR>&nbsp;&nbsp;&nbsp;&nbsp;&nbsp;Potpuno nesvestan da je uopšte podigao pušku, Enoh je osloni na rame, iščekujući trenutak kada će se prvo od letećih čudovišta dovoljno približiti da otvori vatru.
<BR>&nbsp;&nbsp;&nbsp;&nbsp;&nbsp;Padala su kao kamenje s neba i bila su znatno veća no što je mislio da su - poput velikih strela koje su iz raznih pravaca usmerene pravo u njega.
<BR>&nbsp;&nbsp;&nbsp;&nbsp;&nbsp;Puška ga tupo udari po ramenu i prvo od čudovišta se presamiti izgubivši svoj strelast oblik, sklupčavši se i pavši, izbačeno iz stroja. On ubaci novi metak u cev i ponovo opali, i još jedno čudovište skrenu sa svog pravca i stade se prevrtati - i još jedan metak u cevi, i još jedno povlačenje okidača. I treće čudovište zanese se u vazduhu i iskosi se, odjednom omlitavelo i razbucano, podrhtavajući na vetru, i sruči se negde prema reci.
<BR>&nbsp;&nbsp;&nbsp;&nbsp;&nbsp;Ostali napadači odjednom se rasturiše. Napravivši širok zaokret ponovo se uzdigoše put neba, na krilima više nalik na krila vetrenjača nego na krila što očajnički razmahuju.
<BR>&nbsp;&nbsp;&nbsp;&nbsp;&nbsp;Neka senka prekri sav brežuljak i jedan moćni stub spusti se odnekud iz visine, usmeren prema jednoj padini brežuljka. Zemlja uzdrhta kada se moćni stub zari u nju, i voda, prekrivena travom, suknu visoko u vazduh.
<BR>&nbsp;&nbsp;&nbsp;&nbsp;&nbsp;Jeka je prerasla u sveprožimajući zvuk, zagušujući sve ostlao, i veliki balon stade se spuštati, njišući se na svojim štrkljastim nogama.
<BR>&nbsp;&nbsp;&nbsp;&nbsp;&nbsp;Enoh konačno ugleda lice - ukoliko se išta toliko groteskno i rugobno moglo nazvati licem. Na licu se nalazilo nešto poput kljuna, ispod njega usta poput sisaljke, a bilo je tu i nekih desetak ispupčenja koja su lako mogla biti i oči.
<BR>&nbsp;&nbsp;&nbsp;&nbsp;&nbsp;Noge su bile poput obrnutog slova V, sa unutrašnje strane nešto kraće nego sa spoljašnje, i u središtu tih unutrašnjih delova stajao je ogromni balon - telo čudovišta - sa licem na donjem delu, kako bi moglo pogledom obuhvatiti sav prostor za lov što se pružao ispod njegovog džinovskog tela.
<BR>&nbsp;&nbsp;&nbsp;&nbsp;&nbsp;Pregibni delovi na spoljašnjim stranama nogu odjednom stadoše da se savijaju, kako bi telu čudovišta omogućili da se spusti i dohvati svoju žrtvu.
<BR>&nbsp;&nbsp;&nbsp;&nbsp;&nbsp;Enoh uopšte nije bio svestan kada je podigao pušku i opalio, ali ona ga udari po ramenu, i za trenutak mu se učini kao da neki drugi deo njega stoji postrance, odvojen od svega, i posmatra kako puška opaljuje - kao da je ta osoba što je držala pušku i pucala bio neki potpuno tuđ čovek.
<BR>&nbsp;&nbsp;&nbsp;&nbsp;&nbsp;Veliki komadi mesa odleteše sa crnog balona i duboke pukotine odjednom se ukazaše na telu čudovišta, i iz pukotina pokuljaše mlazevi tečnosti pretvarajući se u paru, iz koje su kapale sitne crne kapljice.
<BR>&nbsp;&nbsp;&nbsp;&nbsp;&nbsp;Okidač ponovo udari, ali u prazno, jer više nije bilo metaka u cevi; ipak, nije ni bilo potrebno za još jednim pucanjem. Velike noge stadoše se sklupčavati, podrhtavajući, i sve smežuranije telo burno se grčilo u gustoj izmaglici nečeg što je iz njega isticalo. Hučanje se više nije čulo, i Enoh je mogao jasno razabrati tupo lupkanje crnih kapi što su, rasprskavajući se, rosile kratku travu na vrhu brežuljka.
<BR>&nbsp;&nbsp;&nbsp;&nbsp;&nbsp;Osećao se neki odvratni zadah i lepljive kapljice koje su popadale po njemu, slivale su se poput hladnog ulja; a iznad njega, to ogromno telo što je nekad bilo stvorenje nalik pauku, polagano je, stropoštavajući se, klizilo prema tlu.
<BR>&nbsp;&nbsp;&nbsp;&nbsp;&nbsp;A onda sve, kao u magnovenju, izblede, i on više nije bio u tom svetu.
<BR>&nbsp;&nbsp;&nbsp;&nbsp;&nbsp;Enoh je stajao u ovalnoj prostoriji bledo osvetljenoj svetlošću skrivenih sijalica. Osećao se težak miris baruta, i svuda oko njega, odbleskujući, stajale su ispražnjene čaure kuršuma koje je ispalio.
<BR>&nbsp;&nbsp;&nbsp;&nbsp;&nbsp;Ponovo je bio u podrumu ispod kuće. Vežba gađanja bila je završena.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
