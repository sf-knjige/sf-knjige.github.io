<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48. NOĆ U VILI
<P>&nbsp;&nbsp;&nbsp;&nbsp;&nbsp;Ambasadoru Radžasingeu malo se spavalo tih noći; kao da mu je blagonaklona Priroda podarila mogućnost da na najbolji način iskoristi preostale godine. Uostalom, ko bi u ovakvim trenucima, kada taprobanijsko nebo blista najvećim čudom stoleća, još mogao da ostane u postelji?
<BR>&nbsp;&nbsp;&nbsp;&nbsp;&nbsp;Bilo mu je žao što sada uz njega nije Pol Sarat, da zajedno prisustvuju ovom prizoru. Stari prijatelj mu je nedostajao više nego što je mislio da je to moguće; nije postojao niko drugi ko je mogao tako da ga naljuti i podstakne kao što je to činio Pol - niko sa kim je delio toliko zajedničko iskustvo, koje se pružalo unatrag sve do dečaštva. Radžasinge nikada nije pomislio da će nadživeti Pola, niti da će vlastitim očima videti kako stalaktitski Toranj od milijardu tona gotovo premošćuje bezdan između svojih orbitalnih temelja i Taprobanija, udaljenog trideset šest hiljada kilometara niže. Pol se do kraja veoma protivio celom projektu; nazvao ga je Damoklov Mač i uporno je predviđao da će se jednom neumitno sručiti na Zemlju. No, čak je i on morao da prizna da je Toranj već doneo neke koristi.
<BR>&nbsp;&nbsp;&nbsp;&nbsp;&nbsp;Možda prvi put u istoriji, ostali svet je znao da Taprobani uopšte postoji i počeo je da otkriva njegovu drevnu kulturu. Jakagala, sa svojom nadnosećom prisutnošću i zlokobnim predanjima, privlačila je osobitu pažnju; kao posledica toga, Pol je dobio potporu za neke projekte do kojih je silno držao. Zagonetna ličnost tvorca Jakagale nadahnula je veliki broj knjiga i videodrama, a karte za son-et-lumiere predstavu u podnožju Stene neizostavno su bile rasprodate. Neposredno pred smrt, Pol je gorko primetio da sve više uzima maha mala Kalidasina industrija, tako da je sve teže razlikovati privid od stvarnosti.
<BR>&nbsp;&nbsp;&nbsp;&nbsp;&nbsp;Ubrzo posle ponoći, kada je postalo očigledno da je prošao vrhunac spektakla polarne svetlosti, Radžasinge je odnesen u spavaću sobu. Kao što je uvek činio kada bi poželeo laku noć osoblju koje je vodilo brigu o njemu, on se opružio uz čašu toplog todija <EM>Todi (toddy): piće od rakije, šećera, limuna i vruće vode - prim. prev.</EM> i uključio konzolu da vidi sažetak poslednjih vesti. Jedina stvar koja ga je istinski zanimala bilo je Morganovo napredovanje; do sada je već trebalo da se približi osvnovi Tornja.
<BR>&nbsp;&nbsp;&nbsp;&nbsp;&nbsp;Urednik novosti već je zabeležio najnoviji obrt; jedan natpis neprekidno se palio i gasio na ekranu:
<BR>
<BR>&nbsp;&nbsp;&nbsp;&nbsp;&nbsp;MORGAN ZAUSTAVLJEN NA 200 KM OD ODREDIŠTA
<BR>
<BR>&nbsp;&nbsp;&nbsp;&nbsp;&nbsp;Radžasinge hitro otkuca na tastaturi zahtev sa pojedinostima i odahnu kada vide da mu je prva zebnja bila neosnovana. Samom Morganu nije bilo ništa; jedino što nije mogao da nastavi putovanje. Bio je u stanju da se vrati na Zemlju kad god to poželi - ali u tom slučaju sudbina profesora Sesuija i njegovih kolega bila bi zapečaćena.
<BR>&nbsp;&nbsp;&nbsp;&nbsp;&nbsp;Pravo nad njegovom glavom, u ovom trenutku odigravala se bešumna drama. Radžasinge prođe sa tekstovanog na video program, ali nije bilo ničeg novog - štaviše, tamo je sada prikazivan uspon Maksine Dival, pre mnogo godina, u Paukovom preteči.
<BR>&nbsp;&nbsp;&nbsp;&nbsp;&nbsp;"Mogu ja bolje od njih", promrmlja Radžasinge i prebaci na ekran konzole sliku sa svog omiljenog teleskopa.
<BR>&nbsp;&nbsp;&nbsp;&nbsp;&nbsp;Tokom prvih meseci od kako je postao vezan za postelju nije bio kadar da ga koristi. A onda, prilikom jedne od svojih kratkotrajnih, kurtoaznih poseta, Morgan je razmotrio situaciju i prepisao lek. Nedelju dana kasnije, na Radžasingeovo iznenađenje i zadovoljstvo, u vilu 'Jakagala' došla je mala ekipa tehničara i podesila napravu za daljinsko upravljanje. Sada je mogao udobno da leži u postelji i istovremeno istražuje zvezdano nebo i promatra nadnoseće pročelje Stene. Bio je veoma zahvalan Morganu na predusretljivosti; bio je to deo inženjerovog karaktera koji on ranije nije poznavao.
<BR>&nbsp;&nbsp;&nbsp;&nbsp;&nbsp;Nije bio siguran šta će videti, u tami noći - ali je tačno znao kuda da gleda, budući da je već dugo posmatrao sporo spuštanje Tornja. Kada bi Sunce stajalo pod odgovarajućim uglom, mogao je čak da uoči četiri trake-vođice koje su se stapale prema zenitu, kvartet blistavih, tanušnih crta, povučenih preko neba.
<BR>&nbsp;&nbsp;&nbsp;&nbsp;&nbsp;On podesi azimut na daljinskim kontrolama teleskopa i stade da okreće instrument, sve dok nije bio upravljen iznad Sri Kande. Dok je polako počeo da ga iskošuje nagore, pokušavajući da uoči neki znak kapsule, upita se šta Maha Thero misli o najnovijem razvoju događaja. Iako Radžasinge nije imao prilike da razgovara sa prelatom - sad već duboko zašlim u desetu deceniju života - od kada se Red preselio na Lasu, dospelo im je do uha da im Potala nije pružio očekivani smeštaj. Velika palata sada se polako raspadala, dok su se izvršioci Dalaj Lame pogađali sa kineskom federalnom vladom oko troškova održavanja. Prema Radžasingeovim poslednjim informacijama, Maha Thero upravo je vodio pregovore sa Vatikanom - koji se takođe nalazio u hroničnim finansijskim poteškoćama, ali je bar još bio gazda svoje kuće.
<BR>&nbsp;&nbsp;&nbsp;&nbsp;&nbsp;Sve stvari su odista bile nestalne, ali nije se lako moglo razabrati njihovo ciklično ustrojstvo. Možda je za tako nešto bio kadar matematički genije Parakarme-Goldberga; poslednji put kada ga je Radžasinge video, primao je jednu uglednu naučnu nagradu za doprinos na polju meteorologije. Gotovo da ga nije prepoznao; bio je glatko obrijan i nosio je odelo skrojeno po poslednjoj, neonapoleonovskoj modi. Ali, kako izgleda, sada se ponovo posvetio religiji... Zvezde su lagano promicale velikim monitorskim ekranom na kraju postelje, kako se teleskop podizao prema Tornju. Nije, međutim, bilo ni traga od kapsule, iako je Radžasinge bio siguran da se mora nalaziti u vidnom polju.
<BR>&nbsp;&nbsp;&nbsp;&nbsp;&nbsp;Upravo se spremao da se ponovo prebaci na kanal za vesti, kada, slično erupciji nove, jedna zvezda blesnu blizu donjeg ruba slike. Radžasinge za trenutak pomisli da je to kapsula eksplodirala; a onda vide da sija savršeno postojanom svetlošću. On je dovede u središte slike i uključi najjače uvećanje zuma.
<BR>&nbsp;&nbsp;&nbsp;&nbsp;&nbsp;Pre mnogo vremena video je jedan dokumentarac star dva stoleća o prvom vazduhoplovnom ratu; tog časa, iznenada se priseti jedne sekvence koja je prikazivala noćni napad na London. Neprijateljski bombarder bio je uhvaćen u snop reflektora i izgledalo je kao da lebdi poput usijanog zrnca prašine na nebu. Sada mu je pred očima stajao isti prizor, ali su razmere ovde bile stostruko veće; no, ovoga puta sve snage na tlu upinjale su se da pomognu, a ne da unište odlučnog osvajača noći.
</P></TD></TR></TABLE>
<P class="next">
<A HREF=p55.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
