<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39. RANJENO SUNCE
<P>&nbsp;&nbsp;&nbsp;&nbsp;&nbsp;Poslednji put kada je Morgan video Deva, nećak mu je još bio dete. Sada je postao momčić, već zašao u drugu deceniju života; ukoliko budu nastavili da se viđaju ovim ritmom, naredni put kada se budu sreli on će već postati odrastao čovek.
<BR>&nbsp;&nbsp;&nbsp;&nbsp;&nbsp;Ali inženjera zbog toga nije pekla savest. Porodične veze slabile su tokom poslednja dva stoleća: on i njegova sestra imali su malo zajedničkog izuzev istog genetskog porekla. Iako bi pet-šest puta godišnje razmenjivali pozdrave i malo popričali, on uopšte nije bio siguran gde su se i poslednji put videli.
<BR>&nbsp;&nbsp;&nbsp;&nbsp;&nbsp;Pa ipak, kada se Morgan pozdravio sa znatiželjnim, pametnim dečakom (koga, izgleda, nimalo nije pomeo susret sa čuvenim ujakom), najednom ga je obuzela svojevrsna gorko-slatka čežnja. On nije imao sina koji bi produžio porodičnu lozu; još davno je izvršio izbor između Rada i Života, što se teško može izbeći na najvišim nivoima ljudskog preduzetništva. Postojale su, doduše, tri prilike - ne računajući tu vezu sa Ingrid - kada je mogao da krene drugim putem; ali splet okolnosti ili ambicija odvratili su ga od toga.
<BR>&nbsp;&nbsp;&nbsp;&nbsp;&nbsp;Poznavao je pravila igre za koju se opredelio i poštovao ih je; sada je bilo prekasno da gunđa zbog nekih začkoljica u njima. Svaka budala mogla je da meša gene i većina je to činila. Ali bez obzira na to šta će o njemu reći istorija, malo je ljudi koji su postigli ono što je on uradio - odnosno što će tek uraditi.
<BR>&nbsp;&nbsp;&nbsp;&nbsp;&nbsp;Tokom poslednja tri sata, Dev je imao prilike da vidi znatno više pojedinosti zemaljskog terminala nego bilo koji prosečni glavešina prilikom zvanične posete. Ušao je u planinu na nivou tla, duž gotovo završenog pristupa južnoj stanici, a potom su mu letimično pokazani pristanišne prostorije za prijavu putnika i prtljaga, kontrolni centar i okretište, gde će biti vršeno prebacivanje kapsula sa istočnog i zapadnog silaznog koloseka na severni i južni uzlazni. Bacio je pogled u pet kilometara dugačko okno - slično džinovskoj puščanoj cevi upravljenoj prema zvezdama, kako je nekoliko stotina izveštača već primetilo šaputavim glasovima - duž koga će se uzdizati i spuštati saobraćaj tornja. Pitanja koja je neprekidno postavljao sasvim su iznurila tri vozača, tako da je poslednji jedva dočekao da ga prepusti ujaku.
<BR>&nbsp;&nbsp;&nbsp;&nbsp;&nbsp;"Evo ga, Vane", reče Voren Kingsli, kad su stigli ekspresnim liftom do srubljenog vrha planine. "Vodi ga odavde pre no što mi preotme posao."
<BR>&nbsp;&nbsp;&nbsp;&nbsp;&nbsp;"Nisam znao da te tako zanima inženjerstvo, Deve."
<BR>&nbsp;&nbsp;&nbsp;&nbsp;&nbsp;Na dečakovom licu pojavi se iznenađen i pomalo uvređen izraz. "Zar si zaboravio, ujače - za deseti rođendan poklonio si mi 'Mekamaks' broj dvanaest."
<BR>&nbsp;&nbsp;&nbsp;&nbsp;&nbsp;"Tako je - tako je. Samo sam se šalio." (Iskreno govoreći, nije bio zaboravio tu montažnu slagalicu - samo ju je za trenutak smeo s uma). "Zar ti nije hladno ovde gore?" Za razliku od dobro utopljenih odraslih, dečak je s prezirom odbio laki termoogrtač.
<BR>&nbsp;&nbsp;&nbsp;&nbsp;&nbsp;"Nije - baš mi je lepo. Hej, kakav je ovo mlaznjak? Kada ćete otvoriti okno? Smem li da dodirnem trake?"
<BR>&nbsp;&nbsp;&nbsp;&nbsp;&nbsp;"Je l' ti sad jasno?" zakikota se Kingsli.
<BR>&nbsp;&nbsp;&nbsp;&nbsp;&nbsp;"Prvo: to je specijalni avion šeika Abdulaha - njegov sin Fejzal došao je u posetu. Drugo: poklopac će biti zatvoren sve dok Toranj ne stigne do planine i ne uđe u okno - potreban nam je kao radna platforma i kao zaštita od kiše. Treće: možeš da dodirneš trake ako želiš - hej, lakše malo - nije zdravo trčati na ovoj visini!"
<BR>&nbsp;&nbsp;&nbsp;&nbsp;&nbsp;"Teško da to važi za dvanaestogodišnjake", reče Kingsli za Devom koji se hitro udaljavao. Oni polako krenuše za njim prema sidrištu istočnog pročelja.
<BR>&nbsp;&nbsp;&nbsp;&nbsp;&nbsp;Dečak je netremice zurio, baš kao i nebrojeni pre njega, u usku, tamnosivu traku koja se uzdizala iz tla i okomito hitala uvis, put neba. Dev poče da je prati pogledom - sve više i više, koliko su mu to vratni pršljenovi dopuštali. Morgan i Kingsli nisu se poveli za njegovim primerom, premda je iskušenje, posle svih ovih godina, i dalje bilo veoma snažno. Takođe ga nisu upozorili da su se neki posetioci srušili od vrtoglavice, tako da je morala da im bude ukazana pomoć.
<BR>&nbsp;&nbsp;&nbsp;&nbsp;&nbsp;Ali dečak je bio izdržljiv: skoro čitav minut netremice je zurio u zenit, kao da se nadao da će ugledati hiljade ljudi i milione tone materijala gore negde, iza tamne plaveti neba. Zatim zatvori oči uz grimasu, zavrte glavom i za trenutak upravi pogled prema stopalima, kao da je hteo da se uveri da se i dalje nalazi na čvrstoj, pouzdanoj zemlji.
<BR>&nbsp;&nbsp;&nbsp;&nbsp;&nbsp;Potom oprezno ispruži ruku i pogladi usku vrpcu, koja je povezivala planetu sa njenim novim mesecom.
<BR>&nbsp;&nbsp;&nbsp;&nbsp;&nbsp;"Šta bi se dogodilo", upita on, "ako bi se prekinula?"
<BR>&nbsp;&nbsp;&nbsp;&nbsp;&nbsp;Bilo je to staro pitanje; mnogi su ostajali iznenađeni kada su čuli odgovor.
<BR>&nbsp;&nbsp;&nbsp;&nbsp;&nbsp;"Gotovo ništa. Na ovoj tački, traka praktično nije pod napregnućem. Ako bi je presekao, ona bi naprosto ostala da visi, lepršajući na povetarcu."
<BR>&nbsp;&nbsp;&nbsp;&nbsp;&nbsp;Kingsli se nezadovoljno namršti; obojica su, razume se, dobro znala da ovo predstavlja prekomerno pojednostavljenje. Ovog trenutka, svaka od četiri trake nalazila se pod opterećenjem od oko stotinu tona - ali to je bilo ništavno u poređenju sa predviđenim teretima koje će nositi kada sistem proradi, a one postanu sastavni deo ustrojstva Tornja. Nije, međutim, bilo potrebno opterećivati i zbunjivati dečaka svim tim pojedinostima.
<BR>&nbsp;&nbsp;&nbsp;&nbsp;&nbsp;Dev se zamisli o podatku koji je upravo čuo, a zatim radoznalo kvrcnu traku, kao da se nadao da će ona zabrujati nekom muzičkom notom. No, jedini odgovor bio je nimalo upečatljivo 'klik', koje je istog časa zamrlo.
<BR>&nbsp;&nbsp;&nbsp;&nbsp;&nbsp;"Ukoliko bi je udario kovačkim čekićem", reče Morgan, "a zatim se vratio ovamo kroz otprilike deset časova, stigao bi u pravi čas da čuješ odjek sa središnje stanice."
<BR>&nbsp;&nbsp;&nbsp;&nbsp;&nbsp;"To više ne važi", umeša se Kingsli. "Sistem se odlikuje prekomernim prigušenjem."
<BR>&nbsp;&nbsp;&nbsp;&nbsp;&nbsp;"Ne budi zakeralo, Vorene. A sad hodi da vidiš nešto stvarno zanimljivo."
<BR>&nbsp;&nbsp;&nbsp;&nbsp;&nbsp;Krenuli su prema središtu metalnog diska, koji se sada nalazio na vrhu planine i zaptivao okno poput kakvog džinovskog poklopca za tiganj. Tu, na podjednakoj udaljenosti od četiri trake, niz koje je Toranj spuštan prema Zemlji, nalazila se mala geodezijska baraka, koja je izgledala još privremenija od površine na kojoj je stajala. Unutra je bio smešten teleskop neobičnog oblika, koji je bio upravljen okomito uvis, odajući pri tom utisak kao da ne može da bude okrenut ni u jednom drugom pravcu.
<BR>&nbsp;&nbsp;&nbsp;&nbsp;&nbsp;"Ovo je najbolje vreme za osmatranje, neposredno pred smiraj sunca; osnova Tornja sada je dobro osvetljena."
<BR>&nbsp;&nbsp;&nbsp;&nbsp;&nbsp;"Kad smo već kod Sunca", primeti Kingsli, "pogledaj ga samo. Još je jasnije nego juče." U glasu mu se javio prizvuk strahopoštovanja, dok je pokazivao prema blistavoj, spljoštenoj elipsi, koja je uranjala u zapadnu izmaglicu. Koprene obzorja pritulile su njen sjaj u toj meri da se bez ikakvih poteškoća mogla posmatrati golim okom.
<BR>&nbsp;&nbsp;&nbsp;&nbsp;&nbsp;Već više od jednog stoleća nije se pojavila takva skupina pega; zauzimale su gotovo polovinu zlatnog diska, tako da je izgledalo da je Sunce pogođeno nekom kužnom boljkom ili da su ga izbušili svetovi koji su pali na njega. Ni moćni Jupiter, međutim, ne bi bio kadar da napravi takvu ranu u Sunčevoj atmosferi; najveća pega imala je četvrt miliona kilometara u prečniku i u nju je moglo da stane stotinu Zemalja.
<BR>&nbsp;&nbsp;&nbsp;&nbsp;&nbsp;"Za noćas se predviđa još jedna velika predstava polarne svetlosti. Profesor Sesui i njegovi veseljaci sigurno su tačno predvideli vreme."
<BR>&nbsp;&nbsp;&nbsp;&nbsp;&nbsp;"Da ih malo osmotrimo", reče Morgan, počevši da podešava okular teleskopa. "Pogledaj, Deve."
<BR>&nbsp;&nbsp;&nbsp;&nbsp;&nbsp;Dečak je netremice zurio jedan trenutak, a onda odgovori: "Vidim četiri trake kako idu unutra... ovaj, nagore... a onda nestaju."
<BR>&nbsp;&nbsp;&nbsp;&nbsp;&nbsp;"Nema ništa u sredini?"
<BR>&nbsp;&nbsp;&nbsp;&nbsp;&nbsp;Usledila je nova pauza. "Nema - ni traga od Tornja."
<BR>&nbsp;&nbsp;&nbsp;&nbsp;&nbsp;"Tačno - od njega nas deli šest stotina kiometara, a upotrebili smo najslabije uvećanje teleskopa. Sada ću uključiti zum. Molim, vežite pojaseve."
<BR>&nbsp;&nbsp;&nbsp;&nbsp;&nbsp;Dev se nasmeja na ovu staru frazu, koju je poznavao iz mnogih istorijskih drama. No, u prvi mah nije mogao da uoči nikakvu promenu, izuzev što su četiri linije, koje su vodile u središte vidnog polja, malo izgubile na oštrini. Bilo mu je potrebno nekoliko sekundi da shvati kako se ništa nije ni moglo dogoditi dok mu je tačka gledanja hitala uvis duž ose sistema; kvartet traka izgleda, naime, u dlaku istovetno na bilo kom mestu prostiranja.
<BR>&nbsp;&nbsp;&nbsp;&nbsp;&nbsp;A onda, najednom, stanica se pojavila, prilično ga iznenadivši, iako ju je očekivao. Sićušna, sjajna tačka otelotvorila se u tačnom središtu polja, da bi već narednog trena počela da se širi pred njegovim očima, što mu je prvi put dočaralo razmere stvarne brzine.
<BR>&nbsp;&nbsp;&nbsp;&nbsp;&nbsp;Nekoliko sekundi kasnije mogao je da razabere mali krug - ne, sada su se oko i mozak saglasili da je posredi kvadrat; gledao je pravo u osnovu Tornja, koja se primicala Zemlji duž traka-vođica brzinom od dva kilometra dnevno. Četiri vrpce sada su nestale, budući da su bile premalene da bi se mogle razabrati sa ove udaljenosti. Ali kvadrat, koji je kao nekom čarolijom bio postavljen na nebo, nastavio je da se povećava, iako je sada postao zamućen pri najjačem uvećanju.
<BR>&nbsp;&nbsp;&nbsp;&nbsp;&nbsp;"Šta vidiš?" upita Morgan.
<BR>&nbsp;&nbsp;&nbsp;&nbsp;&nbsp;"Mali, sjajni kvadrat."
<BR>&nbsp;&nbsp;&nbsp;&nbsp;&nbsp;"Dobro - to je donja površina tornja, koja je još jarko obasjana suncem. Kada ovde dole padne mrak, moći ćeš još čitav sat da je vidiš golim okom, pre no što zađe u Zemljinu senku. Vidiš li, možda, još nešto?"
<BR>&nbsp;&nbsp;&nbsp;&nbsp;&nbsp;"Neee...", uzvrati dečko posle duže pauze.
<BR>&nbsp;&nbsp;&nbsp;&nbsp;&nbsp;"Trebalo bi. Gore je ekipa naučnika, koja na najnižem odeljku postavlja neke istraživačke uređaje. Upravo su se spustili sa središnje stanice. Ako pažljivo pogledaš, primetićeš njihov transporter - nalazi se na južnoj strani - odnosno u desnom delu vidnog polja. Obrati pažnju na sjajnu tačku veliku otprilike kao četvrtina Tornja."
<BR>&nbsp;&nbsp;&nbsp;&nbsp;&nbsp;"Žao mi je, ujače - ne vidim ništa. Probaj ti."
<BR>&nbsp;&nbsp;&nbsp;&nbsp;&nbsp;"Možda su se uslovi pogoršali. Ponekad Toranj potpuno iščezava, iako atmosfera izgleda..."
<BR>&nbsp;&nbsp;&nbsp;&nbsp;&nbsp;Pre no što je Morgan stigao da zauzme Devovo mesto za okularom, iz prijamnika koji je nosio sa sobom oglasiše se dva prodorna dvostruka signala. Sekundu kasnije, odjeknu i Kingslijev alarm.
<BR>&nbsp;&nbsp;&nbsp;&nbsp;&nbsp;Bilo je to prvi put od početka građenja Tornja da je dat četvorostruki signal za uzbunu.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
