<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25. ORBITALNI RULET
<P>&nbsp;&nbsp;&nbsp;&nbsp;&nbsp;"Trebalo je da pogodim", reče bankar tužnim glasom, "da se odgovor nalazi u jednom od onih tehničkih dodataka koje uvek preskačem. Pošto ste sada videli ceo izveštaj, voleo bih da i ja saznam rešenje. Iskreno govoreći, ozbiljno ste me zabrinuli."
<BR>&nbsp;&nbsp;&nbsp;&nbsp;&nbsp;"Sjajno je očigledno, uzvrati Morgan. "Trebalo je i sam da se dosetim."
<BR>&nbsp;&nbsp;&nbsp;&nbsp;&nbsp;I dosetio bih se - na kraju - reče on u sebi, sa prilično samouverenosti. Pred oči mu stade prizor računskih simulacija celokupnog ogromnog ustrojstva koje bruji poput kakve kosmičke violinske strune, dok satima duge vibracije hitaju od Zemlje prema orbiti, a potom natrag. Tu sliku zatim prekri sećanje, ponovljeno ko zna po koji put, na iskrzani film mosta koji igra. Tu su se nalazili svi ključevi koji su mu bili potrebni.
<BR>&nbsp;&nbsp;&nbsp;&nbsp;&nbsp;"Fobos prolazi pokraj tornja svakih jedanaest časova i deset minuta, ali se srećom ne kreće tačno u istoj ravni - inače bi sudar bio neizbežan prilikom svakog kruga. Ovako, u najvećem broju okretaja doći će do mimoilaženja, a kritični navrati precizno se mogu predvideti - do hiljaditog dela sekunde, ako je potrebno. Lift, sa svoje strane, kao i sve ostale neimarske tvorevine, ne predstavlja potpuno kruto ustrojstvo. On poseduje prirodne vibracione periode, koji se mogu proračunati gotovo podjednako tačno kao i planetne orbite. Ono što vaši inženjeri predlažu jeste takvo podešavanje lifta da ga njegove vlastite oscilacije - koje se ionako ne mogu izbeći - čuvaju od sudara sa Fobosom. Svaki put kada do toga treba da dođe, zdanja tamo naprosto neće biti, pošto će se prethodno odmaći iz opasne zone za nekoliko kilometara."
<BR>&nbsp;&nbsp;&nbsp;&nbsp;&nbsp;Na drugom kraju veze usledila je duga pauza.
<BR>&nbsp;&nbsp;&nbsp;&nbsp;&nbsp;"Možda ne bi trebalo to da kažem", oglasi se najzad Marsijanac, "ali kosa mi se digla na glavi."
<BR>&nbsp;&nbsp;&nbsp;&nbsp;&nbsp;Morgan se nasmeja. "Ovako izloženo, stvarno može da izgleda kao... kako se ono zvaše... ruski rulet. Ali nemojte smetnuti s uma da ovde imamo posla sa potpuno predvidivim kretanjima. Znamo gde će se Fobos nalaziti u svakom trenutku, a i u stanju smo da kontrolišemo pomeranja tornja već samim rasporedom saobraćaja koji se bude odvijao duž njega."
<BR>&nbsp;&nbsp;&nbsp;&nbsp;&nbsp;Stvar ipak nije tako jednostavna, pomisli Morgan, ali svako je mogao da vidi da je moguća. A onda mu u svesti sinu jedna analogija, koja je bila u toj meri savršena, ali i toliko neprikladna, da on gotovo prasnu u smeh. Ne - ne bi bilo mudro pominjati je bankaru.
<BR>&nbsp;&nbsp;&nbsp;&nbsp;&nbsp;Začas se u mislima ponovo vratio do mosta preko Takomskog tesnaca, ali ovoga puta u svetu mašte. Neki brod trebalo je da proplovi ispod njega, držeći se savršenog pravilnog reda vožnje. Na žaslost, jarbol je bio metar previsok.
<BR>&nbsp;&nbsp;&nbsp;&nbsp;&nbsp;Ali ništa zato. Neposredno pred dolazak broda, nekoliko teških kamiona projuriće mostom u brižljivo proračunatim razmacima da bi se postigla njegova rezonantna frekvencija. Blagi talas počeće da se prostire kolovozom od stuba do stuba, a njegova kresta biće tako tempirana da se poklopi u mestu i vremenu sa prolaskom broda. I tako će vrh jarbola bez problema skliznuti ispod mosta, a preostaće i višak prostora od čitavog centimetra... Na isti način, premda u hiljadama puta većim razmerama, izbeći će se sudar Fobosa i zdanja koje seže u svemir iz Mons Pavonisa.
<BR>&nbsp;&nbsp;&nbsp;&nbsp;&nbsp;"Milo mi je što ste tako sigurni", reče bankar, "ali mislim da ću se lično uveriti u položaj Fobosa pre no što krenem na put uz toranj."
<BR>&nbsp;&nbsp;&nbsp;&nbsp;&nbsp;"Onda će vas verovatno iznenaditi da čujete kako vaši sjajni, mladi ljudi - da su sjajni, u to nema sumnje, a pretpostavljam da su mladi zbog otvorene tehničke drskosti - imaju nameru da koriste kritične periode kao turističku znamenitost. Uvereni su da će moći da naplaćuju posebne tarife od onih koji žele da posmatraju kako im Fobos promiče nadohvat ruke brzinom od par hiljada kilometara na čas. Biće to predstava i po, zar ne?"
<BR>&nbsp;&nbsp;&nbsp;&nbsp;&nbsp;"Ja ću se ograničiti samo da je zamislim, ali oni su verovatno u pravu. U svakom slučaju, laknulo mi je pošto sam čuo da rešenje postoji. Takođe mi je milo što ste našli reči pohvale za naše nadarene inženjere. Znači li to, možda, da uskoro možemo očekivati vašu odluku?
<BR>&nbsp;&nbsp;&nbsp;&nbsp;&nbsp;"Već je doneta", uzvrati Morgan. "Kada počinjemo sa poslom?"
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
