<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. KRALJEVE LEGIJE
<P>&nbsp;&nbsp;&nbsp;&nbsp;&nbsp;Vanevar Morgan bio je navikao na poraze pa - čak i na prave katastrofe - ali ovoga puta, bar se nadao, peh koji ga je zadesio nije imao veće razmere. Ono što ga je stvarno zabrinjavalo, dok je posmatrao kako signalna svetiljka zalazi za prevoj planine, bila je mogućnost da Narodni Mars dođe do zaključka da je uloženi novac straćen. Posmatrač oštrog oka, koji je sedeo u složenim invalidskim kolicima, bio je krajnje negovorljiv; Zemljina sila teže kao da mu je pored udova sputala i jezik. Ovoga puta, međutim, on je oslovio Morgana pre no što je inženjer stigao da mu se obrati.
<BR>&nbsp;&nbsp;&nbsp;&nbsp;&nbsp;"Samo jedno pitanje, doktore Morgan. Znam da je ova oluja bez presedana - ali ipak se dogodila. To znači da se ponovo može dogoditi. Šta ako do toga dođe - kada Toranj bude podignut?"
<BR>&nbsp;&nbsp;&nbsp;&nbsp;&nbsp;Morgan stade hitro da razmišlja. Bilo je nemoguće na brzinu dati tačan odgovor, pogotovo što je on i sam još teško mogao da poveruje u ono što se dogodilo.
<BR>&nbsp;&nbsp;&nbsp;&nbsp;&nbsp;"U najgorem slučaju, morali bismo zakratko da obustavimo saobraćaj: moglo bi da dođe do decentrisanosti tračnica. No, nema te snage vetra na ovoj visini koja bi mogla da ugrozi samo ustrojstvo Tornja. Čak bi i ovo opitno vlakno bilo potpuno bezbedno - da nam je pošlo za rukom da ga ukotvimo."
<BR>&nbsp;&nbsp;&nbsp;&nbsp;&nbsp;Nadao se da ovo odgovara pravom stanju stvari; kroz nekoliko minuta Voren Kingsli obavestiće ga da li je bio u pravu. Ali, na njegovo olakšanje, Marsijanac uzvrati naizgled zadovoljnim glasom: "Hvala; to je sve što sam hteo da znam."
<BR>&nbsp;&nbsp;&nbsp;&nbsp;&nbsp;Morgan je, međutim, bio rešen da iz ovoga izvuče valjan nauk.
<BR>&nbsp;&nbsp;&nbsp;&nbsp;&nbsp;"A na Pavonisu, naravno, neće moći da bude ni govora o sličnim poteškoćama. Gustina atmosfere tamo je više od stotinu puta manja..."
<BR>&nbsp;&nbsp;&nbsp;&nbsp;&nbsp;Decenijama nije čuo zvuk koji mu se tog časa razlegao u ušima, ali tako nešto nikad se ne zaboravlja. Njegovo carsko pozivanje, koje je nadjačavalo zavijanje oluje, u trenu je prebacilo Morgana preko pola sveta. Više nije stajao na vetrometnom obronku planine, već pod kupolom Svete Sofije, posmatrajući sa strahopoštovanjem i divljenjem delo ljudi umrlih pre šesnaest stoleća, dok mu je u ušima ječala zvonjava moćnog zvona koje je nekada sazivalo vernike na molitvu.
<BR>&nbsp;&nbsp;&nbsp;&nbsp;&nbsp;Spomen na Istambul iščili mu iz svesti; ponovo je bio na planini, zbunjeniji i pometeniji nego ikada ranije.
<BR>&nbsp;&nbsp;&nbsp;&nbsp;&nbsp;Šta mu je ono kazao monah - da je Kalidasin neželjeni dar vekovima počivao u tišini, oglašujući se jedino u doba nedaća? Ali sada nije bilo nikakve nedaće; štaviše, kada je manastir bio u pitanju, dogodilo se upravo obrnuto. A onda, u magnovenju, Morganu pade na um neprijatna mogućnost da je sonda pala unutar međa hrama. Ali ne, nema ni pomena o tome; promašila je vrh za više kilometara. Osim toga, posredi je bio premaleni predmet da bi počinio neku ozbiljniju štetu dok je napola padao, a napola klizio sa neba.
<BR>&nbsp;&nbsp;&nbsp;&nbsp;&nbsp;On podiže pogled prema manastiru, odakle je glas velikog zvona još prkosio oluji. Narandžaste odore sve su nestale sa grudobrana; nije se video nijedan monah.
<BR>&nbsp;&nbsp;&nbsp;&nbsp;&nbsp;Nešto blago okrznu Morganov obraz i on se mahinalno počeša. Teško je bilo čak i misliti dok je to bolno dobovanje ispunjavalo vazduh i kao čekić mu udaralo po mozgu. Zaključio je da će najbolje biti da se popne do hrama i ljubazno upita Maha Theru šta je posredi.
<BR>&nbsp;&nbsp;&nbsp;&nbsp;&nbsp;Ponovo oseti onaj blagi, svilasti dodir po licu, ali ovoga puta krajičkom oka opazi i žuti odsev. Reakcije su mu oduvek bile hitre: zamahnuo je rukom i nije promašio.
<BR>&nbsp;&nbsp;&nbsp;&nbsp;&nbsp;Insekt mu je ležao zgnječan na dlanu; pred Morganovim očima proticali su poslednji trenuci kratkovečnog života sićušnog stvorenja. A onda, najednom, kao da je svet koji je do tada poznavao počeo da podrhtava i da se rastače unaokolo. Njegov čudesni poraz pretvorio se u još neobjašnjiviju pobedu, ali zbog toga ga nije ispunilo osećanje likovanja - već jedino zbunjenosti i zaprepašćenja.
<BR>&nbsp;&nbsp;&nbsp;&nbsp;&nbsp;Jer tog časa prisetio se predanja o zlatnim leptirima. Nošeni olujom, stotine i hiljade njih hrlilo je uz pročelje planine da bi uginulo na njenom vrhu. Kalidasine legije konačno su stigle do svoje mete - i do svoje osvete.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
