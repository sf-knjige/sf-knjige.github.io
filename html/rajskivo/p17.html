<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. OBRAZOVANJE ZVEZDANE JEDRILICE
<P>&nbsp;&nbsp;&nbsp;&nbsp;&nbsp;(Odlomak iz Konkordansa o Zvezdanoj jedrilici, prvo izdanje, 2071.)
<BR>
<BR>&nbsp;&nbsp;&nbsp;&nbsp;&nbsp;Sada nam je poznato da je međuzvezdana sonda, popularno nazvana Zvezdana jedrilica, potpuno autonomna i da dela u skladu sa načelnim upustvima koja su joj uprogramirana pre šezdeset hiljada godina. Dok krstari između sunaca, ona koristi svoju antenu, promera pet stotina kilometara, da srazmerno sporom stopom šalje u matičnu postaju informacije, kao i da prima povremeno nova uputstva iz 'Zvezdade' - da upotrebimo zgodan naziv koji je skovao pesnik Luelin Kimru.
<BR>&nbsp;&nbsp;&nbsp;&nbsp;&nbsp;Prilikom prolaska kroz neki sunčev sistem, međutim, sonda je kadra da crpi energiju lokalne zvezde, što omogućuje ogromno povećanje obima transfera informacija. Ona tada takođe 'puni svoje baterije' - da napravimo jednu nesumnjivo grubu analogiju. A s obzirom na to da - slično našim ranim sondama 'Pionir' i 'Vojadžer' - ova letelica koristi gravitaciona polja masivnih kosmičkih tela da bi se odbacivala od zvezde do zvezde, ona će moći da dejstvuje u nedogled, osim ako joj vek ne okonča kakav mehanički kvar ili kosmički nesrećni slučaj. Kentaur je bio jedanaesta svemirska luka u koju je svratila; pošto bude obišla oko Sunca, poput komete, krenuće tačno utvrđenim kursom prema Tau Cetija, udaljenom dvanaest svetlosnih godina. Ako tamo bude nekoga, sonda će biti spremna da započne svoj naredni razgovor negde oko 8100. godine...
<BR>&nbsp;&nbsp;&nbsp;&nbsp;&nbsp;...Zvezdana jedrilica objedinjuje zvanja ambasadora i istraživača. Kada, na kraju nekog od svojih hiljadugodišnjih putovanja, otkrije tehnološku kulturu, ona sklapa prijateljstvo sa domorocima i počinje da razmenjuje informacije, pribegavajući jedinom mogućem načinu na koji se može vršiti međuzvezdana trampa. A pre no što se ponovo otisne na svoje beskonačno putovanje, posle kratkog boravka u datom sunčevom sistemu, Zvezdana jedrilica otkriva položaj svog matičnog sveta - koji već čeka neposredan poziv novog pretplatnika galaktičke telefonske mreže.
<BR>&nbsp;&nbsp;&nbsp;&nbsp;&nbsp;U našem slučaju, možemo biti ponosni na činjenicu da smo, pre no što nam je sonda dostavila ijednu zvezdanu kartu, uspeli da identifikujemo njeno matično sunce, pa čak i da uputimo u njegovom pravcu našu prvu poruku. Sada nam jedino preostaje da sačekamo 104 godine na odgovor. Kakvu smo samo neverovatnu sreću imali što su nam prvi kosmički susedi bili tako blizu.
<BR>
<BR>&nbsp;&nbsp;&nbsp;&nbsp;&nbsp;Već na osnovu prve poruke Zvezdane jedrilice bilo je jasno da ona razume značenje nekoliko hiljada osnovnih engleskih i kineskih reči, do kojih je došla analizom televizijskih i radio-emisija, a naročito ispitivanjem programa video-tekst službi. Ali informacije kojih se domogla tokom približavanja predstavljale su krajnje nereprezentativan uzorak svekolikog spektra ljudske kulture; u njima je bilo sasvim malo prave nauke, još manje više matematike - a ponajmanje književnosti, muzike i vizuelnih umetnosti.
<BR>&nbsp;&nbsp;&nbsp;&nbsp;&nbsp;Kao i svaki samouki genije, dakle, i Zvezdana jedrilica imala je velike praznine u svom obrazovanju. Shodno načelu da je bolje dati previše nego premalo, čim je kontakt bio uspostavljen, Zvezdanoj jedrilici dostavljeni su Oksfordski rečnik engleskog jezika, Veliki kineski rečnik (romandarinsko izdanje) i Encyclopaedia Terrae. Za digitalno emitovanje ovih knjiga bilo je potrebno nešto malo više od pedeset minuta, a primećeno je da je neposredno posle toga Zvezdana jedrilica zamukla gotovo četiri časa - što je bilo najduže razdoblje odsustva kontakta. Kada je veza ponovo uspostavljena, rečnik sonde veoma se povećao; tokom devedeset devet odsto potonjeg vremena komuniciranja ona je bez po muke mogla da prođe Taringov test - na osnovu primljenih poruka nije se, naime, moglo reći da je Zvezdana jedrilica mašina, a ne veoma inteligentno ljudsko biće.
<BR>&nbsp;&nbsp;&nbsp;&nbsp;&nbsp;Postojale su, doduše, povremeno omaške - na primer, pogrešna upotreba dvosmislenih reči i odsustvo emocionalne obojenosti dijaloga. Ali to se i moglo očekivati; za razliku od usavršenih zemaljskih kompjutera - koji su bili u stanju, kada je to bilo potrebno, da oponašaju osećanja svojih tvoraca - čuvstva i želje Zvezdane jedrilice poticali su, po svoj prilici, od potpuno raznorodne vrste, što je značilo da su u velikoj meri nepojmljivi čoveku.
<BR>&nbsp;&nbsp;&nbsp;&nbsp;&nbsp;Ovo je, naravno, važilo i u obrnutom smislu. Zvezdana jedrilica besprekorno je i u potpunosti razumela šta znači iskaz: 'kvadrat nad hipotenuzom jednak je zbiru kvadrata nad katetama'. Ali teško da je mogla i da nasluti šta je Kits imao na umu kada je napisao:
<BR>
<BR>&nbsp;&nbsp;&nbsp;&nbsp;&nbsp;Volšebni, čarobni prozorčići otvaraju se
<BR>&nbsp;&nbsp;&nbsp;&nbsp;&nbsp;ka peni opasnih mora, u vilinskom carstvu zapretani...
<BR>
<BR>&nbsp;&nbsp;&nbsp;&nbsp;&nbsp;A još manje joj je bilo jasno ovo:
<BR>
<BR>&nbsp;&nbsp;&nbsp;&nbsp;&nbsp;Da li da te uporedim sa letnjim danom?
<BR>&nbsp;&nbsp;&nbsp;&nbsp;&nbsp;Ti si još ljupkija i pitomija...
<BR>
<BR>&nbsp;&nbsp;&nbsp;&nbsp;&nbsp;No, u nadi da se ovi nedostaci nekako nadoknade, Zvezdanoj jedrilici emitovano je na hiljade sati muzike, drama i raznih prizora iz zemaljskog života, kako ljudskog, tako i ostalih. Postignut je opšti dogovor da se na ovom polju uspostavi izvesna cenzura. Iako se sklonost čovečanstva prema nasilju i vojevanju teško mogla poreći (bilo je prekasno opozvati Encyclopaediju), u svemir je pušteno samo nekoliko brižljivo odabranih primera. Isto tako, sve dok Zvezdana jedrilica dobrano ne iziđe izvan TV dometa, rešeno je da sve mreže znatno 'omekšaju' svoje programe.
<BR>&nbsp;&nbsp;&nbsp;&nbsp;&nbsp;Filozofi će stolećima - a možda čak i dok Zvezdana jedrilica ne bude stigla do svog nerednog odredišta - raspravljati o tome u kojoj je meri ona stvarno razumela ljudske poslove i probleme. Ali o jednoj stvari nije bilo ozbiljnijeg neslaganja. Stotinu dana njenog prolaska kroz Sunčev sistem bespogovorno je promenilo Čovekove nazore o Vaseljeni, njenom nastanku i njegovom mestu u njoj.
<BR>&nbsp;&nbsp;&nbsp;&nbsp;&nbsp;Ljudska civilizacija više nije mogla biti ona pređašnja, posle odlaska Zvezdane jedrilice.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
