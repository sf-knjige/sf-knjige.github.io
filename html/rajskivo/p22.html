<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. NA OBALAMA SALADINOVOG JEZERA
<P>&nbsp;&nbsp;&nbsp;&nbsp;&nbsp;Gotovo sve kompjuterske simulacije alternativne istorije ukazuju da je Turska bitka (732. godina nove ere) bila jedna od ključnih nesreća čovečanstva. Da je Karlo Martel bio poražen, islam je mogao da razreši unutrašnje protivurečnosti koje su ga razjedale i da krene u osvajanje Evrope. Na taj način bi se izbegla stoleća hrišćanskog varvarstva, industrijska revolucija dogodila bi se hiljadu godina ranije, a do sada bismo već stigli do susednih zvezda, umesto samo do spoljnjih planeta...
<BR>&nbsp;&nbsp;&nbsp;&nbsp;&nbsp;Ali usud je hteo drugačije i prorokove vojske vratile su se u Afriku. Islam se zadržao sve do kraja dvadesetog stoleća, sličan kakvom očaravajućem fosilu. A onda se, iznenada, rastočio u nafti...
<BR>
<BR>&nbsp;&nbsp;&nbsp;&nbsp;&nbsp;(Beseda predsedavajućeg na simpozijumu održanom 2089, godine u Londonu povodom dvestote godišnjice Tojnbijevog rođenja.)
<BR>
<BR>&nbsp;&nbsp;&nbsp;&nbsp;&nbsp;"Da li si čuo", upita šeik Faruk Abdulah, "da sam naimenovao samoga sebe za vrhovnog admirala saharske flote?"
<BR>&nbsp;&nbsp;&nbsp;&nbsp;&nbsp;"Uopšte me ne iznenađuje, gospodine predsedniče", uzvrati Morgan, klizeći pogledom po svetlucavom, plavom prostranstvu Saladinovog jezera. "Ako to nije mornarička tajna, koliko brodova imate?"
<BR>&nbsp;&nbsp;&nbsp;&nbsp;&nbsp;"Deset u ovom trenutku. Najveći je jedan hidrogliser dugačak trideset metara kojim upravlja Crveni polumesec; glavna mu je dužnost da preko vikenda spasava nevešte mornare. Moj narod još nije osobito vičan na vodi - pazi onu budalu kako pokušava da plovi ševuljicom! Uostalom, dve stotine godina nije baš mnogo za prelaz sa kamila na brodove."
<BR>&nbsp;&nbsp;&nbsp;&nbsp;&nbsp;"U međuvremenu ste imali kadilake i rols-rojse. To vam, je sigurno olakšalo prelaz."
<BR>&nbsp;&nbsp;&nbsp;&nbsp;&nbsp;"Još ih imamo; Srebrni Duh mog pra-pra-pradede i dalje je kao nov. Ali moram biti pošten - posetioci su ti koji zapadaju u neprilike, pokušavajući da se uhvate ukoštac sa lokalnim vetrovima. Mi se držimo plovila sa motorima. A naredne godine dobiću podmornicu koja će jamačno dospeti do najveće dubine jezera od sedamdeset osam metara."
<BR>&nbsp;&nbsp;&nbsp;&nbsp;&nbsp;"Šta će ti to?"
<BR>&nbsp;&nbsp;&nbsp;&nbsp;&nbsp;"Tek su se sada setili da Erg obiluje arheološkim dragocenostima. Dok ih nismo potopili, niko nije mario za njih."
<BR>&nbsp;&nbsp;&nbsp;&nbsp;&nbsp;Nije bilo svrhe pokušati da se požuri predsednik ASAR-a - Autonomne Severnoafričke Republike - i Morgan je to dobro znao. Ma šta stajalo u Ustavu, pod kontrolom šeika Abdulaha nalazilo se više moći i bogatstva nego što je to bio slučaj sa bilo kojim drugim pojedincem na Zemlji. I ne samo da se nalazilo, nego je on umeo da upravlja njima.
<BR>&nbsp;&nbsp;&nbsp;&nbsp;&nbsp;Pripadao je porodici koja se nije plašila da preduzima rizike i koja je veoma retko imala razloga da zažali zbog toga. Njen prvi i najčuveniji korak ove vrste - zbog koga ih je pratila mržnja celog arapskog sveta skoro pola stoleća - bio je ulaganje petro-dolara u izraelsku nauku i tehnologiju. Ovaj dalekovidi potez neposredno je doveo do rudarenja Crvenog mora, zauzdavanja pustinje i, znatno kasnije, do podizanja Gibraltarskog Mosta.
<BR>&nbsp;&nbsp;&nbsp;&nbsp;&nbsp;"Ne moram da ti kažem, Vene", reče šeik najzad, "koliko me očarava tvoj novi projekat. A na osnovu svega onoga što smo zajedno proživeli za vreme građenja Mosta - znam da si u stanju i ovo da ostvariš, pod uslovom da obezbediš sredstva."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;"Ali imao bih nekoliko pitanja. Još mi nije sasvim jasno šta će ti središnja stanica - kao i zbog čega se ona nalazi na visini od dvadeset pet hiljada kilometara."
<BR>&nbsp;&nbsp;&nbsp;&nbsp;&nbsp;"Iz nekoliko razloga. Bila nam je potrebna glavna elektrana približno na tom nivou, tako da ćemo tu ionako morati da postavimo prilično masivnu konstrukciju. Zatim, došli smo do zaključka da bi sedmočasovno putovanje u prilično tesnoj kabini bilo predugo; ako bismo ga negde prekinuli, time bismo stekli čitav niz prednosti. Ne bismo, na primer, morali da hranimo putnike za vreme vožnje - pošto bi na stanici mogli da obeduju i opruže noge. Ona bi nam takođe omogućila da bitno poboljšamo projekat vozila; jedino kapsule na donjem odeljku treba da budu aerodinamične. One gornje, međutim, mogu biti znatno jednostavnijeg izgleda i lakše. Središnja stanica služila bi, osim toga, ne samo za presedanje, nego i kao operativni i kontrolni centar - a, u krajnjoj liniji, uvereni smo, s vremenom bi i sama postala glavna turistička znamenitost, odnosno odmaralište."
<BR>&nbsp;&nbsp;&nbsp;&nbsp;&nbsp;"Ali ona, zapravo, nije na pola puta! Nalazi se na gotovo dve trećine trase do stacionarne orbite."
<BR>&nbsp;&nbsp;&nbsp;&nbsp;&nbsp;"Tako je; središte bi se nalazilo na osamnaest hiljada, a ne na dvadeset pet hiljada kilometara. No, postoji još jedan činilac - bezbednost. Ukoliko dođe do oštećenja gornjeg dela, središnja stanica neće pasti na Zemlju."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Raspolagaće dovoljnim momentom da održi stabilnu orbitu. Razume se, padaće prema Zemlji, ali nikada neće dospeti u atmosferu. Neće biti nikakve opasnosti, pošto će stanica naprosto postati orbitalna postaja, krećući se desetočasovnom, eliptičnom orbitom. Dva puta dnevno naći će se na istom mestu odakle je krenula, tako da će uvek moći da bude ponovo spojena. Bar teorijski..."
<BR>&nbsp;&nbsp;&nbsp;&nbsp;&nbsp;"A praktično?"
<BR>&nbsp;&nbsp;&nbsp;&nbsp;&nbsp;"Oh, siguran sam da je stvar izvodljiva. U svakom slučaju, moći će da budu spaseni ljudi i oprema sa stanice. Ali ako bismo je niže smestili, ni to nam ne bi pošlo za rukom. Sve što počne da pada ispod granice od dvadeset pet hiljada kilometara neumitno stiže do atmosfere i sagori za pet časova, ili manje."
<BR>&nbsp;&nbsp;&nbsp;&nbsp;&nbsp;"Predlažeš li da obavestimo o tome putnike prilikom vožnje od Zemlje do središnje stanice?"
<BR>&nbsp;&nbsp;&nbsp;&nbsp;&nbsp;"Nadamo se da će oni biti odveć zaokupljeni gledanjem da bi marili za to."
<BR>&nbsp;&nbsp;&nbsp;&nbsp;&nbsp;"Govoriš o tome kao da je turistički lift za razgledanje."
<BR>&nbsp;&nbsp;&nbsp;&nbsp;&nbsp;"Zašto da ne? Jedina je razlika u tome što se takvim liftovima na Zemlji stiže najviše do tri kilometra. Ovde je, međutim, posredi deset hiljada puta veća visina."
<BR>&nbsp;&nbsp;&nbsp;&nbsp;&nbsp;Usledila je duža pauza, dok je šeik Abdulah razmišljao.
<BR>&nbsp;&nbsp;&nbsp;&nbsp;&nbsp;"Propustili smo priliku", reče on najzad. "Mogli smo da postavimo liftove za razgledanje uz pet kilometara visoke stubove Mosta."
<BR>&nbsp;&nbsp;&nbsp;&nbsp;&nbsp;"Bili su predviđeni prvobitnim projektom, ali smo ih izbacili iz uobičajenog razloga - novca."
<BR>&nbsp;&nbsp;&nbsp;&nbsp;&nbsp;"Možda smo pogrešili; mogli su da se isplate. A upravo sam shvatio još nešto. Da smo u ono vreme imali to tvoje... hipervlakno... Most bi nas koštao dvostruko jevtinije."
<BR>&nbsp;&nbsp;&nbsp;&nbsp;&nbsp;"Iskreno govoreći, gospodine predsedniče, ne bi koštao ni petinu. Ali gradnja bi se odužila više od dvadeset godina, tako da kad sve sabereš, ispadne da nisi na gubitku."
<BR>&nbsp;&nbsp;&nbsp;&nbsp;&nbsp;"Moram da razgovaram o tome sa računovođama. Neki od njih još nisu uvereni da je to bila dobra zamisao, iako je stopa rasta saobraćajnog prometa iznad predviđene. Ali ja im stalno govorim da novac nije sve - republici je Most bio potreban u psihološkom i kulturnom pogledu, podjednako kao i u ekonomskom. Da li si znao da čak osamnaest odsto ljudi koji se voze preko njega čine to jedino stoga što on postoji? Ni zbog čega drugog. Kad stignu na jednu stranu, odmah se vraćaju natrag, bez obzira na to što moraju da plate mostarinu u oba smera."
<BR>&nbsp;&nbsp;&nbsp;&nbsp;&nbsp;"Ako se ne varam", reče Morgan oporim glasom, "svojevremeno sam ti izložio slične argumente. Nije te bilo lako ubediti."
<BR>&nbsp;&nbsp;&nbsp;&nbsp;&nbsp;"Tačno. Sećam se da ti je omiljen primer bila sidnejska zgrada opere. Često si isticao da se ona mnogostruko isplatila - čak i u suvoj gotovini, da ne pominjemo prestiž."
<BR>&nbsp;&nbsp;&nbsp;&nbsp;&nbsp;"Ne zaboravi na piramide, takođe."
<BR>&nbsp;&nbsp;&nbsp;&nbsp;&nbsp;Šeik se nasmeja. "Kako si ih ono zvao? Najbolja investicija u istoriji čovečanstva?"
<BR>&nbsp;&nbsp;&nbsp;&nbsp;&nbsp;"Upravo tako. Još donosi turističke dividende, posle četiri hiljade godina."
<BR>&nbsp;&nbsp;&nbsp;&nbsp;&nbsp;"Nije baš pošteno poređenje. Troškovi njihovog održavanja ne mogu se uporediti sa troškovima održavanja Mosta - a još manje sa onima koje predlažeš za Toranj."
<BR>&nbsp;&nbsp;&nbsp;&nbsp;&nbsp;"Toranj može trajati duže nego piramide. Nalaziće se u znatno blagonaklonijoj sredini."
<BR>&nbsp;&nbsp;&nbsp;&nbsp;&nbsp;"Veoma upečatljiva pomisao. Zar stvarno veruješ da će raditi više hiljada godina?"
<BR>&nbsp;&nbsp;&nbsp;&nbsp;&nbsp;"Ne u prvobitnom vidu, razume se. Ali u načelu, hoće. Ma kakav tehnički napredak bude donela budućnost, ne verujem da će postojati delotvorniji i ekonomičniji način da se stigne do svemira. Moraš ga shvatiti kao još jedan most. Ali ovoga puta kao most do zvezda - ili bar do planeta."
<BR>&nbsp;&nbsp;&nbsp;&nbsp;&nbsp;"A ti bi voleo da mi ponovo učestvujemo u finansiranju. Još dvadeset godina nam preostaje da plaćamo za tvoj prošli most. Osim toga, taj svemirski lift ne nalazi se na našoj teritoriji, niti je od neposredne važnosti za nas."
<BR>&nbsp;&nbsp;&nbsp;&nbsp;&nbsp;"Mislim da ipak jeste, gospodine predsedniče. Tvoja republika ima udela u zemaljskoj ekonomiji, a cena svemirskog prevoza postala je jedan od činilaca koji joj ograničavaju rast. Da si malo zavirio u procene za pedesete i šezdesete godine..."
<BR>&nbsp;&nbsp;&nbsp;&nbsp;&nbsp;"Jesam. Jesam. Veoma zanimljivo. Ali iako mi nismo baš siromašni, jedva da bismo mogli da obezbedimo mali deo sredstava. Projekat staje koliko i ukupan dvogodišnji bruto svetski proizvod!"
<BR>&nbsp;&nbsp;&nbsp;&nbsp;&nbsp;"Ali bi se u nedogled isplaćivao svakih petnaest godina."
<BR>&nbsp;&nbsp;&nbsp;&nbsp;&nbsp;"Ukoliko su tvoja predviđanja tačna."
<BR>&nbsp;&nbsp;&nbsp;&nbsp;&nbsp;"Bila su - u slučaju mosta. Ali, svakako, u pravu si; ja, u stvari, očekujem od ASAR-a samo da povuče prvi potez. Kada jednom pokažete zanimanje, biće znatno lakše privoleti ostale da se pridruže."
<BR>&nbsp;&nbsp;&nbsp;&nbsp;&nbsp;"Koga imaš na umu?"
<BR>&nbsp;&nbsp;&nbsp;&nbsp;&nbsp;"Svetsku banku. Planetne banke. Federalnu vladu."
<BR>&nbsp;&nbsp;&nbsp;&nbsp;&nbsp;"A tvoji poslodavci? Zemaljska Konstrukciona Korporacija? Kakvu to igru igraš, zapravo, Vane?"
<BR>&nbsp;&nbsp;&nbsp;&nbsp;&nbsp;Tu smo, pomisli Morgan, gotovo uz uzdah olakšanja. Konačno će moći otvoreno da razgovara sa nekim u koga ima poverenja, ko je odveć krupna zverka da bi bio upleten u sitne birokratske spletke - ali i ko je u stanju da dokuči sve njihove finese.
<BR>&nbsp;&nbsp;&nbsp;&nbsp;&nbsp;"Pretežan deo projekta izradio sam u slobodnom vremenu - upravo sada sam na odmoru. Uzgred budi rečeno, i Most je tako počeo! Ne znam da li sam ti ikada kazao da mi je jednom zvanično naređeno da ga zaboravim... Stekao sam neke korisne nauke u poslednjih petnaest godina."
<BR>&nbsp;&nbsp;&nbsp;&nbsp;&nbsp;"Ovaj izveštaj mora da je pojeo ogromnu količinu kompjuterskog vremena. Ko je to platio?"
<BR>&nbsp;&nbsp;&nbsp;&nbsp;&nbsp;"Oh, raspolažem zamašnim diskrecionim sredstvima. Osim toga, moje osoblje uvek vrši izučavanja koja niko drugi ne može razumeti. Istinu govoreći, sakupio sam izabranu, malu ekipu koja se zabavlja ovom idejom već nekoliko meseci. Toliko su se zagrejali, da joj posvećuju i veliki deo slobodnog vremena. Ali sada moramo da iziđemo iz senke i da napustimo projekat."
<BR>&nbsp;&nbsp;&nbsp;&nbsp;&nbsp;"Zna li za celu stvar tvoj uvaženi predsednik?"
<BR>&nbsp;&nbsp;&nbsp;&nbsp;&nbsp;Morgan se kiselo osmehnu. "Razume se da ne zna i ja mu neću reći sve dok ne razradim sve pojedinosti."
<BR>&nbsp;&nbsp;&nbsp;&nbsp;&nbsp;"Čini mi se da te čekaju neke komplikacije", reče predsednik prepredenim glasom. "Jedna je od njih, pretpostavljam, obezbediti da senator Kolins prvi ne dođe na ovu ideju."
<BR>&nbsp;&nbsp;&nbsp;&nbsp;&nbsp;"Isključeno - zamisao je stara dve stotine godina. Ali on i neki drugi ljudi mogli bi da uspore njeno ostvarenje, a ja želim da je doživim."
<BR>&nbsp;&nbsp;&nbsp;&nbsp;&nbsp;"A uz to, svakako, hoćeš da lično sprovodiš stvar u delo... Dobro, šta tačno želiš da mi učinimo?"
<BR>&nbsp;&nbsp;&nbsp;&nbsp;&nbsp;"Ovo je samo predlog, gospodine predsedniče - možda ćeš ti imati bolju ideju. Osnuj konzorcijum - uključujući možda upravu Gibraltarskog Mosta, korporacije Sueca i Paname, kompaniju Engleskog kanala, korporaciju Beringove brane. A onda, kada se sve to zakuva, zatraži od ZKK da ti izradi pretprojekat. Na tom nivou, ulaganja će biti zanemarljiva."
<BR>&nbsp;&nbsp;&nbsp;&nbsp;&nbsp;"Što će reći?"
<BR>&nbsp;&nbsp;&nbsp;&nbsp;&nbsp;"Manje od miliona. Naročito s obzirom na to da sam već obavio devedeset odsto posla."
<BR>&nbsp;&nbsp;&nbsp;&nbsp;&nbsp;"A onda?"
<BR>&nbsp;&nbsp;&nbsp;&nbsp;&nbsp;"Zatim, sa tvojom potporom, gospodine predsedniče, biću u prilici da se ravnam prema prilikama. Moći ću da ostanem sa ZKK ili da im okrenem leđa i pridružim se konzorcijumu - nazovimo ga astroneimarstvo. Sve će zavisiti od okolnosti. Postupiću već prema tome šta bude najprobitačnije za projekat."
<BR>&nbsp;&nbsp;&nbsp;&nbsp;&nbsp;"Zvuči razložno. Mislim da ćemo moći nešto da uradimo."
<BR>&nbsp;&nbsp;&nbsp;&nbsp;&nbsp;"Hvala ti, gospodine predsedniče", uzvrati Morgan prostosrdačnom iskrenošću. "Postoji, međutim, jedna prepreka sa kojom smesta moramo da se suočimo - čak pre no što osnujemo konzorcijum. Moramo da pođemo na Svetski Sud i zatražimo posed nad najvrednijom parcelom privatne imavine na Zemlji."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
