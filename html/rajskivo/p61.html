<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>55. TVRDO PRISTAJANJE
<P>&nbsp;&nbsp;&nbsp;&nbsp;&nbsp;Rekord građenja iznosio je trideset kilometara na dan i bio je ostvaren prilikom montiranja najtanjih i najlakših delova Tornja. Sada, kada se postavljanje najmasivnijih blokova - samog korena zdanja - privodilo kraju, brzina je pala na svega dva kilometra dnevno. No, i to je bilo prilično brzo; u svakom slučaju, Morgan će imati vremena da proveri pravac pristajanja i da se pripremi za onih nekoliko odlučujućih sekundi između čina spajanja i puštanja kočnice na Pauku. Ukoliko zakasni sa ovim poslednjim, uslediće veoma neravnomerno nadjačavanje između kapsule i pokretnih megatona Tornja.
<BR>&nbsp;&nbsp;&nbsp;&nbsp;&nbsp;Bili su to, zapravo, dugih, ali lagodnih petnaest minuta - taman onoliko, nadao se Morgan, koliko je potrebno da se umiri KORA. Pred kraj je izgledalo da se sve događa veoma brzo, a u poslednjem trenutku osetio se kao mrav koji samo što nije zdrobljen presom-utiskačom, kako se čvrsti krov neba spuštao prema njemu. Jednog trenutka, osnova Tornja nalazila se još metrima daleko, a onda, već narednog, začuo je i osetio spajanje pristanišnog mehanizma.
<BR>&nbsp;&nbsp;&nbsp;&nbsp;&nbsp;Mnogo je života sada zavisilo od veštine i brižnosti kojima su inženjeri i mehaničari, pre mnogo godina, obavili svoj posao. Ukoliko se spojnice ne budu uklapale u granicama dopustivosti; ako mehanizam blokiranja ne bude radio kako treba; ukoliko zaptivanje ne bude hermetičko... Morgan je pokušao da se razabere u mnoštvu zvukova koji su mu dopirali do ušiju, ali nije bio dovoljno vešt da bi protumačio njihove poruke.
<BR>&nbsp;&nbsp;&nbsp;&nbsp;&nbsp;A onda, poput kakvog znamenja pobede, na kontrolnoj ploči blesnu signal sa natpisom PRISTAJANJE OBAVLJENO. Amortizeri kapsule moći će još deset sekundi da apsorbuju spuštanje Tornja; Morgan je sačekao da protekne pola tog vremena, a onda je oslobodio kočnice. Bio je spreman da ih munjevito ponovo uključi, ukoliko bi Pauk počeo da pada - ali senzori su mu saopštili istinu. Toranj i kapsula sada su bili čvrsto spojeni. Morganu je preostalo samo da se uspne uz nekoliko prečagi lestvica - i stići će do odredišta.
<BR>&nbsp;&nbsp;&nbsp;&nbsp;&nbsp;Pošto je objavio srećnu vest ushićenim slušaocima na Zemlji i u središnjoj stanici, za trenutak je ostao zavaljen u sedištu, nastojeći da povrati dah. Iako mu je ovo bila druga poseta ovom sektoru, jedva da se prisećao prve, koja se odigrala pre dvanaest godina i trideset šest hiljada kilometara više. Tokom onoga što je, u nedostatku boljeg izraza, bilo prozvano 'postavljanje temelja', priređen je mali prijem u Podrumu, na kome su ispijane mnoge zdravice, prilagođene uslovima odsustva sile teže. To, naime, ne samo što je bio prvi postavljeni deo Tornja, nego i prvi koji će dodirnuti Zemlju, posle dugotrajnog spuštanja sa orbite. Nekakva svečanost bila je, dakle, prikladna i Morgan se seti tog časa da je njoj velikodušno pristao da prisustvuje čak i njegov stari neprijatelj, senator Kolins, koji je uz to održao i žaokav, ali dobroćudan govor, kojim mu je poželeo sreću. No, sada je postojao još ubedljiviji povod za slavlje.
<BR>&nbsp;&nbsp;&nbsp;&nbsp;&nbsp;Morgan je već uspeo da razabere slabašni odjek kuckanja u znak dobrodošlice sa druge strane vazdušne komore. On otkopča bezbednosni pojas, trapavo se iskobelja iz sedišta i poče da se uspinje uz lestvice. Gornje vratnice pružiše mu simboličan otpor, kao da su sile koje su se urotile protiv njega preduzele poslednji, slabašan pokušaj da ga zaustave, a onda zakratko zašišta vazduh dok su se pritisci izjednačavali. Trenutak potom, kružna ploča skliznu nadole i nestrpljive ruke pružiše se u otvor da mu pomognu da uđe u Toranj. Čim je prvi put udahnuo ustajao vazduh, Morgan se sa nevericom upita kako je neko ovde mogao da preživi; da je misija bila odložena, shvatio je da bi naredni spasilac stigao prekasno.
<BR>&nbsp;&nbsp;&nbsp;&nbsp;&nbsp;Goli, sumorni zidovi bili su osvetljeni jedino solarno-fluorescentnim pločama, koje su strpljivo hvatale i puštale Sunčevu svetlost već više od jedne decenije, čekajući da iskrsne neka poteškoća poput ove. Pod njihovim sjajem ukazao se prizor koji je lako mogao da potiče iz nekog starog rata; ovde su se skupile beskućne i unezverene izbeglice iz nekog opustošenog grada, stisnuvši se u skloništu sa ono malo stvari koje su stigle da spasu. No, teško da bi među pravim izbeglicama bilo takvih čije bi torbe nosile natpise PROJEKCIJA, KORPORACIJA LUNARNIH HOTELA, VLASNIŠTVO FEDERALNE REPUBLIKE MARS ili ono sveprisutno NE IZLAGATI VAKUUMU. Niti bi prave izbeglice bile tako vesele; čak i oni koji su ležali da bi što manje trošili kiseonika uputili su mu smešak i mlitavo mu mahnuli rukom. Morgan je jedva stigao da uzvrati pozdrav, kada najednom izgubi tlo pod nogama, a sve oko njega uroni u tamu. Nikada se ranije u životu nije onesvestio, tako da je, kada ga je plima hladnog kiseonika povratila svesti, najpre osetio krajnju nelagodnost. Pogled mu je polako ušao u žižu i on ugleda kako se nad njim nadnose maskirana obličja. Za trenutak je pomislio da je u bolnici; a onda, um i vid počeše normalno da mu dejstvuju. Dok je bio u nesvesti, dragoceni tovar iz kapsule mora da je iskrcan u Podrum.
<BR>&nbsp;&nbsp;&nbsp;&nbsp;&nbsp;Maske su predstavljale molekularna sita koja je on doneo na Toranj; navučene preko usta i nosa, one bi blokirale CO <SUB>2</SUB>, ali propuštale kiseonik. Jednostavne, premda tehnološki veoma domišljate, maske omogućuju ljudima da opstanu u atmosferi u kojoj bi se inače trenutno ugušili. Nije bilo baš lako disati kroz njih, ali Priroda nikada ne daje nešto za ništa - a ovo je odista bila sasvim niska cena.
<BR>&nbsp;&nbsp;&nbsp;&nbsp;&nbsp;Prilično nesigurno, ali odbivši ponuđenu pomoć, Morgan se podiže na noge, da bi potom usledilo nešto zakasnelo upoznavanje sa ljudima čiji je život spasao. Jedna stvar još ga je brinula: dok je bio u nesvestici, da li je KORA držala svoje nepopustljive govorancije? Nije želeo to otvoreno da pita, ali ga je kopkalo da sazna...
<BR>&nbsp;&nbsp;&nbsp;&nbsp;&nbsp;"U ime svih nas", reče profesor Sesui, iskreno, ali i uz očiglednu nespretnost čoveka koji je retko bio učtiv prema bilo kome, "želim da vam se zahvalim na onome što ste učinili za nas. Mi vam dugujemo svoje živote."
<BR>&nbsp;&nbsp;&nbsp;&nbsp;&nbsp;Neki logični ili suvisli odgovor na ovo predstavljalo bi odraz lažne skromnosti, tako da je Morgan iskoristio okolnost što je podešavao masku da promrmlja nešto nerazgovetno. Upravo je pošao da proveri da li je sva oprema iskrcana iz kapsule, kada profesor Sesui dodade, prilično brižnim glasom: "Žao mi je što ne možemo da vam ponudimo stolicu - ovo je najbolja zamena koju imamo. On pokaza na dve kutije za instrumente, koje su stajale jedna na drugoj. "Stvarno bi trebalo da se odmorite."
<BR>&nbsp;&nbsp;&nbsp;&nbsp;&nbsp;Fraza je bila poznata; KORA se, dakle, oglasila. Usledila je pomalo nelagodna pauza dok je on registrovao ovu činjenicu, ostali priznali da znaju za njegovu boljku, a on pokazao da zna da oni znaju; pri svemu tome nije izgovorena nijedna reč, kao u kakvoj beskonačnoj psihološkoj regresiji do koje dolazi kada jedna grupa ljudi potpuno deli neku tajnu, što je niko više neće pomenuti.
<BR>&nbsp;&nbsp;&nbsp;&nbsp;&nbsp;Udahnuo je duboko nekoliko puta - neverovatno kako se čovek brzo navikne na masku - a zatim seo na ponuđeno mesto. Neću se ponovo onesvestiti, reče on u sebi uz čvrstu rešenost. Ispunio sam očekivanja i sada moram što brže da krenem natrag - po mogućstvu pre no što se ponovo oglasi KORA.
<BR>&nbsp;&nbsp;&nbsp;&nbsp;&nbsp;"Ta konzerva sa zaptivnom masom", reče on, pokazavši na najmanji kontejner koji je doneo, "srediće stvari sa rupom. Nanestite je malo oko zaptivača vazdušne komore; steže se za svega nekoliko sekundi. Koristite kiseonik samo kad morate; biće vam potreban za spavanje. Imate dovoljno CO <SUB>2</SUB> maski, pa čak i nekoliko više. Na raspolaganju vam stoje zalihe hrane i vode za tri dana - što bi trebalo da bude i više nego što je neophodno. Transporter sa visine od deset hiljada metara stiže sutra. Što se tiče prve pomoći - nadam se da vam uopšte neće biti potrebna.
<BR>&nbsp;&nbsp;&nbsp;&nbsp;&nbsp;On napravi pauzu da bi došao do daha; nije bilo lako govoriti sa CO <SUB>2</SUB> filterom preko usta i nosa, a on je osećao sve izrazitiju potrebu da čuva snagu. Sesui i ostali sada su mogli da se brinu o sebi, ali njemu je preostao još jedan posao - a što ga pre obavi, to bolje.
<BR>&nbsp;&nbsp;&nbsp;&nbsp;&nbsp;Morgan se okrenu prema vozaču Čangu i reče tihim glasom: "Molim vas, pomozite mi da ponovo navučem kombinezon. Želeo bih da vidim u kakvom su stanju tračnice.
<BR>&nbsp;&nbsp;&nbsp;&nbsp;&nbsp;"Ali u vašem kombinezonu možete biti napolju samo pola sata!
<BR>&nbsp;&nbsp;&nbsp;&nbsp;&nbsp;"Potrebno mi je svega deset - najviše petnaest minuta."
<BR>&nbsp;&nbsp;&nbsp;&nbsp;&nbsp;"Doktore Morgan - ja sam obučen za taj posao, radim ga već dugo - a vi niste. Nije dozvoljeno izlaziti sa polučasovnim zalihama kiseonika u skafandru, ako nemate rezervnu bocu ili niste povezani sa dovodom iznutra. Izuzetak je, naravno, slučaj opasnosti."
<BR>&nbsp;&nbsp;&nbsp;&nbsp;&nbsp;Morgan pokuša da se osmehne. Čang je bio u pravu: više se nije mogao pravdati postojanjem neposredne opasnosti. Ali glavni inženjer imao je povlasticu da po vlastitom nahođenju proglasi takvu situaciju.
<BR>&nbsp;&nbsp;&nbsp;&nbsp;&nbsp;"Želim da vidim kakva je šteta", uzvrati on, "i da ispitam tračnice. Bilo bi glupo da spasilačka ekipa odozgo ne može da stigne do vas zato što joj nije skrenuta pažnja na neku prepreku."
<BR>&nbsp;&nbsp;&nbsp;&nbsp;&nbsp;Čang očigledno nije bio mnogo zadovoljan (šta li je samo ona brbljiva KORA natrućala dok je on bio u nesvestici?), ali nije sa upustio u dalje raspravljanje, već je samo pošao za Morganom prema severnoj vazdušnoj komori.
<BR>&nbsp;&nbsp;&nbsp;&nbsp;&nbsp;Pre no što je spustio vizir, Morgan ga upita: "Ima li još problema sa profesorom?"
<BR>&nbsp;&nbsp;&nbsp;&nbsp;&nbsp;Čang odmahnu glavom. "Mislim da ga je CO <SUB>2</SUB> malo umirio. A ako mu ponovo uđu bubice u glavu - pa, šestoro nas je protiv njega, premda nisam siguran da možemo računati na njegove studente. Neki su podjednako luckasti kao i on; vidite samo onu devojku koja sve vreme nešto škraba u uglu. Ubeđena je da se Sunce gasi, ili da će eksplodirati - nisam načisto šta - i želi da upozori svet pre no što umre. Baš će nam to pomoći. Meni bi se više dopalo da ne znam ništa."
<BR>&nbsp;&nbsp;&nbsp;&nbsp;&nbsp;Iako Morgan nije mogao da zadrži smešak, bio je sasvim siguran da nijedan od profesorovih studenata nije lud. Ekscentrični su možda bili - ali i vrlo nadareni; inače ne bi uopšte sarađivali sa Sesuijem. Jednoga dana, moraće nešto više da sazna o ljudima čije je živote spasao; ali to će morati da sačeka dok se svi ne vrate na Zemlju - različitim putevima.
<BR>&nbsp;&nbsp;&nbsp;&nbsp;&nbsp;"Brzo ću obići Toranj", reče Morgan, "i sve vreme ću vas izveštavati o oštećenjima, kako biste mogli da saopštite situciju središnjoj stanici. Neće trajati duže od deset munuta. A ako bi ipak potrajalo - ne pokušavajte da me spasite."
<BR>&nbsp;&nbsp;&nbsp;&nbsp;&nbsp;Odgovor vozača Čanga, kada je zatvorio unutrašnja vrata vazdušne komore, bio je veoma praktičan i veoma kratak. "A kako bih i mogao?" uzvrati on.
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
