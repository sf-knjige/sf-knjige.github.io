<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38. MESTO BEŠUMNIH OLUJA
<P>&nbsp;&nbsp;&nbsp;&nbsp;&nbsp;(Odlomak iz besede profesora Martina Sesuija, održane prilikom dodeljivanja Nobelove nagrade za fiziku, Stokholm, 16. decembar 2154.)
<BR>
<BR>&nbsp;&nbsp;&nbsp;&nbsp;&nbsp;"Između Nebesa i Zemlje pruža se jedno nevidljivo područje o kome drevni filozofi nisu ni sanjali. Tek u osvit dvadesetog stoleća - tačnije rečeno, 12. decembra 1901. - ono je ostavilo prvog traga na ljudske poslove.
<BR>&nbsp;&nbsp;&nbsp;&nbsp;&nbsp;Toga dana, Guljelmo Markoni odaslao je radiom tri tačke Morzeovog slova 's' preko Atlantika. Mnogi stručnjaci smatrali su da je tako nešto nemoguće, budući da su elektromagnetski talasi kadri da putuju jedino pravolinijski, tako da nikako ne bi mogli da prate zakrivljenost Zemljine kugle. Markonijev podvig ne samo što je označio početak ere globalnih komunikacija, nego je i dokazao da visoko u atmosferi postoji naelektrisano ogledalo, sposobno da odražava radio-talase natrag na Zemlju.
<BR>&nbsp;&nbsp;&nbsp;&nbsp;&nbsp;Ubrzo se ispostavilo da Keneli-Hevisajdov sloj, kako je prvobitno nazvan, predstavlja područje koje se odlikuje velikom složenošću i sadrži najmanje tri manja sloja, sva podložna velikim promenama visine i gustine. Na gornjoj granici oni se pretapaju u Van Alenove radijacione pojaseve čije je otkriće bilo prvi trijumf rane svemirske ere.
<BR>&nbsp;&nbsp;&nbsp;&nbsp;&nbsp;To prostrano podučje, koje počinje na visini od približno pedeset kilometara i pruža se uvis nekoliko poluprečnika Zemlje, sada je poznato i kao jonosfera; više od dva stoleća ona je predstavljala poprište stalnog istraživanja posredstvom raketa, satelita i radio-talasa. Voleo bih da u ovom času odam priznanje mojim prethodnicima na ovom polju - Amerikancima Tjuvu i Brajtu, Englezu Epltonu, Norvežaninu Stormeru, a posebno čoveku koji je 1970. godine dobio istu nagradu koju ja sada imam čast da primim, vašem zemljaku Hanesu Alfvenu...
<BR>&nbsp;&nbsp;&nbsp;&nbsp;&nbsp;Jonosfera predstavja nestašno dete Sunca; njeno ponašanje još nije potpuno predvidljivo. U danima kada je dalekodometni radio zavisio od njenih ćudi, ona je spasila mnoge živote - ali više nego što ćemo ikada saznati bilo je osuđeno na propast, pošto je ona bez traga zamela njihove očajničke signale.
<BR>&nbsp;&nbsp;&nbsp;&nbsp;&nbsp;Tokom manje od jednog stoleća, pre no što su na scenu stupili komunikacioni sateliti, jonosfera je bila naš neprocenjivi, ali i nepouzdani sluga - ranije neslućena prirodna pojava, vredna nebrojenih milijardi dolara za tri pokolenja koja su je koristila.
<BR>&nbsp;&nbsp;&nbsp;&nbsp;&nbsp;Samo jedan kratak tren u istoriji ona je zaokupljala pažnju ljudskog roda. Međutim, da nje nije bilo, ne bi ni nas bilo! U izvesnom smislu, jonosfera je bila od životne važnosti i za pretehnološko čovečanstvo, sve do prvog čovekolikog majmuna - pa čak i do prvih živih stvorova na ovoj planeti. Stvar je, naime, u tome što ona predstavlja deo oklopa koji nas štiti od Sunčevog pogubnog rendgenskog i ultraljubičastog zračenja. Da je ovo zračenje prodrlo do nivoa mora, možda bi se neka vrsta života i razvila na Zemlji, ali ona jamačno uopšte ne bi bila slična nama...
<BR>&nbsp;&nbsp;&nbsp;&nbsp;&nbsp;S obzirom na to da jonosferu, baš kao i atmosferu pod njom, u krajnjoj liniji kontroliše Sunce, i ona ima svoje vremenske mene. Tokom poremećaja na našoj zvezdi, njom besne ogromne oluje naelektrisanih čestica, od kojih Zemljino magnetno polje stvara vrtložja i kovitlace. U tim časovima ona više nije nevidljiva, već se ispoljava u sjajnim zastorima aurore - jednim od najzadivljujućih prizora u Prirodi, osvetljavajući studene polarne noći svojom sablasnom blistavošću.
<BR>&nbsp;&nbsp;&nbsp;&nbsp;&nbsp;Još ne razumemo sve procese koji se zbivaju u jonosferi. Jedan od uzroka njenog otežanog izučavanja jeste okolnost da naši uređaji na raketama i satelitima jure kroz nju brzinom od više hiljada kilometara na sat; još nikada nismo imali prilike da stojimo nepomično i vršimo osmatranja! Sada, međutim, podizanje predloženog Orbitalnog Tornja prvi put nam omogućuje da postavimo fiksirane opservatorije u jonosferi. Takođe nije isključeno da i sam Toranj preinači osobine jonosfere - premda on jamačno neće, kako je utvrdio doktor Bikerstaf, izazvati kratki spoj u njoj!
<BR>&nbsp;&nbsp;&nbsp;&nbsp;&nbsp;Zašto bi i dalje trebalo da izučavamo to područje, sada kada ono više nije važno komukacionim inženjerima? Pa, zanemarimo li njegovu lepotu, neobičnost i naučni značaj, ostaje činjenica da mu je ponašanje blisko povezano sa Sunčevim, a naša zvezda je i gospodar naših sudbina. Danas nam je poznato da Sunce ne predstavlja postojanu, dobroćudnu zvezdu, kao što su to smatrali naši preci; ono je podložno dugoperiodičnim i kratkoperiodičnim fluktuacijama. U ovom trenutku, naša zvezda još izlazi iz takozvanog 'Maunderovog minimuma', koji je trajao između 1645. i 1715. godine; kao ishod toga, klima je sada blaža nego u bilo koje doba od ranog srednjeg veka. Ali koliko će ovaj porast aktivnosti trajati? Još je važnije kada će otpočeti neizbežno opadanje i kakav će uticaj imati na klimu, vremenske prilike i sve ostale vidove ljudske civilizacije - ne samo na ovoj planeti, nego i na ostalima? Jer sve su one Sunčeva deca...
<BR>&nbsp;&nbsp;&nbsp;&nbsp;&nbsp;Neke izrazito spekulativne teorije ističu da Sunce trenutno ulazi u razdoblje nestabilnosti, što može da prouzrokuje novo ledeno doba, koje bi bilo sveobuhvatnije od svih prethodnih. Ukoliko je to tačno, onda će nam biti potrebne sve informacije do kojih možemo da dođemo, kako bismo se što bolje pripremili. Lako se može dogoditi da čak ni upozorenje dato čitavo stoleće unapred ne bude dovoljno.
<BR>&nbsp;&nbsp;&nbsp;&nbsp;&nbsp;Jonosfera je doprinela da mi nastanemo; ona je udarila temelje komunikacione revolucije; sva je prilika da će njen značaj ubuduće biti veliki. To je razlog što moramo nastaviti da izučavamo tu ogromnu, uskovitalanu arenu solarnih i električnih sila - to tajanstveno mesto bešumnih oluja."
</P></TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
