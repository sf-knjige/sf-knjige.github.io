<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. OKRUTNO NEBO
<P>&nbsp;&nbsp;&nbsp;&nbsp;&nbsp;Traka se noću znatno dalje mogla pratiti pogledom nego danju. U smiraj sunca, kada su se palile signalne svetiljke, postajala je tanušna pruga usijanosti, koja je postepeno iščezavala put neba, da bi se konačno, u nekoj neodređenoj tački, stopila sa zvezdanim zaleđem.
<BR>&nbsp;&nbsp;&nbsp;&nbsp;&nbsp;Već je predstavljala najveće svetsko čudo. Neprekidna reka posetilaca - neko ih je ironično nazvao 'hodočasnici' - stala je da se sliva na poklonjenje poslednjem čudu svete planine, tako da je Morgan najzad bio prinuđen da preduzme nešto u tom pogledu i doneo je odluku da pristup ubuduće bude dozvoljen samo neophodnom inženjerskom osoblju.
<BR>&nbsp;&nbsp;&nbsp;&nbsp;&nbsp;Posetioci su se inače svi ponašali u dlaku na isti način. Najpre bi pružili ruku i blago dodirnuli pet centimetara široku prugu, a zatim počeli da prevlače vrhovima prstiju po njoj, ispunjeni gotovo strahopoštovanjem. Posle toga bi stali da osluškuju, prislonivši uši uz glatku, hladnu tvar vrpce, kao da su se nadali da će razabrati muziku sfera. I odista, bilo je takvih koji su tvrdili da su čuli jednu duboku bas-notu na krajnjem pragu čujnosti; ali varali su se. Čak i najviši harmonici prirodne frekvencije trake nalazili su se daleko ispod akustičnog raspona ljudskog uha. Neki drugi su samo stali da vrte glavom i mrmljaju: "Mene neće namamiti da se vozim ovim!" Bili su to duhovni potomci onih koji su istim komentarom dočekali fuzionu raketu, orbitalni transporter, avion, automobil - pa čak i parnu lokomotivu...
<BR>&nbsp;&nbsp;&nbsp;&nbsp;&nbsp;Ovi skeptici obično bi dobijali sledeći odgovor: "Ne brinite - posredi je samo deo pomoćne konstrukcije, jedna od četiri koje će pomoći da se Toranj dovede do Zemlje. Uspinjanje i spuštanje završenim zdanjem u potpunosti će odgovarati vožnji liftom u nekom oblakoderu - s tom razlikom što će trajati duže i što će biti znatno udobnije."
<BR>&nbsp;&nbsp;&nbsp;&nbsp;&nbsp;Nasuprot tome, put Maksine Dival biće sasvim kratak i ne osobito udoban. Ali kada je jednom položio oružje, Morgan je preduzeo sve što je bilo u njegovoj moći da predupredi moguća iznenađenja.
<BR>&nbsp;&nbsp;&nbsp;&nbsp;&nbsp;Klimavi 'Pauk' - prototip probnog vozila, sličan svojevrsnoj motorizovanoj dasci na užadima koja se koristi prilikom bojenja trupa broda - već je desetak puta prevaljivao uspon do visine od dvadeset kilometara, dvostruko opterećeniji nego što će sada biti. U početku su se javljale uobičajene manje poteškoće, neizbežne prilikom sličnih pionirskih poduhvata, ali nije bilo ozbiljnijih problema; poslednjih pet vožnji proteklo je potpuno glatko. Uostalom, šta je i moglo da ne valja? Ukoliko bi došlo do otkazivanja energije - što je bilo gotovo nezamislivo kod ovako jednostavnog baterijskog sistema - sila teže vratila bi Maksinu bezbedno natrag, budući da bi automatske kočnice ograničile brzinu spuštanja. Jedina prava opasnost bila je mogućnost da dođe do blokiranja pogonskog mehanizma, pri čemu bi Pauk i njegov putnik ostali zarobljeni u gornjim slojevima atmosfere. Ali Morgan je spremno odgovorio i na to.
<BR>&nbsp;&nbsp;&nbsp;&nbsp;&nbsp;"Samo petnaest kilometara?" usprotivi se Maksina, "Pa toliko može da se popne i obična jedrilica!"
<BR>&nbsp;&nbsp;&nbsp;&nbsp;&nbsp;"Ali ne i ti - samo sa maskom za kiseonik. Razume se, ako si voljna da sačekaš još godinu dana dok ne bude gotova operativna jedinica sa sistemom za održanje života..."
<BR>&nbsp;&nbsp;&nbsp;&nbsp;&nbsp;"A šta nedostaje skafandru?"
<BR>&nbsp;&nbsp;&nbsp;&nbsp;&nbsp;Morgan ovoga puta nije napravio ustupak. Na nepopustljivost su ga nagonili jaki razlozi. Iako se nadao da se za tim neće ukazati potreba, mala mlazna dizalica stajala je u pripravnosti u podnožju Sri Kande. Njeni veoma umešni operateri bili su navikli na neobične zadatke, tako da bi sigurno bez poteškoća uspeli da spasu nasukanu Maksinu čak i na visini od dvadeset kilometara.
<BR>&nbsp;&nbsp;&nbsp;&nbsp;&nbsp;Nije, međutim, postojalo takvo vozilo koje bi moglo da stigne do nje na dvostruko većoj visini. Iznad četrdeset kilometara pružala se ničija zemlja: tamo je bilo prenisko za rakete, a previsoko za balone.
<BR>&nbsp;&nbsp;&nbsp;&nbsp;&nbsp;Teorijski, razume se, raketa bi mogla nekoliko minuta da lebdi pored trake, pre no što utroši sve gorivo. No, problemi navigacije i izvođenja kontakta sa Paukom bili su tako ogromni da Morgan čak nije ni pokušao da razmišlja o njima. Do takvog nečeg nikada nije moglo doći u stvarnom životu, a on se nadao da nijednom scenaristi televizijskih drama neće pasti na pamet da slične bravure upotrebi kao građu za neku seriju. Publicitet te vrste uopšte mu nije bi potreban.
<BR>&nbsp;&nbsp;&nbsp;&nbsp;&nbsp;Dok je koračala prema Pauku koji ju je čekao i skupini tehničara okupljenih oko njega, Maksina Dival veoma je podsećala na tipičnog turistu u poseti Antarktiku, presijavajući se u termoodelu od metalne folije. Vreme polaska pomno je izabrala; sunce je izišlo tek pre jedan čas i pod njegovim iskošenim zracima predeli Taprobanija imaće najlepši izgled. Njen Spoljnji, koji je bio još mlađi i krupniji od svog prethodnika, očevica one nezaboravne drame, snimao je zbivanja za publiku širom sveta.
<BR>&nbsp;&nbsp;&nbsp;&nbsp;&nbsp;Kao i uvek, bila je temeljito pripremljena. Ni časa nije oklevala dok je vezivala pojaseve, pritisnula dugme za uključenje baterijskog sistema, duboko udahnula kiseonik iz maske na licu i proverila monitore na svim video i zvučnim kanalima. A zatim, poput pilota u nekom starom ratnom filmu, ona podiže palac uvis i blago potisnu napred ručku za brzinu.
<BR>&nbsp;&nbsp;&nbsp;&nbsp;&nbsp;Usledio je kratkotrajan, ironičan pljesak okupljenih inženjera, od kojih je većina već imala prilike da se otisne na prijatnu vožnju do visine od nekoliko kilometara. Neko uzviknu: "Paljenje! Dižemo se!" - i istog časa Pauk otpoče svoj svečani uspon brzinom mesinganih liftova-krletki iz doba Viktorije I.
<BR>&nbsp;&nbsp;&nbsp;&nbsp;&nbsp;Ovo mora da je kao letenje balonom, reče Maksina u sebi. Glatko, bez otpora, bešumno. Ne - ne sasvim bešumno; mogla je da čuje prigušeno zujanje motora koji su pokretali višestruki sistem pogonskih točkova što su prianjali uz ravnu površinu trake. Nije bilo njihanja, niti vibracija, koje je ona gotovo očekivala; uprkos tankoći, neverovatna vrpca uz koju se uspinjala bila je kruta kao čelična šipka, a žiroskopi su obezbeđivali potpunu stabilnost vozila. Ako bi zatvorila oči, lako je mogla zamisliti da se već uspinje završenim tornjem. Ali, naravno, ni na kraj pameti joj nije padalo da oči drži zatvorene - budući da je bilo toliko toga da se vidi i upije. Takođe se mnogo moglo čuti; naprosto neverovatno kako se dobro prenosio zvuk: razgovori koji su se vodili dole bili su, naime, još sasvim razgovetni.
<BR>&nbsp;&nbsp;&nbsp;&nbsp;&nbsp;Ona mahnu Vanevaru Morganu, a zatim potraži pogledom Vorena Kingslija. Sa iznenađenjem je ustanovila da ga ne može pronaći; iako joj je pomogao oko smeštanja u Pauka, sada ga nigde nije bilo. A onda se seti njegovog iskrenog priznanja - tada joj je to zvučalo čak kao izopačeno hvalisanje - da prvi svetski stručnjak za visoku gradnju ne podnosi visinu... Svako je imao poneki tajni - ili možda ne odveć tajni - strah. Maksina, na primer, nije podnosila pauke i više bi joj se dopalo da je vozilo u kome se nalazila imalo neki drugi naziv; pa ipak, bila je u stanju da izađe nakraj sa njima ako je to stvarno bilo neophodno. No, stvorenje koje nikada ne bi mogla da dodirne - premda ga je često sretala prilikom ronilačkih pohoda - bio je stidljiv i bezopasan oktopod.
<BR>&nbsp;&nbsp;&nbsp;&nbsp;&nbsp;Sada se videla cela planina, premda je iz ove perspektive pravo nad njom bilo nemoguće odrediti koliko je visoka. Dva drevna stepeništa, koja su krivudavo vodila uz njene obronke, lako su mogla da predstavljaju neobične, zavojite, vodoravne puteve; koliko je Maksina mogla da razabere, celom njihovom dužinom nije bilo ni žive duše. Štaviše, jedan deo bio je zaprečen palim drvetom - kao da je sama Priroda istakla upozorenje da će, posle tri hiljade godina, ponovo zatražiti svoja zakonita vlasništva.
<BR>&nbsp;&nbsp;&nbsp;&nbsp;&nbsp;Ostavivši kameru broj jedan upravljenu nadole, Maksina poče da šeta brojem dva. Polja i šume stadoše da promiču ekranom monitora, zatim se pojaviše daleke, bele kupole Ranapure - pa tamne vode mora na kopnu. A onda se, iznenada, ukaza i Jakagala...
<BR>&nbsp;&nbsp;&nbsp;&nbsp;&nbsp;Ona uključi zum prema Steni, ali je i pri najjačem uvećanju jedva uspela da dokuči zapretane linije ruševina koje su prekrivale celu gornju površinu. Ogledalo-zid još se nalazilo u senci, baš kao i Galerija princeza - premda nije bilo nikakve nade da bi se one uopšte mogle razabrati sa ove razdaljine. Ali zato se jasno moglo uočiti ustrojstvo Perivoja, sa svim onim jezercima, stazama i masivnim, okružujućim šancem.
<BR>&nbsp;&nbsp;&nbsp;&nbsp;&nbsp;Za trenutak su je dovele u nedoumicu linije tanušnih, belih pera, a onda je shvatila da je to što vidi još jedan simbol Kalidasinog izazova Bogovima - njegovi takozvani Rajski Vodoskoci. Upitala se šta bi kralj pomislio kada bi je video kako se bez napora uspinje prema nebesima iz njegovih zavidljivih snova.
<BR>&nbsp;&nbsp;&nbsp;&nbsp;&nbsp;Protekla je skoro cela godina od kada je poslednji put razgovarala sa Radžasingeom. Obuzeta iznenadnim porivom ona pozva vilu.
<BR>&nbsp;&nbsp;&nbsp;&nbsp;&nbsp;"Zdravo, Johane, pozdravi ga ona. "Kako ti se dopada ovaj pogled na Jakagalu?"
<BR>&nbsp;&nbsp;&nbsp;&nbsp;&nbsp;"Uspela si, dakle, da nagovoriš Morgana. Kako je gore?"
<BR>&nbsp;&nbsp;&nbsp;&nbsp;&nbsp;"Razgaljujuće - to je prava reč. Takođe jedinstveno; gde sve nisam putovala i letela, ali ovo je nešto sasvim drugo."
<BR>&nbsp;&nbsp;&nbsp;&nbsp;&nbsp;"'Bezbedno ploviti okrutnim nebom...'"
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Jedan enegleski pesnik sa početka dvadesetog veka:
<BR>
<BR>&nbsp;&nbsp;&nbsp;&nbsp;&nbsp;'Ne marim ako premošćuješ mora,
<BR>&nbsp;&nbsp;&nbsp;&nbsp;&nbsp;Il' bezbedno ploviš okrutnim nebom...'
<BR>
<BR>&nbsp;&nbsp;&nbsp;&nbsp;&nbsp;"Ja marim, ali se i osećam bezbedno. Sada vidim celo ostrvo - čak i obalu Hindustana. Na kojoj sam visini, Vane?"
<BR>&nbsp;&nbsp;&nbsp;&nbsp;&nbsp;"Penješ se na dvanaesti kilometar, Maksina. Da li ti dobro stoji maska sa kiseonikom?"
<BR>&nbsp;&nbsp;&nbsp;&nbsp;&nbsp;"Sasvim dobro. Nadam se da mi ne prigušuje glas."
<BR>&nbsp;&nbsp;&nbsp;&nbsp;&nbsp;"Ništa ne brini, odlično te čujem. Imaš još tri kilometra."
<BR>&nbsp;&nbsp;&nbsp;&nbsp;&nbsp;"Koliko je gasa preostalo u rezervoarima?"
<BR>&nbsp;&nbsp;&nbsp;&nbsp;&nbsp;"Sasvim dovoljno. Ako slučajno dođeš u iskušenje da pređeš petnaesti kilometar, prebaciću vođenje na pomoćne komande i spustiću te dole."
<BR>&nbsp;&nbsp;&nbsp;&nbsp;&nbsp;"Ne pada mi ni na kraj pameti. Uzgred budi rečeno, moje čestitke - ovo je izvrsna osmatračka platforma. Imaćete mušterija koliko vam duša hoće."
<BR>&nbsp;&nbsp;&nbsp;&nbsp;&nbsp;"Razmišljao sam o tome. Ljudi iz komunikacija i meteorologije već istupaju sa ponudama. Moći ćemo da im postavimo releje i senzore na kojoj god žele visini; sve će to doprineti da otplatimo kredite."
<BR>&nbsp;&nbsp;&nbsp;&nbsp;&nbsp;"Vidim te!" uzviknu iznenada Radžasinge. "Upravo sam uhvatio teleskopom tvoj odsjaj. Sada mašeš rukom... Nisi li usamljena gore?"
<BR>&nbsp;&nbsp;&nbsp;&nbsp;&nbsp;Na trenutak je usledila neubičajena tišina. A onda Maksina Dival uzvrati tihim glasom: "Jesam - ali ne tako kao što je sigurno bio Jurij Gagarin, sto kilometara više. Vane, podario si nešto novo svetu. Nebo je možda i dalje okrutno - ali ti si ga ukrotio. Verovatno će biti ljudi koji se nikada neće odvažiti da preduzmu ovo putovanje: ja ih iskreno sažaljevam."
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
