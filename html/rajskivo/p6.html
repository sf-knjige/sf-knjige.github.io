<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. DEMONSKA STENA
<P>&nbsp;&nbsp;&nbsp;&nbsp;&nbsp;Nadahnuto smišljena predstava svetlosti i zvuka još je snažno delovala na Radžasingea, iako ju je on video već desetak puta i dobro poznavao svaki trik koji je u njoj primenjen. Nju je, razume se, neizostavno gledao svaki posetilac Stene, premda su se kritičari poput profesora Sarata žalili da je to naprosto samo 'instant-istorija' za turiste. No, čak je i 'instant-istorija' bila bolja od potpunog odsustva istorije i ona je kao takva služila svrsi, bez obzira na to što su Sarat i njegove kolege i dalje vodili žučne rasprave o tačnom sledu događaja što su se zbili na ovom mestu pre dve hiljade godina.
<BR>&nbsp;&nbsp;&nbsp;&nbsp;&nbsp;Mali amfiteatar nalazio se naspram zapadnog obronka Jakagale, a njegovih dve stotine sedišta bilo je tako postavljeno da svaki gledalac gleda prema laserskim projektorima pod odgovarajućim uglom. Predstava je počinjala u isto vreme tokom cele godine - u 19,00 časova, upravo dok je poslednje rumenilo nepromenljivog polutarnog zalaska sunca čililo sa neba.
<BR>&nbsp;&nbsp;&nbsp;&nbsp;&nbsp;Već se toliko smrklo da se Stena nije mogla videti; njeno prisustvo bilo je moguće razabrati samo po velikoj, crnoj senci koja je zaklanjala rane zvezde. A onda je iz tame izronilo lagano dobovanje prigušenog bubnja, koje je najavilo jedan miran, ravnodušan glas:
<BR>
<BR>&nbsp;&nbsp;&nbsp;&nbsp;&nbsp;"Ovo je priča o jednom kralju, koji je ubio svog oca, da bi potom pao od bratovljeve ruke. U krvavoj istoriji čovečanstva to ne predstavlja ništa novo. Ali iza ovog kralja ostao je jedan trajan spomenik; i jedna legenda koja je preživela mnoga stoleća..."
<BR>
<BR>&nbsp;&nbsp;&nbsp;&nbsp;&nbsp;Radžasinge krišom baci pogled prema Vanevaru Morganu, koji je sedeo u tami sa njegove desne strane. Iako je inženjerevo lice video samo kao obris, ipak je mogao da razabere da na njegovog posetioca već deluje čarolija priče. Dva druga gosta - stari prijatelji iz diplomatskih dana - koji su mu sedeli sa leve strane, takođe su bili pod dejstvom predstave. Kao što je i uveravao Morgana, oni nisu prepoznali 'doktora Smita'; ili, ako ipak jesu, učtivo su pristali na kamuflažu.
<BR>
<BR>&nbsp;&nbsp;&nbsp;&nbsp;&nbsp;"Zvao se Kalidasa i rodio se stotinu godina posle Hrista, u Ranapuri, Gradu Bogova - stolećima prestonici taprobanijskih kraljeva. Ali preko njegovog rođenja ležala je senka..."
<BR>
<BR>&nbsp;&nbsp;&nbsp;&nbsp;&nbsp;Muzika postade jača kada su se flaute i gudački instrumenti pridružili dobovanju bubnja, tvoreći zajedno napetu, kraljevsku melodiju u noćnom vazduhu. Jedna tačka svetlosti poče da plamti na pročelju Stene; a onda se, iznenada, raširi - i najednom kao da se neki čarobni prozor otvorio u prošlost, dočaravajući jedan svet koji je bio življi i šarolikiji od samog života.
<BR>&nbsp;&nbsp;&nbsp;&nbsp;&nbsp;Dramatizacija je izvrsna, pomisli Morgan; sada mu je bilo milo što je dopustio da mu učtivost nadjača poriv za radom. Video je radost kralja Paravane kada mu je omiljena naložnica podarila prvorođenog sina - a zatim je shvatio kako je ta radost u isti mah bila i povećana i umanjena kada je, samo dvadeset četiri časa kasnije, kraljica rodila drugog sina, čije je pravo na presto bilo preče. Iako vremenski prvi, Kalidasa nije bio i prvi po prvenstvu; i tako, pozornica za tragediju bila je podignuta.
<BR>
<BR>&nbsp;&nbsp;&nbsp;&nbsp;&nbsp;"No, u ranim danima dečaštva, Kalidasa i njegov polubrat Malgara bili su najprisniji prijatelji. Rasli su zajedno, potpuno nesvesni svojih suparničkih sudbina i spletki koje su se plele oko njih. Prva nevolja koja je iskrsla među njima nije imala nikakve veze sa zlosrećnim rođenjem; bio je to samo jedan dobronamerni, bezazleni dar.
<BR>&nbsp;&nbsp;&nbsp;&nbsp;&nbsp;Na dvor kralja Paravane dolazili su izaslanici, donoseći poklone iz mnogih zemalja - svilu iz Kine, zlato iz Hindustana, uglačano oružje iz carskog Rima. A jednoga dana, jedan prosti lovac spustio se iz džungle u veliki grad, noseći sa sobom dar za koji se nadao da će se dopasti kraljevskoj porodici..."
<BR>
<BR>&nbsp;&nbsp;&nbsp;&nbsp;&nbsp;Sa svih strana Morgan začu hor nehotičnih 'Ooh' i 'Aah', koji se oteše nevidljivim gledaocima. Iako nikada nije spadao u velike ljubitelje životinja, ipak je morao da prizna da je sićušan, kao sneg beo majmun, koji se sa toliko poverenja mreškao u naručju mladog princa Kalidase, veoma umiljat. Sa naboranog, malog lica dva krupna oka gledala su preko ponora stoleća - kao i preko tajanstvene, premda ne sasvim nepremostive provalije što zjapi između ljudi i životinja.
<BR>
<BR>&nbsp;&nbsp;&nbsp;&nbsp;&nbsp;"Ako je suditi po Letopisima, ništa slično tome ranije nije viđeno; dlaka mu je bila bela poput mleka, a oči rumene poput rubina. Jedni su smatrali da je to dobar predznak - a drugi, opet, da je rđav, zato što je belo boja smrti i žalosti. I, avaj, strahovi ovih poslednjih pokazaše se opravdani.
<BR>&nbsp;&nbsp;&nbsp;&nbsp;&nbsp;Princ Kalidasa veoma je voleo svog malog ljubimca; nadenuo mu je ime Hanuman po hrabrom, majmunolikom bogu iz Ramajane. Kraljev draguljar načinio je zlatna kolica, u kojima bi Hanuman samotno sedeo dok su ga vozili kroz dvor, na zabavu i radost svih koji su posmatrali.
<BR>&nbsp;&nbsp;&nbsp;&nbsp;&nbsp;Sa svoje strane, Hanuman je takođe voleo Kalidasu i nije dozvoljavao da ga bilo ko drugi dira. Naročito je bio ljubomoran na princa Malgaru - gotovo kao da je predosećao suparništvo koje će uslediti. I onda, jednog zlosrećnog dana, on je ujeo prestolonaslednika.
<BR>&nbsp;&nbsp;&nbsp;&nbsp;&nbsp;Ujed je bio beznačajan - a njegove posledice nesagledive. Nekoliko dana kasnije Hanumana su otrovali - nesumnjivo po nalogu kraljice. Bio je to kraj Kalidasinog detinjstva; kažu da posle toga on više nikada nikoga nije voleo, niti je verovao nekom ljudskom biću. A prijateljstvo prema Malgari pretvorilo se u ogorčeno neprijateljstvo.
<BR>&nbsp;&nbsp;&nbsp;&nbsp;&nbsp;Ali to nije bila jedina nevolja koja je proistekla iz nasilne smrti malog majmuna. Po naređenju kralja, za Hanumana je sagrađen poseban grob u obliku tradicionalnog svetilišta ili dagobe. Bio je to krajnje neobičan presedan, koji je odmah izazvao neprijateljstvo sveštenika. Dagobe su podizane za smeštaj Budinih mošti, tako da je kraljev čin ispao hotimično svetogrđe.
<BR>&nbsp;&nbsp;&nbsp;&nbsp;&nbsp;I odista, možda je to i bilo učinjeno hotimice, budući da je kralj Paravana nekako u to vreme dospeo pod uticaj jednog hinduskog svamija i okrenuo se protiv budističke vere. Iako je princ Kalidasa bio premlad da bi imao udela u tom sukobu, sveštenici su ipak veliki deo svoje mržnje upravili na njega. I tako je započela jedna čegrst, koja će u potonjim godinama dovesti do raspada kraljevstva.
<BR>&nbsp;&nbsp;&nbsp;&nbsp;&nbsp;Slično mnogim drugim pričama zapisanim u drevnim letopisima Taprobanija, skoro dve hiljade godina nije bilo dokaza da je pripovest o Hanumanu i mladom princu Kalidasi nešto drugo, a ne samo zanimljivo predanje. A onda, 2015. godine, ekipa hardvarskih arheologa otkrila je temelje jednog malog svetilišta u osnovi starog dvorca u Ranapuri. Kako je izgledalo, svetilište je bilo hotimice razoreno, budući da je nestala sva zidana građa gornjeg dela zdanja.
<BR>&nbsp;&nbsp;&nbsp;&nbsp;&nbsp;Uobičajena prostorija sa moštima u temeljima bila je prazna; njena sadržina očigledno je bila poharana pre mnogo stoleća. Ali naučnicima su stajali na raspolaganju uređaji o kojima stari lovci na blago nisu ni sanjali; istraživanje pomoću neutrina ukazalo je na postojanje druge prostorije sa moštima, koja se nalazila znatno dublje. Gornja je predstavljala samo paravan i valjano je poslužila svrsi. U drugoj se još nalazio predmet ljubavi i mržnje iz jednog davno minulog vremena; on je tu proveo mnogo stoleća da bi konačno stekao novo mesto u Ranapurskom muzeju."
<BR>
<BR>&nbsp;&nbsp;&nbsp;&nbsp;&nbsp;Morgan je, s razlogom, sebe uvek smatrao prilično tvrdokornim i nesentimentalnim tipom, koji teško daje oduška vlastitim osećanjima. Ali sada, uz ne malu nelagodnost (veoma se nadao da to niko neće primetiti), osetio je kako mu se oči pune suzama. Baš je to smešno, reče on ljutito u sebi, da malo sladunjave muzike i jedna do zla boga sentiš priča deluju u toj meri na inače pribranog i uravnoteženog čoveka! Nikada ne bi poverovao da prizor jedne dečije igračke može da mu izmami suze.
<BR>&nbsp;&nbsp;&nbsp;&nbsp;&nbsp;A onda, zahvaljujući iznenadnom blesku sećanja, koji ga je vratio više od četrdeset godina u prošlost, najednom mu sinu zašto je predstava tako snažno delovala na njega. Ponovo mu je pred oči stao omiljeni zmaj, kako se vijori i lebdi nad sidnejskim parkom, gde je on proveo pretežni deo detinjstva. Opet je osetio toplinu sunca i blagi dah vetra na nagim leđima - izdajničkog vetra, koji je iznenada prestao da duva, tako da se zmaj sunovratio prema zemlji. Zapleo se u grane džinovskog hrasta, za koji se smatralo da je stariji od cele zemlje, a on je budalasto stao da vuče uže, pokušavajući da ga oslobodi. Tada je stekao prvi nauk o snazi materijala koji nikada neće zaboraviti.
<BR>&nbsp;&nbsp;&nbsp;&nbsp;&nbsp;Uže je puklo upravo tamo gde se zapetljalo u krošnju, a zmaj je počeo nekontrolisano da krivuda letnjim nebom, postepeno gubeći visinu. Dečak je pojurio za njim prema ivici vode, nadajući se da će pasti na kopno; ali vetar nije uslišio njegove molitve.
<BR>&nbsp;&nbsp;&nbsp;&nbsp;&nbsp;Dugo je stajao na obali i plakao, posmatrajući slomljene ostatke zmaja, slične kakvom skrhanom jedrenjaku, kako plove velikom lukom prema otvorenom moru, sve dok nisu nestali sa vidika. Bila je to prva od onih beznačajnih tragedija koje oblikuju čovekovo detinjstvo, sećao ih se on ili ne.
<BR>&nbsp;&nbsp;&nbsp;&nbsp;&nbsp;No, ono što je Morgan tada izgubio bila je samo neživa igračka; suze su predstavljale posledicu osujećenosti, a ne stvarne tuge. Žal princa Kalidase imao je znatno dublji uzrok. U zlatnim kolicima, koja su još izgledala kao da su upravo izišla iz majstorske radionice, nalazila se hrpa sićušnih, belih kostiju.
<BR>&nbsp;&nbsp;&nbsp;&nbsp;&nbsp;Morganu je promakao jedan deo povesti koji je posle toga usledio; kada je obrisao oči, proteklo je već nekoliko godina. Zapetljana porodična svađa bila je u punom jeku i on više nije mogao da pohvata ko tu koga ubija. Kada su vojske najzad odložile oružje, a bodeži se vratili u korice, prestolonaslednik Malgara i kraljica majka pobegli su u Indiju, a Kalidasa se domogao prestola, zatočivši prethodno oca.
<BR>&nbsp;&nbsp;&nbsp;&nbsp;&nbsp;Iza uzurpatorove odluke da ne pogubi Paravanu nije se krila nikakva sinovljeva samilost, već uverenje da stari kralj poseduje neko skriveno blago, koje je čuvao za Malgaru. Paravana je znao da je bezbedan sve dok Kalidasa bude u tom uverenju; ali na kraju mu je dojadilo dalje obmanjivanje.
<BR>&nbsp;&nbsp;&nbsp;&nbsp;&nbsp;"Pokazaću ti moje pravo blago", kazao je on svom sinu. "Pripremi kočije i odvešću te do njega."
<BR>&nbsp;&nbsp;&nbsp;&nbsp;&nbsp;Ali, za razliku od malog Hanumana, Paravana je na svoje poslednje putovanje pošao u oronulim volujskim kolima. U Letopisima je zabeleženo da im je jedan točak bio oštećen i da je celim putem škripao - a ovakva pojedinost nesumnjivo je istinita, pošto nijedan istoričar ne bi mario da izmišlja nešto slično.
<BR>&nbsp;&nbsp;&nbsp;&nbsp;&nbsp;Na Kalidasino iznenađenje, njegov otac je naložio da ga kola odvezu do velikog veštačkog jezera, koje je navodnjavalo središnji deo kraljevstva i čijem je stvaranju on posvetio zamašan deo svog kraljevanja. Paravana je krenuo duž velikog nasipa, bacivši pogled prema vlastitom kipu, dvostruko višem od njega, koji je gledao negde preko vode.
<BR>&nbsp;&nbsp;&nbsp;&nbsp;&nbsp;"Zbogom, stari prijatelju", reče on, obrativši se nadnosećoj kamenoj prilici, koja je simbolisala njegovu minulu moć i slavu i koja je zauvek u rukama držala kamenu kartu ovog mora na kopnu. "Zaštiti mi nasleđe."
<BR>&nbsp;&nbsp;&nbsp;&nbsp;&nbsp;A zatim, pod budnim motrenjem Kalidase i njegovih stražara, on stade da silazi prelivnim stepenicama, ne zaustavivši se na rubu jezera. Kada se našao do pasa u vodi, on je zahvati šakama i baci je preko glave, a onda se okrenu prema Kalidasi sa izrazom ponosa i likovanja na licu.
<BR>&nbsp;&nbsp;&nbsp;&nbsp;&nbsp;"Evo, sine moj", povika on, pokazavši rukom prema nepreglednom prostranstvu čiste, životvorne vode, "evo mog blaga!"
<BR>&nbsp;&nbsp;&nbsp;&nbsp;&nbsp;"Pogubite ga!" vrisnu Kalidasa, zaslepljen besom i razočaranjem.
<BR>&nbsp;&nbsp;&nbsp;&nbsp;&nbsp;I vojnici izvršiše naređenje.
<BR>
<BR>&nbsp;&nbsp;&nbsp;&nbsp;&nbsp;"I tako je Kalidasa postao gospodar Taprobanija, ali po cenu koju bi malo ljudi bilo spremno da plati. Jer, kako su Letopisi zabeležili, on je stalno živeo 'u strahu od susednog sveta i od svog brata'. Ranije ili kasnije, Malgara će se vratiti da zatraži presto koji mu pripada.
<BR>&nbsp;&nbsp;&nbsp;&nbsp;&nbsp;Prvih nekoliko godina, po uzoru na dugi niz kraljeva koji su mu prethodili, Kalidasa je držao dvor u Ranapuri. A onda, iz razloga o kojima istorija ćuti, preselio je kraljevsku prestonicu na izdvojeni, kameni monolit Jakagale, četrdeset kilometara u džunglu. Bilo je mišljenja da je to učinio stoga što je tražio neosvojivu tvrđavu, koja bi mu pružila bezbednost pred bratovljevim osvetničkim pohodom. No, teško da je to tačno, budući da se on na kraju prezrivo odrekao njene zaštite; osim toga, da je želeo samo citadelu, zašto bi okružio Jakagalu ogromnim perivojima, čije je građenje zahtevalo isto toliko truda kao i podizanje zidina i kopanje šančeva? Konačno, kakva bi u tom slučaju bila svrha fresaka?"
<BR>&nbsp;&nbsp;&nbsp;&nbsp;&nbsp;U trenutku kada je pripovedač postavio to pitanje, celo zapadno pročelje stene izronilo je iz tame - ali ne onakvo kakvo je sada, već kakvo je bilo pre dve hiljade godina. Jedan pojas, koji je stajao na visini od stotinu metara iznad tla i pružao se celom širinom stene, izglačan je i prekriven gipsom, na kome je bio naslikan niz portreta prelepih žena - u prirodnoj veličini, od pasa nagore. Neke su prikazane iz profila, druge spreda, a sve su rađene po istom osnovnom uzoru.
<BR>&nbsp;&nbsp;&nbsp;&nbsp;&nbsp;Žute boje kože, raskošnih nedara, bile su odevene ili samo u dragulje ili u krajnje prozračnu odeždu. Neke su imale visoke i složene ukrase u kosi - dok su druge, kako je izgledalo, nosile krune. Mnoge su držale posude sa cvećem ili ljupko stiskale po jedan cvet između palca i kažiprsta. Iako je približno polovina prikazanih žena bila nešto tamnije puti i ostavljala utisak kao da su sluškinje, njihova frizura nije zbog toga izgledala ništa manje udešena, niti su skromnije ukrašene draguljima.
<BR>&nbsp;&nbsp;&nbsp;&nbsp;&nbsp;"Nekada je bilo više od dve stotine likova. Ali kiše i vetrovi mnogih stoleća poštedeli su samo dvadeset, koji su bile zaštićene stenovitim ispustom..."
<BR>&nbsp;&nbsp;&nbsp;&nbsp;&nbsp;Snažan zum poče da približava prizor; jedna za drugom, poslednje preživele prilike iz Kalidasinog sna stadoše da izranjaju iz tame, uz muziku Anitrine igre, koja je bila otrcana od prekomerne upotrebe, ali i jedinstveno prikladna u ovom slučaju. Iako oštećene vremenom, raspadanjem, pa čak i vandalskim postupcima, one nisu ništa izgubile od svoje lepote tokom vekova. Boje su im još bile sveže, neizbledele, pod dejstvom nešto više od pola miliona zalazećih sunaca. Boginje ili žene, svejedno - samo zahvaljujući njima predanje o Steni još je bilo živo.
<BR>&nbsp;&nbsp;&nbsp;&nbsp;&nbsp;"Niko ne zna ko su one bile, šta su predstavljale, niti zašto su stvorene uz toliko truda, na tako nedostupnom mestu. Prema najčešće pominjanoj teoriji, zamišljene su kao nebeska bića, budući da su svi Kalidasini napori bili posvećeni stvaranju neba na zemlji, sa boginjama koje idu uz njega. Možda je sebe smatrao bogom-kraljem, po uzoru na egipatske faraone; možda je stoga i pozajmio od njih figuru sfinge da mu čuva ulaz u dvorac."
<BR>&nbsp;&nbsp;&nbsp;&nbsp;&nbsp;Prizor je sada prikazivao stenu sa nešto veće udaljenosti, ali ne više neposredno, već kao odraz u malom jezeru koje joj je stajalo kraj podnožja. A onda površina vode zadrhta, a obrisi Jakagale se zalelujaše i rastočiše. Kada se slika ponovo uspostavila, proplanak na vrhu stene bio je prekriven zidinama, grudobranima i kulama. Nisu se mogli jasno razabrati, zato što je prizor stalno ostajao izvan žiže, slično snoviđenjima. Niko nikada neće saznati kako je stvarno izgledao Kalidasin vazdušni dvorac pre no što su ga razorili oni koji su želeli da zatru svaki trag i samog njegovog imena.
<BR>&nbsp;&nbsp;&nbsp;&nbsp;&nbsp;"I tu je proživeo skoro dvadeset godina, čekajući usud za koji je znao da će ga jednom stići. Uhode su mu sigurno javile da Malgara strpljivo sakuplja vojsku uz pomoć kraljeva južnog Hindustana.
<BR>&nbsp;&nbsp;&nbsp;&nbsp;&nbsp;I Malgara je konačno došao. Sa vrha Stene Kalidasa je posmatrao osvajače kako se primiču sa severa. Možda se smatrao nesavladivim, ali to nije stavio na kušnju. Napustio je okrilje svoje velike tvrđave i izjahao je u susret bratu, na ničiju zemlju između dve vojske. Mnogi bi dali sve da saznaju reči koje su njih dvojica izmenjala prilikom tog poslednjeg susreta. Neki kažu da su se čak zagrlili na rastanku; ko zna, možda se stvarno tako zbilo.
<BR>&nbsp;&nbsp;&nbsp;&nbsp;&nbsp;A onda su se vojske sudarile poput morskih talasa. Kalidasa se borio na svojoj zemlji, njegovi ljudi poznavali su teren i u prvi mah je izgledalo da će pobeda sigurno pripasti njima. Ali onda se zbio jedan od onih slučajeva koji određuju sudbine celih naroda.
<BR>&nbsp;&nbsp;&nbsp;&nbsp;&nbsp;Kalidasin veliki ratni slon, ukrašen kraljevskim zastavama, naglo se okrenuo da bi izbegao jedan potez močvarnog zemljišta. Branioci su to protumačili kao znak da se kralj povlači. Moral im je namah splasnuo i, kako su Letopisi zabeležili, razbežali su se na sve strane.
<BR>&nbsp;&nbsp;&nbsp;&nbsp;&nbsp;Kalidasa je pronađen na bojnom polju: sam je sebi presudio. Malgara je postao kralj, a Jakagala je bila prepuštena džungli, da bi ponovo bila otkrivena tek posle sedamnaest stoleća."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
