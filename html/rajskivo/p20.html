<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. PARAKARMA
<P>&nbsp;&nbsp;&nbsp;&nbsp;&nbsp;Osvrnuvši se brzo u mislima na pređašnji razgovor, Morgan zaključi da nije napravio budalu od sebe. Štaviše, Mahanajake Thero verovatno je izgubio izvesnu taktičku prednost time što je otkrio identitet Prečasnog Parakarme. To, doduše, i nije bila neka posebna tajna; možda je mislio da je Morgan već upućen u stvar.
<BR>&nbsp;&nbsp;&nbsp;&nbsp;&nbsp;Svima je bio dobrodošao prekid koji je upravo usledio, budući da su u kancelariju ušla dva mlada akolita; jedan je nosio poslužavnik na kome su se nalazile male zdele sa pirinčom, voćem i nečim što je izgledalo kao sićušne palačinke, dok se u rukama drugog nalazio neizbežni čajnik. Nije bilo ničeg što bi ličilo na meso; posle duge noći koja je ležala za njim Morgan ne bi imao ništa protiv malo kajgane, ali tog časa je shvatio da su ovde verovatno zabranjena i jaja. Ne - to je odveć jaka reč; Sarat mu je kazao da Red ne zabranjuje ništa, budući da ne veruje u apsolute. Ali zato je imao tanano izdeljenu lestvicu dopustivosti; oduzimanje tuđeg života - pa bio on i samo potencijalni - nalazilo se sasvim nisko na njoj.
<BR>&nbsp;&nbsp;&nbsp;&nbsp;&nbsp;Počevši da kuša iz raznih zdela - čiji mu je sadržaj uglavnom bio potpuno stran - Morgan uputi upitan pogled Mahanajakeu Therou, koji odmahnu glavom.
<BR>&nbsp;&nbsp;&nbsp;&nbsp;&nbsp;"Mi ne obedujemo pre podne. Um radi bistrije u jutarnjim časovima, tako da ga tada ne treba opterećivati materijalnim stvarima."
<BR>&nbsp;&nbsp;&nbsp;&nbsp;&nbsp;Grickajući prilično ukusnu papaju, Morgan stade da razmišlja o filozofskom jazu iskazanom ovom jednostavnom rečenicom. Prazan stomak za njega bi predstavljao silnu nezgodu, pošto bi mu potpuno sputao više mentalne funkcije. S obzirom na to da se oduvek odlikovao dobrim zdravljem, nikada nije pokušavao da razdvoji um od tela, pa čak nije ni uviđao zašto bi neko nastojao nešto slično.
<BR>&nbsp;&nbsp;&nbsp;&nbsp;&nbsp;Dok je Morgan obedovao egzotični doručak, Mahanajake Thero se izvinio i nekoliko minuta prsti su mu zasenjujućom brzinom zaigrali po tastaturi konzole. Budući da očitavač ničim nije bio zaklonjen, uljudnost je nagnala Morganu da skrene pogled u drugom pravcu. Oči mu neizbežno naiđoše na glavu Bude. Sva je prilika da je bila stvarna, pošto je postolje bacalo slabu senku na zid koji se nalazio pozadi. No, to nije bio sasvim pouzdan znak. Postolje je, doduše, moglo biti materijalno, ali i glava samo projekcija, koja je brižljivo tempirana na njega.
<BR>&nbsp;&nbsp;&nbsp;&nbsp;&nbsp;Ovo je, baš kao i Mona Liza, bilo umetničko delo koje je u isti mah odražavalo osećanja posmatrača i uspostavljalo vlast nad njima. Ali Đokondine oči stajale su otvorene, premda niko nikada neće razabrati u šta gledaju. Budine oči bile su potpuno bezizražajne - prazni zdenci u kojima je čovek mogao izgubiti dušu ili otkriti čitavu Vaseljenu.
<BR>&nbsp;&nbsp;&nbsp;&nbsp;&nbsp;Na usnama je počivao smešak koji je bio još nedokučiviji od Mona Lizinog. Ali da li je to uopšte to bio smešak ili samo privid izazvan osvetljenjem? Već narednog časa ga je nestalo, da bi ga zamenio izraz neljudskog spokoja. Morgan nije mogao da odvoji oči od tog hipnotičkog lika; tek ga je poznato zujanje konzole, koja izbacuje kopiju slike sa očitavača, vratilo u stvarnost - ako je ovo odista bila stvarnost...
<BR>&nbsp;&nbsp;&nbsp;&nbsp;&nbsp;"Pomislio sam da biste možda voleli da ponesete nešto za uspomenu na ovu posetu", reče Mahanajake Thero.
<BR>&nbsp;&nbsp;&nbsp;&nbsp;&nbsp;Uzevši pruženi list, Morgan je iznenađeno ustanovio da je posredi pergament arhivskog kvaliteta, a ne jevtina hartija, koja se baca posle nekoliko časova upotrebe. Nije bio u stanju da pročita nijednu reč; sa izuzetkom neupadljivih alfanumeričkih referenci u donjem levom uglu, sav ostali tekst bio je sročen kitnjastim krasnopisom, za koji je on sada znao da predstavlja taprobanijsko pismo.
<BR>&nbsp;&nbsp;&nbsp;&nbsp;&nbsp;"Hvala", uzvrati on sa izvesnim prizvukom ironije. "Šta je to?" Pitanje je bilo suvišno, budući da je savršeno dobro znao. Pravni dokumenti liče jedan na drugi, bez obzira na jezik kojim su sročeni i na doba kada su nastali.
<BR>&nbsp;&nbsp;&nbsp;&nbsp;&nbsp;"Kopija ugovora sklopljenog Vesaka 854. godine nove ere, po vašem kalendaru, između kralja Ravindre i Mahe Sange. U njemu se određuje vlasništvo hrama - i to trajno. Prava utvrđena ovim dokumentom priznavali su čak i osvajači."
<BR>&nbsp;&nbsp;&nbsp;&nbsp;&nbsp;"Kaledonjani i Holanđani, pretpostavljam; ali ne i Iberijanci."
<BR>&nbsp;&nbsp;&nbsp;&nbsp;&nbsp;Možda je i Mahanajake Theroa iznenadila temeljitost Morganove upućenosti, ali on to nije pokazao čak ni nehotičnim podizanjem obrve.
<BR>&nbsp;&nbsp;&nbsp;&nbsp;&nbsp;"Oni svakako nisu spadali u velike poštovaoce zakona i reda, naročito kada su posredi bile druge religije. Nadam se da vi niste pristalica njihove filozofije prema kojoj je jači uvek u pravu."
<BR>&nbsp;&nbsp;&nbsp;&nbsp;&nbsp;Morgan se pomalo usiljeno osmehnuo. "Svakako da nisam", uzvrati on. Ali gde je tu podeok? - upita se on bezglasno u sebi. Kada su u pitanju sveobuhvatni interesi velikih organizacija, konvencionalni moral često biva potisnut u drugi plan. Najizvrsniji pravnički umovi Zemlje, kako ljudski tako i elektronski, uskoro će usredsrediti punu pažnju na ovo mesto. Ukoliko ne budu mogli da dođu do zadovoljavajućih rešenja, lako se može izroditi krajnje neprijatna situacija - u kojoj bi on postao nitkov, a ne junak.
<BR>&nbsp;&nbsp;&nbsp;&nbsp;&nbsp;"Kada ste već pomenuli ugovor iz 854. godine, dozvolite mi da vas podsetim na to da se on odnosi samo na prostor unutar granica hrama - koje su sasvim jasno određene zidinama."
<BR>&nbsp;&nbsp;&nbsp;&nbsp;&nbsp;"Tačno. Ali zidine okružuju ceo vrh."
<BR>&nbsp;&nbsp;&nbsp;&nbsp;&nbsp;"Zemljište izvan tog područja ne potpada pod vašu kontrolu."
<BR>&nbsp;&nbsp;&nbsp;&nbsp;&nbsp;"Mi imamo podjednako prava kao i svi vlasnici poseda. Ukoliko nam susedi budu smetali, moći ćemo da preduzmemo odgovarajuće pravne mere. Ovo nije prvi put da je to pitanje postavljeno."
<BR>&nbsp;&nbsp;&nbsp;&nbsp;&nbsp;"Znam. Već je iskrslo u vezi sa uspinjačom."
<BR>&nbsp;&nbsp;&nbsp;&nbsp;&nbsp;Na Maha Therovim usnama zaigra jedva primetan osmeh. "Dobro ste se pripremili", pohvali ga on. "Tačno, bili smo odlučno protiv nje, iz više razloga - premda moram priznati da nam je bila od velike koristi od kada je postavljena." Udubio se u misli nekoliko trenutaka, a onda nastavio: "Postojali su neki problemi, ali uspeli smo da se naviknemo jedni na druge. Obični znatiželjnici i turisti zadovoljavaju se ostajanjem na vidikovcu; pravi hodočasnici, razume se, uvek su dobrodošli na vrhu."
<BR>&nbsp;&nbsp;&nbsp;&nbsp;&nbsp;"Onda bismo možda i u našem slučaju mogli doći do nekog kompromisa. Nekoliko stotina metara visine nama ne čini neku razliku. Mogli bismo potpuno da poštedimo vrh i da napravimo novu visoravan, sličnu onoj na kojoj je smešten terminal uspinjače."
<BR>&nbsp;&nbsp;&nbsp;&nbsp;&nbsp;Dugi i podozrivi pogled koji su mu uputila dva monaha nagnao je Morgana da se oseti krajnje nelagodno. Uopšte nije sumnjao da oni uviđaju besmislenost upravo izloženog predloga, ali morao je da istupi sa njim zato što je razgovor bio formalne prirode.
<BR>&nbsp;&nbsp;&nbsp;&nbsp;&nbsp;"Imate veoma neobičan smisao za humor, doktore Morgan", reče konačno Mahanajake Thero. "Šta bi ostalo od duha planine - od samotnosti koju smo ovde tražili tri hiljade godina - ako bi se podigla ta čudovišna naprava? Zar očekujete od nas da izneverimo veru svih onih miliona koji su dolazili na ovo sveto mesto, često po cenu zdravlja - a ponekad i života?"
<BR>&nbsp;&nbsp;&nbsp;&nbsp;&nbsp;"Imam puno razumevanje za vaša osećanja", uzvrati Morgan. (Lažem li ga? - upita se on u sebi.) "Mi ćemo, razume se, preduzeti sve što je u našoj moći da ometanje svedemo na najmanju moguću meru. Svi prateći objekti nalaziće se zakopani u nedrima planine. Jedino će se liftom izlaziti napolje, ali sa ove udaljenosti on će biti sasvim nevidljiv. Opšti izgled planine ostaće potpuno neizmenjen. Čak će i vaša čuvena senka, kojoj sam upravo imao prilike da se divim, biti neugrožena."
<BR>&nbsp;&nbsp;&nbsp;&nbsp;&nbsp;Mahanajake Thero okrenu se oprema kolegi, kao da od njega traži potvrdu. Prečasni Parakarma pogleda Morgana pravo u oči i reče: "Kako stoji sa bukom?"
<BR>&nbsp;&nbsp;&nbsp;&nbsp;&nbsp;Do vraga, pomisli Morgan; moja najslabija tačka. Liftovi će izletati iz planine brzinom od nekoliko stotina kilometara na čas - što, naime, dobiju veći potisak od zemaljskog sistema, time će viseći toranj biti izložen manjem naprezanju. Razume se, putnici ne bi mogli podneti ubrzanje veće od pola gravitacije, ali kapsule će svejedno u početku dostizati zamašan deo brzine zvuka.
<BR>&nbsp;&nbsp;&nbsp;&nbsp;&nbsp;"Postojaće izvesna aerodinamična buka", priznade Morgan. "Ali nipošto slična onoj u blizini nekog aerodroma."
<BR>&nbsp;&nbsp;&nbsp;&nbsp;&nbsp;"Veoma ospokojavajuće", reče Mahanajake Thero. Morgan je osetio da mu je sagovornik sarkastičan, ali nije mogao da razabere i prizvuk ironije u njegovom glasu. Prvosveštenik ili ispoljava olimpsku spokojnost ili proverava posetiočeve reakcije. Za razliku od njega, mlađi monah uopšte nije pokušavao da prikrije svoju ljutnju.
<BR>&nbsp;&nbsp;&nbsp;&nbsp;&nbsp;"Godinama već", reče on srdito, "ulažemo proteste zbog smetnji koje izazivaju letelice što se vraćaju sa orbite. A vi sad hoćete da stvarate udarne talase u... u našem dvorištu."
<BR>&nbsp;&nbsp;&nbsp;&nbsp;&nbsp;"Naše operacije neće biti nadzvučne na ovoj visini", uzvrati odlučno Morgan. "Osim toga, struktura tornja apsorbovaće pretežen deo zvučne energije. U stvari", dodade on, osetivši najednom da mu se tu ukazuje prilika da stekne izvesnu prednost, "posmatrano na duge staze, mi ćemo doprineti da više ne bude eksplozija prilikom povratka u atmosferu. Planina će, zapravo, predstavljati znatno tiše mesto."
<BR>&nbsp;&nbsp;&nbsp;&nbsp;&nbsp;"Shvatam. Umesto povremenih prasaka imaćemo stalnu tutnjavu."
<BR>&nbsp;&nbsp;&nbsp;&nbsp;&nbsp;Neću daleko stići sa ovim tipom, pomisli Morgan; a pretpostavljao sam da će Mahanajake Thero biti najveća prepreka...
<BR>&nbsp;&nbsp;&nbsp;&nbsp;&nbsp;Ima situacija kada je najbolje potpuno promeniti temu razgovora. On odluči da pažljivo zamoči jedan nožni prst u pihtijastu vododerinu teologije.
<BR>&nbsp;&nbsp;&nbsp;&nbsp;&nbsp;"Mislim da postoji izvesno saglasje", reče on srdačnim glasom, "u onome što vi i mi radimo. Pobude su nam možda drugačije, ali krajnji ishodi su veoma bliski. Ono što želimo da podignemo nije, u stvari, ništa drugo do produženje vaših stepenica. Ako tako smem da kažem, mi ih nastavljamo - sve do Nebesa."
<BR>&nbsp;&nbsp;&nbsp;&nbsp;&nbsp;Za trenutak je izgledalo da je Prečasni Parakarma ostao bez reči na ovakvu bezočnost. Pre no što je stigao da se pribere, njegov pretpostavljeni uzvratio je staloženim glasom: "Zanimljiva zamisao - ali naša filozofija ne veruje u Nebesa. Ako i postoji neko spasenje, ono se može naći jedino na ovom svetu, a mene pomalo dovodi u nedoumicu vaša predanost tome da se otisnete sa njega. Da li vam je poznata priča o Vavilonskoj kuli?"
<BR>&nbsp;&nbsp;&nbsp;&nbsp;&nbsp;"Neodređeno."
<BR>&nbsp;&nbsp;&nbsp;&nbsp;&nbsp;"Preporučujem vam da malo prelistate staru hrišćansku 'Bibliju' - Drugu knjigu Mojsijevu. I to je bio neimarski poduhvat koji je stremio nebesima. Na žalost, pretrpeo je neuspeh zbog teškoća u komuniciranju."
<BR>&nbsp;&nbsp;&nbsp;&nbsp;&nbsp;"Ni mi nećemo biti pošteđeni problema, ali ne verujem da će oni biti takve prirode."
<BR>&nbsp;&nbsp;&nbsp;&nbsp;&nbsp;Pogledavši, međutim, Prečasnog Parakarmu, Morgan najednom izgubi sigurnost. Ovde se ponekad pojavljivao komunikacioni bezdan, koji je u izvesnim pogledima izgledao veći nego između homo sapiensa i Zvezdane jedrilice. Govorili su istim jezikom, ali ipak postoje jazevi nerazumevanja koji se nikada ne mogu premostiti.
<BR>&nbsp;&nbsp;&nbsp;&nbsp;&nbsp;"Smem li da upitam", nastavi Mahanajake nenarušivom učtivošću, "kako ste prošli u Odeljenju za parkove i šume?"
<BR>&nbsp;&nbsp;&nbsp;&nbsp;&nbsp;"Pokazali su se veoma predusretljivi."
<BR>&nbsp;&nbsp;&nbsp;&nbsp;&nbsp;"Ne iznenađuje me; krasi ih hronična besparica, tako da im je svaki novi izvor prihoda dobrodošao. Uspinjača je za njih bila pravi zgoditak, a sad se nesumnjivo nadaju da će im vaš projekat doneti još veću dobit."
<BR>&nbsp;&nbsp;&nbsp;&nbsp;&nbsp;"Imaju puno razloga za takva očekivanja. Osim toga, oni su prihvatili činjenicu da projekat neće ni na koji način ugroziti lokalnu prirodnu sredinu."
<BR>&nbsp;&nbsp;&nbsp;&nbsp;&nbsp;"A šta ako padne?
<BR>&nbsp;&nbsp;&nbsp;&nbsp;&nbsp;Morgan pogleda prečasnog sveštenika pravo u oči.
<BR>&nbsp;&nbsp;&nbsp;&nbsp;&nbsp;"Neće pasti", reče on glasom koji je odražavao svu pozvanost čoveka čija je preokrenuta duga sada spajala dva kontinenta.
<BR>&nbsp;&nbsp;&nbsp;&nbsp;&nbsp;Ali pri tom je znao - baš kao što je i ovaj neumoljivi Parakarma morao znati - da je apsolutna izvesnost nemoguća u takvim stvarima. Pre dve stotine dve godine, 7. novembra 1940, taj nauk je predočen na takav način da ga nijedan potonji inženjer nije mogao smetnuti s uma.
<BR>&nbsp;&nbsp;&nbsp;&nbsp;&nbsp;Morgan je retko imao noćne more, ali to je bila jedan od njih. Upravo u ovom trenutku, računari Zemaljske Konstrukcione Korporacije nastojali su da mu odagnaju tu moru.
<BR>&nbsp;&nbsp;&nbsp;&nbsp;&nbsp;Ali sva kompjuterska sila Vaseljene nije mogla da mu pruži zaštitu od problema koje nije predvideo - od noćnih mora koje je tek trebalo da se rode.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
