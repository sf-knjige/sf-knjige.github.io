<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43. BEZBEDNOSNI MEHANIZAM
<P>&nbsp;&nbsp;&nbsp;&nbsp;&nbsp;Na pet kilometara od terminala, vozač-pilot Čang ponovo je smanjio brzinu. Putnici su sad prvi put došli u priliku da pročelje Tornja vide nešto jasnije, a ne samo kao zamućenu liniju koja se pruža u beskraj u oba smera. Dva žleba kojima su se oni kretali odista su se nagore prostirala u beskonačnost - ili bar dvadeset pet hiljada kilometara, što je, mereno ljudskim aršinima, manje-više isto. Nadole, međutim, svršetak je već bio na vidiku. Zarubljena osnova Tornja jasno se ocrtavala spram zelenog zaleđa Taprobanija, do koga će stići i sa kojim će se spojiti za nešto malo više od godinu dana.
<BR>&nbsp;&nbsp;&nbsp;&nbsp;&nbsp;Na ploči sa očitavačima ponovo zasvetleše crveni signali za uzbunu. Čang ih namrgođeno osmotri, a onda pritisnu dugme za isključenje. Signali još jednom zatreptaše, pa se ugasiše.
<BR>&nbsp;&nbsp;&nbsp;&nbsp;&nbsp;Kada se to prvi put dogodilo, dve stotine kilometara iznad ovog mesta, usledio je kratkotrajan dogovor sa kontrolom na središnjoj stanici. Brzo proveravanje svih sistema nije otkrilo nikakav kvar; ukoliko bi se, međutim, verovalo signalima za upozorenje, onda bi se neopozivo moralo zaključiti da su svi putnici na transporteru već mrtvi. Sve je, naime, izišlo izvan granica dopustivosti.
<BR>&nbsp;&nbsp;&nbsp;&nbsp;&nbsp;Greška je očigledno bila u samim kolima za uzbunu, a objašnjenje koje je dao profesor Sesui prihvaćeno je sa sveopštim olakšanjem. Vozilo se više nije nalazilo u potpunom vakuumu, za koji je bilo projektovano; jonosferska vrtložja, u koja je sada ušlo, dejstvovala su na osetljive detektore sistema za upozoravanje.
<BR>&nbsp;&nbsp;&nbsp;&nbsp;&nbsp;"Neko je morao da povede računa o tome", promrmlja Čang. No, budući da je do kraja putovanja preostalo manje od jednog časa, nije bilo razloga za ozbiljniju zabrinutost. Naprosto će vršiti stalna ručna proveravanja svih kritičnih parametara; središnja stanica složila se s time, a i inače nije bilo drugog rešenja.
<BR>&nbsp;&nbsp;&nbsp;&nbsp;&nbsp;Možda mu je najviše glavobolje zadavalo stanje baterija. Najbliže mesto za punjenje nalazilo se dve hiljade kilometara više; ako im ne bi pošlo za rukom da se uspnu do njega, bili bi u prilično nezgodnoj situaciji. Stanje, međutim, nije bilo sasvim crno; tokom procesa kočenja, pogonski motori transportera dejstvovali su kao dinamo, tako da je devedeset odsto gravitacione energije prebačeno u baterije. Pošto su sad sigurno već bile napunjene, pretek od mnogo stotina kilovata koji se i dalje stvarao trebalo je da bude odvođen u prazan prostor preko velikih, rashladnih peraja smeštenih na stražnjem delu. Zbog tih peraja, kako su Čangove kolege često isticale, ovo jedinstveno vozilo prilično je podsećalo na starinske avionske bombe. U ovom tenutku, na samom kraju procesa kočenja, ona bi već trebalo da budu jarko usijana. Čang bi se silno zabrinuo da je kojim slučajem mogao doznati da su još srazmerno hladna. Jer energija se nikada ne može uništiti; ona mora da ode nekuda. A često se događa da oteče na pogrešno mesto.
<BR>&nbsp;&nbsp;&nbsp;&nbsp;&nbsp;Kada je po treći put zasvetleo signal za upozorenje na požar u sektoru baterija, Čang ga bez razmišljanja isključi. Prava vatra, znao je dobro, aktivirala bi uređaje za gašenje; štaviše, on se bojao da do toga nepotrebno ne dođe. Kontrolna ploča sada je ukazivala na više nepravilnosti u raznim odeljcima, a naročito u kolima za punjenje baterija. Čim okonča vožnju i isključi motore, Čang će se popeti u strojarnicu i izvršiti podroban pregled na staromodan, prevaziđen način: vlastitim očima.
<BR>&nbsp;&nbsp;&nbsp;&nbsp;&nbsp;Do kraja putovanja jedva da je preostalo nešto više od kilometra, kada ga nos prvi upozori na opasnost. Dok je sa nevericom zurio u tanušan pramen dima koji je nicao iz kontrolne ploče, ono što je najpre pomislio u hladno analitičkom delu uma bilo je da su baš imali sreće što je nesreća čekala sve do sada.
<BR>&nbsp;&nbsp;&nbsp;&nbsp;&nbsp;A onda se spomenu sve energije koja je stvorena za vreme završnog kočenja i odmah mu postade jasno kakav je bio sled događaja. Zaštitna kola sigurno su zatajila i došlo je do prepunjenja baterija. Izdali su ih, jedan za drugim, svi bezbednosni mehanizmi; potpomognuto jonosferskom olujom, nastrano ustrojstvo neživih stvari ponovo im je zadalo udarac.
<BR>&nbsp;&nbsp;&nbsp;&nbsp;&nbsp;Čang munjevito pritisnu dugme za aktiviranje protivpožarne zaštite u sektoru baterija; bar je to bilo ispravno: do ušiju mu je doprla prigušena grmljavina azotskih prasaka sa druge strane pregrade. Deset sekundi kasnije on uključi prekidač za čišćenje: gas će sada iscureti u svemir - a sa njim, verovatno, i deo upijene toplote. I ovo je dejstvovalo; bilo je to prvi put da je Čang zadovoljno slušao nepogrešiv šum oticanja atmosfere iz svemirskog vozila - a nadao se da će ujedno biti i poslednji.
<BR>&nbsp;&nbsp;&nbsp;&nbsp;&nbsp;Nije se odvažio da se osloni na automatsko kočenje kada je transporter konačno počeo da ulazi na terminal; srećom, bio je valjano obučen i mogao je da se razabere među mnogobrojnim vizuelnim signalima, tako da mu je pošlo za rukom da se u centimetar tačno zaustavi na pristanišnom adapteru. Uz mahnitu hitrinu, vazdušne komore su spojene i kroz poveznu cev ubačene su zalihe i oprema...
<BR>&nbsp;&nbsp;&nbsp;&nbsp;&nbsp;...baš kao i profesor Sesui, koji je tek udruženim naporima pilota, pomoćnika-inženjera i stjuarta odvraćan od pokušaja da se vrati u kapsulu po dragocene instrumente. Vrata vazdušne komore zalupljena su samo nekoliko sekundi pre no što je pregrada strojarnice konačno popustila.
<BR>&nbsp;&nbsp;&nbsp;&nbsp;&nbsp;Posle toga, izbeglicama nije preostalo ništa drugo do da čekaju u sumornoj, petnaest metara dugačkoj i isto toliko širokoj komori, koja se po udobnosti nije mogla uporediti ni sa prosečnom zatvorskom ćelijom, nadajući se da će se vatra sama od sebe ugasiti. Verovatno je bilo dobro po duševni mir putnika što su jedino Čang i njegov inženjer bili svesni jednog podatka od životne važnosti: napunjene baterije, naime, sadržale su energiju jedne velike hemijske bombe - bombe koja je upravo otkucavala sa spoljnje strane Tornja.
<BR>&nbsp;&nbsp;&nbsp;&nbsp;&nbsp;Deset minuta posle njihovog žurnog dolaska bomba je eksplodirala. Razlegao se prigušeni prasak, koji je izazvao sasvim blage vibracije Tornja, da bi se odmah potom začuo zvuk rasprskavanja i kidanja metala. Iako ova buka nije bila odveć upečatljiva, srca onih koji su je čuli ipak su se ispunila zebnjom; njihovo jedino prevozno sredstvo nije više postojalo, ostavivši ih nasukane dvadeset pet hiljada kilometara od spasa.
<BR>&nbsp;&nbsp;&nbsp;&nbsp;&nbsp;Zatim je usledila još jedna, nešto duža eksplozija - pa tišina; izbeglice su zaključile da se to vozilo otrglo sa pročelja tornja. Još u šoku, oni stadoše da razgledaju ono što im je stajalo na raspolaganju, polako shvatajući da se lako može dogoditi da celo ovo čudesno bekstvo ispadne uzaludno.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
