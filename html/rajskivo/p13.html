<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. UTIHLA PRINCEZA
<P>&nbsp;&nbsp;&nbsp;&nbsp;&nbsp;Kada su mu prijatelji otišli, zadubljeni u misli, Radžasinge je depolarizovao prozore u biblioteci i dugo ostao da sedi kraj njih, posmatrajući drveće oko vile i kamena pročelja Jakagale koja su se uzdizala u pozadini. Nije se pomerio ni kada mu je tačno u četiri sata poslužen popodnevni čaj, što ga je prenulo iz sanjarenja.
<BR>&nbsp;&nbsp;&nbsp;&nbsp;&nbsp;"Rani", reče on, "kaži Dravindri da mi spremi cokule, ako može da ih pronađe. Idem na Stenu."
<BR>&nbsp;&nbsp;&nbsp;&nbsp;&nbsp;Rani se napravi kao da će ispustiti poslužavnik od iznenađenja.
<BR>&nbsp;&nbsp;&nbsp;&nbsp;&nbsp;"Aijo, Mahathaja!" zavapi ona tobože bolnim glasom. "Mora da ste sišli s uma! Setite se šta vam je doktor Mek Ferson kazao..."
<BR>&nbsp;&nbsp;&nbsp;&nbsp;&nbsp;"Taj škotski nadrilekar uvek čita moj kardiogram naopako", reče Radžasinge. "Uostalom, draga moja, šta će mi sad život, kada me ti i Dravindra napuštate?"
<BR>&nbsp;&nbsp;&nbsp;&nbsp;&nbsp;Ovo nije bilo rečeno sasvim u šali i njega za trenutak obuze stid zbog samosažaljenja. Rani je to zapazila i oči joj se ispuniše suzama.
<BR>&nbsp;&nbsp;&nbsp;&nbsp;&nbsp;Ona okrenu glavu, kako on ne bi primetio da je uzbuđena, i reče na engleskom: "Ja sam se ponudila da ostanem - bar prve Dravindrine godine..."
<BR>&nbsp;&nbsp;&nbsp;&nbsp;&nbsp;"Znam da jesi, ali nema ni govora o tome. Ako se Berkli nije iz korena promenio od kada sam ga poslednji put video, bićeš mu potrebna tamo." (Premda ne manje nego meni, mada na različiti način, dodade on bezglasno u sebi). "A bez obzira na to da li ćeš se i sama dati u nauku, uopšte nije rano da već počneš da se privikavaš na ulogu supruge upravnika koledža."
<BR>&nbsp;&nbsp;&nbsp;&nbsp;&nbsp;Rani se osmehnu. "Nisam baš sigurna da će mi ta uloga osobito prijati - ako je bar suditi po nekim užasnim iskustvima koje sam imala prilike da vidim." Ona se ponovo vrati na taprobanijski. "Ali vi ono niste mislili ozbiljno, zar ne?"
<BR>&nbsp;&nbsp;&nbsp;&nbsp;&nbsp;"Oh, jesam - sasvim ozbiljno. Ne nameravam, doduše, do vrha - samo do fresaka. Proteklo je već pet godina od kada sam ih poslednji put posetio. Ako se ova pauza još malo oduži..." Nije bilo potrebe da završi rečenicu.
<BR>&nbsp;&nbsp;&nbsp;&nbsp;&nbsp;Rani ga je nekoliko trenutaka posmatrala u tišini, a onda shvati da je beskorisno zapodenuti prepirku.
<BR>&nbsp;&nbsp;&nbsp;&nbsp;&nbsp;"Reći ću Dravindri", uzvrati ona. "I Jaji - za slučaj da moraju da vas donesu natrag."
<BR>&nbsp;&nbsp;&nbsp;&nbsp;&nbsp;"Dobro - premda sam uveren da bi to i sam Dravindra mogao da obavi."
<BR>&nbsp;&nbsp;&nbsp;&nbsp;&nbsp;Rani mu uputi srdačan smešak, u kome su se mešali ponos i zadovoljstvo. Ovaj par, pomisli on setno, bio je njegov glavni zgoditak na lutriji; Radžasinge se nadao da su im dve godine provedene kod njega u službi bile podjednako prijatne kao i njemu. U ovom dobu, lična posluga predstavljala je najređi luksuz i njoj su se mogli nadati jedino ljudi sa izuzetnim zaslugama; Radžasinge nije poznavao nijedno privatno lice koje ima tri člana lične posluge.
<BR>&nbsp;&nbsp;&nbsp;&nbsp;&nbsp;Da bi sačuvao snagu, provezao se kroz Perivoje triciklom na sunčev pogon; Dravindra i Jaja izabrali su da idu pešice, tvrdeći da je to brže. (Bili su u pravu; ali mogli su da koriste prečice.) Peo se polako, zastavši nekoliko puta da bi predahnuo, sve dok nije stigao do dugačkog hodnika Niže galerije, gde je ogledalo-zid išlo uporedo sa pročeljem Stene.
<BR>&nbsp;&nbsp;&nbsp;&nbsp;&nbsp;Jedna devojka-arheolog iz neke afričke zemlje tragala je na zidu za zapisima uz pomoć snažne kose svetlosti, dok ju je posmatrala grupa znatiželjnih turista. Radžasinge požele da joj skrene pažnju kako su izgledi da se dođe do nekog novog otkrića doslovce ravni nuli. Pol Sarat proveo je dvadeset godina istražujući svaki kvadratni milimetar, površine, a trotomni Jakagala grafiti predstavljali su monumentalno naučno delo, koje nikada neće biti nadmašeno - ako ni zbog čega drugog, ono zato što niko više neće biti kadar da čita zapise na arhaičnom taprobanijskom.
<BR>&nbsp;&nbsp;&nbsp;&nbsp;&nbsp;Obojica su bili još mladi kada je Pol započeo svoje životno delo. Radžasinge se još sećao kako je stajao na ovom istom mestu, dok je tadašnji zamenik pomoćnika epigrafičara iz Arheološkog odeljenja prebirao po gotovo nedokučivim znacima na žutom gipsu, nastojeći da prevede pesme posvećene lepoticama sa gornje stene. Posle svih stoleća koja su minula u međuvremenu, stihovi su još nalazili odjeka u ljudskim srcima:
<BR>
<BR>&nbsp;&nbsp;&nbsp;&nbsp;&nbsp;"Ja sam Tisa, zapovednik straže.
<BR>&nbsp;&nbsp;&nbsp;&nbsp;&nbsp;Prevalio sam pedeset morskih milja da vidim
<BR>&nbsp;&nbsp;&nbsp;&nbsp;&nbsp;srnooke, ali one neće da zbore sa mnom.
<BR>&nbsp;&nbsp;&nbsp;&nbsp;&nbsp;Je li to lepo?
<BR>
<BR>&nbsp;&nbsp;&nbsp;&nbsp;&nbsp;Ostale ovde hiljadu godina,
<BR>&nbsp;&nbsp;&nbsp;&nbsp;&nbsp;poput zeca što ga je Kralj Bogova
<BR>&nbsp;&nbsp;&nbsp;&nbsp;&nbsp;naslikao na Mesecu! Ja sam sveštenik Mahinda
<BR>&nbsp;&nbsp;&nbsp;&nbsp;&nbsp;iz tuparamske vihare."
<BR>
<BR>&nbsp;&nbsp;&nbsp;&nbsp;&nbsp;Ova molba bila je samo delimično uslišena. Gospe su ostale na steni dvostruko duže nego što je sveštenik poželeo i doživele su jedno doba koje je daleko natkriljavalo sve njegove snove. Ali tako ih je malo preostalo! U nekim zapisima pominjalo se 'pet stotina devojaka zlatne kože'; čak i ako se uzme u obzir zamašna pesnička sloboda, bilo je jasno da čak ni jedna desetina prvobitnih fresaka nije uspela da izbegne razorno dejstvo vremena i zloću ljudi. Ali dvedeset preživelih sada je bilo zauvek bezbedno: njihova lepota uskladištena je u nebrojenim filmovima, na magnetskim trakama i u kristalima.
<BR>&nbsp;&nbsp;&nbsp;&nbsp;&nbsp;U svakom slučaju, one su nadživele ponosnog autora jednog zapisa, koji je smatrao sasvim suvišnim da navede svoje ime:
<BR>
<BR>&nbsp;&nbsp;&nbsp;&nbsp;&nbsp;"Naređujem da se put raskrči, kako bi
<BR>&nbsp;&nbsp;&nbsp;&nbsp;&nbsp;hodočasnici mogli videti
<BR>&nbsp;&nbsp;&nbsp;&nbsp;&nbsp;devojke na obronku planine.
<BR>&nbsp;&nbsp;&nbsp;&nbsp;&nbsp;Ja sam kralj."
<BR>
<BR>&nbsp;&nbsp;&nbsp;&nbsp;&nbsp;Tokom godina, Radžasinge - koji je i sam imao kraljevsko ime, kao i veliki broj plemenitih gena - često je razmišljao o ovim rečima; one su savršeno predočavale kratkovečnu prirodu moći i uzaludnost svakog preduzetništva. "Ja sam kralj." Ah, ali koji kralj? Vlastodržac koji je stajao na ovim kamenim pločama - koje tada, pre osamnaest stoleća, gotovo da uopšte nisu bile pohabane - verovatno je bio sposoban i pametan čovek; ali ipak nije uspeo da pojmi da će jednom doći vreme kada će on postati podjednako bezimen kao i njegov najubogiji podanik.
<BR>&nbsp;&nbsp;&nbsp;&nbsp;&nbsp;Autorstvo zapisa više se nikako nije moglo utvrditi. Bar je desetak kraljeva moglo da zabeleži te ohole stihove; neki od njih vladali su godinama, drugi jedva nekoliko sedmica, a bilo je i takvih koji su dušu ispustili u postelji. Niko nikada neće saznati da li je kralj, koji je smatrao nepotrebnim da zapiše svoje ime, bio Mahatisa II, Bhatikabhaja, Vijajakumara III, Gajabahukagamani, Kandamukhasiva, Mogalana I, Kitisena, Sirisamghabodhi... ili neki drugi monarh koji uopšte nije zabeležen u dugoj i zamršenoj istoriji Taprobanija.
<BR>&nbsp;&nbsp;&nbsp;&nbsp;&nbsp;Čuvar koji je upravljao malim liftom veoma se iznenadio kada je video uvaženog posetioca i s puno poštovanja je pozdravio Radžasingea. Dok je kabina polako prevaljivala okomiti uspon od petnaest metara, on se prisetio kako se nekada s prezirom odricao ove tehničke pogodnosti zarad zavojitih stepenica, uz koje su Dravindra i Jaja upravo sada trčali, poneti bezbrižnim poletom mladosti.
<BR>&nbsp;&nbsp;&nbsp;&nbsp;&nbsp;Uz resko 'klik' lift se zaustavio i on je izišao na malu, čeličnu platformu, pričvršćenu za pročelje stene. Ispod i iza zjapilo je stotinu metara praznog prostora, ali je snažna žičana mreža ulivala potrebnu sigurnost; ni najodlučniji samoubica nije mogao da se izvuče iz te krletke - u koju je moglo da stane desetak ljudi - što je prianjala uz donju površinu večno nadnetog kamenog talasa.
<BR>&nbsp;&nbsp;&nbsp;&nbsp;&nbsp;Tu, u tom neočekivanom udubljenju, u plitkoj pećini nastaloj na inače ravnoj litici stene, nalazile su se valjano zaštićene, poslednje preživele gospe kraljevog nebeskog dvora. Radžasinge ih je nemo pozdravio, a zatim se zahvalno smestio na stolicu koju mu je ponudio zvanični vodič.
<BR>&nbsp;&nbsp;&nbsp;&nbsp;&nbsp;"Voleo bih", reče on tiho, "da desetak minuta ostanem sam. Jaja... Dravindra... pokušajte nekako da odvratite turiste."
<BR>&nbsp;&nbsp;&nbsp;&nbsp;&nbsp;Pratioci ga sumnjičavo pogledaše; isto je učinio i vodič, koji ni za trenutak nije smeo da ostavi freske bez nadzora. Ali, kao i obično, Radžasingeova reč bila je poslednja, a da pri tom čak nije morao ni da povisi glas.
<BR>&nbsp;&nbsp;&nbsp;&nbsp;&nbsp;"Aju bovan", pozdravi on utihle prilike, kada je konačno ostao sam. "Žao mi je što sam vas toliko dugo zanemario."
<BR>&nbsp;&nbsp;&nbsp;&nbsp;&nbsp;Učtivo je sačekao odgovor, ali one nisu na njega obratile nimalo veću pažnju nego na sve ostale obožavatelje tokom poslednjih dvadesetak stoleća. No, Radžasingea to nije mnogo obeshrabrilo; on je odavno navikao na njihovu ravnodušnost. Štaviše, ona im je samo povećavala draž.
<BR>&nbsp;&nbsp;&nbsp;&nbsp;&nbsp;"Suočio sam se sa jednim problemom, drage moje", nastavi on. "Od Kalidasinog vremena posmatrale ste nadiranje i povlačenje mnogih osvajača. Videle ste kako oko Jakagale navire džungla, poput kakve plime, a zatim i kako uzmiče, pred sekirom i plugom. Ali ništa se istinski nije promenilo tokom svih tih godina. Priroda je bila blagonaklona prema malom Taprobaniju, baš kao i istorija; obe su ga ostavile na miru...
<BR>&nbsp;&nbsp;&nbsp;&nbsp;&nbsp;Ali sada se stoleća spokoja možda bliže kraju. Naša zemlja lako može postati središte sveta - mnoštva svetova. Velika planina koju ste dugo posmatrale tamo, na jugu, verovatno će postati odskočna daska za svemir. Ako se to dogodi, Taprobani koga smo poznavali i voleli prestaće da postoji.
<BR>&nbsp;&nbsp;&nbsp;&nbsp;&nbsp;Sva je prilika da ja tu malo šta mogu da uradim - ali još raspolažem izvesnom moći da pomognem ili odmognem neku stvar. Još imam mnogo prijatelja; ako budem hteo, mogao bih da odgodim taj san - ili noćnu moru - bar do kraja mog veka. Da li da to učinim? Ili, pak, da pružim pomoć tom čoveku, ma kakve bile njegove prave pobude?"
<BR>&nbsp;&nbsp;&nbsp;&nbsp;&nbsp;On se okrenu prema svojoj miljenici - jedinoj koja nije odvraćala pogled kada bi je on osmotrio. Sve ostale devojke gledale su negde u daljinu ili promatrale cveće u ruci; ali ona koju je voleo još iz mladosti kao da mu je, pod izvesnim uglom, uzvraćala pogled.
<BR>&nbsp;&nbsp;&nbsp;&nbsp;&nbsp;"Ah, Karuna! Nije pošteno postavljati tebi takva pitanja. Jer odakle bi ti mogla da znaš za stvarne svetove koji postoje s one strane neba ili za čovekov poriv da ih dosegne? Iako si u svoje vreme bila boginja, Kalidasino nebo predstavljalo je samo opsenu. Ma kakve neobične budućnosti budeš videla, ja to iskustvo neću deliti s tobom. Poznajemo se već dugo - razume se, po mojim merilima, a ne tvojim. Dok budem mogao, posmatraću te iz vile; ali ne verujem da ćemo se još koji put sresti. Zbogom - i hvala vam, lepotice, za sva zadovoljstva koja ste mi pružile tokom godina. Prenesite moje pozdrave onima koji budu došli posle mene."
<BR>&nbsp;&nbsp;&nbsp;&nbsp;&nbsp;Pa ipak, dok je silazio zavojitim stepenicama - prenebregavši lift - Radžasinge uopšte nije bio u setnom i oproštajnom raspoloženju. Baš naprotiv; činilo mu se da mu je breme godina najednom postalo lakše (uostalom, sedamdeset dve još nisu predstavljale pravu starost). Po načinu na koji su im se lica ozarila, razabrao je da su Dravindra i Jaja takođe uočili polet koji ga je iznenada obuzeo.
<BR>&nbsp;&nbsp;&nbsp;&nbsp;&nbsp;Možda mu je penzija postala pomalo dosadna. Možda je i njemu i Taprobaniju bio potreban dašak svežeg vazduha da razveje paučinu - isto kao što je monsun donosio obnavljanje života posle mnogo meseci krutog i teškog neba.
<BR>&nbsp;&nbsp;&nbsp;&nbsp;&nbsp;Bez obzira na to da li će Morgan uspeti ili ne, ovo je bilo preduzetništvo kadro da raspali maštu i osokoli dušu. Kalidasa bi im pozavideo na tome - ali i pružio podršku.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
