<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. SENKA U SVITANJE
<P>&nbsp;&nbsp;&nbsp;&nbsp;&nbsp;Bilo je četiri časa kada je Morgan izišao iz hotela u Ranapuri; noć je bila vedra, ali bez mesečine. Nije mu se baš dopadalo što je morao ovako da porani, ali profesor Sarat, koji je priredio celu stvar, obećao mu je da će se trud isplatiti. "Uopšte nećete dokučiti Sri Kandu", kazao mu je on, "ako ne budete posmatrali rađanje zore sa njenog vrha. Osim toga, Budi... ovaj, Maha Thero... ne prima posetioce ni u jedno drugo vreme. Kaže da je to izvrstan način da se odvrate oni koji su samo ljubopitljivi." I tako, Morganu nije preostalo ništa drugo nego da se složi što je mogao srdačnije.
<BR>&nbsp;&nbsp;&nbsp;&nbsp;&nbsp;Da stvari budu još gore, taprobanijski šofer zapodenuo je neumoran i živahan, premda jednostran razgovor, čija je svrha bila da se ustanovi što potpuniji profil putnikove ličnosti. No, to je izvedeno uz takvu prostodušnost i neposrednost da je bilo nemoguće uvrediti se. Pa ipak, Morganu bi se više dopadala tišina.
<BR>&nbsp;&nbsp;&nbsp;&nbsp;&nbsp;Takođe je želeo, ponekad čak usrdno, da vozač malo više pažnje posveti mnogobrojnim oštrim krivinama, budući da su jurili prilično brzo po gotovo mrklom mraku. Možda je bilo baš dobro što nije mogao da vidi sve gudure i provalije između kojih su se provlačili, napredujući uz podnožje brda. Put je predstavljao trijumf vojnog inženjerstva iz devetnaestog veka - delo poslednje kolonijalne sile, sazdano prilikom završnog pohoda na ponosne brđane iz unutrašnjosti. Ali nikada nije bio preudešen za automatski saobraćaj, tako da je bilo trenutaka kada se Morgan pitao da li će uopšte izvući živu glavu.
<BR>&nbsp;&nbsp;&nbsp;&nbsp;&nbsp;A onda, najednom, on zaboravi na strah i ljutnju zbog neispravnosti.
<BR>&nbsp;&nbsp;&nbsp;&nbsp;&nbsp;"Evo nas!" reče šofer ponosno, kada su kola zašla za jedan obronak brda.
<BR>&nbsp;&nbsp;&nbsp;&nbsp;&nbsp;Sri Kanda je i dalje potpuno bila nevidljiva u tami, koju još nije narušio nikakav vesnik predstojećeg svitanja. Na njeno prisustvo ukazivala je samo tanka traka svetlosti, koja je vijugavo stajala pod zvezdama, kao da je kakvom čarolijom bila okačena o nebo. Morgan je znao da su to što vidi samo svetiljke postavljene pre dve stotine godina da obasjavaju put hodočasnicima, koji su se peli najdužim stepenicama na svetu; ali prizor je u toj meri izmicao okvirima logike i gravitacije da je gotovo izgledao kao naslućenje njegovog sna. Stolećima pre no što je on rođen, ljudi su, nadahnuti učenjima filozofa koja su nadmašala njegove mogućnosti poimanja, započeli jedan posao koga se on sada latio da završi. Oni su, u sasvim doslovnom smislu, podigli prve, grube stepenike na putu ka zvezdama.
<BR>&nbsp;&nbsp;&nbsp;&nbsp;&nbsp;Ne osećajući se više pospano, Morgan je stao da posmatra kako se pruga svetlosti približava, rastačući se u nisku sačinjenu od nebrojenih treperavih perli. Planina je sada postala vidljiva kao crni trougao koji zaklanja pola neba. Postojalo je nešto zloslutno u njenoj utihloj, uznosećoj prisutnosti; Morgan je gotovo mogao da zamisli da je ona odista obitavalište bogova, koji su znali za njegovo poslanstvo i prikupljali snagu da mu se odupru.
<BR>&nbsp;&nbsp;&nbsp;&nbsp;&nbsp;Ali tih crnih primisli potpuno nestade u času kada su stigli do polazne stanice uspinjače; Morgan je iznenađeno ustanovio da se u maloj čekaonici već tiskalo najmanje stotinu ljudi, bez obzira na to što je bilo tek pet časova. Naručio je po šolju prijatne, tople kafe za sebe i brbljivog šofera - koji, na Morganovo olakšanje, nije pokazao zanimanje da nastavi put uz planinu. "Bio sam gore najmanje dvadeset puta", reče on tonom u kome se javio možda malo prenaglašen prizvuk dosade. "Odspavaću jednu partiju u kolima, dok vi ne siđete."
<BR>&nbsp;&nbsp;&nbsp;&nbsp;&nbsp;Pošto je kupio kartu, Morgan je brzo procenio situaciju i došao do zaključka da će doći na red u trećem ili četvrtom navratu. Sada mu je bilo milo što je poslušao Saratov savet i stavio u džep termoogrtač; već na ovoj visini, od ciglih dve hiljade metara, bilo je prilično hladno. Na vrhu, od koga ga je delilo još tri kilometra, mora da je bilo stvarno studeno.
<BR>&nbsp;&nbsp;&nbsp;&nbsp;&nbsp;Dok je red prilično tihih i pospanih posetilaca polako napredovao, Morgan je primetio da samo on nema fotografski aparat, što mu je izmamilo smešak na usnama. Gde su se deli pravi hodočasnici, zapitao se on? A onda se prisetio; njihovo mesto nije bilo ovde. Nije postojao lak put do neba, Nirvane, ili čemu su već vernici težili. Zasluga se sticala jedino vlastitim naporima, a ne pomoću mašina. Zanimljivo učenje, u kome je bila skrivena velika istina; no, postojali su trenuci kada su mašine bile nezamenjive.
<BR>&nbsp;&nbsp;&nbsp;&nbsp;&nbsp;Konačno je i on dobio mesto u kabini, koja je, uz prilično bučnu škripu kablova, počela da se uspinje. Morgana ponovo obuze ono poznato osećanje naslućivanja, od koga su ga podilazili žmarci. Lift koji je on planirao da sagradi podizaće terete do visina što će preko deset hiljada puta nadmašiti doseg ovog primitivnog sistema, koji je po svoj prilici podignut još u dvadesetom stoleću. Pa ipak, bez obzira na ogromnu razliku, osnovna načela biće u oba slučaja gotovo istovetna.
<BR>&nbsp;&nbsp;&nbsp;&nbsp;&nbsp;Kabinu koja se ljuljala optakala je potpuna tama, koju bi jedino narušilo osvetljeno stepenište, kada bi povremeno ušlo u vidno polje putnika. Bilo je potpuno pusto, kao da nebrojeni milioni, koji su se s mukom uspinjali uz planinu tokom poslednjih tri hiljade godina, nisu imali nijednog sledbenika. Ali onda Morganu sinu da su oni koji su odlučili da se pešice popnu do vrha sigurno već daleko odmakli, hitajući na susret sa svitanjem; ovi niži obronci planine ostali su za njima pre mnogo časova.
<BR>&nbsp;&nbsp;&nbsp;&nbsp;&nbsp;Na visini od četiri kilometra putnici su morali da promene kabinu; no, prelaz do nove stanice uspinjače nije bio dug, tako da nisu izgubili mnogo vremena. Čvršće se umotavši u metaliziranu tkaninu svog termoogrtača, Morgan ponovo pomisli kako je baš mudro postupio što ga je poneo. Osećao je pod nogama ledenu skramicu, a već je morao i dublje da diše u razređenom vazduhu. Uopšte se nije iznenadio kada je u maloj stanici primetio stalke sa bocama za kiseonik, čija su uputstva za upotrebu bila vidno istaknuta.
<BR>&nbsp;&nbsp;&nbsp;&nbsp;&nbsp;A onda, najzad, kada su otpočeli poslednju deonicu uspona, javila su se prva znamenja predstojećeg dana. Istočne zvezde još su blistale nesmanjenom slavom - sa Venerom koja im je bila perjanica - ali nekoliko tanušnih, visokih oblaka počelo je da rudi prvim odsevima sada već nedalekog svitanja. Morgan brižno baci pogled na časovnik, zapitavši se da li će stići na vreme. No, ospokojio se kada je video da do zore ima još trideset minuta.
<BR>&nbsp;&nbsp;&nbsp;&nbsp;&nbsp;Jedan od putnika iznenada pokaza prema ogromnom stepeništu, čiji su se odeljci povremeno videli pod njima kako se vijugavo uspinju uz sada već veoma strm obronak planine. Više nije bilo pusto; krećući se snenom sporošću, desetine muškaraca i žena s naporom je napredovalo uz nebrojene stepenike. Svakog minuta pojavljivalo ih se sve više i više; koliko se već časova uspinju, zapita se Morgan? Sigurno cele noći, a možda i znatno duže - budući da je mnogo hodočasnika bilo već zašlo u godine, tako da po svoj prilici nisu bili u stanju da prevale uspon samo u jednom danu. Iznenadio se kada je video da toliko ljudi još veruje.
<BR>&nbsp;&nbsp;&nbsp;&nbsp;&nbsp;Trenutak potom ugledao je prvog monaha - visoku priliku, odevenu u odoru boje šafrana. Hod mu se odlikovao metronomskom pravilnošću; nije gledao ni desno ni levo, niti je obratio i najmanju pažnju na kabinu koja mu je promakla iznad obrijane glave. Takođe je izgledalo da ne haje ni za prirodne elemente, budući da su mu desna ruka i rame bili nagi i izloženi naletima ledenog vetra.
<BR>&nbsp;&nbsp;&nbsp;&nbsp;&nbsp;Kada se približila stanici, kabina uspinjače počela je da usporava; a onda se zaustavila, brzo izručila svoj zgusnuti tovar putnika i ponovo otpočela dugi spust. Morgan se pridružio masi od dve ili tri stotine ljudi, koji su se tiskali u malom amfiteatru, isklesanom na zapadnom obronku planine. Svi su netremice zurili preda se, u tamu, iako se ništa nije videlo osim trake svetlosti, koja se vijugavo spuštala u ponor. Zadocneli penjači na završnom odeljku stepeništa ulagali su poslednje napore, nastojeći da verom savladaju umor.
<BR>&nbsp;&nbsp;&nbsp;&nbsp;&nbsp;Morgan ponovo baci pogled na časovnik; još deset minuta. Nikada ranije nije se našao među toliko utihlih ljudi; turisti sa spremnim fotografskim aparatima i smerni hodočasnici bili su sada ujedinjeni u istoj nadi. Vremenske prilike bile su besprekorne; uskoro će svi saznati da li je putovanje bilo uzaludno.
<BR>&nbsp;&nbsp;&nbsp;&nbsp;&nbsp;Prigušen zvuk zvona oglasio se iz hrama, koji je još bio nevidljiv u tami, stotinu metara iznad njihovih glava; istog trenutka pogasiše se sve svetiljke duž neverovatnog stepeništa. Sada su mogli da vide, stojeći leđima okrenuti prema skrivenom rađanju sunca, kako prvi slabašni sjaj dana obliva oblake daleko dole; ali ogromna masa planine još je sputavala dolazeće svitanje.
<BR>&nbsp;&nbsp;&nbsp;&nbsp;&nbsp;Iz sekunde u sekundu svetlost je postajala sve izrazitija sa obe strane Sri Kande, kako je sunce nadrastalo poslednja uporišta noći. A tada se kroz gomilu, koja je strpljivo iščekivala, razleže prigušeni usklik strahopoštovanja.
<BR>&nbsp;&nbsp;&nbsp;&nbsp;&nbsp;U prvi mah ništa se nije dogodilo, da bi odmah potom, najednom, trougao bio tu - savršeno simetričan, oštrih ivica i najgušće plave boje; prostirao se preko polovine Taprobanija. Planina nije zaboravila svoje poklonike; njena čuvena senka ležala je na moru oblaka - simbol koji je svaki hodočasnik mogao da protumači po svom nahođenju.
<BR>&nbsp;&nbsp;&nbsp;&nbsp;&nbsp;Gotovo je izgledao kao čvrsto telo u svojoj pravolinijskoj savršenosti, sličan pre kakvoj oborenoj piramidi, nego pukoj utvari od svetlosti i senke. Kako je sjaj dana rastao oko njega, a prvi neposredni zraci sunca stali da obrubljuju obronke planine, on kao da je ovim kontrastom postao još tmastiji i gušći; pa ipak, kroz tanak pokrov oblaka koji je omogućio kratkovečno postojanje prikaze, Morgan je u tami uspeo da razabere jezera, brda i šume zemlje koja se budila.
<BR>&nbsp;&nbsp;&nbsp;&nbsp;&nbsp;Teme tog maglovitog trougla mora da je hitalo ka njemu ogromnom brzinom, budući da se sunce okomito dizalo iza planine, ali Morgan nije bio svestan nikakvog kretanja. Vreme kao da je bilo zaustavljeno; bio je to jedan od retkih trenutaka u njegovom životu kada mu je iz pameti iščilela svaka primisao na protok minuta. Na duši mu je ležala senka večnosti, baš kao što je na oblacima počivala senka planine.
<BR>&nbsp;&nbsp;&nbsp;&nbsp;&nbsp;A onda je počela lagano da kopni; tama se razilazila sa neba kao što se boja rastače u vodi. Utvarni, svetlucavi predeo pod njima sticao je obrise stvarnosti; na pola puta prema obzorju prasnula je bešumna eksplozija svetlosti u času kada su sunčevi zraci dosegli prozor na istočnom pročelju neke zgrade. A negde iza nje - ukoliko ga oči nisu varale - Morgan kao da je nazirao i slabašnu, tamnu prugu okružujućeg mora.
<BR>&nbsp;&nbsp;&nbsp;&nbsp;&nbsp;Na Taprobaniju je svanuo novi dan.
<BR>
<BR>&nbsp;&nbsp;&nbsp;&nbsp;&nbsp;Posetioci su lagano stali da se razilaze. Neki su se vratili do stanice uspinjače, dok su drugi, snažniji, pošli prema stepeništu, u pogrešnom uverenju da je silaženje lakše od penjanja. Većina njih jedva će dočekati da se ponovo ukrca u kabinu uspinjače na nekoj od nižih stanica; tek će nekolicini poći za rukom da prevali ceo put do podnožja.
<BR>&nbsp;&nbsp;&nbsp;&nbsp;&nbsp;Morgan je bio jedini koji je, praćen mnogim radoznalim pogledima, nastavio uzbrdo kratkim stepenicama koje su vodile do manastira na samom vrhu planine. U času kada je stigao do zidina ovog zdanja, čija je glatka gipsana oplata počela blago da se presijava pri prvim neposrednim zracima sunca, gotovo da je ostao bez daha, tako da mu je bilo milo što mu se ukazala prilika da se za trenutak osloni o masivna drvena vrata.
<BR>&nbsp;&nbsp;&nbsp;&nbsp;&nbsp;Neko ga je sigurno posmatrao, jer pre no što je uspeo da pronađe zvonce ili da na neki drugi način obznani svoj dolazak, dveri su se bešumno otvorile i pred njim se obreo jedan monah odeven u žutu odoru, koji ga je pozdravio sklopljenih ruku.
<BR>&nbsp;&nbsp;&nbsp;&nbsp;&nbsp;"Aju bovan, doktore Morgan. Mahanajake Thero će vas rado primiti."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
