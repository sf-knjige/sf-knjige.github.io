<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56. POGLED SA TERASE
<P>&nbsp;&nbsp;&nbsp;&nbsp;&nbsp;Spoljnja vrata severne vazdušne komore otvoriše se bez teškoća, uokvirivši pravougaonik potpune tame. Tminu je vodoravno presecala jedna plamena linija - zaštitno priručje ispusta, koje je blistalo u snopu reflektora upravljenog pravo uvis sa daleke planine. Morgan duboko udahnu vazduh i nape kombinezon. Osećao se veoma udobno. Mahnu Čangu, koji ga je posmatrao kroz prozor unutrašnjih vrata, a onda iziđe iz Tornja.
<BR>&nbsp;&nbsp;&nbsp;&nbsp;&nbsp;Ispust koji je okruživao Toranj predstavljao je metalnu rešetku široku oko dva metra; od njene ivice pružala se bezbednosna mreža još tideset metara. Deo koji je Morgan video nije uspeo ništa da uhvati tokom mnogih godina strpljivog čekanja.
<BR>&nbsp;&nbsp;&nbsp;&nbsp;&nbsp;On krenu u obilaženje Tornja, štiteći oči od bleska koji mu je dopirao od nogu. Pri toj prodornoj svetlosti dolazilo je do izražaja svako ispupčenje ili nedostatak na površini, koja se prostirala povrh njega poput kakvog druma ka zvezdama - što je, u neku ruku, i bila.
<BR>&nbsp;&nbsp;&nbsp;&nbsp;&nbsp;Kao što je očekivao i nadao se, eksplozija na naspramnoj strani Tornja nije ovde izazvala nikakva oštećenja; za tako nešto bila bi potrebna atomska, a ne puka elektrohemijska bomba. Dva žleba tračnica, koja su čekala prvo prispeće, pružala su se nagore u beskraj, u savršenom ustrojstvu kao i uvek. A na pedeset metara ispod terase - premda je bilo teško gledati u tom smeru zbog snažnog sjaja - uspeo je da razabere isturene odbojnike, spremne za zadatak koji nikada neće morati da izvrše.
<BR>&nbsp;&nbsp;&nbsp;&nbsp;&nbsp;Držeći se blizu okomitog pročelja Tornja, Morgan lagano pođe u pravcu zapada i stiže do prvog ugla. Dok je zalazio za njega, on se osvrnu i baci pogled prema otvorenim vratima vazdušne komore i - odista relativnoj! - bezbednosti koju je ona predstavljala. A zatim nastavi odvažno duž golog zida zapadnog pročelja.
<BR>&nbsp;&nbsp;&nbsp;&nbsp;&nbsp;Ispunjavala ga je neobična mešavina ushićenja i zebnje, koju nije iskusio još od onda kada je naučio da pliva i prvi put se obreo u vodi čija je dubina nadmašala njegovu visinu. Iako je bio uveren da ne postoji prava opasnost, ipak je moglo biti. Iz glave mu nije izbijala KORA, koja ga je vrebala iz prikrajka; ali Morgan nikada nije voleo da ostavi posao nezavršen, a ova misija još nije bila okončana.
<BR>&nbsp;&nbsp;&nbsp;&nbsp;&nbsp;Zapadno pročelje bilo je u dlaku isto kao i severno, samo što nije imalo vazdušnu komoru. Ni ovde se nije moglo videti nikakvo oštećenje, iako je ova strana bila bliža poprištu eksplozije.
<BR>&nbsp;&nbsp;&nbsp;&nbsp;&nbsp;Obuzdavajući poriv da požuri - uostalom, napolju je tek tri minuta - Morgan krenu prema narednom uglu. Još pre no što je zašao za njega, postalo mu je jasno da neće moći da okonča planirano obilaženje Tornja. Ispust je bio odvaljen i štrčao je u svemiru, poput izvijenog metalnog jezika. Bezbednosna mreža potpuno je nestala, nesumnjivo otrgnuta prilikom pada transportera.
<BR>&nbsp;&nbsp;&nbsp;&nbsp;&nbsp;Neću da silujem sreću, reče Morgan u sebi. Ipak, nije mogao da odoli da ne pogleda iza ugla, držeći se pri tom za deo zaštitnog priručja koji je ostao na mestu.
<BR>&nbsp;&nbsp;&nbsp;&nbsp;&nbsp;Tračnice su bile pune krhotina, a eksplozija je ogulila boju sa Tornja. Ali, koliko je Morgan mogao da proceni, nije bilo štete koju nekolicina ljudi sa gorionicima za rezanje nije mogla da popravi za par sati. On podrobno opisa situaciju Čangu, koji izrazi zadovoljstvo i pozva Morgana da požuri natrag.
<BR>&nbsp;&nbsp;&nbsp;&nbsp;&nbsp;"Ne brinite", reče Morgan. "Preostalo mi je još deset minuta kiseonika, a samo trideset metara. To bih mogao da prevalim i sa vazduhom koji trenutno imam u plućima."
<BR>&nbsp;&nbsp;&nbsp;&nbsp;&nbsp;Nije, međutim, imao nameru da to isproba. Bilo mu je već dovoljno uzbuđenja za jednu noć. Čak i previše, ako je verovati KORI; od sada će bespogovorno izvršavati njena naređenja.
<BR>&nbsp;&nbsp;&nbsp;&nbsp;&nbsp;Kad se vratio do otvorenih vrata vazdušne komore, zastao je nekoliko poslednjih trenutaka pored zaštitnog priručja, okupan vodoskokom svetlosti koji je kuljao sa vrha Sri Kande, daleko ispod. Snop je bacao njegovu veoma izduženu senku pravo duž Tornja, okomito uvis put zvezda. Senka mora da se pružala hiljadama kilometara i Morganu najednom pade na pamet da ona možda sada seže i do transportera koji se brzo spuštao sa stanice na visini od deset hiljada kilometara. Ukoliko bi mahnuo rukom, spasioci bi mogli da uoče njegove signale; mogao bi da razgovara sa njima Morzeovom azbukom.
<BR>&nbsp;&nbsp;&nbsp;&nbsp;&nbsp;Ova nesputana maštarija nadahnu jednu znatno ozbiljniju pomisao. Da li bi možda bilo bolje da sačeka ovde, sa ostalima, umesto da rizikuje povratak na Zemlju u Pauku? Ali putovanje do središnje stanice, gde bi mu bila ukazana prvorazredna medicinska nega, potrajalo bi čitavu sedmicu. To nije bila baš izgledna alternativa, budući da mu je za povratak na Sri Kandu bilo potrebno manje od tri časa.
<BR>&nbsp;&nbsp;&nbsp;&nbsp;&nbsp;Vreme je da se vrati unutra - zalihe vazduha već su mu se smanjile, a više nije imao šta da vidi. Bila je to razočaravajuća ironija, s obzirom na spektakularan pogled koji bi mu se normalno pružao odavde, kako danju tako i noću. Sada su, međutim, planeta dole i nebesa gore bili potrti zaslepljujućim sjajem sa Sri Kande; lebdeo je u sićušnoj vaseljeni svetlosti, okružen mrklim mrakom sa svih strana. Izgledalo je gotovo neverovatno da se nalazi u svemiru, ako ni zbog čega drugog, ono zbog osećaja težine. Ispunjavala ga je sigurnost, kao da stoji na samoj planini, a ne šest stotina kilometara iznad nje. Bila je to pomisao u kojoj je valjalo uživati i poneti je natrag na Zemlju.
<BR>&nbsp;&nbsp;&nbsp;&nbsp;&nbsp;On potapša glatku, krutu površinu Tornja, većeg u odnosu na njega nego što je slon u odnosu na amebu. Ali ameba nikada ne bi mogla da pojmi slona - a još manje da ga sazda.
<BR>&nbsp;&nbsp;&nbsp;&nbsp;&nbsp;"Vidimo se na Zemlji kroz godinu dana", prošaputa Morgan i polako zatvori vrata vazdušne komore za sobom.
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
