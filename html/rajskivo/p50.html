<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>44. PEĆINA NA NEBU
<P>&nbsp;&nbsp;&nbsp;&nbsp;&nbsp;Duboko u nedrima planine, među očitavačima i komunikacionom opremom zemaljskog operativnog centra, Morgan i njegovo inženjersko osoblje stajali su oko desetostruko umanjenog holograma najnižeg odeljka Tornja. Bio je savršen u svim pojedinostima, računajući tu i četiri tanušne linije traka-vođica koje su se pružale duž svakog pročelja. Nestajale su u vazduhu tik iznad poda, a bilo je teško pojmiti da bi, čak i pri ovim smanjenim razmerama, one nastavile da se spuštaju još šezdeset kilometara - kroz celu Zemljinu koru...
<BR>&nbsp;&nbsp;&nbsp;&nbsp;&nbsp;"Daj nam presek", reče Morgan, "i podigni Podrum do nivoa očiju."
<BR>&nbsp;&nbsp;&nbsp;&nbsp;&nbsp;Toranj najednom izgubi svoju prividnu materijalnost i pretvori se u sjajnu utvaru - u dugačku, kvadratnu kutiju tankih zidova, praznu iznutra sa izuzetkom superprovodljivih kablova za napajanje energije. Najniži deo - 'Podrum' je odista bio dobar naziv, bez obzira na to što se nalazio na sto puta većoj visini nego vrh planine - zaptiven je odozgo i odozdo i tako se dobila kockasta komora, osnovice petnaest metara.
<BR>&nbsp;&nbsp;&nbsp;&nbsp;&nbsp;"Ulazi?" upita Morgan.
<BR>&nbsp;&nbsp;&nbsp;&nbsp;&nbsp;Dva segmenta prizora počeše nešto jače da sjaje. Jasno istaknuta na severnom i južnom pročelju, između tračnica žlebova-vodnica, nalazila su se spoljnja vrata dveju vazdušnih komora, međusobno veoma razmaknuta, kako to nalažu uobičajene mere predostrožnosti za sve svemirske nastambe.
<BR>&nbsp;&nbsp;&nbsp;&nbsp;&nbsp;"Ušli su kroz južna vrata, naravno", objasni dežurni oficir. "Ne znamo da li su oštećena prilikom eksplozije."
<BR>&nbsp;&nbsp;&nbsp;&nbsp;&nbsp;Pa, postoje još tri ulaza, pomisli Morgan - a njega je zanimao onaj donji par. Bila je to jedna od zamisli koje su u poslednji čas uključene u projekat. U istu grupu spadao je i sam Podrum; prvobitno je smatrano nepotrebnim sagraditi sklonište na sektoru Tornja koji će na kraju sačinjavati deo zemaljskog terminala.
<BR>&nbsp;&nbsp;&nbsp;&nbsp;&nbsp;"Nagni dno ka meni", naredi Morgan.
<BR>&nbsp;&nbsp;&nbsp;&nbsp;&nbsp;Praveći luk svetlosti, Toranj poče da se iskošuje, sve dok nije došao u vodoravni položaj; ostao je tako da lebdi u vazduhu, sa donjim krajem okrenutim prema Morganu. Sada je mogao da vidi sve pojedinosti dvadeset metara dugačkog i širokog poda - ili krova, iz perspektive njegovih orbitalnih graditelja.
<BR>&nbsp;&nbsp;&nbsp;&nbsp;&nbsp;Blizu severne i južne ivice, vodeći do dve nezavisne vazdušne komore, nalazili su se otvori koji su omogućavali pristup odozdo. Jedini problem bio je kako stići do njih - šest stotina kilometara uz nebo.
<BR>&nbsp;&nbsp;&nbsp;&nbsp;&nbsp;"Sistem za održavanje života?"
<BR>&nbsp;&nbsp;&nbsp;&nbsp;&nbsp;Vazdušne komore utopiše se u ustrojstvo, a optičko težište premesti se na mali orman u središtu prostorije.
<BR>&nbsp;&nbsp;&nbsp;&nbsp;&nbsp;"To je glavni problem, doktore", uzvrati dežurni oficir smrknuto. "Postoji samo sistem za održanje pritiska. Nema prečistača, a, naravno, ni energije. Pošto je transporter izgubljen, ne vidim kako mogu da prežive noć. Temperatura već pada - deset stepeni od zalaska sunca."
<BR>&nbsp;&nbsp;&nbsp;&nbsp;&nbsp;Morganu se učini da mu je studen svemira prodrla u dušu. Radost zbog otkrića da su putnici izgubljenog transportera preživeli udes najednom poče da kopni. Čak i ako u Podrumu bude kiseonika za nekoliko dana, to im neće ništa vredeti ukoliko se posmrzavaju pre svitanja.
<BR>&nbsp;&nbsp;&nbsp;&nbsp;&nbsp;"Hteo bih da razgovaram sa profesorom Sesuijem."
<BR>&nbsp;&nbsp;&nbsp;&nbsp;&nbsp;"Ne možemo ga pozvati direktno - telefon u Podrumu povezan je jedino sa središnjom stanicom - ali, naravno, neće biti problema."
<BR>&nbsp;&nbsp;&nbsp;&nbsp;&nbsp;Ispostavilo se, međutim, da ovo poslednje nije baš sasvim tačno. Kada je veza najzad uspostavljena, na drugom kraju bio je vozač-pilot Čang.
<BR>&nbsp;&nbsp;&nbsp;&nbsp;&nbsp;"Žao mi je", reče on, "ali profesor je zauzet."
<BR>&nbsp;&nbsp;&nbsp;&nbsp;&nbsp;Morgan je za trenutak ostao bez reči, ispunjen nevericom; kada se ponovo oglasio, između svake reči napravio je kratku pauzu, a sa naročitim naglaskom izgovorio je svoje ime: "Kažite mu da doktor Vanevar Morgan želi da razgovara sa njim."
<BR>&nbsp;&nbsp;&nbsp;&nbsp;&nbsp;"Hoću, doktore - ali to baš ništa neće promeniti na stvari. Petlja nešto na nekom uređaju sa svojim studentima. Jedino su to uspeli da spasu - nekakav spektroskop - i sada ga postavljaju uz jedan osmatrački prozor..."
<BR>&nbsp;&nbsp;&nbsp;&nbsp;&nbsp;Morgan je teško uspevao da se obuzda. Taman je zaustio da uzvikne: "Jesu li poludeli?" kada ga Čang preduhitri.
<BR>&nbsp;&nbsp;&nbsp;&nbsp;&nbsp;"Ne poznajete profesora - ja sam proveo poslednju sedmicu s njim. On vam je ... pa, mislim da bi se to moglo nazvati fanatizmom. Trojica nas morala su da ga drže kako se ne bi vratio u kabinu po još opreme. A maločas mi je kazao da će on, ako ćemo ionako svi da umremo, preduzeti sve da bar jedan uređaj radi kako treba."
<BR>&nbsp;&nbsp;&nbsp;&nbsp;&nbsp;Morgan je mogao da razabere u Čangovom glasu da se ovaj, iako razložno razljućen, ipak u priličnoj meri divi svom uvaženom i teškom putniku. I odista, ako se trezveno razmisli, profesor je bio u pravu. Želja da se nešto spasi i tako bar delimično iskupe višegodišnji napori uloženi u tu zlosrećnu ekspediciju nije bila lišena smisla.
<BR>&nbsp;&nbsp;&nbsp;&nbsp;&nbsp;"Vrlo dobro", reče Morgan najzad, saglasivši se sa neumitnim. "Budući da nema ništa od ličnog kontakta, molio bih vas da mi vi podnesete kratak izveštaj o situaciji. Do sada sam sve informacije dobijao iz druge ruke."
<BR>&nbsp;&nbsp;&nbsp;&nbsp;&nbsp;Tog trenutka mu sinu da bi, zapravo, Čang mogao znatno bolje da ga uputi u stanje stvari nego profesor. Iako je držanje vozača-pilota do druge polovine ove titule često predstavljalo predmet podsmevanja među pravim astronautima, on je u svakom slučaju bio veoma umešan tehničar, valjano upućen u mehanički i elektronski inženjering.
<BR>&nbsp;&nbsp;&nbsp;&nbsp;&nbsp;"Nema mnogo šta da se kaže. Imali smo tako malo vremena na raspolaganju, da ništa nije moglo da se spase - izuzev tog vražjeg spektometra. Iskreno govoreći, uopšte nisam mislio da ćemo uspeti da se dočepamo vazdušne komore. Sve što imamo, dakle, jesu odela koja nosimo. Jednoj studentkinji, je, doduše, pošlo za rukom da ponese svoju putnu torbu - ali zamislite, molim vas, šta je bilo unutra: skica za njenu tezu, i to napisana na hartiji, za ime Boga! Čak nije bilo ni obezbeđeno od požara, kako nalažu pravila. Kada bismo imali dovoljno kiseonika, zapalili bismo tu hartijetinu da se malo ogrejemo."
<BR>&nbsp;&nbsp;&nbsp;&nbsp;&nbsp;Slušajući taj glas iz svemira i posmatrajući providni - ali naizgled čvrsti - hologram Tornja, Morganu se javi krajnje neobična prikaza. Mogao je da zamisli da su izbeglice, zapravo, sićušna, desetostruko umanjena ljudska bića koja se kreću tu, u najnižem odeljku; bilo je dovoljno samo ispružiti ruku i doneti im spasenje...
<BR>&nbsp;&nbsp;&nbsp;&nbsp;&nbsp;"Osim hladnoće, glavni problem je vazduh. Ne znam koliko će potrajati pre no što nas nagomilani CO <SUB>2</SUB> ne onesvesti - možda će neko čak i to izračunati, No, ma kakav bio odgovor, bojim se da će biti odveć optimistički." Čangov glas spusti se za nekoliko decibela i on poče da govori gotovo zavereničkim tonom, očigledno sa namerom da ga ostali ne čuju. "Profeseor i njegovi studenti to ne znaju, ali južna vazdušna komora oštećena je prilikom eksplozije. Postoji otvor - oko zaptivača se čuje stalno šištanje. Ne znam koliko je ozbiljno." Nivo glasa ponovo postade normalan. "Eto, tako stoje stvari. Čekamo da nam se javite."
<BR>&nbsp;&nbsp;&nbsp;&nbsp;&nbsp;A šta bismo, do vraga, drugo i mogli da kažemo na rastanku, pomisli Morgan, osim 'Do viđenja'?
<BR>
<BR>&nbsp;&nbsp;&nbsp;&nbsp;&nbsp;Rukovođenje u kriznim situacijama predstavljalo je veštinu kojoj se Morgan divio, premda nikada nije zavideo ljudima koji se nađu u takvoj situaciji. Janoš Bartok, oficir bezbednosti Tornja na središnjoj stanici, sada je bio u toj koži; onima u srcu planine, dvadeset pet hiljada kilometara ispod - i svega šest stotina od poprišta udesa - preostalo je samo da saslušaju izveštaje, daju korisne savete i zadovoljavaju radoznalost medija javnog informisanja što bolje umeju.
<BR>&nbsp;&nbsp;&nbsp;&nbsp;&nbsp;Suvišno je reći, Maksina Dival uspostavila je vezu samo nekoliko minuta posle nesreće i kao obično pitanja su joj bila veoma suvisla.
<BR>&nbsp;&nbsp;&nbsp;&nbsp;&nbsp;"Mogu li blagovremeno da se spuste sa središnje stanice?"
<BR>&nbsp;&nbsp;&nbsp;&nbsp;&nbsp;Morgan nije odmah uzvratio, iako je odgovor neopozivo bio odričan. Bilo bi, međutim, netaktično, pa čak i okrutno, već sada napustiti svaku nadu. Uostalom, sreća ih je već jednom poslužila...
<BR>&nbsp;&nbsp;&nbsp;&nbsp;&nbsp;"Ne želim da dajem lažne nade, ali sva je prilika da nam središnja stanica neće biti potrebna. Jedna ekipa radi znatno bliže - na deset K... deset hiljada kilometara... od stanice. Njihov transporter može stići do Podruma za dvadeset časova."
<BR>&nbsp;&nbsp;&nbsp;&nbsp;&nbsp;"Pa zašto, onda, već nisu krenuli na put?"
<BR>&nbsp;&nbsp;&nbsp;&nbsp;&nbsp;"Oficir bezbednosti Bartok uskoro će doneti odluku o tome - ali cela stvar mogla bi da bude uzaludna. Mislimo da imaju vazduha samo sa pola potrebnog vremena. Problem temperature takođe je veoma ozbiljan."
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Gore je noć, a oni nemaju nikakav izvor toplote. Nemoj to još da pustiš u promet, Maksina, ali može se dogoditi da prisustvujemo trci između smrzavanja i gušenja."
<BR>&nbsp;&nbsp;&nbsp;&nbsp;&nbsp;Usledila je pauza od nekoliko sekundi; a onda Maksina Dival reče neuobičajeno snebivljivim glasom: "Možda je ovo što ću kazati glupo, a da li bi meteorološke stanice mogle da upotrebe svoje velike infracrvene lasere..."
<BR>&nbsp;&nbsp;&nbsp;&nbsp;&nbsp;"Hvala, Maksina - ja sam ispao glup. Samo trenutak, da porazgovaram sa središnjom stanicom..."
<BR>&nbsp;&nbsp;&nbsp;&nbsp;&nbsp;Bartok je bio prilično ljubazan kada ga je Morgan pozvao, ali njegov odsečan odgovor sasvim je jasno stavio do znanja šta misli o amaterskom pačanju u posao profesionalaca.
<BR>&nbsp;&nbsp;&nbsp;&nbsp;&nbsp;"Izvini što sam te prekinuo", reče Morgan i ponovo stupi u vezu sa Maksinom. "Ponekad treba imati poverenja u stručnjake", reče joj on glasom u kome su se mešali ponos i tuga. "A naš je prvorazredni. Zvao je Kontrolu monsuna pre deset minuta. Oni upravo izračunavaju snagu snopa - nipošto ne žele da preteraju i gore sprže celo društvo."
<BR>&nbsp;&nbsp;&nbsp;&nbsp;&nbsp;"Bila sam, dakle, u pravu", reče Maksina slatkim glasom. "Trebalo je da se ti toga dosetiš, Vane. Šta si još zaboravio?"
<BR>&nbsp;&nbsp;&nbsp;&nbsp;&nbsp;Nije bio moguć nikakav odgovor i zato Morgan ništa nije uzvratio. Bio je svestan da Maksinin kompjuterski um hita napred i naslutio je šta će biti njeno naredno pitanje. Slutnje su se obistinile.
<BR>&nbsp;&nbsp;&nbsp;&nbsp;&nbsp;"Zar ne bi mogao da upotrebiš Pauka?"
<BR>&nbsp;&nbsp;&nbsp;&nbsp;&nbsp;"Čak su i konačni modeli ograničeni u pogledu visine - baterije ih mogu dići samo do tri stotine kilometara. Predviđeni su za inspekciju Tornja kada već bude ušao u atmosferu."
<BR>&nbsp;&nbsp;&nbsp;&nbsp;&nbsp;"Pa stavi onda jače baterije."
<BR>&nbsp;&nbsp;&nbsp;&nbsp;&nbsp;"Za samo nekoliko sati? Ali nije u tome glavni problem. Jedino vozilo koje je sada u probnom radu ne može da prevozi putnike."
<BR>&nbsp;&nbsp;&nbsp;&nbsp;&nbsp;"Mogao bi da ga pošalješ praznog."
<BR>&nbsp;&nbsp;&nbsp;&nbsp;&nbsp;"Ispitali smo i tu mogućnost, ali ne ide. Vozač je neophodan zbog pristajanja, kada Pauk bude stigao do Tornja. Osim toga, bili bi potrebni dani da izbavimo sedam ljudi, jedno po jedno."
<BR>&nbsp;&nbsp;&nbsp;&nbsp;&nbsp;"Ali sigurno postoji neki izlaz!"
<BR>&nbsp;&nbsp;&nbsp;&nbsp;&nbsp;"Imamo nekoliko planova, ali svi su suludi. Ako se ispostavi da je neki razboritiji od ostalih obavestiću te. U međuvremenu, postoji nešto što bi mogla da nam učiniš."
<BR>&nbsp;&nbsp;&nbsp;&nbsp;&nbsp;"Je li?" upita Maksina podozrivo.
<BR>&nbsp;&nbsp;&nbsp;&nbsp;&nbsp;"Objasni svojoj publici zbog čega svemirska letelica može da pristane uz neku drugu na visini od šest stotina kilometara - ali ne i uz Toranj. Kada to budeš obavila, verovatno ćemo imati neke novosti."
<BR>&nbsp;&nbsp;&nbsp;&nbsp;&nbsp;Kada je Maksinino pomalo ozlojeđeno lice nestalo sa ekrana, Morgan se ponovo obreo u dobro orkestriranom haosu operetivne sale; pustio je umu na volju da nesputano prebira sve vidove problema. Uprkos učtivom odbijanju oficira bezbednosti, koji je delotvorno obavljao svoju dužnost sa središnje stanice, ipak je mogla da mu sine neka korisna zamisao. Iako je bio uveren da ne može iskrsnuti nikakvo čarobnjačko rešenje, on je poznavao Toranj bolje od bilo koga drugog - sa izuzetkom, možda, Vorena Kingslija. Voren je verovatno bio potpunije upućen u tanane pojedinosti; ali Morgan je imao celovitiju opštu predstavu.
<BR>&nbsp;&nbsp;&nbsp;&nbsp;&nbsp;Sedam muškaraca i žena bilo je nasukano na nebu, pod okolnostima koje nisu imale presedan u svekolikoj istoriji svemirske tehnologije. Mora da postoji neki način da se oni izbave, pre no što ih otruje CO <SUB>2</SUB> ili pritisak padne tako nisko da komora postane, u doslovnom smislu, grob sličan Muhamedovom - na sredokraći između Neba i Zemlje.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
