<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. MOST KOJI JE IGRAO
<P>&nbsp;&nbsp;&nbsp;&nbsp;&nbsp;Čak i u ovom dobu trenutnih komunikacija i brzog globalnog prevoza bilo je prikladno imati neko mesto koje se moglo nazvati vlastita kancelarija. Nije se baš sve moglo uskladištiti u ustrojstva elektronskih naboja; još su postojale takve stvari kao što su dobre, staromodne knjige, profesionalna svedočanstva, nagrade i počasti, neimarski modeli, uzorci materijala, umetnička viđenja projekata (ne tako tačna kao računarska, ali veoma ukrasna) i, razume se, tepih od zida do zida, koji je svakom višem birokrati bio potreban da mu ublaži dejstvo spoljnje stvarnosti.
<BR>&nbsp;&nbsp;&nbsp;&nbsp;&nbsp;Morganova kancelarija, koju je u proseku viđao deset dana mesečno, nalazila se na šestom spratu, još označenom kao KOPNO, ogromne centrale zemaljske Konstrukcione Korporacije u Najrobiju. Sprat ispod nosio je oznaku MORE, a onaj iznad UPRAVA - što će reći, predsednik Kolins i njegovo carstvo. Nadahnut naivnom simbolikom, arhitekta je posvetio poslednji sprat SVEMIRU. Na krovu se nalazila čak i mala opservatorija, sa teleskopom promera trideset centimetara, koji je uvek bio u kvaru, zato što se koristio jedino prilikom zvaničnih prijema i to poglavito za krajnje neastronomske svrhe. Sobe na najvišim spratovima Triplanetnog hotela, udaljenog ni puni kilometar, predstavljale su omiljenu metu, budući da su se u njima često nahodili neki veoma neobični oblici života - ili, u najmanju ruku, ponašanja.
<BR>&nbsp;&nbsp;&nbsp;&nbsp;&nbsp;Pošto se nalazio u stalnoj vezi sa svoje dve sekretarice - jednom od krvi i mesa, a drugom elektronskom - Morgan nije očekivao nikakva iznenađenja kada se vratio u kancelariju, posle kratkog leta iz ASAR-a. Po merilima ranijih doba, njegova organizacija bila je izuzetno mala. Pod svojom neposrednom upravom držao je manje od tri stotine muškaraca i žena; ali po računarskim potencijalima koji su mu stajali na raspolaganju, kao i onima koji su se odnosili na obradu podataka, nije joj bila ravna ni celokupna ljudska populacija planete Zemlje.
<BR>&nbsp;&nbsp;&nbsp;&nbsp;&nbsp;"Kako je bilo sa šeikom?" upita ga Voren Kingsli, njegov zamenik i dugogodišnji prijatelj, čim su ostali nasamo.
<BR>&nbsp;&nbsp;&nbsp;&nbsp;&nbsp;"Vrlo dobro; mislim da smo našli zajednički jezik. Ali i dalje ne mogu da verujem da nas sputava tako glup problem. Šta kaže pravno odeljenje?"
<BR>&nbsp;&nbsp;&nbsp;&nbsp;&nbsp;"Izgleda da ćemo morati pred Svetski Sud. Ukoliko Sud dođe do zaključka da je posredi stvar od sveopšteg javnog interesa, naši prečasni prijatelji moraće da se sklone... premda, ako reše da budu tvrdoglavi, nastaće prilično zetegnuta situacija. Možda bi mogao da im pošalješ mali zemljotres da se predomisle."
<BR>&nbsp;&nbsp;&nbsp;&nbsp;&nbsp;Činjenica da se Morgan nalazio u upravi Tektonskog društva odavno je predstavljala povod za zbijanje šala između njega i Kingslija; no, TD - po svoj prilici, srećom - još nije raspolagao načinom da kontroliše i usmerava zemljotrese, niti je očekivalo da će za tako nešto ikada biti kadro. Najviše čemu se moglo nadati bilo je njihovo predviđanje, odnosno razuđivanje energija zemljotresa pre no što stignu da počine veće štete. No, čak i tu, gornja granica uspešnosti pela se samo do sedamdeset pet odsto.
<BR>&nbsp;&nbsp;&nbsp;&nbsp;&nbsp;"Dobra zamisao", reče Morgan. "Razmisliću o tome. A sad, kako stoje stvari sa drugim problemom?"
<BR>&nbsp;&nbsp;&nbsp;&nbsp;&nbsp;"Sve je spremno - hoćeš li odmah da vidiš?"
<BR>&nbsp;&nbsp;&nbsp;&nbsp;&nbsp;"Hoću. Hajde da se suočimo sa najgorim."
<BR>&nbsp;&nbsp;&nbsp;&nbsp;&nbsp;Prozori kancelarije se zamračiše, a u središtu prostorije pojavi se mreža sjajnih linija.
<BR>&nbsp;&nbsp;&nbsp;&nbsp;&nbsp;"Pazi dobro, Vane", reče Kingsli. "Ovo je režim koji nam zadaje grdnu glavobolju."
<BR>&nbsp;&nbsp;&nbsp;&nbsp;&nbsp;Nizovi slova i brojeva otelotvoriše se u praznom vazduhu - brzine, korisne nosivosti, ubrzanja, prolazna vremena - a Morgan stade brzo da ih guta pogledom. Zemljina kugla, ispresecana geografskim dužinama i širinama, lebdela je tik iznad tepiha; iz nje je nicala, sve do visine koja je nešto malo premašala čovekovu, jedna sjajna nit, označavajući položaj orbitalnog tornja.
<BR>&nbsp;&nbsp;&nbsp;&nbsp;&nbsp;"Pet stotina puta ubrzano; uvećanje postraničnih razmera pedeset. Počinjemo."
<BR>&nbsp;&nbsp;&nbsp;&nbsp;&nbsp;Neka nevidljiva sila stade da dejstvuje na liniju svetlosti, potiskujući je iz okomitog položaja. Smetnja se pomicala nagore, oponašajući, posredstvom miliona računskih radnji koje je kompjuter vršio u sekundi, uspon korisnog tereta kroz Zemljino gravitaciono poje.
<BR>&nbsp;&nbsp;&nbsp;&nbsp;&nbsp;"Koliko je odstupanje?" upita Morgan, napregavši oči da bi što bolje razabrao pojedinosti simulacije.
<BR>&nbsp;&nbsp;&nbsp;&nbsp;&nbsp;"Oko dvesta metara u ovom času. Dostići će tri stotine pre no što..."
<BR>&nbsp;&nbsp;&nbsp;&nbsp;&nbsp;Nit puče. Krećući se snenom sporošću, koja je odražavala stvarne brzine od više hiljada kilometara na čas, dva segmenta slomljenog tornja počeše da se međusobno udaljavaju - jedan uvijajući se prema Zemlji, a drugi hitajući poput biča u svemir... Ali do Morganove svesti više nije dopirala ova zamišljena nesreća, koja je postojala jedino u računarevom umu; istisnula ju je prikaza stvarnosti koja ga je već godinama proganjala.
<BR>&nbsp;&nbsp;&nbsp;&nbsp;&nbsp;Video je taj dva stoleća stari film najmanje pedeset puta do sada, a neke sekvence ispitao je sličicu po sličicu, sve dok napamet nije naučio svaku pojedinost. Bili su to, uostalom, najskuplji metri filmske trake koji su ikada snimljeni, bar u vreme mira. Svaki minut koštao je saveznu državu Vašington više miliona dolara.
<BR>&nbsp;&nbsp;&nbsp;&nbsp;&nbsp;Preko kanjona prostirao se vitak (odveć vitak!) i graciozan most. Nije bilo saobraćaja na njemu: stajala su samo jedna kola koja je vozač ostavio negde oko sredine. Nije ni čudo što je tako postupio, budući da je most počeo da se ponaša kao nijedan ranije u celoj istoriji mostogradnje.
<BR>&nbsp;&nbsp;&nbsp;&nbsp;&nbsp;Činilo se nestvarno da hiljade tona metala mogu da izvode takav vazdušni balet; znatno je bliža pameti bila pomisao da je most načinjen od gume, a ne od čelika. Široka, spora talasanja, čije su amplitude dostizale više metara, strujala su celom dužinom raspona, tako da se kolovoz postavljen između stubova izvijao napred-nazad poput ljutite zmije. Vetar koji je duvao kroz kanjon svirao je svoju melodiju daleko ispod granice čujnosti ljudskog uha, poklapajući se sa prirodnom učestalošću tog divnog, ukletog ustrojstva. Torzione vibracije gomilale su se satima, ali niko nije znao kada će uslediti kraj. Ovaj dugotrajni ropac samo je produžio muke ionako zlosrećnih projektanata, kojima bi nesumnjivo bilo lakše da se most brzo srušio.
<BR>&nbsp;&nbsp;&nbsp;&nbsp;&nbsp;Najednom, noseći kablovi popucaše i fijuknuše uvis poput ubilačkih, čeličnih bičeva. Izvijajući se i okrečući, kolovoz poče da se strmoglavljuje prema reci, dok su se komadi zdanja razletali na sve strane. Čak i kada se projektovao normalnom brzinom, ovaj poslednji čin kataklizme delovao je nekako usporeno; razmere nesreće bile su tako velike da ljudski um nije imao nikakvu osnovu na kojoj bi mogao da izvrši poređenje. Sve je, zapravo, bilo gotovo za pet sekundi; posle toga, most preko Takomskog tesnaca zavredio je svoje neizbrisivo mesto u povesti naimarstva. Dve stotine godina kasnije, fotografija njegovih poslednjih trenutaka visila je na zidu Morganove kancelarije, a ispod nje je bilo ispisano: 'Jedan od naših manje uspelih proizvoda.'
<BR>&nbsp;&nbsp;&nbsp;&nbsp;&nbsp;Za Morgana to nije bila šala, već stalni podsetnik da neočekivano uvek vreba iz prikrajka. Kada se projektovao Gibraltarski Most, on je veoma pažljivo proučio fon Karmanovu klasičnu analizu nesreće u Takomskom tesnacu, izvukavši mnoštvo nauka iz jedne od najskupljih grešaka prošlosti. Čak ni najsnažnije oluje koje su besnele sa Atlantika nisu stvarale ozbiljnije vibracione probleme, premda je kolovoz odstupao i do stotinu metara od središnje linije - baš kao što je proračunato.
<BR>&nbsp;&nbsp;&nbsp;&nbsp;&nbsp;Ali svemirski lift predstavljao je takav korak napred u nepoznato da se sa nekim neprijatnim iznenađenjima naprosto moralo računati. Snage vetrova na atmosferskom nivou lako je bilo proceniti, ali takođe je valjalo uzeti u obzir vibracije koje će izazivati zaustavljanje i pokretanje tereta - pa čak, s obzirom na ogromnost zdanja, i plimsko dejstvo Sunca i Meseca. I to ne pojedinačno, već u skupnom učinku; dodavši uz sve to i poneki slučajni zemljotres da bi se upotpunila slika takozvanog 'najgoreg slučaja'.
<BR>&nbsp;&nbsp;&nbsp;&nbsp;&nbsp;"Sve simulacije u okviru ovog režima, izraženog tonama korisnog tereta po času, daju iste rezultate. Vibracije se pojačavaju, dok ne dođe do loma na otprilike pet stotina kilometara. Moraćemo da pojačamo prigušenje - i to drastično."
<BR>&nbsp;&nbsp;&nbsp;&nbsp;&nbsp;"Toga sam se i bojao. Koliko je potrebno?"
<BR>&nbsp;&nbsp;&nbsp;&nbsp;&nbsp;"Još deset megatona."
<BR>&nbsp;&nbsp;&nbsp;&nbsp;&nbsp;Morgan je za trenutak iskusio tmurno zadovoljstvo zbog brojke koju je čuo. Bilo je to veoma blizu vrednosti koju je on predvideo, koristeći svoju inženjersku intuiciju i tajanstvene resurse podsvesti. Računar je to sada potvrdio; moraće da povećaju 'sidrišnu' masu na orbiti za deset miliona tona.
<BR>&nbsp;&nbsp;&nbsp;&nbsp;&nbsp;Čak i po merilima najobimnijih zemljanih radova na planeti Zemlji, ta masa nipošto nije bila ništavna; ona je odgovarala kamenoj kugli promera oko dve stotine metara. Morganu se najednom vrati slika Jakagale, onakva kakvu ju je poslednji put video, kako se uzdiže spram taprobanijskog neba. Zamislite da to podignete četrdeset hiljada kilometara u svemir! Srećom, tako nešto neće biti potrebno; postojale su najmanje dve alternative.
<BR>&nbsp;&nbsp;&nbsp;&nbsp;&nbsp;Morgan je uvek dopuštao svojim potčinjenima da misle vlastitom glavom; jedino je na taj način uspevao da obezbedi odgovornost, odnosno da sa sopstvenih pleća skine silno breme; osim toga, bilo je mnogo prilika kada mu je osoblje dolazilo do rešenja koja bi njemu možda promakla.
<BR>&nbsp;&nbsp;&nbsp;&nbsp;&nbsp;"Šta predlažeš, Vorene?" upita on tiho.
<BR>&nbsp;&nbsp;&nbsp;&nbsp;&nbsp;"Mogli bismo da upotrebimo jedan od lansera tereta sa Meseca i izbacimo u svemir deset megatona lunarnih stena. Bio bi to dugotrajan i skup posao, a morali bismo da preduzmemo i obimne svemirske operacije kako bismo uhvatili materijal i uveli ga na stalnu orbitu. Osim toga, valja računati i sa psihološkim poteškoćama..."
<BR>&nbsp;&nbsp;&nbsp;&nbsp;&nbsp;"Da, jasno mi je; ne želimo još jedan San Luis Domingo..."
<BR>&nbsp;&nbsp;&nbsp;&nbsp;&nbsp;San Luis je bio jedno - na svi sreću, malo - južnoameričko selo koje je direktno pogodio tovar obrađenog Mesečevog metala, namenjenog nekoj svemirskoj stanici na niskoj orbiti. Završno vođenje je zakazalo i ishod je bio prvi krater veštačkog meteora - kao i dve stotine pedeset poginulih. Posle toga, žitelji Zemlje postali su veoma osetljivi kada je reč o nebeskim vežbama u gađanju.
<BR>&nbsp;&nbsp;&nbsp;&nbsp;&nbsp;"Znatno bi bolje bilo uhvatiti neki asteroid; upravo tragamo za onima koji imaju prikladne orbite i već smo pronašli tri izgledna kandidata. Potreban nam je ugljenični asteroid, kako bismo ga mogli iskoristiti kao sirovinu kada budu počela da rade postrojenja za obradu. Tako bismo, zapravo, jednim kamenom ubili dve ptice."
<BR>&nbsp;&nbsp;&nbsp;&nbsp;&nbsp;"Bio bi to prilično veliki kamen, ali posredi je verovatno najbolje rešenje. Zaboravimo na lunarne lansere: milion izbačaja od deset tona odneli bi nekoliko godina, a neki bi nam sigurno izmakli kontroli. Ukoliko ne pronađete dovoljno veliki asteroid, moći ćemo, u krajnjoj liniji, da pošaljemo dodatnu masu samim liftom, premda mi se mnogo ne dopada nepotrebno traćenje energije."
<BR>&nbsp;&nbsp;&nbsp;&nbsp;&nbsp;"Možda bi to bilo najjevtinije. Uz delotvornost poslednjih modela fuzionih elektrana, podizanje jedne tone na orbitu pojelo bi struju za samo dvadeset dolara."
<BR>&nbsp;&nbsp;&nbsp;&nbsp;&nbsp;"Jesi li siguran u tu procenu?"
<BR>&nbsp;&nbsp;&nbsp;&nbsp;&nbsp;"Iza nje stoji Centralna Elektrana."
<BR>&nbsp;&nbsp;&nbsp;&nbsp;&nbsp;Morgan je nekoliko minuta ćutao, a onda reče: "Aerosvemirski inženjeri stvarno će me zamrzeti." Gotovo isto onoliko, dodade on u sebi, kao i Prečasni Parakarma.
<BR>&nbsp;&nbsp;&nbsp;&nbsp;&nbsp;Ne - to nije pošteno. Mržnja je predstavljala osećanje za koje nisu bili kadri pravi sledbenici Učenja. Ono što je video u očima bivšeg doktora Čoama Goldberga bilo je samo neumoljivo suprotstavljanje; ali i to je moglo biti podjednako opasno.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
