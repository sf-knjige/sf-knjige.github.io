<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39.
<P>&nbsp;&nbsp;&nbsp;&nbsp;&nbsp;Na Pacemu, glavni islednički centar Svete Rimske Kancelarije Vaseljenske Inkvizicije nalazi se ne u samom Vatikanu, već u velikoj gomili kamenja koja nosi ime Kastel Sant' Anđelo, u masivnoj, kružnoj tvrđavi započetoj kao Hadrijanov grob 135. godine nove ere, spojenoj sa Aurelijevim Zidom 271, da bi postala najznačajnije utvrđenje u Rimu i jedna od nekolicine rimskih građevina koje su preseljene sa Vatikanom kada je Crkva evakuisala svoje sedište sa Stare Zemlje u poslednjim danima pre kolapsa planete u crnu rupu koja je proždirala njenu koru. Zamak - zapravo konusni kameni monolit okružen jarkom - postao je važan za Crkvu u godini kuge, 587. nove ere, kada je Veliki Grgur, dok je vodio molitvenu procesiju i tražio od Boga da okonča pošast, imao viziju Arhanđela Mihaila na vrhu grobnice. Kasnije, Kastel Sant' Anđelo štitio je pape od gnevne rulje, nudio svoje vlažne ćelije i odaje za mučenje takvim istaknutim neprijateljima Crkve poput Benvenuta Čelinija i, za gotovo tri hiljade godina postojanja, dokazao da može da odoli kako varvarskim invazijama, tako i nuklearnoj eksploziji. On sada stoji kao niska siva planina usred jedinog otvorenog zemljišta koje je preostalo unutar zahuktalog trougla autostrada, građevina i upravnih centara koji se pružaju između Vatikana, upravnog grada Paksa i svemirske luke.
<BR>&nbsp;&nbsp;&nbsp;&nbsp;&nbsp;Otac Kapetan de Soja pojavljuje se dvadeset minuta pre svog sastanka zakazanog za 07:30 i dobija značku koja će ga provesti kroz vlažne podzemne prostorije i hodnike zamka lišene prozora. Freske, divan nameštaj i prozračne lođe koje su tamo ugradile srednjevekovne pape odavno su izbledele i oronule toliko da se ne mogu popraviti. Kastel Sant' Anđelo ponovo je poprimio izgled grobnice i utvrđenja. De Soja zna da je utvrđeni prolaz od Vatikana do zamka donet sa Stare Zemlje i da je jedan od zadataka Svete Kancelarije u protekla dva veka bio da Kastel Sant' Anđelo snabdeva modernim naoružanjem i odbrambenim uređajima, kako bi i dalje mogao Papi da ponudi brzo utočište ukoliko međuzvezdani rat stigne do Pacema.
<BR>&nbsp;&nbsp;&nbsp;&nbsp;&nbsp;Hod traje punih dvadeset minuta i on mora da prođe kroz česta kontrolna mesta i sigurnosna vrata, od kojih nijedna ne čuva jarko odevena vatikanska policija Švajcarske Garde, već snage bezbednosti Svete Kancelarije u crno-srebrnim uniformama.
<BR>&nbsp;&nbsp;&nbsp;&nbsp;&nbsp;Sama ćelija za isleđivanje beskrajno je veselija od drevnih hodnika i stepenica koje do nje vode: dva od tri unutrašnja kamena zida ozarena su panelima od veštačkog stakla koji sijaju blagim žutim svetlom; dva sunčeva snopa šire sunčevu svetlost iz svog kolektora na tavanici visokoj trideset metara; spartanska prostorija opremljena je savremenim konferencijskim stolom - De Sojina stolica nalazi se nasuprot stolica njegovih pet Inkvizitora, ali identična je sa njima po dizajnu i udobnosti, a standardni radni kancelarijski centar nalazi se kraj jednog zida sa tastaturama, ekranima za podatke, pločom disključa i virtuelnim ulazima, uz komodu sa urnom za kafu i doručkom.
<BR>&nbsp;&nbsp;&nbsp;&nbsp;&nbsp;De Soja mora da sačeka samo minut pre prispeća Inkvizitora. Kardinali - jedan Jezuit, jedan Dominikanac i tri Hristova Legionara - predstavljaju se i rukuju. De Soja je odenuo svoju paradnu uniformu Flote Paksa sa rimskim okovratnikom i ona je u upadljivoj suprotnosti sa grimiznim tunikama Svete Kancelarije i njihovim okovratnicima sa crnim oznakama. Izmenjuje se nekoliko ljubaznosti - o De Sojinom zdravlju i uspešnom vaskrsenju, uz ponude koje se odnose na hranu i kafu (De Soja prihvata kafu) - a onda svi zauzimaju svoja mesta.
<BR>&nbsp;&nbsp;&nbsp;&nbsp;&nbsp;U tradiciji ranih dana Svete Kancelarije i kao što je to već bio običaj u Obnovljenoj Crkvi, kada su sveštenici podvrgnuti istrazi, rasprava se obavlja na latinskom. Samo jedan od pet kardinala u grupi zaista govori. Pitanja su učtiva, formalna i bez razlike iskazana u trećem licu. Na kraju razgovora, transkripti na latinskom i engleskom Mreže daju se onome koji je podvrgnut istrazi.
<BR>
<BR>&nbsp;&nbsp;&nbsp;&nbsp;&nbsp;INKVIZITOR: Da li je Otac Kapetan de Soja izvestio o uspehu u pronalaženju i hvatanju deteta po imenu Anea?
<BR>&nbsp;&nbsp;&nbsp;&nbsp;&nbsp;O.K. DE SOJA: Imao sam kontakt sa detetom. Nisam uspeo da je uhvatim.
<BR>&nbsp;&nbsp;&nbsp;&nbsp;&nbsp;INKVIZITOR: Neka nam saopšti značenje 'kontakta' u ovom kontekstu.
<BR>&nbsp;&nbsp;&nbsp;&nbsp;&nbsp;O.K. DE SOJA: Dvaput sam presreo brod koji je nosio dete dalje od Hiperiona. Jednom u sistemu Parvatija, drugi put u blizini Renesanse Vektor i na njoj.
<BR>&nbsp;&nbsp;&nbsp;&nbsp;&nbsp;INKVIZITOR: Ovi neuspešni pokušaju hvatanja deteta zabeleženi su i propisno uneti u podatke. Da li on tvrdi da bi dete umrlo od sopstvene ruke u sistemu Parvatija pre nego što bi obučeni pripadnici Švajcarske Garde sa njegovog broda stigli da na silu uđu i dete liše slobode?
<BR>&nbsp;&nbsp;&nbsp;&nbsp;&nbsp;O.K. DE SOJA: Tako sam mislio u to vreme. Osećao sam da je rizik prevelik.
<BR>&nbsp;&nbsp;&nbsp;&nbsp;&nbsp;INKVIZITOR: A koliko on zna, da li se zapovednik Švajcarske Garde sa najvišim činom, tada zadužen za operaciju ukrcavanja - izvesni narednik Gregorijus - saglasio sa Ocem Kapetanom da bi operaciju trebalo opozvati?
<BR>&nbsp;&nbsp;&nbsp;&nbsp;&nbsp;O.K. DE SOJA: Nisam siguran šta je narednik Gregorijus mislio posle opoziva operacije ukrcavanja. U to vreme, zalagao se za njeno sprovođenje.
<BR>&nbsp;&nbsp;&nbsp;&nbsp;&nbsp;INKVIZITOR: A zna li on za mišljenje druga dva vojnika uključena u operaciju ukrcavanja?
<BR>&nbsp;&nbsp;&nbsp;&nbsp;&nbsp;O.K. DE SOJA: U to vreme, želeli su da nastave. Vredno su se obučavali i bili su spremni. Međutim, moje mišljenje je tada bilo da je rizik od toga da devojčica naudi sebi, prevelik.
<BR>&nbsp;&nbsp;&nbsp;&nbsp;&nbsp;INKVIZITOR: A je li to bio isti razlog zbog koga nije presreo odbegli brod pre nejgovog ulaska u atmosferu sveta poznatog kao Renesansa Vektor?
<BR>&nbsp;&nbsp;&nbsp;&nbsp;&nbsp;O.K. DE SOJA: Ne. U tom trenutku, devojčica je rekla da će se spustiti na planetu. Izgledalo je bezbednije za sve koji su bili u pitanju da joj se dozvoli da tako učini pre lišavanja slobode.
<BR>&nbsp;&nbsp;&nbsp;&nbsp;&nbsp;INKVIZITOR: A opet, kada je prethodno pomenuti brod prišao neaktivnom portalu dalekobacača na Renesansi Vektor, sveštenik-kapetan naredio je da nekoliko brodova Flote i vazdušnih snaga otvore vatru na brod deteta... Da li je to tačno?
<BR>&nbsp;&nbsp;&nbsp;&nbsp;&nbsp;O.K. DE SOJA: Da.
<BR>&nbsp;&nbsp;&nbsp;&nbsp;&nbsp;INKVIZITOR: Da li on izjavljuje da njegova zapovest nije podrazumevala opasnost od povređivanja devojčice?
<BR>&nbsp;&nbsp;&nbsp;&nbsp;&nbsp;O.K. DE SOJA: Ne. Znao sam da rizik postoji. Međutim, kada sam shvatio da je brod devojčice krenuo prema portalu dalekobacača, moje čvrsto ubeđenje bilo je da će nam umaći ukoliko ne pokušamo da joj onesposobimo svemirsku letelicu.
<BR>&nbsp;&nbsp;&nbsp;&nbsp;&nbsp;INKVIZITOR: Da li je on nekako znao da će se portal dalekobacača na reci aktivirati posle skoro tri veka neaktivnosti?
<BR>&nbsp;&nbsp;&nbsp;&nbsp;&nbsp;O.K. DE SOJA: Nisam nikako znao. Bila je to iznenadna intuicija. Predosećaj.
<BR>&nbsp;&nbsp;&nbsp;&nbsp;&nbsp;INKVIZITOR: Da li on inače rizikuje uspeh ili neuspeh misije - i to misije označene najvišim prioriteta od strane Svetog Oca lično - na osnovu predosećaja?
<BR>&nbsp;&nbsp;&nbsp;&nbsp;&nbsp;O.K. DE SOJA: Mene Sveti Otac obično ne šalje u misije najvišeg prioriteta. U određenim prilikama, kada su moji brodovi bili u borbi, donosio sam komandne odluke na osnovu procena koje izvan konteksta mog iskustva i obuke ne bi izgledale logično.
<BR>&nbsp;&nbsp;&nbsp;&nbsp;&nbsp;INKVIZITOR: Da li on to tvrdi da je uviđanje o obnovljenoj aktivnosti dalekobacača oko dve stotine sedamdeset četiri godine posle Pada Mreže koja ih je održavala, u okviru konteksta njegovog iskustva i obuke?
<BR>&nbsp;&nbsp;&nbsp;&nbsp;&nbsp;O.K. DE SOJA: Ne. Bio je to... predosećaj.
<BR>&nbsp;&nbsp;&nbsp;&nbsp;&nbsp;INKVIZITOR: Da li je on svestan troška kombinovane operacije Flote u sistemu Renesanse?
<BR>&nbsp;&nbsp;&nbsp;&nbsp;&nbsp;O.K. DE SOJA: Znam da je trošak bio veliki.
<BR>&nbsp;&nbsp;&nbsp;&nbsp;&nbsp;INKVIZITOR: Da li je svestan da je nekoliko brodova zakasnilo sa obavljanjem svoje dužnosti po zapovestima Komande Flote Paksa - zapovestima na osnovu koji su se uputili na vitalne problematične tačke duž takozvanog Velikog Zida našeg odbrambenog perimetra prema nadirućim Proteranima?
<BR>&nbsp;&nbsp;&nbsp;&nbsp;&nbsp;O.K. DE SOJA: Bio sam svestan toga da su brodovi zadržani u sistemu Renesanse po mom naređenju. Da.
<BR>&nbsp;&nbsp;&nbsp;&nbsp;&nbsp;INKVIZITOR: Na svetu Mare Infinitus, sveštenik-kapetan je smatrao da treba da uhapsi nekoliko oficira Paksa.
<BR>&nbsp;&nbsp;&nbsp;&nbsp;&nbsp;O.K. DE SOJA: Da.
<BR>&nbsp;&nbsp;&nbsp;&nbsp;&nbsp;INKVIZITOR: I da primeni Istinozbor i druge restriktivne psihotropne droge kod tih oficira bez propisanog postupka ili savetovanja sa vlastima Paksa i Crkve na Mare Infinitusu?
<BR>&nbsp;&nbsp;&nbsp;&nbsp;&nbsp;O.K. DE SOJA: Da.
<BR>&nbsp;&nbsp;&nbsp;&nbsp;&nbsp;INKVIZITOR: Da li on tvrdi da ga je papski disključ koji mu je bio poveren da bi izvršio misiju pronalaženja deteta takođe ovlastio da hapsi oficire Paksa i vršti takva isleđivanja bez propisnog postupka pred vojnim sudovima ili pribavljene konsultacije?
<BR>&nbsp;&nbsp;&nbsp;&nbsp;&nbsp;O.K. DE SOJA: Da. Shvatao sam i shvatam da mi papski disključ daje... da mi je davao... puna ovlašćenja u okviru svih mogućih komandnih odluka koje sam smatrao neophodnim za ispunjenje ove misije.
<BR>&nbsp;&nbsp;&nbsp;&nbsp;&nbsp;INKVIZITOR: Dakle, on tvrdi da će hapšenje tih oficira Paksa dovesti do uspešnog hvatanja deteta po imenu Anea?
<BR>&nbsp;&nbsp;&nbsp;&nbsp;&nbsp;O.K. DE SOJA: Moja istraga bila je neophodna da bih ustanovio istinu o događajima vezanim za verovatni prolazak tog deteta od jednog dalekobacača do drugog na Mare Infinitusu. Tokom te istrage, postalo je očigledno da je direktor platforme na kojoj su se događaji zbili lagao svoje pretpostavljene, prikrivao elemente incidenta u koji je bio umešan saputnik devojčice, a bio je upleten i u izdajničke pogodbe sa lovokradicama u toj oblasti. Na kraju istrage, predao sam oficire i ljude koji su u to bili umešani garnizonu Paksa radi sprovođenja propisnog postupka u skladu sa Kodeksom Flote Vojnog Pravosuđa.
<BR>&nbsp;&nbsp;&nbsp;&nbsp;&nbsp;INKVIZITOR: A da li je smatrao da je način na koji je postupio prema biskupu Melandrijanu takođe bio opravdan zahtevima... istrage?
<BR>&nbsp;&nbsp;&nbsp;&nbsp;&nbsp;O.K. DE SOJA: Uprkos objašnjenjima o potrebi za brzom akcijom, biskup Melandrijano usprotivio se našoj istrazi na Platformi Srednje-morske stanice Tri-dvadeset šest. Pokušao je da spreči istragu sa daljine - uprkos neposrednim naređenjima da sarađuje, koja je dobio od svog pretpostavljenog, Nadbiskupa Džejn Keli.
<BR>&nbsp;&nbsp;&nbsp;&nbsp;&nbsp;INKVIZITOR: Da li to sveštenik-kapetan tvrdi da je Nadbiskup Keli ponudila svoju pomoć u pribavljanju saradnje biskupa Melandrijana?
<BR>&nbsp;&nbsp;&nbsp;&nbsp;&nbsp;O.K. DE SOJA: Ne. Ja sam zatražio pomoć od nje.
<BR>&nbsp;&nbsp;&nbsp;&nbsp;&nbsp;INKVIZITOR: Uistinu, da li se sveštenik-kapetan pozvao na autoritet papskog disključa da bi primorao Nadbiskupa Keli da interveniše u korist istrage?
<BR>&nbsp;&nbsp;&nbsp;&nbsp;&nbsp;O.K. DE SOJA: Da.
<BR>&nbsp;&nbsp;&nbsp;&nbsp;&nbsp;INKVIZITOR: Može li on navesti događaje koji su se zbili pošto je biskup Melandrijano lično došao na Platformu Srednje-morske stanice Tri-dvadeset šest?
<BR>&nbsp;&nbsp;&nbsp;&nbsp;&nbsp;O.K. DE SOJA: Biskup Melandrijano je bio razjaren. Naredio je trupama Paksa koje su se čuvale moje zatvorenike...
<BR>&nbsp;&nbsp;&nbsp;&nbsp;&nbsp;INKVIZITOR: Kada sveštenik-kapetan kaže 'moje zatvorenike', on misli na nekadašnjeg direktora i oficire Paksa na platformi?
<BR>&nbsp;&nbsp;&nbsp;&nbsp;&nbsp;O.K. DE SOJA: Da.
<BR>&nbsp;&nbsp;&nbsp;&nbsp;&nbsp;INKVIZITOR: Neka nastavi.
<BR>&nbsp;&nbsp;&nbsp;&nbsp;&nbsp;O.K. DE SOJA: Biskup Melandrijano naredio je trupama Paksa koje sam doveo da puste kapetana Paula i ostale. Suprotstavio sam se tom naređenju. Biskup Melandrijano odbio je da prizna moj autoritet onako kako je to delegirao papski disključ. Stavio sam biskupa u privremeni pritvor i prevezao ga do jezuitskog manastira na platformi šest stotina kilometara daleko od južnog pola planete. Oluje i druge nepogode sprečile su biskupa da odatle ode nekoliko dana. Kada je to učinio, moja istraga bila je završena.
<BR>&nbsp;&nbsp;&nbsp;&nbsp;&nbsp;INKVIZITOR: A šta je ta istraga navodno dokazala?
<BR>&nbsp;&nbsp;&nbsp;&nbsp;&nbsp;O.K. DE SOJA: Između ostalog, dokazala je da je biskup Melandrijano primao velike isplate gotovine od lovokradica pod jurisdikcijom Platforme Srednje-morske stanice Tri-dvadeset šest. Takođe je dokazala da je direktor Paul sa platforme izvršavao naređenja biskupa Melandrijana pri obavljanju ilegalnih aktivnosti sa lovokradicama i iznuđivanju novca od ribolovaca sa drugih svetova.
<BR>&nbsp;&nbsp;&nbsp;&nbsp;&nbsp;INKVIZITOR: Da li se sveštenik-kapetan suočio sa biskupom Melandrijanom i izneo te optužbe?
<BR>&nbsp;&nbsp;&nbsp;&nbsp;&nbsp;O.K. DE SOJA: Ne.
<BR>&nbsp;&nbsp;&nbsp;&nbsp;&nbsp;INKVIZITOR: Da li je to stavio do znanja Nadbiskupu Keli?
<BR>&nbsp;&nbsp;&nbsp;&nbsp;&nbsp;O.K. DE SOJA: Ne.
<BR>&nbsp;&nbsp;&nbsp;&nbsp;&nbsp;INKVIZITOR: Da li je to stavio do znanja zapovedniku garnizona Paksa najvišem po činu?
<BR>&nbsp;&nbsp;&nbsp;&nbsp;&nbsp;O.K. DE SOJA: Ne.
<BR>&nbsp;&nbsp;&nbsp;&nbsp;&nbsp;INKVIZITOR: Može li da objasni nedostatak takvog postupka koji propisuju Pravila Službe Flote Paksa i pravila Crkve i Društva Isusovog?
<BR>&nbsp;&nbsp;&nbsp;&nbsp;&nbsp;O.K. DE SOJA: Biskupova umešanost u ove zločine nije bila predmet moje istrage. Predao sam kapetana Paula i ostale zapovedniku garnizona zato što sam znao da će im se suditi brzo i pošteno po Kodeksu Vojnog Pravosuđa Flote. Takođe sam znao da bi svaka pritužba protiv biskupa Melandrijana, bilo kao građanska tužba u nadležnosti Paksa, bilo po crkvenom sudskom postupku, zahtevala moje prisustvo na Mare Infinitusu nedeljama i mesecima. Misija nije mogla da čeka na to. Procenio sam da je biskupova korumpiranost manje važna od daljeg traganja za devojčicom.
<BR>&nbsp;&nbsp;&nbsp;&nbsp;&nbsp;INKVIZITOR: On shvata ozbiljnost tih nedokazanih i nedokumentovanih optužbi protiv jednog biskupa Rimske Katoličke Crkve?
<BR>&nbsp;&nbsp;&nbsp;&nbsp;&nbsp;O.K. DE SOJA: Da.
<BR>&nbsp;&nbsp;&nbsp;&nbsp;&nbsp;INKVIZITOR: A šta ga je navelo da napusti svoj prvobitni program potrage i da kurirskog arhanđela odvede u Hebronov sistem, pod kontrolom Proteranih?
<BR>&nbsp;&nbsp;&nbsp;&nbsp;&nbsp;O.K. DE SOJA: Ponovo, predosećaj.
<BR>&nbsp;&nbsp;&nbsp;&nbsp;&nbsp;INKVIZITOR: Neka obrazloži.
<BR>&nbsp;&nbsp;&nbsp;&nbsp;&nbsp;O.K. DE SOJA: Nisam znao kuda je devojčica otišla dalekobacačem posle Renesanse Vektor. Logika je nalagala da ostavi brod negde i nastavi rekom Tetis na drugi način... hoking-prostirkom, možda, verovatnije čamcem ili splavom. Određeni dokazi prikupljeni u istrazi prethodnog bekstva pre i za vreme prelaska Mare Infinitusa nagoveštavali su povezanost sa Proteranima.
<BR>&nbsp;&nbsp;&nbsp;&nbsp;&nbsp;INKVIZITOR: Neka obrazloži.
<BR>&nbsp;&nbsp;&nbsp;&nbsp;&nbsp;O.K. DE SOJA: Najpre, svemirski brod... on je bio načinjen u Hegemoniji... privatna međuzvezdana letelica, ako se uopšte može poverovati u nešto takvo. Samo ih je nekoliko poklonjeno u istoriji Hegemonije. Onaj koji je najviše ličio na brod sa kojim smo se sreli bio je poklonjen izvesnom Konzulu Hegemonije nekoliko decenija pre Pada. Taj Konzul kasnije je ovekovečen u epskoj poemi, Spevu, koju je sačinio nekadašnji hodočasnik na Hiperionu, Martin Silenus. U Spevu Konzul pripoveda kako je izdao Hegemoniju tako što je uhodio u korist Proteranih.
<BR>&nbsp;&nbsp;&nbsp;&nbsp;&nbsp;INKVIZITOR: Neka nastavi.
<BR>&nbsp;&nbsp;&nbsp;&nbsp;&nbsp;O.K. DE SOJA: Postojale su i druge veze. Narednik Gregorijus otišao je na svet Hiperion sa određenim obdukcijskim nalazima koji su identifikovali čoveka za koga verujemo da je putovao sa detetom. To je izvesni Rol Endimion, rođen na Hiperionu, nekadašnji pripadnik Hiperionovih teritorijalnih snaga. Postoje određene veze imena Endimion sa delima devojčicinog... oca - nakaznog Kitsov kibrid. I ponovo dolazimo do Speva.
<BR>&nbsp;&nbsp;&nbsp;&nbsp;&nbsp;INKVIZITOR: Neka nastavi.
<BR>&nbsp;&nbsp;&nbsp;&nbsp;&nbsp;O.K. DE SOJA: Pa, postojala je još jedna veza. Leteći aparat uhvaćen posle bekstva i moguće likvidacije Rola Endimiona na Mare Infinitusu...
<BR>&nbsp;&nbsp;&nbsp;&nbsp;&nbsp;INKVIZITOR: Zašto kaže 'moguće likvidacije'? Izveštaji svih očevidaca na platformi slažu se da je osumnjičeni bio pogođen i da je pao u more.
<BR>&nbsp;&nbsp;&nbsp;&nbsp;&nbsp;O.K. DE SOJA: Poručnik Belijus pao je u okean nešto ranije, a opet, njegova krv i fragmenti tkiva pronađeni su na hoking-prostirci. Samo je mali deo krvi pronađene na letećoj prostirci identifikovan na osnovu DNK obrasca Rola Endimiona. Moja teorija glasi da je Endimion ili pokušao da izbavi poručnika Belijusa iz mora, ili ga je ovaj nekako iznenadio, onda su se njih dvojica borila na ćilimu, pa je stvarni osumnjičeni - Rol Endimion - ranjen i oboren sa ćilima pre nego što su stražari pucali. Verujem da je poručnik Belijus bio taj koji je poginuo od flešetne vatre.
<BR>&nbsp;&nbsp;&nbsp;&nbsp;&nbsp;INKVIZITOR: Da li on ima još neki dokaz - osim krvi i uzoraka tkiva - koji bi isto tako mogao poticati od Rola Endimiona, da je ovaj dovoljno dugo zastao za vreme svog letećeg bekstva da bi ubio poručnika Belijusa?
<BR>&nbsp;&nbsp;&nbsp;&nbsp;&nbsp;O.K. DE SOJA: Ne.
<BR>&nbsp;&nbsp;&nbsp;&nbsp;&nbsp;INKVIZITOR: Neka nastavi.
<BR>&nbsp;&nbsp;&nbsp;&nbsp;&nbsp;O.K. DE SOJA: Drugi razlog zbog koga sam podozrevao vezu sa Proteranima bila je hoking-prostirka. Obdukcija je pokazala da je ona veoma stara - možda dovoljno stara da bude slavna prostirka koju su koristili zvezdani putnik Merin Aspik i Siri na svetu Maui-Kovenant. I ponovo je tu veza sa hodočašćem na Hiperionu i pričama koje je Martin Silenus zapisao u Spevu.
<BR>&nbsp;&nbsp;&nbsp;&nbsp;&nbsp;INKVIZITOR: Neka nastavi.
<BR>&nbsp;&nbsp;&nbsp;&nbsp;&nbsp;O.K. DE SOJA: To je sve. Mislio sam da ćemo moći da stignemo do Hebrona bez susreta sa Rojem Proteranih. Oni često napuštaju sisteme koje osvoje u borbi. Očito, predosećaj me je ovog puta prevario. To je strelca Retiga koštalo života. Zbog toga mi je duboko i iskreno žao.
<BR>&nbsp;&nbsp;&nbsp;&nbsp;&nbsp;INKVIZITOR: Dakle, on tvrdi da je istraga koju je izveo po takvu cenu i koja je nanela toliko bola i sramote biskupu Melandrijanu uspela zbog toga što se čini da je nekoliko predmeta povezano sa poemom nazvanom Spev, koja opet ima izvesnu vezu sa Proteranima?
<BR>&nbsp;&nbsp;&nbsp;&nbsp;&nbsp;O.K. DE SOJA: U suštini... da.
<BR>&nbsp;&nbsp;&nbsp;&nbsp;&nbsp;INKVIZITOR: Da li je sveštenik-kapetan svestan da se poema Spev nalazi u Indeksu Zabranjenih Knjiga i da je tako već duže od jednog i po veka?
<BR>&nbsp;&nbsp;&nbsp;&nbsp;&nbsp;O.K. DE SOJA: Da.
<BR>&nbsp;&nbsp;&nbsp;&nbsp;&nbsp;INKVIZITOR: Da li priznaje da je pročitao tu knjigu?
<BR>&nbsp;&nbsp;&nbsp;&nbsp;&nbsp;O.K. DE SOJA: Da.
<BR>&nbsp;&nbsp;&nbsp;&nbsp;&nbsp;INKVIZITOR: Da li se seća koja je kazna propisana u Društvu Isusovom za voljno kršenje Indeksa Zabranjenih Knjiga?
<BR>&nbsp;&nbsp;&nbsp;&nbsp;&nbsp;O.K. DE SOJA: Da. To je izgon iz Društva.
<BR>&nbsp;&nbsp;&nbsp;&nbsp;&nbsp;INKVIZITOR: A da li se seća koja je maksimalna kazna navedene u Crkvenom Kanonu Mira i Pravde za one koji pripadaju Telu Hristovom zbog voljnog kršenja ograničenja navedenih u Indeksu Zabranjenih Knjiga?
<BR>&nbsp;&nbsp;&nbsp;&nbsp;&nbsp;O.K. DE SOJA: Ekskomunikacija.
<BR>&nbsp;&nbsp;&nbsp;&nbsp;&nbsp;INKVIZITOR: Sveštenik-kapetan slobodan je da se vrati u svoje odaje u vatikanskom parohijskom domu Hristovih Legionara i od njega se zahteva da ostane tamo sve dok ne bude pozvan na dalje svedočenje pred ovaj skup, ili kako bude drugačije odlučeno. Tako se zavetujemo, zaklinjemo, obećavamo i obavezujemo svog Brata u Hristu; kroz moć Svete, Katoličke i Apostolske Rimske Crkve tako ti nalažemo i zaklinjemo te; u Isusovo ime govorimo.
<BR>&nbsp;&nbsp;&nbsp;&nbsp;&nbsp;O.K. DE SOJA: Hvala, najeminentnija i poštovana gospodo Kardinali, Inkvizitori. Čekaću na vaše obaveštenje.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
