<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>41.
<P>&nbsp;&nbsp;&nbsp;&nbsp;&nbsp;Kada konačno stiže glas da Otac Kapetan de Soja može da napusti parohijski dom Hristovih Legionara, gde je praktično bio u kućnom pritvoru, on nije prispeo iz Svete Kancelarije Inkvizicije, kao što je očekivao, već oličen u Monsinjoru Lukasu Odiju, podsekretaru vatikanskog državnog sekretara, Njegove Ekselencije Simona Avgustina Kardinala Lurdusamija.
<BR>&nbsp;&nbsp;&nbsp;&nbsp;&nbsp;Hod do vatikanskog grada i kroz vatikanske vrtove De Soja gotovo ne može da izdrži. Sve što vidi i čuje - bledoplavo nebo Pacema, pesma zeba u krušicima, blago odzvanjanje zvona za večernje - izaziva u njemu navalu osećanja do te mere da mora svojski da se potrudi da zadrži suze. Monsinjor Odi ćaska dok šetaju i meša vatikanske tračeve sa blagim ljubaznostima na način od koga De Soji uši zuje još dugo pošto su prošli deo vrta u kome se čuju pčele između cvetnih zasada.
<BR>&nbsp;&nbsp;&nbsp;&nbsp;&nbsp;De Soja se usredsređuje na visokog, postarijeg muškarca koji ga vodi tako bodrim korakom. Odi je veoma visok i čini se da klizi napred, a noge su mu tihe unutar dugačke mantije. Monsinjorovo lice mršavo je i lukavo, a bore i linije oblikovane su mnogim decenijama zabavljanja, dok dugački kljun nosa kao da njuška vazduh Vatikana u potrazi za humorom i govorkanjima. De Soja je čuo viceve o Monsinjoru Odiju i Kardinalu Lurdusamiju, o visokom, smešnom čoveku i ogromnom, lukavom čoveku - koji bi zajedno izgledali gotovo komično da nema uistinu zastrašujuće moći kojom upravljaju.
<BR>&nbsp;&nbsp;&nbsp;&nbsp;&nbsp;De Soja je na trenutak iznenađen kada izlaze iz vrta i stupaju u jedan od spoljnjih liftova koji se dižu do lođa Vatikanske Palate. Vojnici Švajcarske Garde, blistavi u svojim drevnim uniformama sa crvenim, plavim i narandžastim prugama, zauzimaju stav mirno prilikom njihovog ulaska u žičane kaveze lifta i izlaska iz njih. Vojnici ovde nose dugačke džilite, ali De Soja se priseća da se oni mogu koristiti i kao pulsne puške.
<BR>&nbsp;&nbsp;&nbsp;&nbsp;&nbsp;"Sećate se da je Njegova Svetost, za vreme svog prvog vaskrsenja, odlučio da ponovo zauzme ovaj nivo zato što je bio privržen svom imenjaku, Juliju Drugom", kaže Monsinjor Odi, mahnuvši niz dugački hodnik lakim pokretom ruke.
<BR>&nbsp;&nbsp;&nbsp;&nbsp;&nbsp;"Da", kaže De Soja. Srce mu divlje lupa. Julije II, slavni papa-ratnik koji je naručio oslikavanje tavanice Sikstinske kapele za vreme svoje vladavine od 1503. do 1513. nove ere, prvi je živeo u ovim odajama. Sada je Papa Julije - u svim svojim inkarnacijama od Julija VI do Julija XIV - živeo i vladao ovde skoro dvadeset sedam puta duže od te decenije prvog pape-ratnika. Neće se, valjda, susresti sa Svetim Ocem! De Soja uspeva da zadrži spoljašnji mir dok polaze velikim hodnikom, ali dlanovi su mu vlažni i ubrzano diše.
<BR>&nbsp;&nbsp;&nbsp;&nbsp;&nbsp;"Naravno, mi idemo u Sekretarijat", kaže Odi sa osmehom, "ali ako niste videli papske odaje, to je prijatna šetnja. Njegova Svetost ima sastanak sa Međuzvezdanim biskupskim sinodom u manjoj dvorani zgrade Nervi ceo današnji dan."
<BR>&nbsp;&nbsp;&nbsp;&nbsp;&nbsp;De Soja klima glavom kao da sluša, ali uistinu, njegova pažnja usmerena je na Rafaelove stanze koje uspeva načas da vidi kroz otvorena vrata papskih odaja kraj kojih prolaze. On zna osnove istorije: Papa Julije II umorio se od 'staromodnih' fresaka takvih sitnih genija poput Pjera dela Frančeske i Andrea del Kastanja, pa je ujesen 1508. doveo dvadeset šestogodišnjeg genija iz Urbina, Rafaela Sancija - takođe poznatog pod imenom Rafael. U jednoj odaji De Soja primećuje Stanza della Segnatura, upečatljivu fresku koja predstavlja trijumf religijske istine u kontrastu sa trijumfom filosofske i naučne istine.
<BR>&nbsp;&nbsp;&nbsp;&nbsp;&nbsp;"Ahhh", kaže Monsinjor Odi i zastaje tako da De Soja može načas da pogleda. "Dopada vam se, a? Vidite Platona tamo, među filosofima?"
<BR>&nbsp;&nbsp;&nbsp;&nbsp;&nbsp;"Da", kaže De Soja.
<BR>&nbsp;&nbsp;&nbsp;&nbsp;&nbsp;"Da li znate na koga on zaista liči? Ko je bio model?"
<BR>&nbsp;&nbsp;&nbsp;&nbsp;&nbsp;"Ne", kaže De Soja.
<BR>&nbsp;&nbsp;&nbsp;&nbsp;&nbsp;"Leonardo da Vinči", kaže monsinjor sa naznakom osmeha. "A Heraklit - vidite ga tamo? Znate li koga je Rafael uzeo za njega od živih savremenika?"
<BR>&nbsp;&nbsp;&nbsp;&nbsp;&nbsp;De Soja može samo da odmahne glavom. Seća se male marijaističke kapele od ćerpiča na njegovom rodnom svetu, sa peskom koji stalno ulazi na vetru ispod vrata i gomila se ispod jednostavnog kipa Device.
<BR>&nbsp;&nbsp;&nbsp;&nbsp;&nbsp;"Heraklit je bio Mikelanđelo", kaže Monsinjor Odi. "A Euklid, tamo... vidite ga... to je bio Bramante. Hodite unutra, bliže."
<BR>&nbsp;&nbsp;&nbsp;&nbsp;&nbsp;De Soja jedva može da se natera da stupi na bogatu tapiseriju tepiha. Freske, kipovi, pozlaćeni zidni ukrasi i visoki prozori odaje kao da se okreću u vrtlogu oko njega.
<BR>&nbsp;&nbsp;&nbsp;&nbsp;&nbsp;"Vidite tamo slova na Bramanteovom okovratniku? Hodite, nagnite se bliže. Možete li da ih pročitate, sine moj?"
<BR>&nbsp;&nbsp;&nbsp;&nbsp;&nbsp;"R-U-S-M", čita De Soja.
<BR>&nbsp;&nbsp;&nbsp;&nbsp;&nbsp;"Da, da", kikoće se Monsinjor Lukas Odi. "Rafael Urbinus Sua Manu. Hajde, hajde, sine moj... prevedite to jednom starcu. Mislim da ste ove nedelje obnovili svoj latinski."
<BR>&nbsp;&nbsp;&nbsp;&nbsp;&nbsp;"Rafael od Urbina", prevodi De Soja i mrmlja više za sebe nego za višeg muškarca, "svojeručno."
<BR>&nbsp;&nbsp;&nbsp;&nbsp;&nbsp;"Da. Hajdemo dalje. Poći ćemo papskim liftom dole, do odaja. Ne smemo da ostavimo sekretara da čeka."
<BR>
<BR>&nbsp;&nbsp;&nbsp;&nbsp;&nbsp;Odaje Bordžija zauzimaju najveći deo prizemlja u tom krilu palate. Ulaze u njih kroz malu kapelu Nikole V, i Otac Kapetan De Soja pomišlja da nikada nije video ljupkije ljudsko delo od te male prostorije. Tu je freske naslikao Fra Anđeliko između 1447. i 1449. godine nove ere, i predstavljaju suštinsku jednostavnost, ovaploćenje čistote.
<BR>&nbsp;&nbsp;&nbsp;&nbsp;&nbsp;Iza kapele, prostorije odaja Boržija postaju mračnije i zlokobnije, baš kao što je istorija Crkve koja je usledila postala mračnija pod papama Bordžijama. Ali u odaji IV - radnoj sobi pape Aleksandra, posvećenoj naukama i liberalnoj umetnosti - De Soja počinje da ceni moć bogatstva boja, ekstravagantnih primena pozlate i raskošnog korišćenja gipsanih radova. Odaja V istražuje žitija svetaca kroz freske i kipove, a opet deluje nekako stilizovano, neljudski, što De Soja povezuje sa drevnim slikama egipatske umetnosti sa Stare Zemlje. Odaja VI, papina obedovaonica, prema Monsinjoru, istražuje misterije vere u eksploziji boja i oblika, od koje De Soja bukvalno ostaje bez daha.
<BR>&nbsp;&nbsp;&nbsp;&nbsp;&nbsp;Monsinjor Odi zastaje kraj ogromne freske Vaskrsenja i upire dva prsta u jednu skrajnutu priliku čija se silna pobožnost može osetiti kroz vekove i izbledelo ulje. "Papa Aleksandar Šesti", kaže Odi tiho. "Drugi papa Bordžija." Gotovo nemarno odmahuje rukom prema dvojici ljudi koji stoje u blizini na freski punoj likova. Obojica imaju oreole i izraze rezervisane za svece. "Čezare Bordžija", kaže Odi, "sin pape Aleksandra, kopilan. Čovek kraj njega je Čezarev brat... koga je ovaj ubio. Papina kćerka, Lukrecija, bila je u Odaji V... možda je niste primetili... devica Sveta Katarina Aleksandrijska."
<BR>&nbsp;&nbsp;&nbsp;&nbsp;&nbsp;De Soja je u stanju samo da zuri. Diže pogled prema tavanici i vidi slike koje su se javljale u svim tim odajama - blistavog bika i krunu, ambleme Bordžija.
<BR>&nbsp;&nbsp;&nbsp;&nbsp;&nbsp;"Sve ovo je naslikao Pinturikijo", kaže Monsinjor Odi i ponovo polazi. "Pravo ime bilo mu je Bernardino di Beto i bio je sasvim lud. Verovatno je bio sluga tame." Monsinjor zastaje da bi ponovo pogledao prostoriju dok Švajcarska Garda zauzima stav mirno. "I svakako genije", kaže tiho. "Hajdemo. Vreme je za vaš sastanak."
<BR>
<BR>&nbsp;&nbsp;&nbsp;&nbsp;&nbsp;Kardinal Lurdusami čeka za dugačkim, niskim stolom u Odaji VI, nazvanoj Sala dei Pontifici - takozvanoj 'Odaji papa'. Ogroman čovek ne ustaje, već se pomera postrance na stolici kada najavljuju Oca Kapetana de Soju i dopuštaju mu da uđe. De Soja se spušta na koleno i ljubi kardinalov prsten. Lurdusami tapše sveštenika-kapetana po glavi i odmahuje rukom kako bi prekinuli sa formalnostima. "Sedi na onu stolicu, sine moj. Raskomoti se. Uveravam te, ta mala stolica udobnija je od ovog prestola sa uspravnim naslonom koji su pronašli za mene."
<BR>&nbsp;&nbsp;&nbsp;&nbsp;&nbsp;De Soja je gotovo zaboravio snagu kardinalovog glasa: to je duboka tutnjava basa koja kao da se diže iz same utrobe zemlje, koliko i iz tela krupnog muškarca. Lurdusami je ogroman, velika masa crvene svile, belog platna i grimiznog somota, geološki masiv od čoveka koji kulminira velikom glavom na slojevima podbradaka, malim ustima, sitnim, živim očima i gotovo golom lobanjom ukrašenom grimiznom kapicom na temenu.
<BR>&nbsp;&nbsp;&nbsp;&nbsp;&nbsp;"Federiko", grmi kardinal. "Tako mi je drago, oduševljen sam što si bez posledica prošao kroz toliko smrti i nevolja. Dobro izgledaš, sine moj. Umorno, ali dobro."
<BR>&nbsp;&nbsp;&nbsp;&nbsp;&nbsp;"Hvala, Vaša Ekselencijo", kaže De Soja. Monsinjor Odi je seo na stolicu s leve strane sveštenika-kapetana, nešto dalje od kardinalovog stola.
<BR>&nbsp;&nbsp;&nbsp;&nbsp;&nbsp;"A koliko znam, juče si izišao pred tribunal Svete Kancelarije", grmi kardinal Lurdusami i oči mu svrdlaju u De Soju.
<BR>&nbsp;&nbsp;&nbsp;&nbsp;&nbsp;"Da, Vaša Ekselencijo."
<BR>&nbsp;&nbsp;&nbsp;&nbsp;&nbsp;"Nadam se da nije bilo stezanja palčeva? Gvozdenih gospi i vrelog gvožđa. Ili su te razapeli na točku?" Kardinalov kikot čini se da odjekuje u njegovim ogromnim prsima.
<BR>&nbsp;&nbsp;&nbsp;&nbsp;&nbsp;"Ne, Vaša Ekselencijo." De Soja uspeva da se osmehne.
<BR>&nbsp;&nbsp;&nbsp;&nbsp;&nbsp;"Dobro, dobro", kaže kardinal, dok mu svetlost iz svetiljke sa visine od deset metara sija na prstenu. Naginje se bliže i osmehuje. "Kada je Njegova Svetost naredio Svetoj Kancelariji da ponovo uzme stari naziv - Inkvizicija - nekoliko nevernika pomislilo je da su se vratili dani ludila i terora unutar Crkve. Ali sada znaju da nije tako, Federiko. Jedina moć Svete Kancelarije jeste u njenoj ulozi savetodavca za Redove Crkve, a njena jedina kazna je preporuka za ekskomunikaciju."
<BR>&nbsp;&nbsp;&nbsp;&nbsp;&nbsp;De Soja oblizuje usne. "Ali ta kazna je strašna, Vaša Ekselencijo."
<BR>&nbsp;&nbsp;&nbsp;&nbsp;&nbsp;"Da", saglasan je kardinal Lurdusami i šaljivost mu nestaje iz glasa. "Strašna. Ali ti o tome ne treba da brineš, sine moj. Ovaj incident je okončan. Tvoje ime i ugled u potpunosti su povraćeni. Izveštaj koji je tribunal poslao Njegovoj Svetosti oslobađa te svakog prestupa krupnijeg od... da kažemo... bezobzirnosti kada su u pitanju osećanja izvesnog provincijskog biskupa koji u Kuriji ima dovoljno prijatelja da izdejstvuje to saslušanje."
<BR>&nbsp;&nbsp;&nbsp;&nbsp;&nbsp;De Soja još ne ispušta dah. "Biskup Melandrijano je lopov, Vaša Ekselencijo."
<BR>&nbsp;&nbsp;&nbsp;&nbsp;&nbsp;Lurdusamijeve živahne oči načas se okreću prema Monsinjoru Odiju, a zatim se vraćaju licu sveštenika-kapetana. "Da, da, Federiko. Znamo to. Znali smo to već neko vreme. Dobri biskup iz tog dalekog plovećeg grada na vodenom svetu i sam će imati šta da kaže pred kardinalima Svete Kancelarije, budi siguran. A takođe možeš biti siguran da preporuke u njegovom slučaju neće biti tako blage." Kardinal se ponovo zavaljuje u stolicu sa visokim naslonom. Drevno drvo krcka. "Ali mi moramo porazgovarati o drugim stvarima, sine moj. Da li si spreman da nastaviš svoju misiju?"
<BR>&nbsp;&nbsp;&nbsp;&nbsp;&nbsp;"Da, Vaša Ekselencijo." De Soja je iznenađen spremnošću i iskrenošću sopstvenog odgovora. Sve do tog sekunda, mislio je da bi najbolje bilo da taj deo njegovog života i službe bude okončan.
<BR>&nbsp;&nbsp;&nbsp;&nbsp;&nbsp;Izraz na licu kardinala Lurdusamija postaje ozbiljniji. Veliki podvaljci kao da postaju čvršći. "Izvrsno. E, sad, koliko shvatam, jedan od tvojih vojnika umro je za vreme pohoda na Hebron."
<BR>&nbsp;&nbsp;&nbsp;&nbsp;&nbsp;"Nesreća prilikom vaskrsavanja, Vaša Ekselencijo", kaže De Soja.
<BR>&nbsp;&nbsp;&nbsp;&nbsp;&nbsp;Lurudusami vrti glavom. "Strašno. Strašno."
<BR>&nbsp;&nbsp;&nbsp;&nbsp;&nbsp;"Strelac Retig", dodaje Otac Kapetan de Soja, osetivši da ime tog čoveka treba pomenuti. "Bio je to dobar vojnik."
<BR>&nbsp;&nbsp;&nbsp;&nbsp;&nbsp;Kardinalove sitne oči sjaje, kao da su tamo suze. On gleda pravo u De Soju i kaže: "Pobrinućemo se za njegove roditelje i sestru. Strelac Retig je imao brata koji je dospeo do čina sveštenika-zapovednika na Bresiji. Jesi li znao to, sine moj?"
<BR>&nbsp;&nbsp;&nbsp;&nbsp;&nbsp;"Ne, Vaša Ekselencijo", kaže De Soja.
<BR>&nbsp;&nbsp;&nbsp;&nbsp;&nbsp;Lurdusami klima glavom. "Veliki gubitak." Kardinal uzdiše i spušta bucmastu šaku na prazni sto. De Soja vidi jamice na nadlanici i gleda u nju kao da je to zasebni entitet, neki beskičmenjak iz mora,
<BR>&nbsp;&nbsp;&nbsp;&nbsp;&nbsp;"Federiko", grmi Lurdusami, "imamo predlog za osobu koja će popuniti mesto na tvom brodu upražnjeno smrću Strelca Retiga. Ali najpre moramo da porazgovaramo o razlogu ove misije. Da li znaš zašto moraš da pronađeš i lišiš slobode tu mladu devojku?"
<BR>&nbsp;&nbsp;&nbsp;&nbsp;&nbsp;De Soja se uspravlja. "Vaša Ekselencija mi je objasnila da je devojčica dete nakaznog kibrida", kaže on. "Da predstavlja pretnju za samu Crkvu. Da je sasvim moguće da je ona agent AI TehnoSrži."
<BR>&nbsp;&nbsp;&nbsp;&nbsp;&nbsp;Lurdusami klima glavom. "Sve je to tačno, Federiko. Sve je tačno. Ali mi ti nismo rekli kako ona predstavlja pretnju... i to ne samo Crkvi i Paksu, već čitavom čovečanstvu. Ako te već šaljemo natrag u tu misiju, sine moj, imaš pravo to da znaš."
<BR>&nbsp;&nbsp;&nbsp;&nbsp;&nbsp;Napolju, prigušeno ali i dalje čujno kroz prozore i zidove palate, odjekuju dva iznenadna i potpuno različita zvuka. U istom trenu, podnevni top ispaljen je sa brda Janikulum duž reke, prema Trateveriju, a časovnici Svetog Petra počinju da udaraju podnevni sat.
<BR>&nbsp;&nbsp;&nbsp;&nbsp;&nbsp;Lurdusami okleva, vadi drevni časovnik iz prevoja grimizne odore, klima zadovoljno glavom, navija ga i vraća na mesto.
<BR>&nbsp;&nbsp;&nbsp;&nbsp;&nbsp;De Soja čeka.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
