<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Bilo je jutro posle našeg banketa, i ponovo smo se nalazili u svemirskom brodu. To jest, android A. Betik i ja bili smo u brodu, pošto smo tamo stigli pešice, mnogo lakšim putem, kroz tunel koji je spajao dve kule; Martin Silenus bio je prisutan kao hologram. Bila je to čudna holografska slika, pošto je stari pesnik odabrao da ga predajnik brodskog kompjutera predstavi kao njegovu mlađu verziju - i dalje kao drevnog satira, ali ovaj je stajao na sopstvenim nogama i imao kosu na glavi zašiljenih ušiju. Pogledao sam pesnika sa plaštom boje kestena, bluzom nabranih rukava, balon-pantalonama i šljampavom beretkom i shvatio kakav je kicoš morao biti u vreme kada je takva odeća bila u modi. Gledao sam Martina Silenusa u izdanju iz vremena njegovog povratka na Hiperion u ulozi hodočasnika, tri veka ranije.
<BR>&nbsp;&nbsp;&nbsp;&nbsp;&nbsp;"Jebote, hoćeš li samo da piljiš u mene kao neki seljober", reče holografska slika, "ili ćeš, jebote, da završiš sa tim obilaskom kako bismo mogli da prionemo na posao?" Starac je ili bio mamuran od vina koje je popio prošle večeri ili je povratio dovoljno zdravlja da bi se nalazio u još gorem raspoloženju nego inače.
<BR>&nbsp;&nbsp;&nbsp;&nbsp;&nbsp;"Vodite me", rekoh ja.
<BR>&nbsp;&nbsp;&nbsp;&nbsp;&nbsp;Iz tunela smo pošli brodskim liftom do najniže vazdušne komore. A. Betik i pesnikov holo vodili su me kroz nivoe, naviše: kroz mašinsku salu sa nerazaznatljivim instrumentima i mrežama cevi i kablova; zatim nivo za hladno spavanje - sa četiri ležaja za kriogensku fugu u superrashlađenim kabinama (jedan ležaj je nedostajao, primetio sam, pošto ga je Martin Silenus uklonio iz sopstvenih razloga); onda hodnik centralne vazdušne komore kroz koju sam ušao prethodnog dana - sa 'drvenim' zidovima koji su skrivali mnoštvo kaseta za odlaganje stvari, gde su stajala svemirska odela, vozila za sve vrste terena, nebeski bicikli, pa čak i neko arhaično oružje; potom dnevni boravak sa Stejnvejem i holojamom; zatim ponovo uz spiralne stepenice, do onoga što je A. Betik nazivao 'navigaciona soba' - zaista, tamo se nalazila kabina sa nekim vidljivim navigacionim instrumentima - ali ja sam to video kao biblioteku u kojoj su se ređale police sa knjigama - pravim knjigama, štampanim knjigama - i nekoliko ležaja i sofa kraj prozora u brodskoj oplati; i konačno, uz stepenice do vrha broda, koji se jednostavno sastojao od okrugle spavaće sobe sa jednim jedinim krevetom u središtu.
<BR>&nbsp;&nbsp;&nbsp;&nbsp;&nbsp;"Konzul je obično uživao posmatrajući vremenske prilike odavde dok bi slušao muziku", reče Martin Silenus. "Brode?"
<BR>&nbsp;&nbsp;&nbsp;&nbsp;&nbsp;Lučni zid oko kružne prostorije postade proziran, kao i pramac broda iznad nas. Oko nas se nalazilo samo tamno kamenje unutrašnjosti tornja, ali odozgo je kroz istruleli krov silosa dopirala profiltrirana svetlost. Tiha muzika iznenada ispuni prostoriju. Bio je to klavir, bez pratnje, a melodija je bila drevna i proganjajuća.
<BR>&nbsp;&nbsp;&nbsp;&nbsp;&nbsp;"Čerčivik?" pokušao sam da pogodim.
<BR>&nbsp;&nbsp;&nbsp;&nbsp;&nbsp;Stari pesnik frknu. "Rahmanjinov." Satirske crte lica kao da iznenada omekšaše pri prigušenom svetlu. "Možeš li da pogodiš ko to svira?"
<BR>&nbsp;&nbsp;&nbsp;&nbsp;&nbsp;Slušao sam. Pijanista je bio veoma dobar. Nisam imao pojma ko je u pitanju.
<BR>&nbsp;&nbsp;&nbsp;&nbsp;&nbsp;"Konzul", reče A. Betik. Androidov glas bio je veoma tih.
<BR>&nbsp;&nbsp;&nbsp;&nbsp;&nbsp;Martin Silenus zarokta. "Brode... neprozirno." Zidovi se učvrstiše. Holo starog pesnika nestade sa svog mesta kod pregradnog zida i blesnu u postojanje blizu spiralnih stepenica. Stalno je to radio i efekat je bio uznemirujući. "Pa, ako smo završili sa tim jebenim obilaskom, hajdemo dole u dnevnu sobu da smislimo kako da nadmudrimo Paks."
<BR>
<BR>&nbsp;&nbsp;&nbsp;&nbsp;&nbsp;Mape su bile starinske - mastilo na papiru - i bile su raširene na vrhu blistavog koncertnog klavira. Kontinent Akvila širio je svoja krila iznad klavijature, a konjska glava Ekvusa uvijala se gore kao posebna mapa. Holo Martina Silenusa priđe snažnim koracima klaviru i ubode prstom mesto gde bi trebalo da se nalazi oko konja. "Tu", reče on. "I tu." Prst lišen mase nije proizvodio nikakav zvuk na papiru. "Papa je rasporedio svoje jebene trupe skroz od Utvrđenja Hronos, ovde" - prst bez težine ubode tačku gde je planinski Masiv Uzde stizao do najistočnije tačke iza oka - "i dole, sve do njuške. Ovde imaju avijaciju, u ukletom gradu Tužnog Kralja Bilija" - prst nemo kucnu po tački samo nekoliko kilometara severozapadno od Doline Vremenskih Grobnica - "a nagomilali su Švajcarsku Gardu u samoj Dolini."
<BR>&nbsp;&nbsp;&nbsp;&nbsp;&nbsp;Posmatrao sam mapu. Osim napuštenog Grada Pesnika i Doline, istočna četvrtina Ekvusa bila je prazna pustinja nedostupna svakome osim trupa Paksa već duže od dva veka. "Otkud znate da su trupe Švajcarske Garde tamo?" upitah ja.
<BR>&nbsp;&nbsp;&nbsp;&nbsp;&nbsp;Satirovo čelo se izvi. "Imam ja svoje izvore", reče on.
<BR>&nbsp;&nbsp;&nbsp;&nbsp;&nbsp;"Da li su vam vaši izvori javili koje su jedinice u pitanju, i sa kakvim naoružanjem?"
<BR>&nbsp;&nbsp;&nbsp;&nbsp;&nbsp;Holo se oglasi zvukom koji je navodio na pomisao da će starac pljunuti na tepih. "Nema potrebe da znaš jedinice", odbrusi on. "Dovoljno je da ti kažem da se trideset hiljada vojnika nalazi između tebe i Sfinge, gde će Anea sutra izići. Tri hiljade od njih pripadaju Šajcarskoj Gardi. E, sad, kako da prođeš kroz njih?"
<BR>&nbsp;&nbsp;&nbsp;&nbsp;&nbsp;Dođe mi da se glasno nasmejem. Sumnjao sam da bi celokupne teritorijalne jedinice Hiperiona, sa vazdušnom i svemirskom podrškom, mogle da 'prođu' kroz pet-šest pripadnika Švajcarske Garde. Njihovo oružje, obuka i odbrambeni sistemi toliko su dobri. Umesto da se nasmejem, ponovo sam proučio mapu.
<BR>&nbsp;&nbsp;&nbsp;&nbsp;&nbsp;"Kažete da letelice imaju bazu u Gradu Pesnika... Znate li tip aviona?"
<BR>&nbsp;&nbsp;&nbsp;&nbsp;&nbsp;Pesnik slegnu ramenima. "Lovci. EMV-i ovde vrede koliko i obično govno, naravno, pa su došli avionima sa potisnom reakcijom. Mislim da su to mlaznjaci."
<BR>&nbsp;&nbsp;&nbsp;&nbsp;&nbsp;"Brišući, udarni, pulsni ili vazdušni?" rekoh ja. Pokušavao sam da zvučim kao da znam o čemu pričam, ali moje vojničko znanje napabirčeno u teritorijalnim snagama bilo je usredsređeno na rastavljanje oružja, čišćenje oružja, gađanje iz oružja, marširanje po gadnom vremenu bez kvašenja oružja, pokušaje da odspavam par sati kada ne marširam, čistim ili rastavljam oružje, pokušaje da se ne smrznem u snu i - povremeno - da držim glavu što niže kako me ne bi ubili snajperi sa Ursusa.
<BR>&nbsp;&nbsp;&nbsp;&nbsp;&nbsp;"Jebote, kakve veze ima koji su tipovi aviona?" zareža Martin Silenus. To što je u pojavi izgubio tri veka svakako ga nije smekšalo. "To su lovci. Izmerili smo im... Brode? Jebote, koju smo ono brzinu izmerili poslednji put?"
<BR>&nbsp;&nbsp;&nbsp;&nbsp;&nbsp;"Tri maha", reče brod.
<BR>&nbsp;&nbsp;&nbsp;&nbsp;&nbsp;"Tri maha", ponovi pesnik. "Dovoljno brzo da dolete ovamo, bombama spale ovo mesto, ostave pepeo za sobom i vrate se na severni kontinent pre nego što im se pivo ne smlači."
<BR>&nbsp;&nbsp;&nbsp;&nbsp;&nbsp;Digoh pogled sa mape. "Baš sam hteo da pitam", rekoh. "Zašto to ne učine?"
<BR>&nbsp;&nbsp;&nbsp;&nbsp;&nbsp;Pesnikova glava se okrenu ka meni. "Šta zašto ne učine?"
<BR>&nbsp;&nbsp;&nbsp;&nbsp;&nbsp;"Zašto ne dolete ovamo, spale vas bombama, ostave pepeo za sobom i vrate se kući pre nego što im se pivo ne smlači", rekoh ja. "Vi za njih predstavljate pretnju. Zašto vas tolerišu?"
<BR>&nbsp;&nbsp;&nbsp;&nbsp;&nbsp;Martin Silenus zarokta. "Ja sam mrtav. Oni misle da sam mrtav. Kako jedan mrtvac može ikome da predstavlja pretnju?"
<BR>&nbsp;&nbsp;&nbsp;&nbsp;&nbsp;Uzdahnuh i ponovo pogledah mapu. "Na orbiti sigurno postoji brod sa trupama, ali pretpostavljam da ne znate kakva ga je letelica dopratila ovamo?"
<BR>&nbsp;&nbsp;&nbsp;&nbsp;&nbsp;Začudo, brod je bio taj koji je odgovorio. "Brod za trupe je kovit-brod klase Akira od trista hiljada tona", začu se tihi glas. "Dopratila su ga dva standardna bakljobroda klase Paks - Sveti Anton i Sveti Bonaventura. Na visokoj orbiti takođe se nalazi i jedan K-tri brod."
<BR>&nbsp;&nbsp;&nbsp;&nbsp;&nbsp;"Šta je, koji moj, K-tri brod?" progunđa pesnikov holo.
<BR>&nbsp;&nbsp;&nbsp;&nbsp;&nbsp;Pogledah ga. Kako je iko mogao da proživi hiljadu godina, a da ne nauči nešto tako elementarno? Pesnici su čudna sorta. "Komanda, komunikacija, kontrola", rekoh ja.
<BR>&nbsp;&nbsp;&nbsp;&nbsp;&nbsp;"Dakle, kurvin sin iz Paksa koji zapoveda nalazi se tamo gore?"
<BR>&nbsp;&nbsp;&nbsp;&nbsp;&nbsp;Protrljah obraz i zapiljih se u mapu. "Ne obavezno", rekoh. "Komandant svemirske udarne jedinice biće tamo, ali glava cele operacije može da bude na tlu. Paks obučava svoje zapovednike za kombinovane operacije. Sa toliko prisutnih pripadnika Švajcarske Garde, neko važan komanduje na tlu."
<BR>&nbsp;&nbsp;&nbsp;&nbsp;&nbsp;"U redu", reče pesnik. "Kako ćeš da prođeš kroz njih i izvučeš moju malenu prijateljicu?"
<BR>&nbsp;&nbsp;&nbsp;&nbsp;&nbsp;"Izvinite", reče brod, "ali postoji još jedna svemirska letelica na orbiti. Stigla je pre oko tri nedelje, po standardu, i poslala padobrod u Dolinu Vremenskih Grobnica."
<BR>&nbsp;&nbsp;&nbsp;&nbsp;&nbsp;"Kakav je to brod?" upitah ja.
<BR>&nbsp;&nbsp;&nbsp;&nbsp;&nbsp;Oseti se najkraće moguće oklevanje. "Ne znam", reče brod. "Konfiguracija mi je nepoznata. Mali je... verovatno kurirske veličine... ali profil propulzije je... čudan."
<BR>&nbsp;&nbsp;&nbsp;&nbsp;&nbsp;"To je verovatno kurir", rekoh ja Silenusu. "Jadničak se nalazio mesecima u kriogenskoj fugi, plaćajući godine vremenskog duga, samo da bi predao neku poruku koju je Centrala Paksa zaboravila da preda zapovedniku pre nego što je ovaj krenuo."
<BR>&nbsp;&nbsp;&nbsp;&nbsp;&nbsp;Pesnikova holografska šaka ponovo dodirnu mapu. "Ne skreći sa teme. Kako ćeš da izbaviš Aneu od tih pedera?"
<BR>&nbsp;&nbsp;&nbsp;&nbsp;&nbsp;Odstupih za korak od klavira. Kada sam progovorio, glas mi je bio gnevan. "Do đavola, otkud znam? Vi ste imali dva i po veka da isplanirate to glupavo bekstvo." Mahnuh rukom, pokazavši da mislim na brod. "Pretpostavljam da je ovo stvar na koju se oslanjamo da će umaći bakljobrodovima." Zastadoh. "Brode? Možeš li da pre nekog bakljobroda Paksa stigneš do C-plus skoka?" Svaki Hokingov pogon omogućavao je istu pseudobrzinu iznad brzine svetlosti, naravno, tako da je naše bekstvo i preživljavanje, ili zarobljavanje i uništenje, zavisilo od trke do te kvantne tačke.
<BR>&nbsp;&nbsp;&nbsp;&nbsp;&nbsp;"Oh, da", reče brod smesta. "Nedostaju mi delovi memorije, ali svestan sam toga da me je Konzul modifikovao za vreme posete koloniji Proteranih."
<BR>&nbsp;&nbsp;&nbsp;&nbsp;&nbsp;"Koloniji Proteranih?" ponovih glupavo. Koža mi se naježila, uprkos logici. Odrastao sam u strahu od invazije Proteranih. Proterani su bili najgore moguće babaroge.
<BR>&nbsp;&nbsp;&nbsp;&nbsp;&nbsp;"Da", reče brod, i u glasu mu se čulo nešto nalik na ponos. "Bićemo u stanju da se zavrtimo do C-plus brzina gotovo dvadeset tri odsto brže od svakog bakljobroda Paksa."
<BR>&nbsp;&nbsp;&nbsp;&nbsp;&nbsp;"Mogu te prostreliti i na pola AJ", rekoh ja, neubeđen.
<BR>&nbsp;&nbsp;&nbsp;&nbsp;&nbsp;"Da", saglasi se brod. "Nema šta da brinemo... ako budemo imali petnaest minuta prednosti."
<BR>&nbsp;&nbsp;&nbsp;&nbsp;&nbsp;Okrenuh se ponovo namrštenom holou i nemom androidu. "Sve je to lepo i krasno", rekoh, "ako je tačno. Ali to mi ne pomaže da smislim kako da devojčicu dovedem do broda, niti kako da brod krene sa Hiperiona sa tih petnaest minuta prednosti. Bakljobrodovi će biti u onome što se zove BPO - borbena patrola na orbiti. Jedan ili više njih nalaziće se svake sekunde iznad Ekvusa i prekrivaće svaki kubni metar prostora od udaljenosti od stotinu svetlosnih minuta do gornje atmosfere. Na trideset kilometara, borbena vazdušna patrola - verovatno pulsni lovci klase Škorpion, kadri da se uzdignu na nisku orbitu ako zatreba - preuzeće zadatak. Ni svemirska ni atmosferska patrola neće dati brodu ni petnaest sekundi na svojim ekranima, a kamoli petnaest minuta." Pogledah starčevo mlađe lice. "Osim ako ne postoji nešto što mi ne pominjete. Brode? Da li su te Proterani opremili nekakvom magičnom tehnologijom prikradanja? Štitom nevidljivosti, ili tako nečim?"
<BR>&nbsp;&nbsp;&nbsp;&nbsp;&nbsp;"Koliko znam, nisu", reče brod. Sekundu kasnije, on dodade: "To ne bi ni bilo moguće, zar ne?"
<BR>&nbsp;&nbsp;&nbsp;&nbsp;&nbsp;Prenebregao sam brod. "Gledajte", rekoh Martinu Silenusu, "voleo bih da vam pomognem da dođete do devojčice..."
<BR>&nbsp;&nbsp;&nbsp;&nbsp;&nbsp;"Anee", reče starac.
<BR>&nbsp;&nbsp;&nbsp;&nbsp;&nbsp;"Voleo bih da otmem Aneu od tih tipova, ali ako je ona toliko značajna za Paks koliko kažete da jeste... hoću da kažem, tri hiljade pripadnika Švajcarske Garde, Hriste Bože... ne postoji način da se Dolini Vremenskih Grobnica priđe na pet stotina kilometara, čak ni pomoću ovog sjajnog svemirskog broda."
<BR>&nbsp;&nbsp;&nbsp;&nbsp;&nbsp;Primetih podozrenje u Silenusovim očima, čak i kroz holografsku distorziju, pa nastavih. "Ozbiljno", rekoh. "Čak i da nema pokrivanja iz svemira i vazduha, čak i da nema bakljobrodova, lovaca ili radara u vazduhu, tu je Švajcarska Garda. Hoću reći" - ustanovio sam da stežem šake u pesnice dok govorim - "ti tipovi su smrtonosni. Uvežbani su da rade u odredima od po pet ljudi, a svaki takav odred može da obori jedan ovakav svemirski brod."
<BR>&nbsp;&nbsp;&nbsp;&nbsp;&nbsp;Satirove obrve izviše se od iznenađenja ili podozrenja.
<BR>&nbsp;&nbsp;&nbsp;&nbsp;&nbsp;"Slušajte", rekoh ponovo. "Brode?"
<BR>&nbsp;&nbsp;&nbsp;&nbsp;&nbsp;"Da, Č. Endimione?"
<BR>&nbsp;&nbsp;&nbsp;&nbsp;&nbsp;"Imaš li odbrambene štitove?"
<BR>&nbsp;&nbsp;&nbsp;&nbsp;&nbsp;"Ne, Č. Endimione. Imam zaštitna polja koja su Proterani usavršili, ali ona su samo za civilnu upotrebu."
<BR>&nbsp;&nbsp;&nbsp;&nbsp;&nbsp;Nisam znao šta su to 'zaštitna polja koja su Proterani usavršili', ali nastavio sam. "Da li bi ona mogla da zaustave CPB ili zrak standardnog bakljobroda?"
<BR>&nbsp;&nbsp;&nbsp;&nbsp;&nbsp;"Ne", reče brod.
<BR>&nbsp;&nbsp;&nbsp;&nbsp;&nbsp;"Da li bi mogao da uništiš konvencionalna ili C-plus kinetička torpeda?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Da li bi mogao da im umakneš?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Da li bi mogao da sprečiš nasilni ulazak?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Da li imaš ikakva ofanzivna ili defanzivna svojstva koja bi mogla da se nose sa ratnim brodovima Paksa?"
<BR>&nbsp;&nbsp;&nbsp;&nbsp;&nbsp;"Ako se tu ne računa mogućnost da bežim kao da me svi đavoli gone, Č. Endimione, odgovor je ne", reče brod.
<BR>&nbsp;&nbsp;&nbsp;&nbsp;&nbsp;Ponovo pogledah Martina Silenusa. "Najebali smo", rekoh tiho. "Čak i kada bih uspeo da stignem do devojčice, samo bi i mene zarobili, baš kao i nju."
<BR>&nbsp;&nbsp;&nbsp;&nbsp;&nbsp;Martin Silenus se osmehnu. "Možda i ne bi", reče on. Zatim klimnu glavom A. Betiku i android se pope spiralnim stepeništem na viši nivo, da bi se vratio nepun minut kasnije. Nosio je nešto smotano u cilindar.
<BR>&nbsp;&nbsp;&nbsp;&nbsp;&nbsp;"Ako je to tajno oružje", rekoh ja, "bolje neka bude dobro."
<BR>&nbsp;&nbsp;&nbsp;&nbsp;&nbsp;"I jeste", reče pesnikov podrugljivi hologram. "On ponovo klimnu glavom, i A. Betik razmota cilindar.
<BR>&nbsp;&nbsp;&nbsp;&nbsp;&nbsp;Bio je to ćilim, parče dugačko manje od dva metra i jedva nešto šire od metar. Tkanina je bila iskrzana i izlizana, ali mogao sam da vidim složene crteže i šare. Kompleksno tkanje zlatnih niti bilo je još sjajno kao...
<BR>&nbsp;&nbsp;&nbsp;&nbsp;&nbsp;"Bože", rekoh, kada me je uviđanje tresnulo kao pesnica u pleksus. "Hoking-prostirka."
<BR>&nbsp;&nbsp;&nbsp;&nbsp;&nbsp;Holo Martina Silenusa pročisti grlo, kao da se sprema da pljune. "Ne tek tamo neka hoking-prostirka", progunđa on. "Ona hoking-prostirka."
<BR>&nbsp;&nbsp;&nbsp;&nbsp;&nbsp;Ustuknuh. Ovo je bilo nešto što je pripadalo čistoj legendi, a ja samo što nisam stajao na tome.
<BR>&nbsp;&nbsp;&nbsp;&nbsp;&nbsp;Svojevremeno je proizvedeno samo nekoliko stotina hoking-prostirki, a ovo je bila ona prva - izumeo ju je leptirolog sa Stare Zemlje, Šolokov - koji je već zašao u sedamdesete, po standardu, i ludački se zaljubio u svoju sestričinu, mladu Alotilu, pa je izumeo ovaj leteći ćilim da bi zauzvrat zadobio njenu ljubav. Posle jedne strasne međuigre, tinejdžerka je odbacila starca, Šolokov je izvršio samoubistvo na Staroj Zemlji samo nekoliko nedelja pošto je usavršio sadašnji Hokingov kovit-pogon, a ćilim je bio izgubljen vekovima... sve dok ga Majk Ošo nije kupio na pijaci u Karvnelu i poneo ga na Maui-Kovenant, da bi ga upotrebio sa svojim brodskim kolegom, Merinom Aspikom, u još jednoj ljubavnoj pustolovini koja će ući u legendu - kao ljubav Merina i Siri. Ova druga legenda, naravno, postala je deo epskog Speva Martina Silenusa, i ako je verovati njegovoj priči, Siri je bila Konzulova baka. U Spevu Konzul Hegemonije koristio je tu istu hoking-prostirku ('hoking' ovde počinje malim h zato što se odnosi na jednu pticu sa Stare Zemlje, <EM>hawk - jastreb; prim. prev.</EM> a ne na prehedžirskog naučnika po imenu Hoking čiji je rad doveo do C-plus proboja i usavršavanja međuzvezdanog pogona) da bi prešao preko Hiperiona u poslednjoj legendi - a to je bio Konzulov epski let prema gradu Kitsu iz Doline Vremenskih Grobnica, kada je to učinio da bi oslobodio upravo ovaj brod i vratio se njime do grobnica.
<BR>&nbsp;&nbsp;&nbsp;&nbsp;&nbsp;Kleknuo sam i dodirnuo tu rukotvorinu sa strahopoštovanjem.
<BR>&nbsp;&nbsp;&nbsp;&nbsp;&nbsp;"Isuse sveti Hriste", reče Silenus, "to je samo jedan jebeni ćilim. I pri tom ružan. Ne bih ga ni držao u kući - ne uklapa se ni u šta."
<BR>&nbsp;&nbsp;&nbsp;&nbsp;&nbsp;Digoh pogled.
<BR>&nbsp;&nbsp;&nbsp;&nbsp;&nbsp;"Da", reče A. Betik, "to je ta hoking-prostirka."
<BR>&nbsp;&nbsp;&nbsp;&nbsp;&nbsp;"Da li još leti?" upitah ja.
<BR>&nbsp;&nbsp;&nbsp;&nbsp;&nbsp;A. Betik kleknu kraj mene i pruži šaku sa plavim prstima da kucne po izuvijanim i komplikovanim šarama. Hoking-prostirka se ukruti kao daska i uzlete deset centimetara iznad poda.
<BR>&nbsp;&nbsp;&nbsp;&nbsp;&nbsp;Odmahnuh glavom. "Nikada nisam shvatio... EM sistemi ne dejstvuje na Hiperionu zbog ovdašnjeg uvrnutog magnetnog polja..."
<BR>&nbsp;&nbsp;&nbsp;&nbsp;&nbsp;"Veliki EM sistemi ne dejstvuju", odbrusi Martin Silenus. "EMV-i. Levitacione barže. Velike stvari. Ali ćilim radi. I još je usavršen."
<BR>&nbsp;&nbsp;&nbsp;&nbsp;&nbsp;Izvih obrvu. "Usavršen?"
<BR>&nbsp;&nbsp;&nbsp;&nbsp;&nbsp;"Ponovo Proterani", začu se glas broda. "Ne sećam se dobro, ali petljali su oko mnogo toga kada smo ih posetili pre dva i po veka."
<BR>&nbsp;&nbsp;&nbsp;&nbsp;&nbsp;"Očigledno", rekoh ja. Uspravih se i ćušnuh legendarnu prostirku stopalom. Odskočila je kao da je na čvrstim oprugama, ali ostala je da lebdi u mestu. "Dobro", rekoh, "imamo Merinovu i Sirinu hoking-prostirku, koja... ako sam dobro upamtio priču... može da leti samo negde oko dvadeset klika na sat..."
<BR>&nbsp;&nbsp;&nbsp;&nbsp;&nbsp;"Dvadeset šest kilometara na sat bila je njena maksimalna brzina", reče A. Betik.
<BR>&nbsp;&nbsp;&nbsp;&nbsp;&nbsp;Klimnuh glavom i ponovo ćušnuh lebdeći ćilim. "Dvadeset šest klika na sat sa dobrim vetrom u leđa", rekoh ja. "A koliko je Dolina Vremenskih Grobnica daleko odavde?"
<BR>&nbsp;&nbsp;&nbsp;&nbsp;&nbsp;"Hiljadu šest stotina osamdeset devet kilometara", reče brod.
<BR>&nbsp;&nbsp;&nbsp;&nbsp;&nbsp;"A koliko imamo vremena pre nego što Anea tamo ne iziđe iz Sfinge?" rekoh ja.
<BR>&nbsp;&nbsp;&nbsp;&nbsp;&nbsp;"Dvadeset sati", reče Martin Silenus. Mora da mu je dosadio sopstveni mlađi lik, pošto je holo projekcija sada pripadala starcu kog sam video prethodne večeri, sa sve hoverležajem.
<BR>&nbsp;&nbsp;&nbsp;&nbsp;&nbsp;Bacih pogled na ručni hronometar. "Zakasnio sam", rekoh. "Trebalo je da uzletim pre nekoliko dana." Vratih se koncertnom klaviru. "I šta i da jesam? Ovo je naše tajno oružje? Da li ono poseduje nekakvo superdefanzivno polje koje će zaštititi mene... i devojčicu... od zrakova i metaka Švajcarske Garde?"
<BR>&nbsp;&nbsp;&nbsp;&nbsp;&nbsp;"Ne", reče A. Betik. "Prostirka nema nikakve defanzivne sposobnosti, izuzev zaštitnog polja koje odstranjuje vetar i drži putnike na mestu."
<BR>&nbsp;&nbsp;&nbsp;&nbsp;&nbsp;Slegnuh ramenima. "I šta onda da radim... da odnesem ćilim do Doline i da ponudim Paksu da se trampimo - stara hoking-prostirka za dete?"
<BR>&nbsp;&nbsp;&nbsp;&nbsp;&nbsp;A. Betik je ostao da kleči kraj lebdećeg ćilima. Njegovi plavi prsti i dalje su milovali izlizanu tkaninu. "Proterani su prostirku preinačili tako da ima dugotrajniji naboj - do hiljadu sati."
<BR>&nbsp;&nbsp;&nbsp;&nbsp;&nbsp;Klimnuh glavom. Impresivna tehnologija superprovodnika, ali krajnje nebitna.
<BR>&nbsp;&nbsp;&nbsp;&nbsp;&nbsp;"A sada leti brzinama većim od tri stotine kilometara na sat", nastavi android.
<BR>&nbsp;&nbsp;&nbsp;&nbsp;&nbsp;Ugrizoh se za usnu. Znači, mogao bih da stignem tamo do sutra. Ako bih pristao da sedim na letećem ćilimu pet i po sati. I šta onda...?
<BR>&nbsp;&nbsp;&nbsp;&nbsp;&nbsp;"Mislio sam da treba da je otmemo pomoću ovog broda", rekoh ja. "Da je odvedemo iz Hiperionovog sistema i sve to..."
<BR>&nbsp;&nbsp;&nbsp;&nbsp;&nbsp;"Da", reče Martin Silenus, glasom najednom umornim poput njegovog ostarelog lika, "ali najpre moraš da je dovedeš na brod."
<BR>&nbsp;&nbsp;&nbsp;&nbsp;&nbsp;Udaljih se od klavira, zastavši kraj spiralnih stepenica da bih se naglo obrnuo natrag ka androidu, holou i lebdećem ćilimu. "Vas dvojica naprosto ne razumete, zar ne?" rekoh, glasom snažnijim i oštrijim nego što sam nameravao. "Ovo je Švajcarska Garda! Ako mislite da taj prokleti ćilim može da me provede ispod njihovog radara, detektora kretanja i drugih senzora, onda ste ludi. Bio bih samo idealna meta koja leti trista klika na sat. Verujte mi, prašinari Švajcarske Garde - da ne pominjem pulsne mlaznjake u borbenoj vazdušnoj patroli i da ne pominjem bakljobrodove na orbiti - uništili bi ovo svojim zracima za samo nekoliko nanosekundi."
<BR>&nbsp;&nbsp;&nbsp;&nbsp;&nbsp;Zastadoh i začkiljih se u njih. "Osim ako... ne postoji još nešto što mi ne pominjete..."
<BR>&nbsp;&nbsp;&nbsp;&nbsp;&nbsp;"Naravno da postoji", reče Martin Silenus i uspe da se osmehne umornim osmehom satira. "Naravno da postoji."
<BR>&nbsp;&nbsp;&nbsp;&nbsp;&nbsp;"Da ponesemo hoking-prostirku gore, do prozora tornja", reče A. Betik. "Morate naučiti kako da upravljate."
<BR>&nbsp;&nbsp;&nbsp;&nbsp;&nbsp;"Sada?" rekoh, najednom stegnutim glasom. Osetio sam da srce počinje da mu lupa.
<BR>&nbsp;&nbsp;&nbsp;&nbsp;&nbsp;"Sada", reče Martin Silenus. "Moraš biti u stanju da vešto letiš u vreme kada budeš krenuo, sutra u tri ujutro."
<BR>&nbsp;&nbsp;&nbsp;&nbsp;&nbsp;"Zaista?" rekoh, zureći u lebdeći, legendarni ćilim sa sve snažnijim osećajem: OVO JE STVARNO... SUTRA BIH MOGAO DA POGINEM.
<BR>&nbsp;&nbsp;&nbsp;&nbsp;&nbsp;"Zaista", reče Martin Silenus.
<BR>&nbsp;&nbsp;&nbsp;&nbsp;&nbsp;A. Betik je deaktivirao hoking-prostirku i smotao je u cilindar. Krenuo sam za njim niz metalne stepenice, kroz hodnik i napolje, na stepenište tornja. Kroz otvoreni prozor tornja videla se jarka sunčeva svetlost. Bože, pomislih dok je android razmotavao ćilim na kamenoj izbočini i ponovo ga aktivirao. Kamenje u podnožju i dalje je bilo veoma daleko. Bože, pomislih ponovo, dok mi je bilo tutnjalo u ušima. Od holoa starog pesnika nije bilo ni traga.
<BR>&nbsp;&nbsp;&nbsp;&nbsp;&nbsp;A. Betik mi pokaza da se popnem na lebdeću hoking-prostirku. "Ja ću poći sa vama na prvi let", reče android tiho. Lišće na vrhu obližnjeg stabla čalme šuštalo je na lahoru.
<BR>&nbsp;&nbsp;&nbsp;&nbsp;&nbsp;Bože, pomislih poslednji put, popeh se na prozorski prag, a zatim i na hoking-prostirku.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
