<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24.
<P>&nbsp;&nbsp;&nbsp;&nbsp;&nbsp;Rafael se nalazi na poslednjem delu svog povratnog elipsoida i juri unutar sistema prema Parvatijevom suncu sa 0,03 brzine svetlosti. Kurirski/bojni brod klase arhanđeo nezgrapan je - masivna pogonska odeljenja, naslagane komunikacione mahune, aktivatori obrtanja, platforme za oružja i istureni redovi antena, sa majušnom sferom za održavanje života i prikačenim šatl-padobrodom ušuškanim u tu zbrku gotovo kao nešto čega su se na kraju jedva setili - ali on sada postaje ozbiljan bojni brod dok rotira za 180 stepeni tako da hita krmom prema projektovanoj tački translacije broda koji progoni.
<BR>&nbsp;&nbsp;&nbsp;&nbsp;&nbsp;"Jedan minut do usporavanja", kaže De Soja preko taktičke frekvencije. Tri vojnika u otvorenoj vazdušnoj komori ispadnog prolaza ne moraju da potvrde da su čuli tu poruku. Oni takođe znaju da čak ni kada se drugi brod bude pojavio u stvarnom svemiru, on za njih neće biti vidljiv - čak ni pomoću vizirskih pojačivača - još dva minuta.
<BR>&nbsp;&nbsp;&nbsp;&nbsp;&nbsp;Vezan za svoj ležaj za ubrzanja, sa kontrolnim tablama poređanim oko sebe, sa šakom u oklopnoj rukavici spuštenom na sveupravljač, sa taktičkim priključkom na mestu tako da su on i brod praktično jedno, Otac Kapetan de Soja osluškuje disanje tri vojnika preko komunikacionog kanala dok osmatra i oseća približavanje drugog broda. "Hvatam distorziju Hokingovog pogona pod uglom trideset devet, koordinate nula-nula-nula, trideset devet, jedan-devet-devet", kaže on u svoj mikrofon. "Izlazna tačka na nula-nula-nula, devet stotina klika. Verovatnoća jedne letelice, devedeset devet odsto. Relativna brzina devetnaest klika u sekundi."
<BR>&nbsp;&nbsp;&nbsp;&nbsp;&nbsp;Iznenada, drugi brod postaje vidljiv na radaru, t-Dirak, sa svim pasivnim senzorima. "Imam ga", kaže Otac Kapetan de Soja vojnicima koji čekaju. "Na vreme, po rasporedu... prokletstvo."
<BR>&nbsp;&nbsp;&nbsp;&nbsp;&nbsp;"Šta je bilo?" kaže narednik Gregorijus. On i njegovi ljudi proverili su svoje oružje, punjenja i obruče za naskakanje. Spremni su za skok za manje od tri minuta.
<BR>&nbsp;&nbsp;&nbsp;&nbsp;&nbsp;"Brod je počeo da ubrzava, ne da usporava kao što smo pretpostavili u najvećem broju simulacija", kaže De Soja. Na taktičkom kanalu, on omogućuje brodu da izvrši svoje prethodno programirane alternative. "Drž'te se!" kaže on vojnicima, ali potisnici su već ispalili mlazeve, Rafael već rotira. "Nema problema", kaže on po aktiviranju glavnog pogona koji ih diže na 147 gravitacija. "Samo ostanite unutar polja za vreme skoka. Biće nam potreban samo jedan dodatni minut da uskladimo brzine."
<BR>&nbsp;&nbsp;&nbsp;&nbsp;&nbsp;Gregorijus, Ki i Retig ne odgovaraju. De Soja može da čuje njihovo disanje.
<BR>&nbsp;&nbsp;&nbsp;&nbsp;&nbsp;Dva minuta kasnije, De Soja kaže: "Imam vizuelni kontakt."
<BR>&nbsp;&nbsp;&nbsp;&nbsp;&nbsp;Narednik Gregorijus i njegova dva vojnika naginju se iz otvorene vazdušne komore. Gregorijus može da vidi drugi brod kao loptu fuzionog plamena. Uključuje uveličavajuća sočiva kako bi mogao da vidi i iza toga, podiže filtere i vidi i sam brod. "Prilično liči na taktičke simulacije", kaže Ki.
<BR>&nbsp;&nbsp;&nbsp;&nbsp;&nbsp;"Nemoj da misliš na taj način", odgovara mu narednik odsečno. "Prava stvar nikada nije ni nalik na taktičke simulacije. "On zna da oba ova čoveka to shvataju; oni su bili u borbi. Ali narednik Gregorijus je tri godine bio instruktor u Komandi Paksa na Armagastu i teško mu je da se oslobodi instinkta da podučava.
<BR>&nbsp;&nbsp;&nbsp;&nbsp;&nbsp;"Ova stvar je brza", kaže De Soja. "Da ih nismo sačekali ovako, ne verujem da bismo ih stigli. Ovako, bićemo u stanju da uskladimo brzine za samo pet ili šest minuta."
<BR>&nbsp;&nbsp;&nbsp;&nbsp;&nbsp;"Treba nam samo tri", kaže Gregorijus. "Samo nas približite uz njihov bok, kapetane."
<BR>&nbsp;&nbsp;&nbsp;&nbsp;&nbsp;"Sada im prilazim", kaže De Soja. "Ispituje nas." Rafaelu nisu bile ugrađene mogućnosti maskiranja i sada svi instrumenti beleže senzore drugog broda na sebi. "Jedan klik", izveštava on, "i dalje nema nikakve aktivnosti iz oružja. Polja pune snage. Delta-v opada. Osam stotina metara."
<BR>&nbsp;&nbsp;&nbsp;&nbsp;&nbsp;Gregorijus, Ki i Retig skidaju sa ramena plazma-puške i spuštaju se u čučanj.
<BR>&nbsp;&nbsp;&nbsp;&nbsp;&nbsp;"Tri stotine metara... dve stotine metara..." kaže De Soja. Drugi brod je pasivan, ubrzanje mu je visoko, ali stalno. U većini simulacija, De Soja je predvideo divlju trku pre usklađivanja brzina i poništavanja polja drugog broda. Ovo je previše lako. Sveštenik-kapetan prvi put oseća zabrinutost. "Unutar minimalnog dometa zračnog oružja", izveštava on. "Kreći!"
<BR>&nbsp;&nbsp;&nbsp;&nbsp;&nbsp;Tri pripadnika Švajcarske Garde izleću iz vazdušne komore dok im reakcioni kompleti izbacuju plavi plamen.
<BR>&nbsp;&nbsp;&nbsp;&nbsp;&nbsp;"Poništavam polje... sad!" uzvikuje De Soja. Polja drugog broda odbijaju da spadnu čitavu večnost - gotovo tri sekunde, što je vreme koje nikada nije bilo simulirano u taktičkim vežbama - ali najzad spadaju. "Polja su pala!" javlja De Soja, ali vojnici to već znaju - tumbaju se, usporavaju i padaju na oplatu neprijateljskog broda na svojim prethodno utvrđenim tačkama za ulazak - Ki blizu pramca, Gregorijus tamo gde se na starim shemama nalazio navigacioni nivo, Retig iznad pogonske prostorije.
<BR>&nbsp;&nbsp;&nbsp;&nbsp;&nbsp;"Naskočio", čuje se Gregorijusov glas. Preostala dvojica potvrđuju naskok sekund kasnije.
<BR>&nbsp;&nbsp;&nbsp;&nbsp;&nbsp;"Obruči za ukrcavanje postavljeni", dahće narednik.
<BR>&nbsp;&nbsp;&nbsp;&nbsp;&nbsp;"Postavljeni", potvrđuje Ki.
<BR>&nbsp;&nbsp;&nbsp;&nbsp;&nbsp;"Postavljeni", kaže Retig.
<BR>&nbsp;&nbsp;&nbsp;&nbsp;&nbsp;"Odbrojavanje od tri", govori odsečno narednik. "Tri, dva, jedan... aktiviraj."
<BR>&nbsp;&nbsp;&nbsp;&nbsp;&nbsp;Njegova prozračna polimerna kesa niče u svetlu sunca.
<BR>&nbsp;&nbsp;&nbsp;&nbsp;&nbsp;Na komandnom ležaju, De Soja posmatra delta-v. Ubrzavanje se diglo na više od 230 gravitacija. Ako polja sada otkažu... On istiskuje tu misao iz glave. Rafael se upinje iz sve snage da održi usklađene brzine. Još četiri ili pet minuta i moraće da odustane od trke ili da rizikuje prenaprezanje svih brodskih sistema za fuzioni pogon. Požurite, upućuje on misao obličjima u borbenim oklopima koja vidi u taktičkom svemiru i na video ekranima.
<BR>&nbsp;&nbsp;&nbsp;&nbsp;&nbsp;"Spreman", raportira Ki.
<BR>&nbsp;&nbsp;&nbsp;&nbsp;&nbsp;"Spreman", čuje se Retigov glas sa mesta blizu peraja krme na besmislenom brodu.
<BR>&nbsp;&nbsp;&nbsp;&nbsp;&nbsp;"Postavite punjenja", naređuje Gregorijus i jednim pokretom lepi svoje za oplatu. "Od pet... pet, četiri, tri..."
<BR>&nbsp;&nbsp;&nbsp;&nbsp;&nbsp;"Oče Kapetane de Soja", kaže glas devojčice.
<BR>&nbsp;&nbsp;&nbsp;&nbsp;&nbsp;"Čekaj!" naređuje De Soja. Lik devojčice pojavio se na svim komunikacionim frekvencijama. Ona sedi za klavirom. To je isto dete koje je video kod Sfinge na Hiperionu pre tri meseca.
<BR>&nbsp;&nbsp;&nbsp;&nbsp;&nbsp;"Prekinite!" izgovara Gregorijus kao odjek, sa prstom iznad dugmeta za detonaciju na ručnoj pločici. Ostali vojnici rade kako im je naređeno. Svi gledaju video-emitovanje na ulošcima svojih vizira.
<BR>&nbsp;&nbsp;&nbsp;&nbsp;&nbsp;"Otkud mi znaš ime?" pita Otac Kapetan de Soja. Istog trena zna koliko je to pitanje glupo: nije važno, njegovi ljudi moraju da uđu u brod za tri minuta ili će Rafael zaostati i ostaviti njih trojicu same na drugom brodu. Oni su simulirali tu mogućnost - vojnici su preuzimali komandu nad brodom posle hvatanja devojčice, usporavali kako bi sačekali da ih De Soja stigne - ali to nije poželjan scenario. On dodiruje tačku za pritisak koja šalje njegovu video sliku brodu devojčice.
<BR>&nbsp;&nbsp;&nbsp;&nbsp;&nbsp;"Zdravo, Oče Kapetane de Soja", kaže devojčica, glasom u kome se ne čuje žurba, a u njenoj pojavi ne vidi se gotovo nikakva napetost, "ako vaši vojnici pokušaju da uđu u brod, ja ću ispustiti vazduh iz svog broda i umreti."
<BR>&nbsp;&nbsp;&nbsp;&nbsp;&nbsp;De Soja trepće. "Samoubistvo je smrtni greh", kaže.
<BR>&nbsp;&nbsp;&nbsp;&nbsp;&nbsp;Na ekranu, devojčica ozbiljno klima glavom. "Da", kaže ona, "ali ja nisam hrišćanka. Osim toga, radije bih u pakao nego sa vama." De Soja napeto gleda sliku - njeni prsti ne nalaze se u blizini nikakvih kontrola.
<BR>&nbsp;&nbsp;&nbsp;&nbsp;&nbsp;"Kapetane", čuje se Gregorijusov glas na bezbednom kanalu uskog snopa, "ako otvori vazdušnu komoru, mogu da stignem do nje i smestim je u kesu za transfer pre potpune dekompresije."
<BR>&nbsp;&nbsp;&nbsp;&nbsp;&nbsp;Na ekranu, devojčica posmatra, De Sojine usne nepomične su dok on subvokalizuje preko kanala uskog snopa: "Ona ne pripada krstu", kaže. "Ako umre, ne postoji jemstvo da ćemo moći da je oživimo."
<BR>&nbsp;&nbsp;&nbsp;&nbsp;&nbsp;"Dobri su izgledi da je brodska ambulanta vrati u život i odstrani efekte obične dekompresije", kaže Gregorijus. "Trebaće trideset ili više sekundi da njen nivo ostane sasvim bez vazduha. Mogu stići do nje. Dajem vam reč."
<BR>&nbsp;&nbsp;&nbsp;&nbsp;&nbsp;"Ozbiljna sam", kaže dete na ekranu. Istog trena, kružni deo oplate otvara se ispod i oko kaplara Kija i atmosfera izbija u vakuum, ispunivši Kijevu kesu za naskakanje kao balon i odbacivši i njega unutra tako da zajedno tresnu o spoljnje polje i skliznu ka krmi broda. Kijev reakcioni komplet divlje ispaljuje mlazeve i on uspeva da se stabilizuje, ne odletevši u fuzioni rep broda.
<BR>&nbsp;&nbsp;&nbsp;&nbsp;&nbsp;Gregorijus stavlja prst na detonator oblikovanog punjenja. "Kapetane!" uzvikuje on.
<BR>&nbsp;&nbsp;&nbsp;&nbsp;&nbsp;"Čekaj", izgovara De Soja ispod glasa. Slika devojčice u košulji ledi mu srce napetošću. Svemir između dva broda sada je ispunjen koloidnim česticama i ledenim kristalima.
<BR>&nbsp;&nbsp;&nbsp;&nbsp;&nbsp;"Ja sam izdvojena u prostoriji na vrhu", kaže devojčica, "ali ako ne opozovete svoje ljude, otvoriću sve nivoe."
<BR>&nbsp;&nbsp;&nbsp;&nbsp;&nbsp;Za manje od sekunde, vazdušna komora se naglo otvara, a krug prečnika dva metra otvara se u oplati na mestu gde je stajao Gregorijus. Narednik je progoreo kesu i odbacio se mlazevima do drugog mesta čim je devojčica progovorila. Sada se on tumba dalje od naleta atmosfere i sitnih otpadaka koji izbijaju iz otvora, ispaljuje potisnike i spušta čizme na deo oplate pet metara niže. U glavi vidi plan broda, zna da je devojčica odmah tu, unutra - samo nekoliko metara od njegovih šaka. Ako bi razorio ovaj deo, uhvatio bi je, smestio u kesu i preneo u ambulantu Rafaela, sve za samo dva minuta. On proverava taktički displej: Retig je skočio u svemir nekoliko sekundi pre nego što se deo oplate otvorio pod njim. Sada je lebdeo na tri metra od oplate. "Kapetane!" poziva Gregorijus preko uskog snopa.
<BR>&nbsp;&nbsp;&nbsp;&nbsp;&nbsp;"Čekaj", naređuje De Soja. Devojčici kaže: "Ne želimo da ti naudimo..."
<BR>&nbsp;&nbsp;&nbsp;&nbsp;&nbsp;"Onda ih opozovite", kaže devojčica odsečno. "Smesta! Ili ću otvoriti i ovaj poslednji nivo."
<BR>&nbsp;&nbsp;&nbsp;&nbsp;&nbsp;Federiko de Soja oseća kako vreme usporava dok on odmerava svoje mogućnosti. Zna da ima manje od minuta do tačke kada će morati da smanji brzinu - alarmi i signalna svetla blešte kroz njegove taktičke spojeve sa brodom i na panelima. Ne želi da ostavi svoje ljude, ali dete je najvažniji činilac. Njegova naređenja su određena i apsolutna - Vrati dete živo.
<BR>&nbsp;&nbsp;&nbsp;&nbsp;&nbsp;Čitavo De Sojino taktičko virtuelno okruženje počinje da pulsira crvenom bojom, upozorenjem da brod mora za jedan minut da počne da usporava inače će se uključiti automatski prioritetni programi. Njegove kontrolne table pevaju istu pesmu. On uključuje audio-kanale mikrofona i odašilje kako na opštim frekvencijama, tako i preko uskog snopa.
<BR>&nbsp;&nbsp;&nbsp;&nbsp;&nbsp;"Gregorijus, Retig, Ki... vraćajte se na Rafaela. Smesta!"
<BR>&nbsp;&nbsp;&nbsp;&nbsp;&nbsp;Narednik Gregorijus oseća da ga bes i osujećenje prožimaju kao nalet kosmičkog zračenja, ali on je pripadnik Švajcarske Garde. "Vraćamo se smesta, ser!" kaže odsečno, odlepljuje svoj eksploziv i odbacuje se prema arhanđelu. Ostala dvojica dižu se sa oplate uz plave male mlazeve reakcionih potisnika. Pomešana polja trepere taman dovoljno dugo da bi dozvolila trojici naoružanih ljudi da prođu. Gregorijus stiže prvi do oplate Rafaela, grabi držač i bukvalno ubacuje svoje ljude u ispadni prolaz dok lebde kraj njega. Uvlači se unutra, uverava se da se ostali drže za mrežu i uključuje mikrofon. "Unutra smo, ser, na bezbednom."
<BR>&nbsp;&nbsp;&nbsp;&nbsp;&nbsp;"Odvajamo se", kaže De Soja i odašilje to dovoljno jasno da i devojčica može da čuje. Prebacuje se iz taktičkog svemira u stvarno vreme i okreće sveupravljač.
<BR>&nbsp;&nbsp;&nbsp;&nbsp;&nbsp;Rafael smanjuje potisak od 110 odsto, odvaja polje od polja mete i počinje da zaostaje. De Soja širi udaljenost od broda devojčice i zadržava Rafaela što dalje može od fuzionog repa druge letelice; postoje svi pokazatelji da je drugi brod nenaoružan, ali taj pojam je relativan kada njegov fuzioni pogon može da dosegne stotinu kilometara kroz svemir. Rafaelova spoljnja kola u punoj su defanzivi, brodske kontramere na punoj automatici, spremne da reaguju u milionitom delu sekunde.
<BR>&nbsp;&nbsp;&nbsp;&nbsp;&nbsp;Brod sa devojčicom nastavlja da ubrzava i udaljava se od ravni ekliptike. Parvati nije odredište tog deteta.
<BR>&nbsp;&nbsp;&nbsp;&nbsp;&nbsp;Sastanak sa Proteranima? - pita se De Soja. Senzori njegovog broda još ne pokazuju nikakvu aktivnost osim orbitalnih patrola sa Parvatija, ali čitavi Rojevi Proteranih mogli bi da čekaju iza heliosfere.
<BR>&nbsp;&nbsp;&nbsp;&nbsp;&nbsp;Dvadeset minuta kasnije, brod sa detetom već je stotinama hiljada klika ispred Rafaela i on ima odgovor na to pitanje.
<BR>&nbsp;&nbsp;&nbsp;&nbsp;&nbsp;"Imamo distorziju Hokingovog svemira", izveštava Otac Kapetan de Soja trojicu ljudi koji se još drže za mrežu remenja u komori ispadnog prolaza. "Njen brod se priprema za ubrzanje."
<BR>&nbsp;&nbsp;&nbsp;&nbsp;&nbsp;"Kuda?" pita Gregorijus. Glas ogromnog narednika ne otkriva ni trunku besa zbog tako tesnog promašaja.
<BR>&nbsp;&nbsp;&nbsp;&nbsp;&nbsp;De Soja zastaje i ponovo proverava svoja očitavanja pre nego što odgovori. "Svemir Renesanse Vektor", kaže. "Veoma blizu planete."
<BR>&nbsp;&nbsp;&nbsp;&nbsp;&nbsp;Gregorijus i druga dva vojnika Švajcarske Garde ćute. De Soja može da pogodi njihova neizgovorena pitanja. Zašto Renesansa Vektor? To je uporište Paksa... dve milijarde hrišćana, desetine hiljada vojnika, mnoštvo bojnih brodova Paksa. Zašto tamo?
<BR>&nbsp;&nbsp;&nbsp;&nbsp;&nbsp;"Možda ona ne zna šta se tamo nalazi", razmišlja on naglas preko interkoma. Prebacuje se u taktički prostor i lebdi iznad ravni ekliptike, zagledan u crvenu tačku koja ubrazava u C-plus i nestaje iz sunčevog sistema. Rafael i dalje prati svoj kurs, krmom za njom, pedeset minuta od vektora translacije. De Soja napušta taktički prostor, proverava sve sisteme i kaže: "Sada se možete popeti iz komore. Pričvrstite svu opremu za ukrcavanje."
<BR>
<BR>&nbsp;&nbsp;&nbsp;&nbsp;&nbsp;Ne pita ih za mišljenje. Nema nikakve rasprave o tome da li će on prebaciti arhanđela u svemir Renesanse Vektor - kurs je već određen i brod se uspinje prema kvantnom skoku - i ne pita ih ponovo da li su spremni da opet umru. Ovaj skok će biti smrtonosan kao i prethodni, naravno, ali dovešće ih u svemir Paksa pet meseci pre broda devojčice. Jedino pitanje u De Sojinoj glavi jeste da li da sačeka da Sveti Anton uspori u Parvatijev svemir kako bi kapetanu objasnio situaciju.
<BR>&nbsp;&nbsp;&nbsp;&nbsp;&nbsp;Odlučuje da ne čeka. To nema mnogo smisla - razlika od nekoliko sati kada ima prednost od pet meseci - ali on nema strpljenja da čeka. De Soja naređuje Rafaelu da pripremi bovu transpondera i snima naređenja za Kapetana Satija na Antonu: trenutna translacija do Renesanse Vektor - desetodnevno putovanje za bakljobrod sa istim vremenskim dugom od pet meseci koji će devojčica platiti - sa spremnošću za borbu odmah po usporavanju u RV svemir. <EM>RV: Relative Velocities - svemir relativnih brzina; prim. prev.</EM>
<BR>&nbsp;&nbsp;&nbsp;&nbsp;&nbsp;Posle lansiranja bove i prenosa naređenja preko uskog snopa komandi Parvatija za povratak na redovno stanje, De Soja okreće svoj ležaj za ubrzanja tako da se suoči sa ostalom trojicom. "Znam koliko je ovo za vas bilo razočaravajuće", počinje.
<BR>&nbsp;&nbsp;&nbsp;&nbsp;&nbsp;Narednik Gregorijus ne kaže ništa i njegovo tamno lice ravnodušno je kao kamen, ali Otac Kapetan de Soja može da pročita poruku iza te tišine: Još trideset sekundi i imao bih je.
<BR>&nbsp;&nbsp;&nbsp;&nbsp;&nbsp;De Soju nije briga. On je zapovedao muškarcima i ženama duže od jedne decenije - slao je i hrabrije i odanije potčinjene od ovih u smrt, a da nije dopustio da ga obuzmu kajanje ili potreba za objašnjavanjem - pa tako ne trepće ni sada, pred džinovskim vojnikom. "Mislim da bi dete ispunilo svoju pretnju", kaže, a ton njegovog glasa prenosi poruku da to nije predmet rasprave, ni sada ni kasnije, "ali to više nije važno. Znamo kuda ide. To je možda jedini sistem u ovom sektoru svemira Paksa gde niko - pa čak ni Roj Proteranih - ne može da uđe ili iziđe neprimećen i nezaustavljen. Imaćemo pet meseci da se pripremimo za dolazak broda i ovaj put nećemo raditi sami." De Soja zastaje da uzme vazduha. "Vas trojica ste vredno radili i niste krivi za neuspeh u sistemu Parvati. Pobrinuću se da budete vraćeni u svoju jedinicu odmah po prispeću u svemir Renesanse Vektor."
<BR>&nbsp;&nbsp;&nbsp;&nbsp;&nbsp;Gregorijus ne mora čak ni da pogleda svoja dva čoveka pre nego što progovori i u njihovo ime. "Izvinjavam se svešteniku-kapetanu, ali ako nas neko nešto pita, ser, radije bismo da ostanemo sa vama i Rafaelom dok ovo dete ne bude uhvaćeno i otpremljeno za Pacem, ser."
<BR>&nbsp;&nbsp;&nbsp;&nbsp;&nbsp;De Soja pokušava da ne pokaže koliko je iznenađen. "Hmmm... pa, videćemo šta će se dogoditi, naredniče. Renesansa Vektor je Glavni mornarički štab Flote i tamo će biti dosta naših šefova. Videćemo šta će se dogoditi. Da sada sve privežemo... Translacija je za dvadeset pet minuta."
<BR>&nbsp;&nbsp;&nbsp;&nbsp;&nbsp;"Ser?"
<BR>&nbsp;&nbsp;&nbsp;&nbsp;&nbsp;"Da, kaplare Ki?"
<BR>&nbsp;&nbsp;&nbsp;&nbsp;&nbsp;"Da li vam se možemo ispovediti ovaj put pre nego što umremo?"
<BR>&nbsp;&nbsp;&nbsp;&nbsp;&nbsp;De Soja ponovo pokušava da zadrži neutralan izraz lica. "Da, kaplare. Dovršiću ovde proveru i doći ću zbog ispovesti u kabinu ambulante za deset minuta."
<BR>&nbsp;&nbsp;&nbsp;&nbsp;&nbsp;"Hvala, ser", kaže Ki sa osmehom.
<BR>&nbsp;&nbsp;&nbsp;&nbsp;&nbsp;"Hvala", kaže Retig.
<BR>&nbsp;&nbsp;&nbsp;&nbsp;&nbsp;"'Fala, kapetane", mumla Gregorijus.
<BR>&nbsp;&nbsp;&nbsp;&nbsp;&nbsp;De Soja posmatra kako njih trojica skaču da obave neophodno privezivanje i usput skidaju svoje masivne borbene oklope. U tom trenutku, načas intuitivno vidi budućnost i oseća njenu težinu na ramenima. Gospode, daj mi snage da izvršim volju Tvoju... u ime Isusovo molim... Amin.
<BR>&nbsp;&nbsp;&nbsp;&nbsp;&nbsp;Okrenuvši ponovo svoj teški ležaj prema komandnim panelima, De Soja počinje konačnu proveru pre translacije i smrti.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
