<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46.
<P>&nbsp;&nbsp;&nbsp;&nbsp;&nbsp;Naši dani sa Ocem Glaukusom ostali su vredni pamćenja zbog udobnosti, sporog ritma posle toliko nedelja hitanja tamo-amo, kao i zbog razgovora. Ponajviše se, mislim, sećam razgovora.
<BR>&nbsp;&nbsp;&nbsp;&nbsp;&nbsp;Nešto pre povratka Čitčatuka, saznao sam za jedan od razloga zbog kojih je A. Betik krenuo sa mnom na ovo putovanje.
<BR>&nbsp;&nbsp;&nbsp;&nbsp;&nbsp;"Imaš li braće ili sestara, Č. Betiče?" upitao je Otac Glaukus, i dalje odbijajući da koristi androidsku oznaku.
<BR>&nbsp;&nbsp;&nbsp;&nbsp;&nbsp;Na moje veliko čuđenje, A. Betik reče: "Da." Kako je to bilo moguće? Androidi su bili dizajnirani i biofakturisani, sklapani od komponentnih genetskih elemenata i odgajani u rezervoarima... kao organi koji se odgajaju za presađivanje, tako sam oduvek mislio.
<BR>&nbsp;&nbsp;&nbsp;&nbsp;&nbsp;"Za vreme biofakture", nastavio je A. Betik posle sveštenikovog podsticaja, "androidi su se tradicionalno klonirali u kolonijama rasta koje su brojale po pet - obično četiri muška i jedan ženski."
<BR>&nbsp;&nbsp;&nbsp;&nbsp;&nbsp;"Petorke", reče Otac Glaukus sa svoje stolice za ljuljanje. "Imaš tri brata i sestru."
<BR>&nbsp;&nbsp;&nbsp;&nbsp;&nbsp;"Da", reče plavokožac.
<BR>&nbsp;&nbsp;&nbsp;&nbsp;&nbsp;"Ali svakako niste bili..." započeh, pa zaćutah. Protrljah bradu. Obrijao sam se u neobičnom domu Oca Glaukusa - to mi se činilo civilizovanim činom - pa me je tamo prenuo dodir glatke kože. "Ali svakako niste zajedno odrasli", rekoh ja. "Hoću reći, zar androidi nisu..."
<BR>&nbsp;&nbsp;&nbsp;&nbsp;&nbsp;"Biofakturisani kao odrasli?" upita A. Betik sa istim lakim osmehom. "Ne. Naš proces rasta bio je ubrzan - sazrevali smo za približno osam standardnih godina - ali postojalo je razdoblje kada smo bili bebe i razdoblje detinjstva. Taj nedostatak bio je jedan od razloga što je biofaktura androida bila gotovo nemoguće skupa."
<BR>&nbsp;&nbsp;&nbsp;&nbsp;&nbsp;"Kako ti se zovu braća i sestra?" upita Otac Glaukus.
<BR>&nbsp;&nbsp;&nbsp;&nbsp;&nbsp;A. Betik zatvori knjigu koju je prelistavao. "Tradicija je bila da se imena svakom od pet članova grupe daju abecednim redom", reče on. "Moji braća i sestra zvali su se A. Antibe, A. Corezon, A. Darja i A. Evik."
<BR>&nbsp;&nbsp;&nbsp;&nbsp;&nbsp;"Ko je bila tvoja sestra?" upita Anea. "Darja?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Kako ti je izgledalo detinjstvo?" upita devojčica.
<BR>&nbsp;&nbsp;&nbsp;&nbsp;&nbsp;"Prevashodno su me podučavali, obučavali za izvrašavanje dužnosti i određivali parametre službe", reče A. Betik.
<BR>&nbsp;&nbsp;&nbsp;&nbsp;&nbsp;Anea je ležala na tepihu, sa bradom oslonjenom o šake. "Jesi li išao u školu? Jesi li se igrao?"
<BR>&nbsp;&nbsp;&nbsp;&nbsp;&nbsp;"Imali smo tutore u fabrici, mada je najveći deo mog znanja potekao od transfera RNK." Ćelavi muškarac pogleda Aneu. "A ako pod 'igranjem' mislite na pronalaženje vremena da se opustim sa braćom i sestrom, odgovor je potvrdan."
<BR>&nbsp;&nbsp;&nbsp;&nbsp;&nbsp;"Šta se dogodilo sa tvojom braćom i sestrom?"
<BR>&nbsp;&nbsp;&nbsp;&nbsp;&nbsp;A. Betik sporo zavrte glavom. "Bili smo prvobitno prebačeni u zajedničku službu, ali ubrzo posle toga razdvojeni smo. Mene je kupilo Kraljevstvo Monaka u izgnanstvu i prebacilo me na Askvit. U to vreme, shvatio sam da će svako od nas služiti u drugom kraju Mreže ili Zabačenosti."
<BR>&nbsp;&nbsp;&nbsp;&nbsp;&nbsp;"I nikada više nisi čuo za njih?" rekoh ja.
<BR>&nbsp;&nbsp;&nbsp;&nbsp;&nbsp;"Ne", reče A. Betik. "Iako je veliki broj androidskih radnika uvezen radi izgradnje Grada Pesnika kada je Kralj Vilijam Dvadeset Treći prebacio koloniju na taj svet, većina ih je služila pre mene na Askvitu, a niko nije susreo nekog od moje braće ili sestru u razdobljima pretovara."
<BR>&nbsp;&nbsp;&nbsp;&nbsp;&nbsp;"U danima Mreže", rekoh ja, "trebalo je da bude lako da pretražiš druge svetove putem dalekobacača ili preko datasfere."
<BR>&nbsp;&nbsp;&nbsp;&nbsp;&nbsp;"Da", reče A. Betik, "osim što je androidima bilo zabranjeno zakonom i RNK inhibitorima da putuju dalekobacačima ili neposredno pristupaju datasferi. I, naravno, biofaktura ili posedovanje androida postali su ilegalni u Hegemoniji vrlo brzo posle mog stvaranja."
<BR>&nbsp;&nbsp;&nbsp;&nbsp;&nbsp;"Dakle, koristili su vas u Zabačenosti", rekoh ja. "Na dalekim svetovima kao što je Hiperion."
<BR>&nbsp;&nbsp;&nbsp;&nbsp;&nbsp;"Upravo tako, Č. Endimione."
<BR>&nbsp;&nbsp;&nbsp;&nbsp;&nbsp;Udahnuh duboko. "I da li si zbog toga poželeo da kreneš na ovo putovanje? Da bi pronašao nekog od svojih... brata ili sestru?"
<BR>&nbsp;&nbsp;&nbsp;&nbsp;&nbsp;A. Betik se osmehnu. "Izgledi da naiđem na nekog od svoje klonirane braće ili na sestru zaista su beskrajno mali, Č. Endimione. Ne samo što bi takva slučajnost bila neverovatna, već i sami izgledi da je iko od njih preživeo čitavo uništenje androida posle Pada bili bi vrlo mršavi. Ali..." A. Betik zastade i raširi ruke kao da objašnjava koliko je budalast.
<BR>
<BR>&nbsp;&nbsp;&nbsp;&nbsp;&nbsp;Te poslednje večeri, pre nego što se grupa vratila, čuo sam prvi put kako Anea raspravlja o svojoj teoriji ljubavi. Započelo je to tako što nas je ispitivala o Spevu Martina Silenusa.
<BR>&nbsp;&nbsp;&nbsp;&nbsp;&nbsp;"U redu", rekla je ona. "Shvatam da je stavljen u Indeks Zabranjenih Knjiga čim je Paks zauzeo vlast, ali šta je sa onim svetovima koje Paks još nije progutao kada je to izišlo? Da li je autor dobio pohvale kritičara za kojima je toliko žudeo?"
<BR>&nbsp;&nbsp;&nbsp;&nbsp;&nbsp;"Sećam se da smo raspravljali o Spevu u semeništu", zakikotao se Otac Glaukus. "Znali smo da je zabranjen, ali to ga je samo činilo još primamljivijim. Odolevali smo čitanju Vergilija, ali čekali smo na red da bismo pročitali raskupusani primerak Speva, te črčkarije."
<BR>&nbsp;&nbsp;&nbsp;&nbsp;&nbsp;"Je li to bila črčkarija?" upita Anea. "Uvek sam smatrala čika Martina velikim pesnikom, ali samo zato što mi je on rekao da je tako. Majka mi je uvek pričala da je pravi davež."
<BR>&nbsp;&nbsp;&nbsp;&nbsp;&nbsp;"Pesnici mogu da budu i jedno i drugo", reče Otac Glaukus. Ponovo se zakikota. "U stvari, čini se da su često i jedno i drugo. Koliko pamtim, većina kritičara otpisala je Spev u ono malo književnih krugova koji su postojali pre nego što ih je Crkva apsorbovala. Neki su ga shvatili ozbiljno... kao pesnika, ne kao letopisca onoga što se zaista dogodilo na Hiperionu neposredno pre Pada, ali većina je ismevala njegovu apoteozu ljubavi pri kraju drugog toma..."
<BR>&nbsp;&nbsp;&nbsp;&nbsp;&nbsp;"Sećam se toga", rekoh ja. "Lik Sola - starog naučnika čija je kćerka starila unazad - on otkriva da je ljubav odgovor na ono što je on nazivao Avramova Nedoumica."
<BR>&nbsp;&nbsp;&nbsp;&nbsp;&nbsp;"Sećam se jednog gadnog kritičara koji je napisao prikaz poeme u našoj prestonici", kikotao se Otac Glaukus. "Naveo je grafit pronađen na zidu nekog iskopanog grada na Staroj Zemlji pre Hedžire: 'Ako je ljubav odgovor, kako je glasilo pitanje?'"
<BR>&nbsp;&nbsp;&nbsp;&nbsp;&nbsp;Anea me pogleda u iščekivanju objašnjenja.
<BR>&nbsp;&nbsp;&nbsp;&nbsp;&nbsp;"U Spevu", rekoh ja, "lik naučnika izgleda da otkriva da je ljubav ono što je Srž AI nazivala Prazninom Koja Spaja. Da je ljubav osnovna sila Vaseljene, kao gravitacija i elektromagnetizam, kao jaka i slaba nuklearna sila. U poemi, Sol uviđa da Ultimativna Inteligencija Srži nikada neće biti kadra da shvati da je empatija nerazdvojiva od tog izvora... od ljubavi. Stari pesnik opisao je ljubav kao 'subkvantnu nemogućnost koja prenosi informacije od fotona do fotona...'"
<BR>&nbsp;&nbsp;&nbsp;&nbsp;&nbsp;"Tejar mu ne bi protivrečio", reče Otac Glaukus, "mada bi to drugačije rekao."
<BR>&nbsp;&nbsp;&nbsp;&nbsp;&nbsp;"U svakom slučaju", rekoh ja, "gotovo opšta reakcija na poemu - kako mi je pričala Grandam - bila je da je slaba zbog te sentimentalnosti."
<BR>&nbsp;&nbsp;&nbsp;&nbsp;&nbsp;Anea je odmahivala glavom. "Čika Martin je bio u pravu", reče ona. "Ljubav jeste jedna od osnovnih sila Vaseljene. Znam da je Sol Vejntraub zaista verovao da je to otkrio. Toliko je rekao majci pre nego što su on i njegova kćerka nestali u Sfingi, na putu prema budućnosti tog deteta."
<BR>&nbsp;&nbsp;&nbsp;&nbsp;&nbsp;Slepi sveštenik prestade da se ljulja i nagnu se napred, oslonjen laktovima o koščata kolena. Njegova postavljena mantija izgledala bi komično na nekom manje dostojanstvenom čoveku. "Da li je to složenije od tvrdnje da je Bog ljubav?" upita on.
<BR>&nbsp;&nbsp;&nbsp;&nbsp;&nbsp;"Da!" reče Anea, koja je sada stajala ispred vatre. U tom trenutku izgledala mi je starija, kao da je odrasla i sazrela tokom tih meseci koje smo proveli zajedno. "Grci su videli kako deluje gravitacija, ali objašnjavali su to tako što jedan od četiri elementa - zemlja - 'hita natrag svojoj porodici'. Ono što je Sol Vejntraub načas ugledao bio je delić fizike ljubavi... gde ona obitava, kako deluje, kako se može shvatiti i obuzdati. Razlika između 'Bog je ljubav' i onoga što je Sol Vejntraub video - onoga što je čika Martin pokušao da objasni - jeste razlika između grčkog objašnjenja gravitacije i jednačina Isaka Njutna. Jedno je mudra fraza. Drugo posmatra samu stvar."
<BR>&nbsp;&nbsp;&nbsp;&nbsp;&nbsp;Otac Glaukus odmahnu glavom. "Po tebi, draga moja, to se može kvantifikovati, kao nešto mehaničko."
<BR>&nbsp;&nbsp;&nbsp;&nbsp;&nbsp;"Ne", reče Anea i glas joj je bio najsnažniji otkad sam je sreo. "Baš kao što ste vi objasnili kako je Tejar znao da evolucija Vaseljene prema višoj svesti nikada ne bi mogla da bude čisto mehanička... da sile nisu obestrašćene, kao što je nauka oduvek pretpostavljala, već su derivati potpune strasti božanstva... pa, tako i shvatanje da je ljubav deo Praznine Koja Spaja nikada ne može biti mehaničko. U određenom smislu, ona je suština ljudskosti."
<BR>&nbsp;&nbsp;&nbsp;&nbsp;&nbsp;Suzbio sam poriv da se nasmejem. "Dakle, ti tvrdiš da je potreban novi Isak Njutn koji će objasniti fiziku ljubavi?" rekoh. "Da nam da njene zakone termodinamike, njena pravila entropije? Da nam pokaže proračun ljubavi?"
<BR>&nbsp;&nbsp;&nbsp;&nbsp;&nbsp;"Da!" reče devojčica; tamne oči bile su joj ozarene.
<BR>&nbsp;&nbsp;&nbsp;&nbsp;&nbsp;Otac Glaukus još se naginjao napred i sada je vrlo čvrsto stezao kolena. "Jesi li ti ta osoba, mlada Anea sa Hiperiona?"
<BR>&nbsp;&nbsp;&nbsp;&nbsp;&nbsp;Anea se brzo okrenu i gotovo iziđe iz svetlosti u mrak i led iza veštačkog stakla, pre nego što se ponovo okrenula i lagano vratila u krug toplote. Lice joj je bilo snuždeno. Trepavice vlažne od suza. Kada je progovorila, glas joj je bio tih, gotovo drhtav. "Da", rekla je. "Plašim se da jesam. Ne želim to da budem. Ali jesam. Ili bih mogla da budem... ako preživim."
<BR>&nbsp;&nbsp;&nbsp;&nbsp;&nbsp;Od tih reči osetih žmarce na leđima. Zažalio sam što smo zapodenuli taj razgovor.
<BR>&nbsp;&nbsp;&nbsp;&nbsp;&nbsp;"Hoćeš li nam sada reći?" upita Otac Glaukus. U glasu mu se čula jednostavna molećivost deteta.
<BR>&nbsp;&nbsp;&nbsp;&nbsp;&nbsp;Anea podiže lice, a onda lagano odmahnu glavom. "Ne mogu. Nisam spremna. Žao mi je, Oče."
<BR>&nbsp;&nbsp;&nbsp;&nbsp;&nbsp;Slepi sveštenik zavali se natrag u stolicu; najednom je izgledao veoma star. "U redu je, dete moje. Upoznao sam te. I to je nešto."
<BR>&nbsp;&nbsp;&nbsp;&nbsp;&nbsp;Anea priđe starcu u stolici za ljuljanje, zagrli ga i ostade tako jedan dugi trenutak.
<BR>
<BR>&nbsp;&nbsp;&nbsp;&nbsp;&nbsp;Kučijat se vratio sa svojom grupom sledećeg jutra pre nego što smo se probudili i ustali iz kreveta i odora za spavanje. U danima koje smo proveli sa Čitčatucima gotovo smo se navikli na to da spavamo u razdobljima od po nekoliko sati, a onda da nastavimo sa maršem kroz ledenu pomrčinu, ali ovde, sa Ocem Glaukusom, poštovali smo njegov sistem - blago prigušivanje svetiljki u unutrašnjim prostorijama tokom punih osam sati 'noći'. Ja sam napomenuo da se čovek neprestano oseća umorno u okruženju od 1,7 g.
<BR>&nbsp;&nbsp;&nbsp;&nbsp;&nbsp;Čitčatuci nisu voleli da zalaze duboko u zgradu, pa su ostali kod otvorenog prozora, koji je više predstavljao ledeni tunel od enterijera, i naricali su blago i raznoliko dok smo se mi žurno oblačili i hitali ka njima.
<BR>&nbsp;&nbsp;&nbsp;&nbsp;&nbsp;Grupa je ponovo imala zdravo brojno stanje od dvadeset troje; Otac Glaukus to nije pitao, a mi ostali nikada nismo saznali, gde su pronašli svog novog člana - jednu ženu. Kada sam ušao u prostoriju, zatekao sam sliku koja je tada bila upečatljiva i ostala mi je urezana u sećanje - snažni Čitčatuci odeveni u odore utvara, koji čuče u svom najtipičnijem položaju, Otac Glaukus koji čuči i čavrlja sa Kučijatom, dok se postavljena mantija starog sveštenika prepuna zakrpa širi na ledu kao crni cvet, sjaj fenjera sa lopticama prelama svetlost na kristalima kod ulaza u ledenu pećinu, a - iza veštačkog stakla - taj strašni utisak leda, težine i tame koja pritiska... pritiska.
<BR>&nbsp;&nbsp;&nbsp;&nbsp;&nbsp;Mnogo ranije, zamolili smo Oca Glaukusa da nam bude tumač u postavljanju - zapravo, ponovnom postavljanju - zahteva domorocima da nam pomognu, i starac je sada načeo tu temu, zapitavši prilike odevene u belo da li zaista žele da nam pomognu da prebacimo splav nizvodno. Čitčatuci su odgovorili jedan za drugim, i svaki je sačekao svoj red da se obrati Ocu Glaukusu i nama ostalima pojedinačno, a svaki je rekao u suštini isto - bili su spremni da krenu na to putovanje.
<BR>&nbsp;&nbsp;&nbsp;&nbsp;&nbsp;To neće biti jednostavan put. Kučijat je potvrdio da postoje tuneli koji se spuštaju sasvim do reke kod drugog luka, gotovo dve stotine metara niže od mesta na kome smo sada sedeli, i da postoji deonica sa otvorenom vodom tamo gde reka protiče ispod drugog dalekobacača, ali...
<BR>&nbsp;&nbsp;&nbsp;&nbsp;&nbsp;Nisu postojali tuneli koji bi povezali ovo mesto i drugi luk udaljen nekih dvadeset osam kilometara severno.
<BR>&nbsp;&nbsp;&nbsp;&nbsp;&nbsp;"Baš sam mislila da pitam", reče Anea. "Otkud uopšte ovi tuneli? Suviše su okrugli i pravilni da bi bili pukotine ili procepi. Da li su ih Čitčatuci napravili nekada ranije?"
<BR>&nbsp;&nbsp;&nbsp;&nbsp;&nbsp;Otac Glaukus pogleda dete sa izrazom bradate neverice. "Hoćeš da kažeš da ne znaš?" upita on. Zatim okrenu glavu i zazveketa slogovima pred Čitčatucima. Njihova reakcija bila je bezmalo eksplozivna - uzbuđeno brbljanje, gotovo lavež, koji smo povezivali sa smehom.
<BR>&nbsp;&nbsp;&nbsp;&nbsp;&nbsp;"Nadam se da te nisam uvredio, draga moja", reče stari sveštenik. Osmehivao se i slepe oči okrenule su se prema Anei. "Naprosto, to je toliko već deo našeg postojanja ovde, da se meni - a i Nedeljivim Ljudima - učinilo neobično smešno da neko može da se kreće kroz led, a da to ne zna."
<BR>&nbsp;&nbsp;&nbsp;&nbsp;&nbsp;"Nedeljivim Ljudima?" upita A. Betik.
<BR>&nbsp;&nbsp;&nbsp;&nbsp;&nbsp;"Čitčatucima", reče Otac Glaukus. "To znači 'nedeljivi' - ili pravom prizvuku reči više odgovara - 'nesposobni da budu savršeniji'."
<BR>&nbsp;&nbsp;&nbsp;&nbsp;&nbsp;Anea se osmehivala. "Nisam uvređena. Samo bih volela da i sama čujem tu šalu. Šta jeste načinilo te tunele?"
<BR>&nbsp;&nbsp;&nbsp;&nbsp;&nbsp;"Utvare", pretpostavio sam ja pre nego što je sveštenik stigao da progovori.
<BR>&nbsp;&nbsp;&nbsp;&nbsp;&nbsp;Njegov osmeh okrenu se prema meni. "Baš tako, prijatelju Role. Baš tako."
<BR>&nbsp;&nbsp;&nbsp;&nbsp;&nbsp;Anea se namršti. "Kandže su im zastrašujuće, ali čak ni odrasli ne bi mogli da proseku tako obimne tunele kroz tako čvrsti led... zar ne?"
<BR>&nbsp;&nbsp;&nbsp;&nbsp;&nbsp;Odmahnuh glavom. "Mislim da nismo ni videli kako zaista izgleda jedan od odraslih."
<BR>&nbsp;&nbsp;&nbsp;&nbsp;&nbsp;"Baš tako, baš tako." Starac je duboko klimao glavom, po svom običaju. "Rol je u pravu, draga moja. Čitčatuci love najmlađe mladunce kada mogu. Stariji mladunci love Čitčatuke kada mogu. Ali mladunče utvare koje vidite u ovom obliku samo je faza larve tog stvorenja. Ono se hrani i kreće po površini za vreme te faze, ali posle tri orbite Sol Drakoni Septema..."
<BR>&nbsp;&nbsp;&nbsp;&nbsp;&nbsp;"To bi bilo dvadeset devet standardnih godina", promrmlja A. Betik.
<BR>&nbsp;&nbsp;&nbsp;&nbsp;&nbsp;"Baš tako, baš tako", zaklima sveštenik glavom. "Za tri lokalne godine, dvadeset devet standardnih, nezrela utvara - 'mladunče', iako se ta reč obično koristi za sisare - prolazi kroz preobražaj i postaje prava utvara, koja buši led brzinom od otprilike dvadeset kilometara na sat. Ona je dugačka oko petnaest metara i... pa, možete lako naići na jednu od njih kada pođete ka severu."
<BR>&nbsp;&nbsp;&nbsp;&nbsp;&nbsp;Nakašljah se. "Mislim da su nam Kučijat i Čiaku objašnjavali da ne postoje tuneli koji povezuju ovu oblast sa tunelima kod dalekobacača nekih dvadeset osam klika prema severu..."
<BR>&nbsp;&nbsp;&nbsp;&nbsp;&nbsp;"A, da", reče Otac Glaukus i nastavi razgovor na zvonkom jeziku Čitčatuka. Kada je Kučijat odgovorio, slepi čovek reče: "Približno dvadeset pet kilometara preko površine, što je više nego što Nedeljivi Ljudi vole da pređu odjednom. A Ajčakut ljubazno ukazuje na to da je ova oblast prepuna utvara - kako mladunaca, tako i odraslih - i da su Nedeljivi Ljudi koji su tu vekovima živeli svi odreda pretvoreni u ogrlice od lobanja koje utvare nose. On ističe da ovog meseca površinom besne letnje oluje. Ali za vas, prijatelji, voljni su da krenu na put."
<BR>&nbsp;&nbsp;&nbsp;&nbsp;&nbsp;Zavrteo sam glavom. "Ne razumem. Površina je praktično bez vazduha, zar ne? Hoću reći..."
<BR>&nbsp;&nbsp;&nbsp;&nbsp;&nbsp;"Role, sine moj, oni imaju sve što će vam biti potrebno za putovanje", reče Otac Glaukus.
<BR>&nbsp;&nbsp;&nbsp;&nbsp;&nbsp;Ajčakut zareža nešto. Kučijat dodade nešto umerenijim tonom.
<BR>&nbsp;&nbsp;&nbsp;&nbsp;&nbsp;"Spremni su da krenu kad i vi, prijatelji. Kučijat kaže da će biti potrebna dva spavanja i tri marša da se vratite do svog splava. A onda će krenuti severno, sve dok bude prokopanih tunela..." Stari sveštenik zastade i okrenu lice na trenutak u stranu.
<BR>&nbsp;&nbsp;&nbsp;&nbsp;&nbsp;"Šta je bilo?" upita Anea zabrinutim glasom.
<BR>&nbsp;&nbsp;&nbsp;&nbsp;&nbsp;Otac Glaukus okrenu se natrag. Osmeh mu je bio usiljen. On prođe koščatim prstima kroz bradu. "Nedostajaćete mi. Prošlo je mnogo vremena otkad... ha! Postajem senilan. Hajdemo, pomoći ću vam da se spakujete, brzo doručkujete, a videću i da li mogu da vam pronađem nešto namirnica u skladištu."
<BR>
<BR>&nbsp;&nbsp;&nbsp;&nbsp;&nbsp;Rastanak je bio bolan. Pomisao na starca koji ponovo ostaje sam tamo u ledu i tera od sebe utvare i planetni glečer sa nekoliko upaljenih svetiljki... od nje su mi se grudi stezale. Anea je plakala. Kada je A. Betik prišao da se rukuje sa starim sveštenikom, Otac Glaukus je snažno zagrlio zapanjenog androida. "Tvoj dan tek će nastupiti, prijatelju Č. Betiče. Osećam to. Osećam to snažno."
<BR>&nbsp;&nbsp;&nbsp;&nbsp;&nbsp;A. Betik nije odgovorio, ali kasnije, dok smo sledili Čitčatuke u duboki glečer, video sam da se plavokožac osvrće prema visokom obrisu naspram svetla pre nego što smo obišli oko ugla tunela i izgubili iz vidokruga zgradu, svetlost i starog sveštenika.
<BR>&nbsp;&nbsp;&nbsp;&nbsp;&nbsp;Bila su nam potrebna tri marša i dva spavanja da skliznemo i smandrljamo se niz poslednju ledenu strminu, zavijemo kroz uski procep u ledu i iziđemo napolje na mestu gde je splav bio privezan. Nisam video način da se trupci prebace oko okuka i skretanja tih beskrajnih tunela, ali ovaj put Čitčatuci nisu gubili vreme na divljenje plovilu okovanom ledom, već su smesta počeli da razvezuju trupce jedne od drugih i razdvajaju ih.
<BR>&nbsp;&nbsp;&nbsp;&nbsp;&nbsp;Čitava grupa se veoma primetno čudila našoj sekiri prilikom te prve posete, a sada sam bio u mogućnosti da im pokažem kako dejstvuje, iscepkavši jedan trupac u kraće segmente, tako da je svaki segment bio dugačak samo metar i po. Koristeći moju sve slabiju laser-svetiljku, A. Betik i Anea radili su isto to na našoj priručnoj fabričkoj traci - Čitčatuci su strugali led sa gotovo potonulog plovila, sekli ili razvezivali čvorove i dodavali dugačke segmente naviše, gde smo ih mi sekli i slagali. Kada smo završili, kameno ognjište, dodatni fenjeri i led nalazili su se na ledenoj izbočini, a drvo je bilo naslagano u dugačkom tunelu nalik na zalihu ogrevnog drveta za sledeću godinu.
<BR>&nbsp;&nbsp;&nbsp;&nbsp;&nbsp;Ta pomisao isprva me je zabavila, ali onda sam shvatio koliko bi to bila dobrodošla zaliha sagorivog materijala za Čitčatuke - toplota, svetlost koja tera utvare. Sada sam na drugi način gledao naš rastavljeni splav. Pa, ako ne uspemo da se probijemo do sledećeg portala...
<BR>&nbsp;&nbsp;&nbsp;&nbsp;&nbsp;Koristeći sada Aneu kao prevodioca, preneli smo Kučijatu da bismo voleli da im ostavimo sekiru, ognjište i druge drangulije. Pošteno je reći da su lica iza zuba utvara izgledala zapanjeno. Čitčatuci su se uzmuvali i počeli da nas grle i lupaju po leđima dovoljno snažno da nam izbiju vazduh. Čak nas je i ljutiti Ajčakut tapšao i gurkao sa nekom vrstom grube naklonosti.
<BR>&nbsp;&nbsp;&nbsp;&nbsp;&nbsp;Svaki pripadnik grupe nabacio je tri ili četiri segmenta trupaca na leđa; A. Betik, Anea i ja učinili smo isto - bili su teški kao beton u tom polju visoke gravitacije - a onda smo krenuli dugačkom stazom uzbrdo prema površini, vakuumu, oluji i utvarama.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
