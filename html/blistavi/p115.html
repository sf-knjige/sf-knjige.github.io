<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Naporan marš nije nimalo umanjio napetost između dve skupine pobunjenika. Urkačuine ratnice isprugane ratnim bojama i Dedingerovi lovci u tamnooker i smeđoj odeći podozrivo su merkali jedni druge dok su jeli zasebna jela pod zaklonom-paviljonom od razapete, prastare, izbledele, mnogo puta krpljene kamuflažne blur-tkanine. Svakome je oružje uvek bilo nadomak. Posle ručka u svakoj skupini spavali su po smenama, nikako se nije dešavalo da više od šestoro zaspi odjednom, svi ostali su stražarili. Sari je bilo teško da zamisli da će ovo savezništvo potrajati i jednu jedinu duru duže nego što bude potrajao utisak obeju strana da im se isplati.
<BR>&nbsp;&nbsp;&nbsp;&nbsp;&nbsp;Ako se potuku? U ovako ograničenom prostoru ne bi bilo nikakvog veštog manevrisanja, nastalo bi opšte kotrljanje, ubadanje, sečenje, rvanje.
<BR>&nbsp;&nbsp;&nbsp;&nbsp;&nbsp;Pamtila je ilustraciju na naslovnoj strani prve knjige Ursko-ljudskih ratova, čiji je autor Hauf-hutau; to je bio, još od dana Velikog štampanja, jedan od najpopularnijih i najčitanijih istorijskih radova. Sitnim slovima autor je priznao da je ta naslovna ilustracija 'skinuta' sa jedne pretkivotske knjige o slikarstvu, gde je dospela kao fotografija reljefa, takozvanog friza, koji je svojevremeno obuhvatao zgradu zvanu Partenon, u Grčkoj. Taj slavni reljef prikazivao je dugačak stroj moćnih prilika, spletenih u samrtnoj borbi - nage muškarce u ratu sa razbesnelim čudovištima koja su pola ljudi, a pola konji. Ta čudovišta se propinju, ritaju se kopitima, ali i seku i bodu raznim oružjima; to je ogorčeni boj na život i smrt. Po legendi, svađa je izbila dok je bila u toku svetkovina mira, a završila se uništenjem kentaurske rase.
<BR>&nbsp;&nbsp;&nbsp;&nbsp;&nbsp;Naravno, Ur nema gotovo nikakve sličnosti sa kentaurom, osim što ima četiri noge i dve ruke. Svejedno, simboličnost tog friza bila je tako jeziva, tako nervirajuća, da su u vremenima ratovanja svi znali tu sliku: pomagala je da se očeliči odlučnost boraca i na jednoj i na drugoj strani. Sara nije želela da vidi izvršenje tako krvavog prizora ovde, pred njom.
<BR>&nbsp;&nbsp;&nbsp;&nbsp;&nbsp;Dok je ona provodila vreme u takvim razmišljanjima, drugi ljudski zarobljenik uhvaćen u Urjutinoj oazi, mladi Jomah, bio je kao ugašena sveća: spavao je, sklupčan gotovo u loptu, u svojoj ćebadi. Treći zarobljenik, Neznanac, dovršavao je ručak, koji se sastojao od jedne činije kukuruzne kaše; ali ga je završavao mrljavo, uzimajući kašiku samo povremeno, u dugim razmacima, i jedući samo pomalo; a za to vreme često je prebirao tihe note po strunama dulcimera ili obavljao svoj omiljeni obred - brojao mu strune. Brojevi su Neznancu, činilo se, bili, kao i muzika, prozor u ono što je on nekada bio, ostali su mu verniji nego veština pravljenja rečenica, koju je izgubio.
<BR>&nbsp;&nbsp;&nbsp;&nbsp;&nbsp;Kurt, eksplozer, škarabocao je nešto po beležnici i povremeno dohvatao poneku od onih knjižica koje je čuvao u velikoj tajnosti, u rancu ili u unutrašnjim džepovima ogrtača. Pokrivao je taj svoj 'rad' kad god bi neki Ur ili čovek naišao blizu - da ne vidi niko; ali kao da nije nimalo mario što je majmunica Priti, koja mu je donela ručak, ostala u neposrednoj blizini. Nabacujući svoju najbolju glumu u stilu 'ja sam samo glupa životinja', Priti je provela neko vreme praveći se da pretražuje svoju desnu nogu u potrazi za vaškama. Uskoro je, međutim, mala šimpanza počela neskriveno da gleda eksplozeru preko ramena, trljajući se rukom po donjoj vilici, izvlačeći donju usnu daleko od zuba i desni, povremeno izvodeći široko cerenje nečujnog, ali oduševljenog zanimanja.
<BR>&nbsp;&nbsp;&nbsp;&nbsp;&nbsp;Sara je morala suzbiti želju da se glasno nasmeje. Ostala je, međutim, zabrinuta.
<BR>&nbsp;&nbsp;&nbsp;&nbsp;&nbsp;Urunthai ratnice i ovi pustinjari zasada se ponašaju učtivo prema Kurtu i ostavljaju ga na miru, pomisli ona. Navika da se prema eksplozerima ponaša sa poštovanjem duboka je i teško se ruši. Ali, reče Sara sebi, njemu su obećali 'ubeđivanje' kad stignemo na odredište. Da li Kurt stvarno zamišlja da će moći da zadrži svoj rad u tajnosti, tada?
<BR>&nbsp;&nbsp;&nbsp;&nbsp;&nbsp;Bolje bi mu bilo da pobaca te svoje knjižice u vatru, pomisli ona.
<BR>&nbsp;&nbsp;&nbsp;&nbsp;&nbsp;Suzbijala je radoznalost. Eksplozeri su sekta zastrašujuća i tajna. Sari se činilo da Urunthajke greše što uopšte imaju posla s njima.
<BR>&nbsp;&nbsp;&nbsp;&nbsp;&nbsp;"Nećeno čekati da padne noć, poći ćeno ranije", reče Ulgor Sari, prolazeći pored onog mesta na zemlji gde je Sara, takođe umotana u ćebe, ležala. "Ja ti preporučujen da nalo odspavaš."
<BR>&nbsp;&nbsp;&nbsp;&nbsp;&nbsp;Neobojeno kratko krzno ove urske majstorkinje, dobro očuvano, i prodoran pogled dva od njena tri oka (ona dva za koja se kaže da su 'prave' oči), činili su da ona izgledom prilično odudara od svojih divljih rođaka. Kod Ulgor nije bilo antagonizma prema ljudima. Uostalom, Ulgor je desetinama puta bila u poseti u selu Dolo, i svaki put je sve bilo prijateljski.
<BR>&nbsp;&nbsp;&nbsp;&nbsp;&nbsp;Sara zavrte glavom. "Ja vidim šta pokreće ove druge. Religija može biti jaka pobuda ako je neko uveren da je spasenje njegovih potomaka u pitanju. Ali šta imaš ti od ovoga, Ulgor? Znam da ne činiš ovo zbog zarade."
<BR>&nbsp;&nbsp;&nbsp;&nbsp;&nbsp;Uzana, izdužena, kupasta glava načini na svom prednjem kraju široki trouglasti osmeh. Sari nije bio potreban reug da vidi da je to ironičan osmeh.
<BR>&nbsp;&nbsp;&nbsp;&nbsp;&nbsp;"Zašto isključiti najvidljiviji razlog? Zaradu. Ličnu dovit."
<BR>&nbsp;&nbsp;&nbsp;&nbsp;&nbsp;Sara poče navoditi iz Spisa: "Od kakve će koristi biti sve vaše bogatstvo, i roba sva, kad Stazom iskupljenja siđete, prva kilometra dva?"
<BR>&nbsp;&nbsp;&nbsp;&nbsp;&nbsp;Ulgor se tiho, zviždukavo, nasmeja. "Ni od kakve. Ali status heroja nože viti koristan, u klanu divljaka. Divljakinja. Nožda ću ja viti jedna od velikih predvodnica na ravnicana, slavnija od Ur-čoune!"
<BR>&nbsp;&nbsp;&nbsp;&nbsp;&nbsp;Ton samoironije saopštavao je da se to Ulgor samo šali i da nikako to ne misli ozbiljno, ali su njene reči ostavile Saru u neizvesnosti nije li, ipak, ozbiljno usmerena ka takvom nečem.
<BR>&nbsp;&nbsp;&nbsp;&nbsp;&nbsp;Saru najednom sustiže umor. "U pravu si, Ulgor."
<BR>&nbsp;&nbsp;&nbsp;&nbsp;&nbsp;"Misliš da jesam?"
<BR>&nbsp;&nbsp;&nbsp;&nbsp;&nbsp;"Zaista mislim. Naime, dobro će biti da malo odspavam, dok još mogu."
<BR>&nbsp;&nbsp;&nbsp;&nbsp;&nbsp;Majstorka zanata se zagleda u nju, uvrte vrat spiralno, ali samo za jedan poluokret. "Pa, pitala si me..."
<BR>&nbsp;&nbsp;&nbsp;&nbsp;&nbsp;Sara dlanom zakloni zev. "Uverena budi, Ulgor, da se kajem što sam pitala."
<BR>&nbsp;&nbsp;&nbsp;&nbsp;&nbsp;Sa tim rečima, okrete se na stranu, da spava. Priti žurno priđe da zatutka oba ćebeta oko Sare, onda poče pomalo da hukće na Ulgor, stavljajući joj na znanje da treba da se udalji. Sara je, ležeći, čula kako se kopita učtive izdajnice povlače korakom nervoznim i teškim, kao da je Sarin prezir težak teret na leđima.
<BR>&nbsp;&nbsp;&nbsp;&nbsp;&nbsp;Bila je zaista iscrpljena. Mišići su je boleli od ovog višednevnog, nesviknutog marširanja, a trtična kost bila joj je ugruvana i bolna od kontakta sa tvrdim sedlom od štavljene kože. Osim toga, opterećivala su je i osećanja.
<BR>&nbsp;&nbsp;&nbsp;&nbsp;&nbsp;Povereno mi je da obavim nekoliko zadataka, pomisli ona; sad izgleda da neću uspeti nijedan.
<BR>&nbsp;&nbsp;&nbsp;&nbsp;&nbsp;Bruj vrlo tih, ritmičan i blag prožimao je njihov 'paviljon', to jest dronjavi zaklon ispod koga su bili: to je Neznanac sada 'okidao' najdeblju žicu na dulcimeru, tako tiho da niko, pa ni Urkaču, ne bi mogao da se buni da mu smeta buka. Stvorio je na taj način jedan uspavljujući ritam koji je ličio donekle na na otkucaje srca, ali još više na kadencu uzdizanja i spuštanja grudnog koša - i urskog i ljudskog - u snu; a spavali su gotovo svi.
<BR>&nbsp;&nbsp;&nbsp;&nbsp;&nbsp;Arijana je pretpostavila da će on razvijati nove sposobnosti, kao nadoknadu za ono što je izgubio, pomisli Sara. Mislim da je ova njegova muzička senzitivnost deo tog procesa.
<BR>&nbsp;&nbsp;&nbsp;&nbsp;&nbsp;Jutros je, posle zore, dok su obe radikalne skupine radile na postavljanju logora, čovek iz kosmosa svirao naročito za urske mužjake. Muževi su, naime, bili pušteni iz kesa svojih žena, ali samo nakratko, tek koliko da protegnu noge na svežem vazduhu. Urskih muževa bilo je samo pet-šest. Njihov je posao bio da budno motre na larve, koje su već uveliko dozrevale, svaka sa šest kratkih nogu, a bez ruku; bile su maltene već spremne da budu prosute po stepama i tamo prepuštene da se snalaze kako god znaju i umeju.
<BR>&nbsp;&nbsp;&nbsp;&nbsp;&nbsp;Za muževe Ure Neznanac je svirao tako što je po žicama dulcimera brzo udarao pomoću dva kratka maljića. Uz takvu muziku on je i pevao, i to niz dečjih pesmica, koje su mu bile toliko poznate da su mogle poteći glatko, iz neoštećenih delova njegovog pamćenja. Sara je čak prepoznala nekoliko. Jedna pesmica kao da je bila naročito prikladna za ovo vreme.
<BR>
<BR>&nbsp;&nbsp;&nbsp;&nbsp;&nbsp;I-mala sam malog muža, malog muža, malog muža,
<BR>&nbsp;&nbsp;&nbsp;&nbsp;&nbsp;iiii-mala sam malog muža,
<BR>&nbsp;&nbsp;&nbsp;&nbsp;&nbsp;k'o moj palac.
<BR>&nbsp;&nbsp;&nbsp;&nbsp;&nbsp;Za sviranje na bubnjiću, na bubnjiću, na bubnjiću,
<BR>&nbsp;&nbsp;&nbsp;&nbsp;&nbsp;zaaaa sviranje na bubnjiću
<BR>&nbsp;&nbsp;&nbsp;&nbsp;&nbsp;on je znalac.
<BR>&nbsp;&nbsp;&nbsp;&nbsp;&nbsp;Ku-pila mu maramicu, maramicu, maramicu
<BR>&nbsp;&nbsp;&nbsp;&nbsp;&nbsp;kuuuu-pila mu maramicu
<BR>&nbsp;&nbsp;&nbsp;&nbsp;&nbsp;da obriše nos.
<BR>&nbsp;&nbsp;&nbsp;&nbsp;&nbsp;Oo-n mi je nazebao, nazebao, nazebao,
<BR>&nbsp;&nbsp;&nbsp;&nbsp;&nbsp;oooo-n mi je nazebao,
<BR>&nbsp;&nbsp;&nbsp;&nbsp;&nbsp;jer je iš'o bos!
<BR>
<BR>&nbsp;&nbsp;&nbsp;&nbsp;&nbsp;Ove dve strofe pevao je uporno, nekoliko puta, i uskoro su i urski mužjaci počeli da pljeskaju u tom ritmu i da pevaju uglas s njim, na angliskom jeziku. Sara je posle razmišljala: ako ovaj drugar ostane zauvek na Jijou, i ako ne bude imao nikakvo drugo zaposlenje, zasigurno će moći da se zaposli kao vaspitač u jaslicama, u jednom od onih modernih dečjih centara u Tarek gradu.
<BR>&nbsp;&nbsp;&nbsp;&nbsp;&nbsp;Ako budemo imali na raspolaganju takve luksuze, kad se sve ovo završi, razmišljala je.
<BR>&nbsp;&nbsp;&nbsp;&nbsp;&nbsp;Sada se Priti prućila na zemlju pored Sare. Uz tihi smeh, mala šimpanza poravnala je površinu peska između njih i počela jednim štapićem crtati geometrijske figure, uglavnom konveksne funkcije nalik na parabole, koje su se uspinjale kroz sistem sa dve koordinate, zaokretale i spuštale se opet do nule. Priti je pokazivala prstom te oblike i smejala se tiho, kao da je to neka šala. Sara se, međutim, nije mogla usredsrediti. Umor nadjača sve bolove njenog namučenog tela i odvuče je bespomoćnu u dubine sna.
<BR>
<BR>&nbsp;&nbsp;&nbsp;&nbsp;&nbsp;Snila je o Urhahkai - planeti trave - gde ravnice bezmerne pod vrelim vetrom su večito, gde su česti stepski požari i često pada s neba vruća, svetlucava vulkanska prašina. Posle svakog takvog 'prženja', čini se da će ravnice, pepeljavom smrću zasute, ostati zauvek takve - a ipak blistave vlati nove trave svaki put bujno izniknu, tako brzo da strpljivo oko može da prati njihovo uzdizanje ka nebesima urhahkaiskim.
<BR>&nbsp;&nbsp;&nbsp;&nbsp;&nbsp;Mnogo se toga dešava stalno sa vodom na svetu zvanom Urhahkai; ali nikad voda ne ostaje dugo na površini. Usisa je život sam, uvuče je u gomoljaste rezervoare duboko ispod tla, u korenje koje se splelo preko čitavih kontinenata, ili u mahune raznobojne, natečene, ili u same vlati trave. A njih pasu krda životinja - nervoznih, svaka sa po jednim rogom na glavi koji se razgranava u tri šiljka za ubadanje; tim 'trozupcima' ove životinje preteći mašu jedna prema drugoj, sve dok ih ne okupe u mnogo veća krda, i ne poteraju, stvorenja daleko opasnija od svih grabljivica.
<BR>&nbsp;&nbsp;&nbsp;&nbsp;&nbsp;Kao što se već dešava u snovima, Sara je istovremeno i boravila u tim prizorima i gledala ih spolja. Na jednom nivou, tačka gledanja njenog uma virila je kroz šumu zatalasanih biljnih resa, prožeta strahom, zazirući od mnogih opasnosti, kao što je opasnost da padne pod kopita tih velikih životinja i bude zgažena, ili, još gore, da slučajno dospe u njihove čeljusti koje su večito u pokretu, i bude samlevena i pojedena sa travom.
<BR>&nbsp;&nbsp;&nbsp;&nbsp;&nbsp;Rupe u bogatoj zemlji crnici vode u jazbine podzemne - vilajet mraka i tesnih prolaza, slatkog korenja i vrlo nasilnih susreta. U poslednje vreme njoj je, kad tamo siđe, nekako tesno, neslobodno. Svet svetlosti, onaj gornji, sad joj je neuporedivo lepši, raj takoreći u poređenju sa ovim dole - naime, tako izgleda onima koji su dovoljno odrasli da zmijastim kretnjama svog vrata uzdignu glavu iznad vrhova zatalasane trave.
<BR>&nbsp;&nbsp;&nbsp;&nbsp;&nbsp;Jednim uzanim, izdvojenim delom svesti, onim koji je znao da je to san, Sara se divila snazi mašte. Jer mašta je taj dar koji njoj omogućuje da stvori slike ovog sveta trave, da ih 'naduva' iz malobrojnih činjenica koje su na Jijou poznate o Urhahkai - nekoliko škrtih pasusa u jednoj enciklopediji od pre sletanja na Jijo, i nekoliko priča koje su urski pripovedači usmeno prenosili kroz pokolenja. Priče su bile o vremenima pre nego što su njihovu plodnu rasu, na tom svetu tropskom i žarkom, otkrili njihovi patroni, rasa pokroviteljska koja je pala s neba i uzela 'pod svoje' te pametne goniče krda, povela ih stazom Uzdizanja. Ka zvezdama.
<BR>&nbsp;&nbsp;&nbsp;&nbsp;&nbsp;Taj izdvojeni deo svesti umeo je da osmatra, ali nije mogao da utiče na fantaziju kao što je bila ova. San u boji, moćan, pun zamaha i osećanja. Prikaza nestalna, ali prepuna unutrašnje dinamičnosti. Vizija zamućena paranojom nerazumnom.
<BR>&nbsp;&nbsp;&nbsp;&nbsp;&nbsp;Strelovito ali kratko je potrčavala tamo-amo između sočnih stabljika, izbegavajući velike, glupe travojede. Probila se, za mirisom dima raznetog po vetru, do jednog ugaženog kruga zemljišta gde je u sredini bila jama puna pepela, a oko nje skupina vitkih četvoronožnih prilika, bezbrižnih. To su Velike. Ona obazrivo viri ka njima. Tek nedavno je prepoznala u njima krupniju verziju sebe, starije rođake svoje, tetke, a ne stravične neprijatelje koji sevaju kopitima i svakog časa mogu da jurnu na nekoga. Ona ih sada pomalo uhodi, privlači se bliže. Pokušava se odupreti iskušenju koje postaje sve veće.
<BR>&nbsp;&nbsp;&nbsp;&nbsp;&nbsp;Želji da iskorači napred, iz trave, i saopšti da je tu.
<BR>&nbsp;&nbsp;&nbsp;&nbsp;&nbsp;Viđala je, s vremena na vreme, druge koji su to uradili. Druge koji su mali kao ona. Dođu, stresajući zemlju jazbine i prašinu sa sebe, protegnu vrat i - napred. Hrabro u nastup, da proglase da imaju urođeno pravo da budu pored te vatre. Otprilike jedna trećina takvih prođu dobro: budu prvo prenebregnuti, onda tolerisani, najzad primljeni kao dobrodošli u čvrstu mrežu uzajamno prepletenih odanosti. Dve trećine skončaju bedno. A kako ćeš proći, to, izgleda, zavisi od veštine da odabereš pravo vreme. Ima tu neki obred, uvijaju se vratovi na neki način, ponizno se prostireš pred skupinu Velikih, tako nešto. Ali to nije kod svake skupine isto.
<BR>&nbsp;&nbsp;&nbsp;&nbsp;&nbsp;Postoji i miris. Najbolje je prići bandi koja miriše dobro. A to znači, što sličnije tebi.
<BR>&nbsp;&nbsp;&nbsp;&nbsp;&nbsp;Ona se prikrada još bliže, posmatra dobro tu skupinu odraslih, to su ženke, imaju kese, a u nekim kesama migolje se srećni mužjaci koji su našli bezbedno utočište od ovog opasnog sveta.
<BR>&nbsp;&nbsp;&nbsp;&nbsp;&nbsp;Ona se mutno seća da je nekad, davno, živela u mestu baš takvom. Ali sad je daleko prevelika za to.
<BR>&nbsp;&nbsp;&nbsp;&nbsp;&nbsp;Odrasle su polegale u zaklon nekog visokog bilja, da se zaštite od žestine sunca; odmaraju se, vratovi su uvrnuti po nekoliko puta i opušteni na leđa. Sve odrasle dišu kao jedna, tačno istim ritmom, a ako neka promaši jednu fazu, ona frkne i opet uhvati ritam. Treće oko - ono gornje, bez kapaka - motri.
<BR>&nbsp;&nbsp;&nbsp;&nbsp;&nbsp;Iznad njih lebdi roj majušnih letećih stvari parazitski gramzivih, vrebaju svaku pa i najmanju priliku da pikiraju i zabiju rilce, da sišu krv iz neke izložene usne, ili preklopa kese, ili čak iz krvlju bogatog očnog kapka, i da brzo pobegnu pre nego što stigne reakcija hitre ruke ili njuške. Sara vide kako jedna zlosrećna buba pikira i biva zgrabljena u letu. Glatkom kretnjom glave, odrasla je uhvatila zujavu krvopiju, usisala je u usta, i čulo se jedno jasno 'krc!', a za sve to vreme odrasla se čak nije ni probudila.
<BR>&nbsp;&nbsp;&nbsp;&nbsp;&nbsp;Pa, ne sećam se da je ikad bilo reči o ikakvim insektima koji se obrušavaju, na urskom matičnom svetu, reče onaj deo Sarinog uma koji je održavao bar neku distancu od sna. Nigde ni u jednoj priči o planeti Urhahkai nema ni reči o tome.
<BR>&nbsp;&nbsp;&nbsp;&nbsp;&nbsp;Malo-pomalo poče joj svitati da ovo nije sve san. Njena podsvest pozajmljivala je neke elemente iz događaja u stvarnom svetu. Ona shvati da su joj oči ipak otvorene, samo malo; kapci tek odškrinuti. Kroz snoviđajne difrakcije ukrštenih trepavica ona, ipak, vidi stvarne Urkinje koje rade tačno to što je maločas sanjala.
<BR>&nbsp;&nbsp;&nbsp;&nbsp;&nbsp;Kao i ranije, tako je i sad jedna polovina Urunthai ratnica spavala. Ležale su sklupčane svaka u svom 'brlogu' od peska i disale sve isto, čudesno ujednačeno, u ovom prostoru pod zaklonom od starog blur-platna. Nije se primećivalo da se mnogo promenilo od vremena kad je, pre spavanja, poslednji put pogledala te koji su je zarobili. Ali onda se dogodi nešto sablasno podudarno sa njenim snom - začu se jedan dubok, zujav zvuk, a odmah posle toga i fijukavo kretanje nečega kroz vazduh. Neka mala stvar nalik na insekta preletela je sleva nadesno, prema jednoj od zadremalih Urkinja. Spavačica munjevito dohvati taj majušni predmet iz vazduha, naglim širenjem i skupljanjem svojih troviličnih usta, i poče zadovoljno da ga krca zubima, iako dva glavna oka nije ni otvorila. Srednje, gornje oko, ono facetovano, kao od mnogih malih pločica sklopljeno, bez ikakvih kapaka, takođe je zadržalo svoj tupi staklasti izgled sna. Ratnica se opet umiri, hrčući teško.
<BR>&nbsp;&nbsp;&nbsp;&nbsp;&nbsp;Nikad, nikad ranije nisam videla ovako nešto, reče Sara sebi. Zar u ovim brdima postoje neki insekti koji napadaju Ure na isti način kao, možda, neki na njihovoj matičnoj planeti?
<BR>&nbsp;&nbsp;&nbsp;&nbsp;&nbsp;Šimpanzica Priti poče uzmicati ka Sari, leđa napetih kao struna, i najzad se pribi uz Sarin lakat. Sara polako podiže glavu da vidi šta rade Urunthajke. One koje su bile budne mahale su repom u povremenim oštrim trzajima i gladile svoje vatreno oružje, kao da su počele podozrevati da nešto nije u redu. Istezale su dugačke vratove, i to skladno; svi vratovi ulevo, zatim svi napred ka Dedingerovim ljudima, zatim svi desno prema pustinji. Ali pri tom njihovom zajedničkom otklonu nadesno začuo se opet onaj zujavi, duboki, tihi zvuk, jedva primetan zato što je bio, nekako, dobro poznat. I opet jedan sićušan predmet polete ka jednoj zaspaloj Urkinji. Njena reakcija bila je brza i predmet je bio pojeden, a ona se nije ni probudila.
<BR>&nbsp;&nbsp;&nbsp;&nbsp;&nbsp;Sara pogledom pođe duž putanje kojom je ta mala stvar doletela, ali unatrag, i vide da vodi do mesta gde Neznanac sedi za dulcimerom i uporno svira samo najdublju notu, ritmom postojanim i hipnotičnim. Reug rastegnut preko njegovih očiju samo je delimično prikrivao Neznančev zagonetni osmeh.
<BR>&nbsp;&nbsp;&nbsp;&nbsp;&nbsp;Sara shvati da još dva čoveka prate šta radi čovek sa zvezda: Dedinger i Kurt eksplozer.
<BR>&nbsp;&nbsp;&nbsp;&nbsp;&nbsp;Urkaču poče njuškati vlažni vazduh, a onda pođe napolje i pokretom pozva Ulgor da joj se pridruži. Četiri preostale budne ratnice u paviljonu vratiše se svom dotadašnjem poslu, čišćenju i podešavanju oružja.
<BR>&nbsp;&nbsp;&nbsp;&nbsp;&nbsp;Neznanac je čekao, tiho okidajući istu žicu. Njegov ritam bio je spor i miran sve dok se Urkinje nisu primirile. Onda on dodirnu svoju levu slepoočnicu, zavuče dva prsta pod reugovu providnu opnu - zavuče ih sebi bukvalno u rupu u glavi. Videći to, Sara oseti kako joj, samo malo, počinje muka u stomaku. Prsti se opet pojaviše na svetlosti dana, ali sada držeći jedan maleni predmet, kapsulu, približno veliku kao crvići koji govore u uho poruku donetu komunikacionim sistemom u Biblosu. Prstom desne ruke on odape najdeblju žicu još jednom, a onda namesti kapsulu na žicu pripremajući se da odapne opet.
<BR>&nbsp;&nbsp;&nbsp;&nbsp;&nbsp;On pomoću dulcimera ispaljuje te pilule! - pomisli Sara, gledajući kao opčinjena.
<BR>&nbsp;&nbsp;&nbsp;&nbsp;&nbsp;Sad primeti da je zvuk malo drugačiji; disonanca se uvukla u zujanje žice. Kapsula polete visokom putanjom kroz paviljon, prema još jednoj usnuloj urskoj pobunjenici. Ali sada podbaci, pade za pola dužine urskog tela kraće nego što je trebalo.
<BR>&nbsp;&nbsp;&nbsp;&nbsp;&nbsp;Dedinger je bio u pokretu, neupadljivo je gurkao svoje ratne drugare da se probude. Svakom probuđenom saopštavao je, hitrim pokretima šaka koje su zauzimala razne položaje, poruku da se tiho spreme.
<BR>&nbsp;&nbsp;&nbsp;&nbsp;&nbsp;On ne zna šta se dešava, pomisli Sara, ali hoće da bude spreman kad pulpa uleti u mlatilicu.
<BR>&nbsp;&nbsp;&nbsp;&nbsp;&nbsp;Spušteni komad platna na ulazu se otvori, i Urkaču uđe, bez Ulgor. Predvodnica krutim kasom priđe jednoj od usnulih ratnica i gurnu je - postupak zbog koga bi, normalno, žilava Urkinja bila u sekundi na nogama. Ali ovog puta nikakve reakcije nije bilo. Gurnuta Urkinja nastavila je da hrče.
<BR>&nbsp;&nbsp;&nbsp;&nbsp;&nbsp;Uzbunjena ovim, Urkaču poče žestoko da je 'bode' kopitom, a onda i udara. Stražarke priđoše da pomognu. Kroz nekoliko trenutaka bilo je jasno - od osam zaspalih, šest su podlegle nekom uticaju zbog koga se sad nisu mogle probuditi.
<BR>&nbsp;&nbsp;&nbsp;&nbsp;&nbsp;Dulcimerska žica se opet odape, i nekoliko stvari se dogodi istovremeno.
<BR>&nbsp;&nbsp;&nbsp;&nbsp;&nbsp;Urkaču se okrete besno i dreknu na angliskom: "Da si prestao sa tim prokletim drndanjem odmah!"
<BR>&nbsp;&nbsp;&nbsp;&nbsp;&nbsp;Ali majušni predmet preleteo je preko pepela i poslednjeg žara ognjišta, nadleteo zbunjene ratnice. Jedna od njih refleksno uzmahnu glavom, ulovi 'bubu' i skrca je u vilicama. Već sledećeg trenutka njena nozdrva poče veoma da se širi, vrat joj se krajnje ispruži i poče da drhti, a noge stadoše da joj se tresu i da klecaju.
<BR>&nbsp;&nbsp;&nbsp;&nbsp;&nbsp;Sara ne bi nikad očekivala od sebe same tako munjevitu reakciju kao što je sad usledila: uzmakla je prema maloj Priti, usput jednim pokretom podigla sa zemlje usnulog Jomaha još zamotanog u ćebad, začas ga odvukla u zadnji deo šatora. Hitri poput duhova, Dedingerovi ljudi već su se rasporedili u polumesec i na taj način upola opkolili ratnice društva Urunthai; u rukama svih ljudi bili su zategnuti lukovi sa strelama.
<BR>&nbsp;&nbsp;&nbsp;&nbsp;&nbsp;"Šta s' dešava?" upita Jomah, trljajući oči rukama.
<BR>&nbsp;&nbsp;&nbsp;&nbsp;&nbsp;Klecava Urkinja se poče zanositi, sudari se sa jednom levo, pa sa jednom desno od sebe, skljoka se na zemlju. Njen grudni koš poče se nadimati ravnomernim, teškim ritmom sna.
<BR>&nbsp;&nbsp;&nbsp;&nbsp;&nbsp;"Ostanite mirne", saopšti Dedinger. "Od vas se zahteva da položite oružje. Niste sposobne za borbu."
<BR>&nbsp;&nbsp;&nbsp;&nbsp;&nbsp;Urkaču je gledala belo, zbunjena ovim naglim preokretom u odnosu snaga. Njena skupina je do maločas bila brojnija od ljudske. Ali sada su sve njene preostale ratnice stajale u jednoj zbijenoj skupini, nespremne, prepuštene na milost i nemilost ljudskim bićima. Urska predvodnica zareža.
<BR>&nbsp;&nbsp;&nbsp;&nbsp;&nbsp;"Znači, ovom (perfidnom) izdajom priroda ljudskog (takozvanog) prijateljstva otkrivena je."
<BR>&nbsp;&nbsp;&nbsp;&nbsp;&nbsp;"Da." Dedinger se nasmeja, pomalo samozadovoljno. "A vi biste, kao, drugačije, da vam se ukazala prilika. U svakom slučaju, nema razloga da paničimo zbog ovoga. Mi ćemo poštovati naš deo pogodbe, samo s tom malom razlikom što ćemo sada mi biti stariji partner i u skladu s tim malčice promeniti pravac marša za noćas. Kad stignemo, dozvolićemo vam da pošaljete poruku..."
<BR>&nbsp;&nbsp;&nbsp;&nbsp;&nbsp;Možda je hteo da to zvuči umirujuće, ali je tim rečima samo razbesneo Urkaču koja se sa prodornim ratnim krikom baci na njega, potežući dva noža koji sevnuše.
<BR>&nbsp;&nbsp;&nbsp;&nbsp;&nbsp;"Ne!" kriknu Neznanac, refleksom užasa; ali pernati zadnji krajevi strela već su izrasli iz prsa predvodnice Urunthai ratnica. "Ne, do vraga! Do vraga! Do vraga!"
<BR>&nbsp;&nbsp;&nbsp;&nbsp;&nbsp;Urkačuine preostale sledbenice povele su se za njenim primerom, bacile su se prsima u kišu strela. U prvih pola dure, pola njih je bilo izrešetano. Preživele su uletele među svoje dvonožne neprijatelje, mlatarajući oružjem, uspevajući i da udare ponekoga; ali ih je ljudska brojčana nadmoćnost brzo uništila.
<BR>&nbsp;&nbsp;&nbsp;&nbsp;&nbsp;Kad više nije ostala nijedna Urunthai ratnica živa i uspravna, ljudi iz pustinje potegoše noževe, rešeni da kolju i one onesvešćene, koje nisu imale nikakvu priliku da se brane.
<BR>&nbsp;&nbsp;&nbsp;&nbsp;&nbsp;Neznancu je ovo bila poslednja slamka; on se baci, psujući, na najbližeg koljača i stisnu mu vratne ganglije. Ovaj posle kraćeg otimanja jeknu i stropošta se. Čovek sa zvezda baci se na sledećeg, sipajući psovke i uvrede jednu za drugom.
<BR>&nbsp;&nbsp;&nbsp;&nbsp;&nbsp;Sara gurnu Jomaha ka izlazu i povika: "Priti, vodi ga u stene!"
<BR>&nbsp;&nbsp;&nbsp;&nbsp;&nbsp;Trenuci su se spajali u mutni, isprekidani niz. Ona vide kako tri Dedingerova lovca napadaju Neznanca, ne bi li ga savladali nekako. Jedan se sruši i otkotrlja, prevaren nekim lukavim manevrom Neznančevog tela; drugi opazi da ga nešto - Sara - udara u leđa, pesnicama.
<BR>&nbsp;&nbsp;&nbsp;&nbsp;&nbsp;Trebalo je da poslušam kad mi je Dver predlagao da me nauči borilačkim veštinama, pomisli ona.
<BR>&nbsp;&nbsp;&nbsp;&nbsp;&nbsp;Trenutak ili dva stvari su išle dobro. Sarin protivnik, niskog rasta, ali robusne građe zastenja i okrete se ka njoj, i odmah dobi koleno u stomak. To nije zaustavilo ovog lovca, nabijenog tvrdim mišićima, ali ga je usporilo, tako da Sara stiže da mu zada još dva udarca. Za to vreme, Neznanac je svog drugog protivnika složio na zbunjenu gomilu i okrenuo se da priskoči njoj u pomoć...
<BR>&nbsp;&nbsp;&nbsp;&nbsp;&nbsp;Tada se na njih sručila lavina. Plima muškog gneva koja ih oboje sruši. Sara je tako ljosnula o zemlju da je ostala potpuno bez vazduha u plućima. Neko joj uvrte obe ruke iza leđa, i ona, od užasnog bola, jeknu, pitajući se da li će joj obe ruke biti otrgnute.
<BR>&nbsp;&nbsp;&nbsp;&nbsp;&nbsp;"Nikakvu štetu da im ne napravimo, momci", zapovedi Dedinger. Zatim podviknu: "Ej! Rek'o sam - lakše to!"
<BR>&nbsp;&nbsp;&nbsp;&nbsp;&nbsp;Iz daljine, kroz mutnoću i maglu bola, ona začu kako bivši student udara svoje ljude, lupa im šamare i odvlači ih da ne ubiju nju i Neznanca. Ona, očajnim naporom, uspe da okrene glavu i vidi Neznanca koji je ležao pritisnut o zemlju, crven u licu, raskrvarenog nosa, ali ipak u dovoljno dobrom stanju da bi nastavio tiho, promuklo da psuje i proklinje. Sad je umeo da govori, čak vrlo rečito i izražajno, mada ne onako tečno kao u pesmi. Sarina misao bila je: šta ako se od ovog naprezanja i vike neka od njegovih rana opet otvori.
<BR>&nbsp;&nbsp;&nbsp;&nbsp;&nbsp;Vođa buntovnika kleknu pored Neznanca i uhvati mu lice.
<BR>&nbsp;&nbsp;&nbsp;&nbsp;&nbsp;"Šteta što ne možeš da me razumeš, drugar. Ovo što si Urima uradio, ne znam šta je bilo, al' mnogo ti hvala. Od jedne složene situacije napravio si jednostavnu, znaš. Iz tog razloga, a i zato što si nam još korisniji živ nego mrtav, kazaću mojim momcima da te ne ubiju. Ali ako se ne smiriš, moraćemo svašta da radimo ovoj tvojoj prijateljici ovde."
<BR>&nbsp;&nbsp;&nbsp;&nbsp;&nbsp;I pokaza, naginjanjem glave, vrlo jasno i nadvosmisleno ka Sari.
<BR>&nbsp;&nbsp;&nbsp;&nbsp;&nbsp;Neznanac takođe pogleda ka njoj. Činilo se da je, na neki način, shvatio tu pretnju. Njegov mlaz nepristojnih reči popusti i prestade, kao i njegovo upinjanje da se otme onima koji su ga držali ili da ih zbaci sa sebe. Sari je laknulo što je prestao da se napreže toliko - ali je našla da je na čudan način dirljivo što je baš ona razlog tome.
<BR>&nbsp;&nbsp;&nbsp;&nbsp;&nbsp;"E, to je već bolje", reče Dedinger, istim onim uglađenim i tečnim načinom govora kao pre Urkačuinog kobnog juriša. "A sad da vidimo šta si to imao skriveno u toj tvojoj tako zgodnoj rupi u glavi."
<BR>&nbsp;&nbsp;&nbsp;&nbsp;&nbsp;Bivši naučenjak preduze da podigne reugovu opnu sa leve slepoočnice Neznanca i zaviri u ranu odakle su došle tajanstvene kapsule.
<BR>&nbsp;&nbsp;&nbsp;&nbsp;&nbsp;"Ne!" povika Sara i nastavi uprkos oštrom bolu, kad joj dvojica još jače podvrnuše ruke iza leđa. "Dobiće neku infekciju!"
<BR>&nbsp;&nbsp;&nbsp;&nbsp;&nbsp;"Koju će njegovi prijatelji sa zvezda izlečiti, ako im bude volja, kad im ga damo u zamenu za nešto", uzvrati Dedinger. "A dotle, da mi pogledamo šta je on to davao Urima da jedu. Moglo bi veoma dobro da nam posluži u predstojećim godinama."
<BR>&nbsp;&nbsp;&nbsp;&nbsp;&nbsp;Dedinger dovrši zavirivanje i pođe prstima unutra, kad se začu jedan novi glas koji progovori zviždukavo-pucketavim mlazom ubrzanog gal-dva.
<BR>&nbsp;&nbsp;&nbsp;&nbsp;&nbsp;"Sara, ja te (veoma jako) upozoravam da (brzo) zatvoriš oči!"
<BR>&nbsp;&nbsp;&nbsp;&nbsp;&nbsp;Ona okrete glavu i nazre da je to verovatno rekao Kurt, eksplozer iz Tarek grada; a u njegovoj ruci vide jednu malu mrku cev iz čijeg kraja je virio fitilj i dogorevao veoma brzo, bacajući čitav snop krupnih varnica. Eksplozer izmahnu i baci tu stvar lučnom putanjom visoko pod platneni krov paviljona, a sam se baci u zaklon.
<BR>&nbsp;&nbsp;&nbsp;&nbsp;&nbsp;Sara zažmuri svom snagom, Dedinger poče da izvikuje neko upozorenje svojima...
<BR>&nbsp;&nbsp;&nbsp;&nbsp;&nbsp;Blesak kao hiljadu munja ispuni svu stvarnost, prolazeći lako kroz očne kapke. Eksplozija je, u isti mah, stvorila urlik tako bučan da se Sara zatresla kao ptica u čeljustima ligera. Znojava masa muškaraca svali se sa nje, ispustivši joj ruke, tako da se talas olakšanja sukobio sa ovim veoma bolnim senzornim preopterećenjem.
<BR>&nbsp;&nbsp;&nbsp;&nbsp;&nbsp;Sve je bilo gotovo takoreći istog trena kad je i počelo - osim gromkih odjeka koji su dopirali sa mnogih uspravnih kamenih površina u okolnom predelu, sada vidljivom kroz platno paviljona, pocepano sasvim u dronjke... osim ako to nisu bili odjeci šoka u njenoj glavi. Ne časeći ni časa, ona se ispentra iz gomile ljudi koji su uglavnom kukali, jaukali i držali se šakama preko očiju, sada neupotrebljivih. Žmirkajući pored purpurnih mrlja, Sara vide još jedno ljudsko biće sposobno da stoji i gleda: Dedingera koji je svakako uspeo da shvati Kurtovo upozorenje u isto vreme kad i ona. Pustinjski prorok je zurio, držeći ispred sebe sečivo od svetlucavog bujurskog metala.
<BR>&nbsp;&nbsp;&nbsp;&nbsp;&nbsp;Onda je dreknuo, što se jasno čulo i pored opšte vike i kuknjave, pojurio na starog Kurta i oborio ga pre nego što je eksplozer stigao da upotrebi svoje drugo oružje. Sara vide to oružje u Kurtovoj ruci i prepoznade ga zato što je videla slično na ilustracijama u starim knjigama: pištolj.
<BR>&nbsp;&nbsp;&nbsp;&nbsp;&nbsp;"To je, dakle, ta eksplozerska neutralnost!" povika Dedinger i uvrnu starome ruku; ovaj jauknu i ispusti pištolj na zemlju. "Trebalo je da te pretresemo, a tradiciju da pustimo da je nosi đavo."
<BR>&nbsp;&nbsp;&nbsp;&nbsp;&nbsp;Savlađujući bol, Sara se baci na bivšeg studenta, ali je on dokači silovitim udarcem, zamahom šakom unazad; ona pade, videći oko sebe kovitlac zvezda i zvezdica. Svest se uskoleba, poče da se gasi. Tvrdom rešenošću ona se podiže opet, na kolena, da pokuša još jednom.
<BR>&nbsp;&nbsp;&nbsp;&nbsp;&nbsp;Novi sev i silovit prasak: to je Dedinger ispalio pištolj na nekoga, tik pored njene glave. Onda je počeo da petlja nešto sa pištoljem, u nastojanju da ubaci novi metak, ali tad se na njega sručiše dva krznata bića, jedno sleva, a drugo zdesna. Ulgor i Priti. Sara se baci na njega takođe, i oni zajedničkim snagama uspeše da nadjačaju tog iznenađujuće žilavog i jakog bivšeg školarca.
<BR>&nbsp;&nbsp;&nbsp;&nbsp;&nbsp;Fanatizam daje i neke prednosti, pomisli ona, dok su vezivali Dedingerove ruke i noge.
<BR>&nbsp;&nbsp;&nbsp;&nbsp;&nbsp;Kurt se opet dočepao pištolja i popeo se na jednu stenu odakle je mogao nanišaniti u svakoga, ne samo u još bespomoćnu pustinjsku bandu nego i u preživele Urkinje. Naročito na Ulgor. To što se ova majstorica zanata iznenada vratila možda ga je spaslo, ali nije značilo da će on od sad u nju imati poverenja.
<BR>&nbsp;&nbsp;&nbsp;&nbsp;&nbsp;Sara primeti da su joj ruke nekako lepljive. Pogleda ih, nastojeći da razabere šta su mrlje od malopređašnje Kurtove fleš-bombe, a šta je stvarno crvenilo na šakama. Crvenilo sa bojom i mirisom krvi.
<BR>&nbsp;&nbsp;&nbsp;&nbsp;&nbsp;Nije moja, pomisli ona; a Ulgorina krv nije ove boje...
<BR>&nbsp;&nbsp;&nbsp;&nbsp;&nbsp;Priti je stajala po strani pokušavajući da zaustavi grimizno curenje iz duboke zasekotine na boku. Saru obuze napad umornog plača i jecanja. Ona to savlada najbolje što je mogla i uze uzdrhtalu malu šimpanzicu u naručje.
<BR>&nbsp;&nbsp;&nbsp;&nbsp;&nbsp;Poderani veliki šator bio je pravi prizor užasa, pun mrtvih ili nesvesnih Urkinja i muškaraca zaslepljenih od bombe za šokiranje. Neznanac se tek sad uspravio, ali činilo se da je u boljem stanju od većine njih. Odmah je pomogao Ulgori da veže, konopcima, ruke i noge Dedingerovih ljudi. Pomože im mladi Jomah, koji se vratio u paviljon, a onda ode da veže noge i ruke onim Urkinjama koje su ostale žive.
<BR>&nbsp;&nbsp;&nbsp;&nbsp;&nbsp;Uskoro se pokazalo da Neznanac, mada dobro dejstvuje, ne čuje baš ništa.
<BR>&nbsp;&nbsp;&nbsp;&nbsp;&nbsp;Zanemarujući svoj nagon da sve radi temeljito, Sara napravi kakav-takav kompres i priteže ga trakom platna preko Pritine rane. Nije se činilo da će Pritina rana biti smrtonosna; ali nekom drugom bi život mogao zavisiti od Sarine hitne intervencije. Sa ovom procenom složila se i sama Priti; i zato, uz Pritino kratkotrajno "Huff!" koje je značilo saglasnost, Sara priđe najbližoj ranjenici, mladoj Urkinji koja se, sa strelom probodenom kroz vrat, bacakala nejako i disala mukotrpno, izbacujući purpurne mehuriće kroz njušku...
<BR>&nbsp;&nbsp;&nbsp;&nbsp;&nbsp;I koja se sledećeg trenutka stresla od očajanja i skončala, pre nego što je Sara mogla išta da učini za nju.
</P></TD></TR></TABLE>
<P class="next">
<A HREF=p116.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
