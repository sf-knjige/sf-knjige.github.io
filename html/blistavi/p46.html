<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Pronašli su dolinu nevinih.
<BR>&nbsp;&nbsp;&nbsp;&nbsp;&nbsp;Trudili smo se veoma da je sakrijemo, zar ne, prstenovi moji? Poslali smo nevine u jednu daleku dolinu: glavere, lornike, šimpanze i zukire. I svu onu decu naših šest naroda koja su došla na Okupljanje zajedno sa svojim roditeljima, pre nego što se taj brod zario u naš život.
<BR>&nbsp;&nbsp;&nbsp;&nbsp;&nbsp;Avaj, uzaludni behu svi naši pokušaji prikrivanja. Jedan robot iz te crne stanice pratio je njihove tople tragove kroz šumu, sve do skloništa, koje nije bilo tako tajno kao što smo se nadali.
<BR>&nbsp;&nbsp;&nbsp;&nbsp;&nbsp;U društvu mudračkom našem, ponajmanje je iznenađen bio Lester.
<BR>&nbsp;&nbsp;&nbsp;&nbsp;&nbsp;"Sigurno su očekivali da ćemo mi pokušavati da sakrijemo ono što nam je najdragocenije. Zacelo su tražili trag, u dubokom crvenom, naših izbeglica, pre nego što se mogao rasplinuti." Njegov osmeh pokazivao je žaljenje, ali i poštovanje. "To je ono što bih ja uradio da sam bio na njihovom mestu."
<BR>&nbsp;&nbsp;&nbsp;&nbsp;&nbsp;Angliski je čudan jezik, u kome oblik 'pogodbeni način' dopušta da se priča šta bi bilo kad bi nešto nemoguće bilo. Razmišljajući na tom jeziku, ja/mi (u mom/našem drugom prstenu za kogniciju) razumesmo Lestera ovako: on je nezadovoljan što su oni uspeli, ali se ipak divi njihovoj uspešnosti. Međutim ovo nije bilo lako prevesti mojim/našim drugim ličnostima.
<BR>&nbsp;&nbsp;&nbsp;&nbsp;&nbsp;Ne, naš ljudski mudrac ne pomišlja na to da nas izda, javljah/smo.
<BR>&nbsp;&nbsp;&nbsp;&nbsp;&nbsp;Samo kroz empatijski uvid, rekoh/smo, može se on nadati, a time i mi, da će/mo shvatiti kako razmišljaju osvajači ovi.
<BR>&nbsp;&nbsp;&nbsp;&nbsp;&nbsp;Ah, ali naši neprijatelji stiču saznanja o nama mnogo brže. Njihovi roboti lepršaju iznad livade koja nekada tajna beše, snimaju, analizuju - onda se obruše i zgrabe uzorke ćelija ili telesnih tečnosti od uplašenih lornika ili šimpanza. Posle traže da pošaljemo pojedince iz te tri rase njima, na proučavnje; i još, da ispričamo naša predanja usmena traže. Pa zatim, da dođu oni G'keki koji zukire najbolje poznaju, i oni ljudi koji rade sa šimpanzima, i oni Gheueni čiji lornici osvajaju medalje na svetkovinima - ti 'urođenički stručnjaci' moraju doći da saopšte svoja seljačka znanja. Stručna. Iako upadači govore blago i kažu da će platiti dobro (đinđuvama i bižuterijom, valjda?), kroz njihove reči i postupke provlače se nagoveštaji prisile i pretnje.
<BR>&nbsp;&nbsp;&nbsp;&nbsp;&nbsp;Moji/naši prstenovi zadrhte kad Lester izjavi da je zadovoljan.
<BR>&nbsp;&nbsp;&nbsp;&nbsp;&nbsp;"Oni sigurno misle da su otkrili naše najdragocenije tajne."
<BR>&nbsp;&nbsp;&nbsp;&nbsp;&nbsp;"Pa zar nisu?" pita glasom žalostivnim Uviđanje-oštro-kao-nož. Zaklopi naglo jednu štipaljku. "Zar nisu naša najveća blaga oni koji zavise od nas?"
<BR>&nbsp;&nbsp;&nbsp;&nbsp;&nbsp;Lester klimne glavom. "Jesu. Ali mi nismo imali stvarne izglede da ih skrivamo dugo. Ne kad dolete osvajači koji upravo tragaju za višim oblicima života. Oni su, zapravo, očekivali da mi pokušamo prikrivati upravo to.
<BR>&nbsp;&nbsp;&nbsp;&nbsp;&nbsp;"Ali sada, ako su samozadovoljni, ako su čak privremeno zadovoljili svoju glad, mi im možemo skretati pažnju toliko da oni ne doznaju ništa o drugim stvarima, o mogućim našim prednostima, a to su prednosti koje daju nama - i bićima koja od nas zavise - neki tračak nade."
<BR>&nbsp;&nbsp;&nbsp;&nbsp;&nbsp;"Kako to nože viti?" pita Ur-jah, osedela, sva posustala od teških briga, tresući grivom u kojoj ima još i crnih pramenova. "San si rekao - šta noženo ni sakriti? Njina je dovoljno da postave sevi ta svoja gnusna pitanja, i odnah će oni nedolični rovoti krenuti galopon napred, i proviti se do srca i do kopita svake tajne."
<BR>&nbsp;&nbsp;&nbsp;&nbsp;&nbsp;"Tačno tako", Lester veli. "Dakle, važno je postići da oni sebi ne postave ona prava pitanja."
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
