<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEZNANAC
<P>&nbsp;&nbsp;&nbsp;&nbsp;&nbsp;Na ovom mestu dođe mu da se smeje. Na ovom mestu dođe mu da plače.
<BR>&nbsp;&nbsp;&nbsp;&nbsp;&nbsp;Toliko knjiga - eto, čak se setio i te reči - leži naslagano na policama koje se prostiru u visinu i širinu svud oko njega. Red za redom, a mnogi redovi zaokreću oko uglova ili odlaze uz spiralne rampe. Knjige, ukoričene u štavljenu kožu nekih neznanih životinja, knjige koje ispunjavaju vazduh čudnim mirisima. Naročito kad on sa police uzme neku knjigu nasumce, otvori je malo i udahne isparenja hartije i mastila.
<BR>&nbsp;&nbsp;&nbsp;&nbsp;&nbsp;Postupak koji uzdrma nešto u njemu i počne uzdizati njegove uspomena sa muljevitog dna, delotvornije nego išta drugo još od kad je došao svesti.
<BR>&nbsp;&nbsp;&nbsp;&nbsp;&nbsp;Najednom se on seća jedne radne sobe u kojoj je postojala polica sa knjigama nalik na ove. Bila je to njegova soba, a on je bio vrlo mlad... a to mu vraća opip i elastičnost papirnih listova sa šarenim, blistavim slikama. Odrasli nisu mnogo koristili knjige, priseća se on. Odraslima je potrebno stalno sevanje i treštanje njihovih mašina. Mašina koje ti se obraćaju, ali govore brže nego što je dete sposobno da prati, ili bacaju treperave zrake pravo u tvoje oko, ispunjavaju ga činjenicama koje nestanu čim trepneš. To je bio jedan od razloga zbog kojih je voleo čvrsto obećanje hartije - sa koje tvoja omiljena priča neće nestati kao dim, niti se ugasiti kao na info-ekranu.
<BR>
<BR>&nbsp;&nbsp;&nbsp;&nbsp;&nbsp;Još jedna slika iskače iz detinjstva - on drži majku za ruku i oni se šetaju po nekom javnom mestu na kome ima mnogo ljudi koji su značajni i imaju vrlo mnogo posla. Na nekoliko zidova su police sa knjigama, visoke do plafona. To prilično liči na ovo što je sad oko njega. Velike knjige, bez slika, prepune mrljica koje se ne pokreću. Prepune reči, ničeg drugog. Gotovo niko više ih ne čita, objasnila je njegova majka. Ali su, ipak, značajne, kao dekoracija koja oblaže mnoga mesta što su ljudskoj rasi važna ili čak sveta.
<BR>&nbsp;&nbsp;&nbsp;&nbsp;&nbsp;Podsećaju na nešto... na nešto čega se on ne može setiti baš sad. Ali svakako je bilo nešto važno. On zna da je tako.
<BR>&nbsp;&nbsp;&nbsp;&nbsp;&nbsp;Strpljivo čeka da dve žene, Sara i Arijanafu, završe svoje sastanke i vrate se po njega. Tek da mu prođe vreme, on crtka po jednoj beležnici od papira koji je tako bogat da maltene sija iznutra. Prvo usavršava svoje skice pojedinih delova brodske parne mašinerije, onda pokušava da uhvati avetinjske perspektive ove kamene pećine u kojoj su podignute ove čudne drvene zgradice zaklonjene od neba... a krov pećine poduprt neverovatnim, masivnim kamenim stubovima.
<BR>&nbsp;&nbsp;&nbsp;&nbsp;&nbsp;Sad se lakše priseća nekih imena. Zna da je 'Priti' ime ove majmunice koja mu donese vrč pun vode, pa proveri zavoj na njegovoj glavi da bi se uverila da je i sad čvrst. Onda njene šake počnu da lepršaju i plešu ispred nje, a posle i njegove šake počnu da čine isto. Prizor koji on gleda zapanjeno, jer niti šta razume, niti uopšte želi da se to dešava. Moglo bi biti i zastrašujuće... ali Priti se široko isceri, pljesne šakom po svom kolenu i odkrešti neki svoj veseli šimpanzovski smeh koji pokazuje da je razumela.
<BR>&nbsp;&nbsp;&nbsp;&nbsp;&nbsp;On je sav srećan što se njoj svideo taj njegov ispričani vic. Samo malo ga čudi i nervira zašto njegove šake nisu našle za shodno da i njemu objasne šalu.
<BR>&nbsp;&nbsp;&nbsp;&nbsp;&nbsp;Pa, šta se tu može. Njegove šake, izgleda, znaju šta rade, a on nalazi neko zadovoljstvo u njihovom radu. One sad hvataju olovku još jednom, a on pušta da vreme promiče sasvim zaboravljeno, svim silama pazi samo na vrh olovke, liniju, nagib, senku. Kad se Sara vrati po njega, on će biti spreman za sve moguće dalje događaje.
<BR>&nbsp;&nbsp;&nbsp;&nbsp;&nbsp;Možda će čak naći načina da spase nju i njen narod.
<BR>&nbsp;&nbsp;&nbsp;&nbsp;&nbsp;Možda je to rekao, pokretima šaka, majmunici Priti, maločas.
<BR>&nbsp;&nbsp;&nbsp;&nbsp;&nbsp;Ako jeste, nikakvo čudo da se Priti nasmejala sa onoliko neverice i podozrenja.
</P></TD></TR></TABLE>
<P class="next">
<A HREF=p77.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
