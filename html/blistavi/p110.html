<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RETI
<P>&nbsp;&nbsp;&nbsp;&nbsp;&nbsp;San se uvek okončavao na isti način, neposredno pre nego što bi se probudila, drhteći, grčevito stiskajući mekano ćebe sebi na prsa.
<BR>&nbsp;&nbsp;&nbsp;&nbsp;&nbsp;Sanjala je onu pticu.
<BR>&nbsp;&nbsp;&nbsp;&nbsp;&nbsp;Ne u onom stanju u kome ju je poslednji put videla - obezglavljenu, raširenu po Ranovom laboratorijskom radnom stolu u ukopanoj naučnoj bazi - nego u onom prvobitnom stanju, kad ju je prvi put ugledala. Slika živopisna, u pokretu, perje kao lakirano šumsko lišće, ptica živa i raskošna na način koji njoj, Reti, kao da gladi dušu.
<BR>&nbsp;&nbsp;&nbsp;&nbsp;&nbsp;Kao dete, volela je da posmatra ptice u svom zavičaju. Midurama je gledala kako kruže, kako se obrušavaju, zavidela im na toj slobodi, na vladavini vazduhom, na nesputanoj mogućnosti da polete kad god hoće i da sve svoje jade ostave daleko za sobom. Onda se jednog dana Jes vratio sa dugog putovanja na jug. Hvalisao se kako je ustrelio neverovatan broj životinja. Između ostalog, i jednu fantastičnu leteću spodobu koju su lovci napali iznenada kad je uzletala iz priobalne plimne močvare. Ta ptica im je, doduše, pobegla, odlepršala ka severoistoku, ali je bila pogođena u jedno krilo, iz koga je ispalo jedno pero tvrđe od kamena.
<BR>&nbsp;&nbsp;&nbsp;&nbsp;&nbsp;Već te iste noći, rizikujući da bude užasno kažnjena, Reti je ukrala to kruto parče metala iz šatora pod kojim su lovci hrkali, pa je, sa zavežljajem hrane takođe ukradene, pobegla u daleki svet, da sama potraži to leteće čudo. Posrećilo se tako, da je procenila putanju savršeno i videla tu ranjenu metalnu pticu kako joj prelazi put, mukotrpnim kratkim poletanjima koja su se završavala spuštanjem i novim trčkaranjem po tlu radi hvatanja novog zaleta. U jednom času uviđanja, od koga joj se grlo steglo, Reti je znala da je ta ptica ista kao i ona - obe je ranio isti čovek, sklon besmislenom nasilju.
<BR>&nbsp;&nbsp;&nbsp;&nbsp;&nbsp;Gledajući kako ptica nastavlja da skakuće i poleće sve pomalo, stalno ka zapadu, bez ijednog odmora, Reti je znala da još jednu zajedničku osobinu sa tom pticom ima. Istrajnost.
<BR>&nbsp;&nbsp;&nbsp;&nbsp;&nbsp;Želela je da pticu sustigne, izleči, da priča s njom. Da dokuči odakle joj, iz kog izvora, tako mnogo snage. Da joj pomogne u stizanju do odredišta. Da joj nađe leglo. Ali ptica je, i tako osakaćena, odmicala brže. Onda je bilo jedno vreme u kome je Reti, sa silnim bolom u duši, išla dalje sama, misleći da joj je ptica pobegla zauvek...
<BR>&nbsp;&nbsp;&nbsp;&nbsp;&nbsp;Na tom mestu u snu, kad je san bio pun sirovog bola duše, prizor se naglo menjao, i sad je ptica opet bila tačno ispred nje, bliža nego ikad, razlepršana u kavezu u kome dragulji kaplju. Ptica vrda, htela bi da izbegne zlatne kapi koje se za nju lepe... zatim i ognjena koplja koja se zabadaju odozgo!
<BR>&nbsp;&nbsp;&nbsp;&nbsp;&nbsp;Reti tu počinje da se guši od osujećenosti, zato što ne može nikako da pomogne, ne može pticu da spasi.
<BR>&nbsp;&nbsp;&nbsp;&nbsp;&nbsp;Najzad, kad je izgledalo da je sve izgubljeno, ptica je uradila ono što bi i Reti. Sakupila je svu snagu, poslednju, za samo jedan jedini protivudarac. Ošinula po neprijatelju najjače što igda može i umrla, u tom naporu, istog trena. Ali je bar mučitelju dala po zasluzi.
<BR>&nbsp;&nbsp;&nbsp;&nbsp;&nbsp;Nekoliko noći zaredom, isti san sa istim završetkom: nečije uporne ruke ne daju joj da jurne napred, a ptica upućuje na protivnika svoj prvi i jedini hitac - sopstvenu glavu. Pogađa ono senovito što lebdi iznad njih, mračnog takmaca sa koga vise i landaraju smrtonosni udovi.
<BR>
<BR>&nbsp;&nbsp;&nbsp;&nbsp;&nbsp;Pokazalo se da je osveta jedna od onih stvari u životu koje nikad ne budu, kad se ostvare, onako dobre kao dok ih samo zamišljaš.
<BR>&nbsp;&nbsp;&nbsp;&nbsp;&nbsp;Kao prvo, Reti, u dubini duše, nikad ni sanjala nije da će Jes tako hrabro trpeti bol.
<BR>&nbsp;&nbsp;&nbsp;&nbsp;&nbsp;Lovac je ležao opružen i vezan za jedan ležaj u izviđačkom vazduhoplovu. Njegove robusno zgodne crte lica izvijale su se dok je Kun ispunjavao svoje obećanje. Ali se Reti zbog tog obećanja kajala svaki put pomalo više, kad god je Jes stezao zube i suzbijao još jedan krik bola.
<BR>&nbsp;&nbsp;&nbsp;&nbsp;&nbsp;Ko bi pomislio da će se za njega pokazati da je hrabar, razmišljala je Reti. Sećala se svih onih ranijih prilika u kojima se Jes hvalio i hvalisao, a sve ostale članove plemena terorisao. Kaže se da su siledžije kukavice. Tako je, bar, jedan od 'starih deda' plemena gunđao kad je bio siguran da ga nijedan mladi ratnik neće čuti. Na nesreću, taj dotični deda-drda nikad neće doznati koliko nije bio u pravu. Taj propali starac umro je tokom ovih nekoliko meseci Retinog odsustva.
<BR>&nbsp;&nbsp;&nbsp;&nbsp;&nbsp;Nastojala je da očeliči svoje srce tokom bitke dve volje, Kunove i Jesove. Jasno je bilo da će Jes morati da izgubi.
<BR>&nbsp;&nbsp;&nbsp;&nbsp;&nbsp;Želiš znati odakle je ptica došla, zar ne? - govorila je sebi. Uostalom, Jes je zaslužio ovo što mu se dešava, zar ne? I zašto ne popusti već jednom; njegova sopstvena tvrdoglavost drži ga na tom ležaju!
<BR>&nbsp;&nbsp;&nbsp;&nbsp;&nbsp;Uistinu je Reti na neki način doprinela ojačanju otpora tog lovca, pa time i nastavku mučenja. Kunova strpljiva, ali uporna pitanja smenjivala su se sa stenjanjem čiste zadrtosti, glaverski tupe, od strane Jesa, koji se preznojavao i grčio pod električnim udarima Kunovog robota-ortaka.
<BR>&nbsp;&nbsp;&nbsp;&nbsp;&nbsp;Kad nije mogla više to gledati i slušati, a da joj ne pozli, Reti se, kroz hermetička poklopac-vrata, nečujno izvukla iz letelice. Ako bi došlo do bilo kakve promene, pilot bi je mogao pozvati pomoću malenog komunikatorskog dugmeta koje su nebeski ljudi ugradili u njenu kožu, nadomak desnog uha.
<BR>&nbsp;&nbsp;&nbsp;&nbsp;&nbsp;Reti pođe ka logorištu, nastojeći da se drži najnormalnije, za slučaj da neko od prerano došlih motri iz žbunja.
<BR>&nbsp;&nbsp;&nbsp;&nbsp;&nbsp;To su oni bili za nju. Prerano došli. Divljaci. Ništa bolji od onih naduvenih varvara na Nagibu, koji misle za sebe da su tako civilizovani, sa tim svojim otmenim knjigama, a zapravo jedva da su nešto više od poluživotinja, zarobljenih na jednom blatnjavom svetu sa koga nikad neće otići. Za nebesko biće kao što je ona, svi ovi ovde su jednaki, bez obzira na to sa koje strane Rimera provode svoje blatnjarske životiće.
<BR>&nbsp;&nbsp;&nbsp;&nbsp;&nbsp;Prvo je namirisala logor, znatno pre nego stigla do njega. Dobro poznata smrdljiva mešavina dima od izgorelog drveta, izmeta i loše štavljenih koža, sve pomešano sa sumporastim smradom vrelih izvora vode, zbog kojih je pleme u ovo doba godine uvek dolazilo ovde - činjenica zbog koje je njoj bilo lako da navede Kuna u ovaj mali, zavučeni kanjon, visoko u Sivim brdima. Blizu logora Reti je zastala, zagladila već glatko pilotsko skafander-odelo koje je od Ling dobila ubrzo pošto je postala prvi Jijoanac koji je ikada ušao u podzemnu stanicu, tu zemlju čuda punu raskoši i sjaja. Ling je, pre svega, okupala Reti, utrljala lekove u njenu kožu glave, i dala joj razne napitke kao i tretmane zracima, tako da je sad Reti imala utisak da je zdravija, jača, pa čak i viša nego pre. Samo je modri ožiljak na jednoj strani njenog lica još kvario preobraženu sliku u ogledalu, a to će biti sređeno, uveravali su je, čim svi skupa odu 'kući'.
<BR>&nbsp;&nbsp;&nbsp;&nbsp;&nbsp;Njihovoj, ali i mojoj, razmišljala je Reti. Nastavila je žustrim korakom. Svi tragovi ječanja mučenog lovca izbledeli su iza nje. Pomisao na njegovo grčenje u agoniji Reti je potisnula tako što je razmišljala o slikama koje su joj pokazali četvoro nebeskih ljudi - a to su bile slike predivnog grada, nalik na pregršt dragulja, udobno smeštenog u jednu duboku dolinu. Grad vilinskih kula i lebdećih zamkova, gde jedan srećan ogranak ljudskog roda živi sa svojim voljenim pokroviteljima, mudrim, dobronamernim Rothenima.
<BR>&nbsp;&nbsp;&nbsp;&nbsp;&nbsp;Taj deo nije joj se dopadao - to da ljudi imaju gospodare koji im naređuju. Nisu joj se dopali ni sami Rotheni, kad se upoznala sa to dvoje koji žive u stanici; izgledali su previše zgodni i doterani, i samozadovoljno srećni. Međutim, smatrala je da, ako ih dve nebeske žene, Ling i Beš, vole, valjda i ona može nekako da se navikne na njih. U svakom slučaju, bila je spremna da uradi i prihvati sve što se zatraži od nje, bilo šta, samo da dospe u onaj grad svetlosti.
<BR>&nbsp;&nbsp;&nbsp;&nbsp;&nbsp;Oduvek sam znala da pripadam negde drugde, pomisli ona, izlazeći iz šumskog gustiša; drugde, a ne ovde. Znala sam da ovakvo mesto ne može biti moje.
<BR>&nbsp;&nbsp;&nbsp;&nbsp;&nbsp;Pred njom se širio proplanak posut svakojakim đubretom, a na njemu šest dronjavih zaklona - životinjskih koža nabačenih preko povijenih tankih grana pozabadanih u zemlju - grupisanih oko vatre za kuvanje hrane. Tu su čađave prilike radile nešto oko jedne lešine. Oko današnje hrane. Dobili su, na poklon, od Kunovog robota-lovca koji se tako zgodno našao pri ruci, magarca kroz čije je srce bila progorena uredna mala rupa.
<BR>&nbsp;&nbsp;&nbsp;&nbsp;&nbsp;Ljudi u loše uštavljenim kožama vrzmali su se po logoru radeći ponešto ili su naprosto ležali i čekali da prođe vruć deo dana. U licu svi grozno musavi. Kosa umršena i masna. Svi su smrdeli. Posle življenja kod Nagibara, a zatim i kod Ling i Beš, bilo je teško zamisliti da su ovi čak i ista vrsta živih bića kao ona, Reti; a kamoli da su njeno pleme.
<BR>&nbsp;&nbsp;&nbsp;&nbsp;&nbsp;Nekoliko muških prilika dokoličilo je blizu improvizovanog 'tora' u kome su, zgureni, boravili novi zarobljenici, sve bez izuzetka Uri, to jest Urkinje. One jedva da su se i pomakle od kada su, pre dve-tri noći, doterane u logor. Neki od ljudskih muškaraca šetali su oko tora, lupkali i udarali po panjevima, i to urskim mačetama uzetim od tih istih zarobljenica, diveći se oštrini sečiva od bujurskog metala. Međutim, držali su se podalje od jedne gomile sanduka za koje im je Kun rekao da ih ne smeju dirati dok on ne odluči koji će biti uništeni.
<BR>&nbsp;&nbsp;&nbsp;&nbsp;&nbsp;Nekoliko dečaka popelo se na ogradu tora, napravljenu od balvana nedavno laserski isečenih. Opkoračili su ogradu i sedeli na njoj. Prekraćivali su duge i dosadne sate tako što su povremeno pljuvali na zarobljenice, a onda se smejali kad one počnu da gunđaju i da se bune.
<BR>&nbsp;&nbsp;&nbsp;&nbsp;&nbsp;Pa, ne bi trebalo da im dozvolimo da to rade, pomisli Reti. Bez obzira na to što su to strankinje, urske glupače koje su došle gde im nije mesto, došle sa naumom da zabadaju nos u tuđe stvari.
<BR>&nbsp;&nbsp;&nbsp;&nbsp;&nbsp;Kun je njoj dao zadatak da ustanovi zašto su ti zarobljenici došli u ove krajeve nasuprot svojim sopstvenim svetim zakonima koji zabranjuju upravo to. Ali Reti nije bila nimalo voljna da tom zadatku pristupi, čak joj se gadilo.
<BR>&nbsp;&nbsp;&nbsp;&nbsp;&nbsp;Odluči da opet odugovlači. Poče da razgleda taj način života za koji je svojevremeno mislila da od njega nikad neće moći da pobegne.
<BR>&nbsp;&nbsp;&nbsp;&nbsp;&nbsp;Uprkos tolikim burnim događajima koji su se u poslednjih nekoliko dana nadešavali, život plemena nastavio se uglavnom po starom. Matori Kališ, čovek sa jednim unakaženim stopalom, radio je u potoku, kao i pre: udarao je kamen o kamen na takav način da su nastajali kameni šiljci za strele i pojedini komadi kamenog alata. Računao je da ovi metalni alati koji su se nedavno pojavili verovatno neće ostati dugo, da će biti samo prolazna moda. Verovatno je bio u pravu.
<BR>&nbsp;&nbsp;&nbsp;&nbsp;&nbsp;Uzvodno su žene gazile kroz plićake, tražeći sočne trodelne ostrige koje dozrevaju u vulkanskoj toploti u ovo doba godine. Još dalje uzvodno, pokraj izvora tople vode sa kojih se dizalo obilje vodene pare, skupinica devojaka mlatila je motkama po iloe drveću, a oborene sitne voćke prikupljala u pletene korpe. Stara priča: gotovo sve naporne poslove rade žene. To je bilo najvidljivije u središtu logora, kod vatre, gde je kasapljenjem magarca i pripremama za pečenje mesa rukovodila svadljiva, matora Bini, ruku krvavih do iznad lakata. Ona je bila zapovednica svih žena. Kosa joj je sad bila još više seda. Najnovija Binina beba je umrla, zbog čega su joj dojke ostale nabrekle i bolno osetljive na svaki dodir. U ovom trenutku je šištala, kroz široke razmake između sivosmeđih zuba, na dve mlade pomagačice.
<BR>&nbsp;&nbsp;&nbsp;&nbsp;&nbsp;I pored svih tih znakova normalnosti, pleme se, zapravo, teturalo čitav dan u nekom ošamućenom stanju. A ko god bi pogledao u pravcu Reti, odmah bi mu licem prošao trzaj, kao da je Reti neko čudo koje ni slučajno nisu očekivali da vide na Jijou. Veće čudo nego glaver koji bi se uspravio na dve zadnje noge i tako pošao po svetu.
<BR>&nbsp;&nbsp;&nbsp;&nbsp;&nbsp;Reti, boginja, pomisli ona.
<BR>&nbsp;&nbsp;&nbsp;&nbsp;&nbsp;Diže glavu još više.
<BR>&nbsp;&nbsp;&nbsp;&nbsp;&nbsp;Pričajte o ovome svojoj smrdljivoj derištadi, od sada pa do kraja vremena, pomisli ona. Pričajte im o devojci koja je prkosila velikim zlim lovcima, šta god da su joj radili. O devojci koja je odlučila da ih više neće trpeti. Koja se odvažila da učini nešto što vi ni u snu niste zamislili. I koja je našla način da ode iz ovog smrdljivog pakla, i da nastavi da živi... na zvezdi.
<BR>&nbsp;&nbsp;&nbsp;&nbsp;&nbsp;Svaki put kad neko ukrsti pogled sa njom i brže-bolje ga odvrati na drugu stranu, ona bukvalno zatreperi od zadovoljstva.
<BR>&nbsp;&nbsp;&nbsp;&nbsp;&nbsp;Nisam jedna od vas, pomisli ona. Nisam, niti sam ikad bila. A sada je to i vama poznato.
<BR>&nbsp;&nbsp;&nbsp;&nbsp;&nbsp;Jedino Bini nije pokazivala znake zadivljenosti ovim što je Reti postala. U tim metalnosivim očima - isti onaj stari prezir i razočarenje. Bini, dvadeset osam godina stara, pa, prema tome, zapravo mlađa od svih ovih istražitelja sa zvezda, čak i od Ling. Pa ipak, tako matora da se činilo da ništa na Jijou, pa ni na samom nebu, neće moći nju da iznenadi.
<BR>&nbsp;&nbsp;&nbsp;&nbsp;&nbsp;Godine su prošle od kad je Reti toj staroj ženi poslednji put rekla 'mama'. Nije imala ni najmanje sklonosti da je sad opet počne tako oslovljavati.
<BR>&nbsp;&nbsp;&nbsp;&nbsp;&nbsp;Vrlo uspravno prođe pored skupine 'kuvara' oko vatre i pored njihovog groznog posla. U sebi se, međutim, pokoleba.
<BR>&nbsp;&nbsp;&nbsp;&nbsp;&nbsp;Možda i nije bilo mnogo pametna zamisao da se šetam baš sad ovde, pomisli ona.
<BR>&nbsp;&nbsp;&nbsp;&nbsp;&nbsp;Zašto bi se mešala sa ovim duhovima prošlosti, kad može lepo da sedi u avionu i uživa u pobedi nad svojim celoživotnim neprijateljem? Kazna koja se sad vrši nad Jesom pravična je i dobra; tako, bar, izgleda, sad kad je ona ne mora gledati iz neposredne blizine. Ove protivurečnosti stvarale su joj nervozu, kao da nešto nedostaje. Kao pokušaj da zategneš opanke bez kaiševa.
<BR>&nbsp;&nbsp;&nbsp;&nbsp;&nbsp;"Žena! Tu ti, žena! Loša žena, pusti Jii sam tako dugo!"
<BR>&nbsp;&nbsp;&nbsp;&nbsp;&nbsp;Nekoliko plemenika žurno se skloniše s puta majušnom četvoronožnom stvoru koji je galopirao pored njihovih stopala kao da je nedodirljiv i svemoćan. A to je taj mali urski mužjak na neki način i bio, zato što je Reti vrlo glasno obećala krajnje užase svakom onom ko makar i pipne njenog 'muža'.
<BR>&nbsp;&nbsp;&nbsp;&nbsp;&nbsp;Jii uskoči u njeno naručje, poče se migoljiti presrećno, ne prestajući da je prekoreva.
<BR>&nbsp;&nbsp;&nbsp;&nbsp;&nbsp;"Žena ostavila Jii mnogo dugo sa druge žene! Koje protiv nje! One nude Jiiu meke, tople kese, iskušenje!"
<BR>&nbsp;&nbsp;&nbsp;&nbsp;&nbsp;Reti planu ljubomorom. "Koja ti je ponudila kesu! Ako je neka od onih drolja..."
<BR>&nbsp;&nbsp;&nbsp;&nbsp;&nbsp;Onda vide da ju je on samo zadirkivao. Nasmeja se, i deo napetosti u njenim plećima popusti. Ovaj mali drugar zaista deluje povoljno na nju.
<BR>&nbsp;&nbsp;&nbsp;&nbsp;&nbsp;"Opusti, žena", reče joj on umirujućim tonom. "Za Jii, kesa samo jedna. Uđe sad?"
<BR>&nbsp;&nbsp;&nbsp;&nbsp;&nbsp;"Uđe sad", odgovori ona i otvori rajsferšlus na luksuznoj i mekanoj vreći okačenoj o njen bok, koju je od Ling dobila. Jii naglavačke ulete unutra, onda se iskobelja tako da izviri glavom i celim dugačkim vratom. Zagleda se u nju.
<BR>&nbsp;&nbsp;&nbsp;&nbsp;&nbsp;"Dođe sad, žena. Poset Ul-tahni. Mudra može priča sad."
<BR>&nbsp;&nbsp;&nbsp;&nbsp;&nbsp;"Aha, sad je spremna da priča, je li? Mnogo fino od nje, bogami."
<BR>&nbsp;&nbsp;&nbsp;&nbsp;&nbsp;Reti nije bila oduševljena što će sad ići na razgovor sa predvodnicom zarobljenih stranaca. Ali Kun je njen poslodavac, i rekao joj je da je to njen posao. Pa ako već mora biti, zašto ne sad.
<BR>&nbsp;&nbsp;&nbsp;&nbsp;&nbsp;"Važi", reče ona. "Da vidimo šta kobila kaže."
</P></TD></TR></TABLE>
<P class="next">
<A HREF=p111.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
