<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;Jedna stvar uvek mi je padala u oči u načinu na koji se priče pričaju na angliskom - i na svim ostalim zemaljskim jezicima koje sam učio - a to je problem održavanja 'napetosti'.
<BR>&nbsp;&nbsp;&nbsp;&nbsp;&nbsp;Neki ljudi, takozvani 'autori', u dvadesetom i dvadeset prvom zemaljskom veku dobro su vladali time. Dešavalo se meni da i po tri uzastopne noći ostanem budan, ponesen nekom pričom Konrada ili Kanina. Ali otkad mi je palo na um da možda i ja postanem pisac, muči me pitanje kako su ti drevni to postizali.
<BR>&nbsp;&nbsp;&nbsp;&nbsp;&nbsp;Evo, uzmite za primer ovu pripovest koju ja u poslednje vreme kako-tako piskaram, kad god mi se ukaže prilika da sa beležnicom legnem na ovu tvrdu palubu. Beležnica je na sva četiri ugla veoma pohabana, što nije ni čudo s obzirom na to kuda sam je sve vukao i povlačio. Slova u njoj su huniški velika i trapava; pišem ih izgrizenom olovkom koju stisnem u pesnicu. Od samog početka ja ovu pripovest govorim u 'prvoj osobi' kao 'dnevnik'. Ali ubacujem svakojake dobre fore koje sam pokupio iz čitanja mnogo čega drugog, tokom mnogo godina.
<BR>&nbsp;&nbsp;&nbsp;&nbsp;&nbsp;Zašto prva osoba (ili, kako još kažu, 'prvo lice')? Pa, prema Andersonovom udžbeniku 'Dobra književnost', to je jedan takozvani 'glas' koji čitaocu stavlja na uvid jasnu i čvrstu, pazite sad: 'tačku gledanja'. Ali da bi moju knjigu razumeo jedan Treki, morala bi da mu/im se prevodi.
<BR>&nbsp;&nbsp;&nbsp;&nbsp;&nbsp;Međutim, nevolja sa romanima i pričama u prvom licu jednine jeste u tome što, bez obzira na to da li su istiniti ili izmišljeni, otkrivaju na samom početku da je glavni junak ostao živ.
<BR>&nbsp;&nbsp;&nbsp;&nbsp;&nbsp;Iz tog razloga, kroz sve ove dogodovštine koje sam već ispričao i koje ću tek ispričati, vi, koji sada čitate ove moje memoare (nadam se da ćete čitati tek kad dođem u priliku da ih iz početka prepišem i sredim, da platim nekom ljudskom stručnjaku da mi sredi gramatiku, i, naravno, da ih dam na lepo štampanje) znate i znaćete da sam ja, Alvin Hf-vajuo, od majke Mu-fauvg i oca Joug-vajuoa, rodom iz luke Vufon, neustrašivi istraživač prve klase, naprosto morao izići živ iz frke koja je opisana, sa barem jednim celim mozgom, jednim okom, i jednom rukom neophodnom da bi se to sve i zapisalo.
<BR>&nbsp;&nbsp;&nbsp;&nbsp;&nbsp;Bivalo je da ležim budan u noći i pokušavam smisliti neki način da se, možda na nekom drugom jeziku, ovaj problem prevaziđe. Postoji, na primer, u galaktičkom sedmom jeziku jedan 'pogodbeni otklon', ali on ne radi u 'prošlom eksplicitnom' vremenu. A postoji i 'deklinacija kvantne nesigurnosti', u bujurskom dijalektu galaktičkog trećeg, ali je naprosto suviše uvrnuta. A i za koga da pišem na nekom takvom jeziku? Hakica je jedina osoba koju znam, a koja ume da čita galaktički treći; dobiti pohvale od nje bilo bi, međutim, kao poljubiti svoju sestru.
<BR>
<BR>&nbsp;&nbsp;&nbsp;&nbsp;&nbsp;U svakom slučaju, vode Procepa bile su zapenušene na onom mestu na kome sam prekinuo pričanje. Senka stene Terminus, u obliku sekire, pružala se daleko preko okeana. Doboši su se okretali, a sa njih su vitlali otkinuti krajevi kabla i obeju cevi. Bio je to ostatak energije oslobođene u malopređašnjoj katastrofi.
<BR>&nbsp;&nbsp;&nbsp;&nbsp;&nbsp;Bilo je vrlo lako dočarati sebi sliku onoga što se dogodilo sa 'Snom Vufona', našim malim plovilom za istraživanje tajni dubina. Mada nisam želeo, naprosto sam morao zamišljati šta se dole dešava. Naša šuplja drvena cev tone; sva četiri točka vrte se u prazno, izbočeni stakleni pramac je polomljen. Tone 'San', tumba se i vuče za sobom u crne dubine svoj deo otkinutog kabla i obeju cevi. I Ziza odvlači malog Trekija koji je tek trebalo da odraste i dobije nekoliko dodatnih 'uštipaka' da bi bio potpuna ličnost. Sve to odlazi u propast.
<BR>&nbsp;&nbsp;&nbsp;&nbsp;&nbsp;I kao da tolika nesreća nije dovoljna, pala nam je i mala Hufu, naša maskota, životinja koju smo voleli; zbacio ju je kran koji se onako propinjao. U padu je cičala i tumbala se, a onda je njeno majušno crno telo nestalo u vodama Procepa. Kao što bi rekao onaj drugi Hak, Hakicin imenjak na Zemlji - Haklberi Fin: "Nije bio prizor srećan, a ni taličan."
<BR>&nbsp;&nbsp;&nbsp;&nbsp;&nbsp;Onda je prošlo dugo vreme, a mi smo svi samo zurili. Mislim, šta smo i mogli? Zaćutali su čak i demonstranti iz luke Vufon i iz Doline. Možda je neko od njih likovao zbog nesreće koja je zadesila nas jeretike, ali niko nije bio toliko glup da to pokaže.
<BR>&nbsp;&nbsp;&nbsp;&nbsp;&nbsp;Posle nekog vremena odmakli smo se od ivice. Kakvog smisla ima piljiti u jedan savršeno gladak grob?
<BR>&nbsp;&nbsp;&nbsp;&nbsp;&nbsp;"Povuci kavl i cevi", komandovala je Urdonol. Uskoro se doboši zavrteše samo koliko je bilo potrebno da na sebe namotaju otkinute krajeve onoga što su do pre samo nekoliko dura odmotavali sa tako puno nade. Tada je pun, grleni bariton uzvikivao dostignute dubine, sa puno poleta; sada, ništa od toga. Tek sada smo došli u priliku da pažljivo, na miru, pogledamo kako izgleda otkinuti kraj kabla. Sa njega je voda curila kao limfa iz rane na trečkom pipku. Znate ono kad Trekiju visi pipak, ranjen, i 'krvari' limfom. Videlo se da je metal na mestu prekida kabla sav razjeden. Nabaciše taj kraj tačno pred nas, na liticu.
<BR>&nbsp;&nbsp;&nbsp;&nbsp;&nbsp;"Dejstvo kiss-seline!" uzviknu Ur-rona šokirano. Od besa je počela da šišti u govoru. "Savotažžža!"
<BR>&nbsp;&nbsp;&nbsp;&nbsp;&nbsp;Urdonol kao da nije htela da toliko brza sa zaključcima kao starija urska tehničarka koja je neutešno mahala i vijala izduženom glavom na dugačkom vratu, pokretima zmijski gipkim. Gledala je naizmenično gomilu demonstranata na obali, pa izjedeni kraj kabla, i tako stalno. Njena mračna sumnja bila je jasna, i nedvosmisleno usmerena ka ovima što su sa obale blenuli u našu tragediju.
<BR>&nbsp;&nbsp;&nbsp;&nbsp;&nbsp;"Bežite vi odatle!" povika Hakica besno i zakotrlja se ka demonstrantima, tako žestoko da kamenčići poleteše ispod njenih točkova. U poslednjem trenutku skrenula je da ne bi pregazila nožne prste nekoliko ljudi i Huniša. Oni uzmakoše nervozno. Čak i dve-tri crvene 'krabe' pomakoše unazad svoje oklopljene, štipaljkaste noge, uzmakoše korak-dva, pre nego što se prisetiše da besna G'kekica koja maše očnim stabljikama nije velika fizička pretnja za Gheuene. Počeše nastupati ka njoj, šištati, pa i škljocati štipaljkama.
<BR>&nbsp;&nbsp;&nbsp;&nbsp;&nbsp;Štipko i ja pohitasmo da se nađemo uz nju. Moglo je svašta da bude, ali onda za nama pođe i čitava horda velikih sivih Gheuena iz Kovačnice na planini Guen, kao i nekoliko njihovih robusnih koleginica Urkinja; neki u tom našem društvu nosili su močuge, očigledno voljni da Hakicin zahtev podrže ljutitom silom. Rulja uvide kako stvari stoje, okrete se i ode sa našeg radilišta, u pravcu njihovog improvizovanog 'logora'.
<BR>&nbsp;&nbsp;&nbsp;&nbsp;&nbsp;"Dripci jedni!" psovala je Hak za njima. "Grozne džikaste ubice!"
<BR>&nbsp;&nbsp;&nbsp;&nbsp;&nbsp;Po zakonu to nisu, pomislih ja, iako sav otupeo od šoka. Hufu nije bila građanka Nagiba. Strogo uzev, ni mali Ziz to nije bio. Čak nisu imali ni neki počasni status, kao glaveri ili pripadnici svake vrste kojoj preti izumiranje. Prema tome, to što su ubijeni ne znači da se, zakonski gledano, dogodilo ubistvo.
<BR>&nbsp;&nbsp;&nbsp;&nbsp;&nbsp;Ali jeste se dogodilo nešto veoma slično, bar po mom računanju. Počeh stiskati šake, osetih da se nešto premešta u mojim leđima, pod uticajem hormona za borbu. Huniška ljutnja nailazi sporo, ali kad se razbukti, vrlo teško se gasi. Pomalo se uplašim sada, kad razmišljam kako sam se u tim trenucima osećao. Doduše, mudraci kažu da ono što osećaš nije zlo, nego zlo može biti samo ono što, ponet osećanjima, učiniš.
<BR>&nbsp;&nbsp;&nbsp;&nbsp;&nbsp;Posle smo ćutali. Mislim da smo jedno vreme naprosto tugovali. Onda Urdonol i Ur-rona počeše da se raspravljaju o tome kakvu poruku da pošalju Urijeli.
<BR>&nbsp;&nbsp;&nbsp;&nbsp;&nbsp;Tog časa u jamu naše tuge probi se jedan oštar zvižduk, koji je nastao negde iza nas, bliže moru. Okrenuli smo se i videli Štipka koji je hrabro balansirao na samom rubu provalije i zviždao pomoću tri nožna ventila (iz kojih je izletalo i ponešto prašine), a sa dve noge nam davao znake da priđemo bliže.
<BR>&nbsp;&nbsp;&nbsp;&nbsp;&nbsp;"Gledajte-ajte-ajte!" poče on govoriti iz tri ventila, ali ne sasvim jednovremeno, što je davalo utisak mucanja. "Hak, Alvine - brzo-zo-zo!"
<BR>&nbsp;&nbsp;&nbsp;&nbsp;&nbsp;Hak je posle tvrdila da joj je već tog trena bilo jasno šta je Štipko video. Pretpostavljam da je, kad se gleda unazad, očigledno šta je jedino mogao biti razlog za takav poziv. Ali u onim trenucima meni ništa nije bilo jasno. Pitao sam se zašto je Štipko toliko uzbuđen. Kad sam stigao do ruba provalije, mogao samo da blenem u ono što je iskočilo iz trbuha Procepa.
<BR>&nbsp;&nbsp;&nbsp;&nbsp;&nbsp;Naš batiskaf! Naš divni 'San Vufona' plovio je normalno, maltene spokojno, u blistavom suncu. A na njegovim zaokrugljenim 'leđima' sedela je mala crna prilika, mokra od glave do repa. Nije trebalo imati g'kekijevski vid pa primetiti da je naša mala nurkinja jednako zapanjena što je živa koliko i mi što je vidimo. Ona nekoliko puta 'zalaja' u znak protivljenja zbog svega što se desilo; to dopre do nas dosta utišano.
<BR>&nbsp;&nbsp;&nbsp;&nbsp;&nbsp;"Ali kako..." poče Urdonol.
<BR>&nbsp;&nbsp;&nbsp;&nbsp;&nbsp;"Jasno je kako!" prekide je Ur-rona. "Valast se otkačio!"
<BR>&nbsp;&nbsp;&nbsp;&nbsp;&nbsp;Ja žmirnem nekoliko puta.
<BR>&nbsp;&nbsp;&nbsp;&nbsp;&nbsp;"A, balast!" kažem, čim shvatim. "Hr-rm, da. 'San' može da se održava na površini ako se balast otkači. Međutim, nije bilo posade koja bi oslobodila kopče, osim..."
<BR>&nbsp;&nbsp;&nbsp;&nbsp;&nbsp;"Osim Ziza!" dovrši Hak moju misao.
<BR>&nbsp;&nbsp;&nbsp;&nbsp;&nbsp;"Nedovoljno objašnjenje", reče Urdonol na galaktičkom drugom. "Mali džep vazduha u našem brodu bio bi (svakako, ubedljivo) nedovoljan s obzirom na onoliki komad kabla koji je težak (traga za dubinom) i koji bi vukao na dno."
<BR>&nbsp;&nbsp;&nbsp;&nbsp;&nbsp;"Hr-rm, mislim da vidim šta je dalo dodatni uzgon", rekoh ja, zaklanjajući oči obema šakama od prejakog sunca. "Kaži ti meni, Hakice, koja ono... stvar... okružuje batiskaf?"
<BR>&nbsp;&nbsp;&nbsp;&nbsp;&nbsp;Naša prijateljica sa točkovima dođe do samog ruba i rizično se zanjiha na njemu, razmičući dva oka sasvim u širinu, a treće oko uvis, tek onako, za dobru meru. "Izgleda kao neki naduvani balon, Alvine. Kao neka debela cev ispod i uokolo batiskafa. Kao pojas za spasavanje. Oblikom je kruž... Ziz!"
<BR>&nbsp;&nbsp;&nbsp;&nbsp;&nbsp;To sam i ja mislio. Bio je to jedan trečki torus, naduvan ogromno, daleko više nego što bi iko od nas pomislio da je moguće.
<BR>&nbsp;&nbsp;&nbsp;&nbsp;&nbsp;Svi se okrenusmo i zagledasmo u Tjuga, majstora mešavina sa planine Guen. Ovaj Treki, sasvim odrastao, sad se strese i ispusti iz sebe jedan obojeni oblačak koji je mirisao na smanjenje napetosti.
<BR>&nbsp;&nbsp;&nbsp;&nbsp;&nbsp;"Mera predostrožnosti. Koju sam/mo smislio/li, posavetovavši se sa gospodaricom Urijel. Pojas za spasavanje, ali delotvornosti nepoznate, neoprobane. Drago mi/nam je što sam/smo vlenovali uspeh. Ovi prstenovi, i oni ispod njih, očekuju veliko radovanje najnovijim događajima. Uskoro, u retrospektivi."
<BR>&nbsp;&nbsp;&nbsp;&nbsp;&nbsp;"Drugim rečima-čima", objasni Štipko, "nemoj da blenete svi kao glaveri na suncu. Idemo da ih izvučemo-čemo-čemo!"
</P></TD></TR></TABLE>
<P class="next">
<A HREF=p79.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
