<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;Nije Lark bio prvi pripadnik šest jijoanskih naroda koji je, u dve hiljade godina ilegalnog naseljeništva, leteo. Nije bio čak ni prvi čovek u toj ulozi.
<BR>&nbsp;&nbsp;&nbsp;&nbsp;&nbsp;U prvim godinama posle potonuća broda 'Kivot' zauvek na dno Midena, u taj usisavajući zahvat mora, mnogi ljudski muškarci i žene leteli su na sličan način kao što lete dečji zmajevi od papira. Naime, na morskom vetru koji postojano duva sa plavog okeana uzdizali su se sve do belih vrhova planina Rimer. U tim danima, čipkano tanana 'padobran-krila' hvatala su nebeske struje i dizala hrabre pilote koji su iz visina razgledali ovaj novi svet.
<BR>&nbsp;&nbsp;&nbsp;&nbsp;&nbsp;Poslednja takva svilenasta jedrilica sada leži ispod stakla u jednom muzeju u Biblosu, i čudesno je videti je; satkana je od dva mistična materijala, a to su 'monomolekularni ugljenik' i 'upleteni stresni polimer'. Takve materijale danas ne bi mogli napraviti ni najpametniji čarobnjaci iz esnafa hemičarskog, sve i kad bi im mudraci dozvolili takav pokušaj. Zubom vremena, dejstvom mnogih pojedinačnih udesa, sva ostala padobran-krila slomljena su, pa su kasnija ljudska pokolenja morala stupati teškim korakom po tlu kao i svako drugi, čime je nestao još jedan od razloga da prethodnih pet naroda zavide šestom. Doduše, u novije vreme, od kad je nastao Veliki mir, skupine preduzimljivih mladih ljudi oživele su, u primitivnijoj verziji, ovu vrstu zabave; oni rizikuju život letucajući na vrlo tananim ramovima od šupljeg bua po kojima je razapeto ručno tkano tanko platno od vik-pamuka. Sredovečni Uri ponekad se voze u balonima, a to su okrugle stvari, veoma naduvane, koje se dižu u visine na dahovima vazduha vrućeg veoma. Uspeh u tome izazove, ponekad, pravu lokalnu senzaciju, ali nikad ne donese nikakve ozbiljne promene. Raspoloživi materijali su ili suviše teški, ili slabi, ili porozni. Ili vetar bude prejak.
<BR>&nbsp;&nbsp;&nbsp;&nbsp;&nbsp;Neke osobe, prepune pobožnosti, govore da je dobro što svi takvi pokušaju ubrzo propadnu. Nebo nije mesto gde bismo mogli iskupljenje naći, kažu oni. A nema iskupljenja ni u stremljenju ka drugim taštinama prošlosti. Lark se, po pravilu, slagao sa svim ortodoksnim gledanjima, ali u ovom jednom slučaju razmišljao je...
<BR>&nbsp;&nbsp;&nbsp;&nbsp;&nbsp;To je tako skroman san. Biti vetrom podignut i oduvan nekoliko milja kroz najniže delove atmosfere. Zar je neskromno da tako nešto poželimo, mi koji smo nekad imali zvezde?
<BR>&nbsp;&nbsp;&nbsp;&nbsp;&nbsp;Ali on nikad nije bio sklon da traći vreme na prazne maštarije. Niti je ikada očekivao da će on lično imati priliku da razgleda jijoanske planine odozgo, sa velike visine.
<BR>&nbsp;&nbsp;&nbsp;&nbsp;&nbsp;A pogledaj me sad! - pomisli Lark.
<BR>
<BR>&nbsp;&nbsp;&nbsp;&nbsp;&nbsp;Ling je očigledno uživala u njegovom izrazu lica kad mu je saopštila današnji plan.
<BR>&nbsp;&nbsp;&nbsp;&nbsp;&nbsp;"Skoro ceo dan će to potrajati, jer treba da pokupimo neke primerke koje su naši roboti uhvatili. Oni će kasnije krenuti u lov i po širim prostorima, pa će naša putovanja trajati i po nekoliko dana."
<BR>&nbsp;&nbsp;&nbsp;&nbsp;&nbsp;Lark je zurio u tuđinsku leteću mašinu, vitku poput strele; iskliznula je iz jednog uzanog tunela u ukopanoj istraživačkoj stanici, a onda su se iz bokova mašine razvila zdepasta krila. Na letelici se rasklopi ulazni otvor, nalik na gladne čeljusti.
<BR>&nbsp;&nbsp;&nbsp;&nbsp;&nbsp;Tipično za Lingovu, da ga u ovako nešto uvuče iznenada, bez ikakve najave!
<BR>&nbsp;&nbsp;&nbsp;&nbsp;&nbsp;Beš je utovarila zalihe u letelicu, a za to vreme onaj plavokosi istražitelj, Kun, povika: "Idemo, Ling! Kasnimo već. Ubedi tvog mezimca da se ukrca, ili nabavi drugog."
<BR>&nbsp;&nbsp;&nbsp;&nbsp;&nbsp;Lark steže vilice, rešen da ne pokaže nikakva osećanja, i pođe za njom, uz rampu. Očekivao je da će unutra biti mrak, kao u pećini, ali pokaza se da je unutrašnjost osvetljena blistavije nego ijedan zatvoreni prostor u kome je Ling ikad ranije bio. Zaista nije bilo potrebno da mu se oči prilagode.
<BR>&nbsp;&nbsp;&nbsp;&nbsp;&nbsp;Pošto nije želeo da 'ispadne seljak' i da blene u sve, on pođe pravo do jednog obloženog sedišta pored prozora i baci ranac na pod, ispred sedišta. Zatim sede, ali obazrivo, sve oklevajući. Sedište je bilo vrlo mekano i naprosto ga je upilo u sebe, ali Larku to nije bilo ni udobno niti umirujuće. Osećaj je bio kao da sedneš u krilo nekom mesnatom stvorenju koje je možda na neki nenormalan način zaljubljeno u tebe. Samo nekoliko trenutaka potom, Ling mu je još i povećala nervozu, tako što ga je pritegla za sedište jednim kaišem, popreko, preko struka. Metalni ulaz u letelicu zatvorio se šištavo, pri se čemu u Larkovim ušima javi neki čudan osećaj koji mu donese dezorijentaciju. U trenutku uključivanja motora, Lark oseti još i čudno golicanje na potiljku, kao da mu neka mala životinja diše na dlačice tamo. Nije se mogao uzdržati, podigao je ruku da 'otrese' to zamišljeno stvorenje.
<BR>&nbsp;&nbsp;&nbsp;&nbsp;&nbsp;Uzletanje je bilo iznenađujuće blago, podigli su se kao perce na blagoj promaji, okrenuli, a onda se nebeski čamac 'odapeo' u daljine tako brzo da Lark nije imao vremena da uoči Livadu okupljanja niti njenu okolinu, pa ni da pogledom potraži skrivenu dolinu sa Jajetom. Dok je on stigao da se okrene i da virne unazad, pritiskajući lice uz prozor, kontinent je već klizio ispod njih; jurili su ka jugu, mnogostruko brže nego katapultovani kamen. Samo minut-dva kasnije spustili su se niže, sa planinskih visina nadomak široke, otvorene ravnice obrasle stepskim travama, koje su se njihale i talasale kao večno promenljiva površina nekog fosforescentnog mora. U jednom trenutku Lark vide krdo galopirajućih 'žvakača stabljika', vrste ovdašnjih kopitara, koji su trubili u znak uznemirenja i propinjali se da izbegnu senku vazdušnog čamca iznad njih. Jedan odred urskih goniča krda izvijao je dugačke, zmijaste vratove nagore; na njihovim licima videla se čudna mešavina radoznalosti i straha. Blizu tih odraslih bila je skupina 'mlađih srednjih'; oni su skakutali i zamahivali čeljustima kao da hoće jedni druge da ugrizu, ali to je bila samo igra, a ne bitka. Nisu obraćali pažnju na iznenadno i mračno usmeravanje pažnje njihovih roditelja ka nebu.
<BR>&nbsp;&nbsp;&nbsp;&nbsp;&nbsp;"Vaši neprijatelji su svakako graciozna stvorenja", primetila je Ling.
<BR>&nbsp;&nbsp;&nbsp;&nbsp;&nbsp;Lark se okrete i zagleda u nju. O čemu li ona to sad priča? - upita se on.
<BR>&nbsp;&nbsp;&nbsp;&nbsp;&nbsp;Ling je, po svemu sudeći, pogrešno protumačila njegov pogled, jer sad pohita da ga umiri. "Naravno da to mislim u strogo ograničenom smislu, onako kao što konj ili neka druga životinja može biti graciozan."
<BR>&nbsp;&nbsp;&nbsp;&nbsp;&nbsp;Lark je o ovome dobro razmislio pre nego što je odgovorio. "Hrm. Šteta je što je vaša poseta prekinula Okupljanje. Mi bismo normalno imali Igre, otprilike sad. Onda bi ti videla šta je prava gracioznost, na delu."
<BR>&nbsp;&nbsp;&nbsp;&nbsp;&nbsp;"Igre? Ah, da. Vaša verzija legendarne olimpijade. Mnogo trčanja i skakanja, pretpostavljam?"
<BR>&nbsp;&nbsp;&nbsp;&nbsp;&nbsp;On suzdržano klimnu glavom. "Postoje takmičenja u brzini, i druga u spretnosti. Na nekim takmičenjima, naši najbolji i najhrabriji oprobavaju izdržljivost, odvažnost, prilagodljivost."
<BR>&nbsp;&nbsp;&nbsp;&nbsp;&nbsp;"Sve te odlike visoko su cenili oni koji su uzdigli ljudski rod do postojanja", reče Ling. Njen osmeh bio je osmeh sa visine, osmeh blage popustljivosti prema nekom nižem. "Pretpostavljam da se ni u jednom takmičenju ne porede tih šest rasa neposredno, jedna sa drugom, a? Hoću da kažem, teško je zamisliti da bi jedan G'kek trčao brže nego Ur, ili da bi Gheuen pokušao skok s motkom!" Ona se nasmeja.
<BR>&nbsp;&nbsp;&nbsp;&nbsp;&nbsp;Lark slegnu ramenima. Iako je nabacila opet jedan nagoveštaj o temi veoma važnoj - o pitanju porekla ljudskog roda - on poče gubiti zanimanje za takav razgovor.
<BR>&nbsp;&nbsp;&nbsp;&nbsp;&nbsp;"Da, pretpostavljam da bi to bilo. Teško. Zamisliti."
<BR>&nbsp;&nbsp;&nbsp;&nbsp;&nbsp;Okrete se da gleda opet kroz prozor kako ispod njih promiče velika ravnica: talas za talasom trave koja se povija. Ponegde, kao prekid te jednoličnosti, šumarci tamnije zelenog bambusa ili blago zanjihanog drveća. Daljina koju bi karavan savlađivao nekoliko dana bila je već 'otpisana' u samo nekoliko dura blaženog letenja. Onda se u njihovo polje vida uzdigoše zadimljene planine juga.
<BR>&nbsp;&nbsp;&nbsp;&nbsp;&nbsp;Beš, koja je istražiteljima bila pilot, zaokrete letelicom da bi mogli bolje osmotriti Bleštavu planinu. Poleteli su pod takvim uglom i nagibom da se Lark kroz svoj prozor zagleda vrtoglavo dole, u ogromnu 'kecelju' od stvrdnute lave koja se u prošlosti prelivala iz vulkana u okolne predele i uništavala ih, ali na jedan surov način i obnavljala. Na tren Lark ugleda i radionice za topljenje rude, koje su bile zgurene na pola puta uz moćnu i dostojanstvenu planinu. Bile su izgrađene tako da liče na prirodne fumarole i cevi od magme, ispuštale su dim i paru jednako kao okolne rupe u planinskim stranama. Ali, naravno, ta kamuflaža nije mogla odoleti, niti je bila namenjena da odoli, zavirivanju ovako bliskom.
<BR>&nbsp;&nbsp;&nbsp;&nbsp;&nbsp;Lark vide kako Beš i Kun razmenjuju znalački pogled. Kun kucnu prstom po jednom od svojih magičnih ekrana za gledanje. Na tom ekranu bio je ocrtan oblik cele planine, ali samo jedan deo bio je okružen oštrim simbolima i svetlećim strelama uperenim ka središtu. Lark vide tačkaste linije koje su odavale gde se, ispod kamenite površine planine, nalaze tajni hodnici i radionice u kojima slavni urski kovači (kovačice, pretežno) svojim teškim radom proizvode alate od naročitih legura koje su mudraci odobrili; bolji alati proizvodili su se samo na jednom mestu, još južnijem, u kovačnici pod samim vrhom planine Guen.
<BR>&nbsp;&nbsp;&nbsp;&nbsp;&nbsp;Neverovatno, pomisli Lark, pokušavajući da zapamti kolika je količina pojedinosti razotkrivena na ovom Kunovom ekranu, da bi kasnije o tome izvestio Lestera Kembela. Očigledno, Kunov monitor nije imao mnogo veze sa navodnom svrhom misije - pronalaženjem pametnih živih vrsta koje bi mogle biti kandidati za Uzdizanje. Na osnovu nekoliko kratkih rečenica koje je čuo, Lark je zaključio da Kun nikako nije biolog. Nešto u držanju tog čoveka, u njegovom načinu kretanja, podsetilo je Larka na čoveka koji se šunja kroz šumu, pripravan za neki smrtonosan događaj. Čak i posle nekoliko uzastopnih pokolenja srazmernog mira na Jijou, bilo je još ljudskih muškaraca i žena sa takvim držanjem; bili su to stručnjaci čiji je posao bio da svakog leta putuju od sela do sela i osposobljavaju mesne ljudske milicije.
<BR>&nbsp;&nbsp;&nbsp;&nbsp;&nbsp;Za svaki člučaj.
<BR>&nbsp;&nbsp;&nbsp;&nbsp;&nbsp;I sve ostale rase imale su svoje stručnjake za to. To je bila predostrožna politika, jer i u mirnim vremenima lokalne krize su izbijale manje-više redovno: zločin ovde, upad prerano-došlih tamo, povremene bitke usijanih glava iz raznih naselja. Dovoljno da zanimanje 'mirnodopski ratnik' ne bude contradictio in adiecto.
<BR>&nbsp;&nbsp;&nbsp;&nbsp;&nbsp;Možda bi i Kun mogao biti to. Izgleda vičan smrtonosnoj akciji. Ali, opet, to što neko izgleda takav ne mora da znači da će sutra nekoga ubiti.
<BR>&nbsp;&nbsp;&nbsp;&nbsp;&nbsp;Šta li je tvoja namena, Kune? - pitao se Lark, posmatrajući kako ekranom preleću simboli i presecaju bledi odraz strančevog lika na tom istom staklu. I šta ti, zapravo, tražiš?
<BR>&nbsp;&nbsp;&nbsp;&nbsp;&nbsp;Ostade Bleštava iza njih, a mala letelica sad kao da se baci u novom pravcu, kao koplje hitnuto preko blistave beline poznate pod nazivom Ravnica oštrog peska. Zatim su dugo ispod njih jednolično proletale niske dine, vetrom uobličene do talasavog savršenstva. Lark ne vide nijedan karavan u mukotrpnom probijanju preko svetlucave pustinje, natovaren robom i poštom za izolovana naselja Doline. Ali, naravno, niko normalan ne srlja danju kroz tu užarenu pustoš. Postoje skloništa ispod površine, dobro sakrivena, tako da ih verovatno čak ni Kunovi zraci ne mogu pronaći u ovoj usijanoj ogromnosti. U skloništima putnici čekaju smiraj dana, a tad kreću dalje.
<BR>&nbsp;&nbsp;&nbsp;&nbsp;&nbsp;Bleda zaslepljujuća boja pustinje nije bila ništa u poređenju sa sledećom promenom vidika, naglim prelaskom sa okeana peska na Spektralni Tok, prostranstvo prekriveno mutnim, ali jakim bojama u stalnom pretapanju, od čega Larka odmah zaboleše oči. Lingova i Beš pokrivale su oči šakama i pokušavale da zure između prstiju, da razaznaju barem nešto u tom predelu; posle nekog vremena, odustale su. Kun je kiselo gunđao zbog toga što je na njegovim ekranima bio samo 'sneg' statika. Lark se odupro prirodnom porivu da žmirka i izoštrava sliku; postupio je upravo suprotno, počeo je da rasplinjava svoj pogled u to šarenilo. Dver mu je jednom prilikom objasnio da je to jedini način da se išta vidi u tom vilajetu gde egzotičnin kristali proizvode večno promenljivo divlje izobilje luminiscencije.
<BR>&nbsp;&nbsp;&nbsp;&nbsp;&nbsp;Taj njihov razgovor dogodio se nedugo posle Dverovog dostizanja statusa majstora lovca; on je tada pohitao kući da se pridruži Larku i Sari uz postelju njihove majke, koja je tada bila veoma bolesna i uskoro umrla, posle čega se Nelo maltene preko noći pretvorio u starca. Tokom te poslednje sedmice svog života, Melina nije pristajala da uzme nikakvu hranu, samo pomalo vode. Činilo se da ništa ne želi i ne traži od svoje dvoje starije dece, iako je upravo razgovorima sa njima posvećivala najviše vremena, ranije; ali od svog najmlađeg deteta sad je želela da čuje što više. Naprosto je gutala priče o njegovim lutanjima, o prizorima, zvucima i osećajima u raznim dalekim kutićima Nagiba, gde malo ko ikad zalazi. Lark se priseti kako je ljubomoran bio, u pojedinim trenucima, zato što je video da Dverove priče, a ne njegove donose majci utehu u poslednjim časovima njenog života; takođe se sećao kako je prekorevao sebe zbog tako nedostojnih misli.
<BR>&nbsp;&nbsp;&nbsp;&nbsp;&nbsp;Mračno su proletele te uspomene kroz njega. Kao podsticaj su, izgleda, poslužili ubodi ovih drečavih boja.
<BR>&nbsp;&nbsp;&nbsp;&nbsp;&nbsp;Neki lakoverni pojedinci u svih šest naroda 'padali' su na priče o tome da slojevi otrovnog kamena u ovoj oblasti imaju magična svojstva koja su se u njih slila tokom mnogo vekova vulkanske aktivnosti. "To je krv Majke Jijo", govorili su. U ovom času Lark je mogao maltene da poveruje u neku takvu praznovericu, zato što je u njegove oči veoma navaljivao osećaj da mu je dobro poznato to što vidi. Kao da je već jednom, davno, bio ovde.
<BR>&nbsp;&nbsp;&nbsp;&nbsp;&nbsp;Na tu misao, njegov vid kao da se najednom podesi, otvori, i Lark vide kako se kovitlaci boja razlažu u prizore kanjona koji više nisu tu, dolina koje su samo zamišljene, gradova u kojima više nikog živog nema, pa čak i celih utvarnih civilizacija, mnogo većih od raspona carstva Bujura...
<BR>&nbsp;&nbsp;&nbsp;&nbsp;&nbsp;Onda, upravo kad je počeo u celosti da uranja u ovo iskustvo, kovitlaci prikaza naglo nestadoše, jer je leteći čamac preleteo Spektralni Tok i našao se nad morem. Beš opet izvede jedan veliki zaokret, i oni se vratiše nad obalu, ali sada je vilajet pomešanih boja bio već daleko iza njih, nestao je kao san, leteli su nisko iznad kamenite pustinje sačinjene uglavnom od vulkanskih stena izbrušenih vetrovima. Nedaleko od njih, sa desne strane, bilo je more, a na obali se videlo kako marširaju ogromni talasi i razbijaju se i prosipaju u penu, zaravnjenu, što je ličilo na autoput iz bajke opružen ka neznanim zemljama. Lark, posle nešto petljanja, uspe da otkopča pojas kojim je bio pritegnut za sedište. Ustade i pređe na desnu stranu kabine, da gleda preko velikog okeana. Kako je ogroman, pomisli on. Pa ipak je samo trunčica u odnosu na one ogromnosti preko kojih su Lingova i njeni drugari doleteli ovamo, a da takvo letenje, čak, nisu ni smatrali za nešto neobično. Zurio je pažljivo, nadajući se da bi mogao na moru zapaziti kamuflirani đubretarski brod, čija zelenosiva jedra napinje vetar, brod natovaren kontejnerima sa otpadom koji će, kao svetinja, biti izručeni u ponor gde će naći svoj večiti mir. Pomišljao je da bi pogledom mogao pronaći i sam Miden, čije tamnoplave vode zaborava pokrivaju bezdan tako dubok da bi se tu mogla pobacati rasipništva desetak bogatih, oholih civilizacija, i da sve potone i bude blagosiljano jednom vrstom oproštaja - zaboravom.
<BR>&nbsp;&nbsp;&nbsp;&nbsp;&nbsp;Već su odleteli mnogo dalje nego što je Larka ikada odvelo ijedno od dugih putovanja u njegovom životu, onih na kojima je tražio podatke za svoje večito gladne karte i sheme živog sveta. Iako je gledao stručnim, izvežbanim okom, uspevao je ovde naći jedva poneki trag obitavanja razumnih bića: huniško ribarsko seoce, leglo crvenih Gheuena; a i to je bilo pozavlačeno u udubine i procepe u stenama, i zaklonjeno svodovima od bajou-korena. Naravno, pri ovakvoj brzini moglo je nešto važno i promaći njegovom pogledu, tokom onog vremena koje je Larku bilo potrebno da sa desnih prozora pređe na leve, i obratno; a to je činio često, zato što je Beš 'valjuškala' čamac, krivudala, nastojeći da zracima svojih instrumenata pronikne i u more i kopno.
<BR>&nbsp;&nbsp;&nbsp;&nbsp;&nbsp;Čak i ti, malobrojni znaci naseljenosti nestadoše sasvim kad Beš zaokrete za sto osamdeset stepeni i polete južnom obalom Procepa, sada u suprotnom smeru, ka zapadu, ka dalekoj steni sekirastog oblika koja se zove Stena Terminus.
<BR>&nbsp;&nbsp;&nbsp;&nbsp;&nbsp;Niz strmih litica proletao je pored njih, a more je, ispod, bilo veoma duboko, zato što je u Procepu i morsko dno veoma zasečeno. Zupčaste kamene uzvisine iznad tamnoplavih 'prstiju' mora za koje se činilo da bi moglo biti maltene bez dna. Ispod mora je očigledno bilo nekoliko uporednih kanjona pruženih pravcem istok-zapad, kao da su neke ogromne kandže zaparale svet i ostavile silno duboku razdelinu između severnog i južnog kopna ovog kontinenta. Ko god bi pokušao da stanuje južno od Procepa, bio bi samim tim izvan zakona, pod prokletstvom mudraca i Svetog Jajeta. Ali tuđinski leteći čamac sasvim je lako preleteo sve te opasne terene, uzdignute vrhove, raspukle planine i ogromne vodene dubine, kao i one druge predele maločas. Kao da su to samo male neravnine na putu kojim se često ide.
<BR>&nbsp;&nbsp;&nbsp;&nbsp;&nbsp;Milja za miljom 'skrablenda' sada je promicala ispod njih. Isto takvo prostranstvo bilo je i južno, levo od njih: suvo žbunje i trnje, makija, kamenjar. Dolazeći do zapadnog kraja procepa, zaokrenuše na jug, duž obale. Na velikim razmacima, na obali, videli su se ostaci visokih drevnih gradova, goli, erodirani dejstvom vetra, soli i kiše. Verovatno su eksplozije i zraci za razaranje rušili moćne kule, čim je poslednji bujurski žitelj izišao i ugasio svetlo. U dolazećim vremenima, večno komešanje midenskih voda i česte erupcije vulkana koji se u ovom delu Jijoa nalaze uništiće i ove, sada još tako visoke patrljke bujurskih građevina, tako da od njih neće ostati ništa.
<BR>&nbsp;&nbsp;&nbsp;&nbsp;&nbsp;Uskoro nebeski čamac ostavi celi kontinent za sobom i polete još mnogo južnije, preko okeana, preko lančanih arhipelaga ostrva zaogrnutih izmaglicom.
<BR>&nbsp;&nbsp;&nbsp;&nbsp;&nbsp;Čak ni Dver nije nikada sanjao da ode ovako daleko, pomisli Lark.
<BR>&nbsp;&nbsp;&nbsp;&nbsp;&nbsp;Odluči da o ovom putovanju ništa ne priča svom mlađem bratu dok se prvo ne posavetuje sa Sarom, koja o taktičnom postupanju i o povređenim osećanjima zna više nego njih dvojica.
<BR>&nbsp;&nbsp;&nbsp;&nbsp;&nbsp;Onda ga sustiže svest u kakvoj su situaciji, zapravo. Sara se već vratila u Dolo, pomisli on. Dver će možda biti poslat na istok da lovi glavere i prerano-došle. A kad ovi tuđini završe svoja istraživanja, možda ćemo svi mi biti pobijeni, i svi daleko od svojih milih i dragih.
<BR>&nbsp;&nbsp;&nbsp;&nbsp;&nbsp;Lark sa uzdahom utonu u sedište. Neko vreme mu je ovo putovanje bilo, bukvalno, zadovoljstvo. Prokleto bilo pamćenje, pomisli on; prokleto bilo, zato što me podseća na to da stvari jesu onakve kakve jesu.
<BR>&nbsp;&nbsp;&nbsp;&nbsp;&nbsp;Do kraja putovanja držao se stišano i poslovno, pa i kad su najzad sleteli kod nekih šuma sablasno različitih od svih koje je ikada video; i kad je pomagao Lingovoj da unese u letelicu kaveze sa životinjama čudesnim i divnim. Profesionalizam je bio zadovoljstvo koje je on i sad dopuštao sebi - uživanje u proučavanju raznih načina na koji Priroda postupa. Ali u pomisli na letenje ostalo je vrlo malo oduševljenja, vrlo malo divljenja.
<BR>
<BR>&nbsp;&nbsp;&nbsp;&nbsp;&nbsp;Noć se već uveliko bila spustila kad se Lark najzad dovuče umornim hodom do svog ličnog, pohabanog šatora u blizini Livade okupljanja. Ali tamo, umesto odmora, zateče Harulena koji ga je čekao sa vestima.
<BR>&nbsp;&nbsp;&nbsp;&nbsp;&nbsp;Ta niska i masivna prilika popunila je doslovno polovinu prostora u šatoru. U prvi mah, stojeći na ulazu u šator samo sa slabom mesečinom iza sebe, Lark je mislio da je to Uthen, njegov prijatelj i saradnik u prirodnjačkom poslu. Ali pepeljasta ljuštura ovog Gheuena nije bila izbrazdana od celoživotnog kopanja po prošlosti Jijoa. Harulen je bio knjiški moljac, mistik sklon da govori aristokratskim tonovima koji podsećaju na sive kraljice iz davnih vremena.
<BR>&nbsp;&nbsp;&nbsp;&nbsp;&nbsp;"Zeloti su poslali poruku", oglasi jeretički vođa značajno, čak i ne pitajući Larka kakav mu je bio dan.
<BR>&nbsp;&nbsp;&nbsp;&nbsp;&nbsp;"Jesu li? I šta kažu?" Lark baci pokraj ulaza ranac, svoj celodnevni teret; onda umorno sede, maltene klonu na ležaj.
<BR>&nbsp;&nbsp;&nbsp;&nbsp;&nbsp;"Kao što si predvideo, oni žele sastanak. Dogovoreno je da bude noćas u ponoć."
<BR>&nbsp;&nbsp;&nbsp;&nbsp;&nbsp;Šaputavi odjeci te poslednje reči izmakoše mu iz govornih ventila na leđima, zato što se taj Gheuen premestio sa jednih nogu na druge. Lark suzbi u sebi razočarano stenjanje. Kad će stići da napiše izveštaj za mudrace o svemu što je saznao danas? Taj posao preostaje da se uradi. Osim toga, Ling zahteva da se on sutra ujutro pojavi svež i odmoran na poslu, da bi joj pomogao u ocenjivanju vrednosti novih uzoraka.
<BR>&nbsp;&nbsp;&nbsp;&nbsp;&nbsp;A sad još i ovo.
<BR>&nbsp;&nbsp;&nbsp;&nbsp;&nbsp;A šta drugo i možeš očekivati, reče on sebi, kad se upuštaš u igre vernosti raznim stranama? U višestruku odanost. Romani iz starih vremena upozoravaju kako nezgodne stvari mogu postati kada čovek služi ne samo jednom gospodaru nego dvojici ili još većem broju.
<BR>&nbsp;&nbsp;&nbsp;&nbsp;&nbsp;Događaji se, dakle, ubrzavaju. Tajna, buntovnička organizacija, o kojoj se više govorka nego zna, ponudila je, najzad, da razgovara. Kakvog izbora on tu ima, osim da prisustvuje?
<BR>&nbsp;&nbsp;&nbsp;&nbsp;&nbsp;"U redu", reče on Harulenu. "Dođi po mene kad bude vreme. A do tad, imam nešto da uradim."
<BR>&nbsp;&nbsp;&nbsp;&nbsp;&nbsp;Sivi Gheuen ode bez glasa. Čulo se samo tiho kuckanje vrhova njegovih štipaljki/hvataljki po kamenitoj stazi. Lark ukresa šibicu koja poče goreti pucketavo i neravno, šireći u raznim pravcima mlaziće smrada i isparenja, a onda se ustali toliko da je Lark mogao pripaliti svoj majušni uljani fenjer. Rasklopi prenosivi stočić za pisanje koji mu je Sara dala kad je diplomirao na školi 'Roni'. To kao da je bilo pre jednog geološkog razdoblja. Izvuče list očevog najkvalitetnijeg pisaćeg papira, a zatim poče strugati nožem crni prah sa napola potrošene šipke mastila. Sastrugani prah padao je u mastionicu od pečene gline. Lark stade u taj prah dolivati tečnost iz jedne bočice, i mešati i gnječiti smešu pomoću tučka, sve dok nije nestala i poslednja grudvica. Onda perorezom zašilji pero za pisanje, pero iščupano sa tela nekog drvo-vrebača. Najzad zamoči pero u mastilo, zastade za trenutak i poče da piše izveštaj.
<BR>
<BR>&nbsp;&nbsp;&nbsp;&nbsp;&nbsp;Najava je bila istinita, uvide Lark kasnije, na njihovom napetom savetovanju pod bledim opalnim sjajem Torgena, drugog meseca planete Jijo. Zeloti su nudili, mada neodlučno i podozrivo, savezništvo sa Harulenovom labavo organizovanom družinom jeretika.
<BR>&nbsp;&nbsp;&nbsp;&nbsp;&nbsp;Zašto? - upita se on. To su dve različite skupine, sa različitim ciljevima. Mi želimo da postepeno smanjujemo, a zatim i ukinemo, naše ilegalno prisustvo na ovom krhkom svetu. Zeloti samo žele da se vrati onaj raniji status kvo, da se opet uspostavi puna tajnost našeg prisustva ovde, kao što je bilo pre dolaska napadačkog broda... ali, možda, i da se usput malo poravnaju neki stari računi.
<BR>&nbsp;&nbsp;&nbsp;&nbsp;&nbsp;Ipak, izaslanici dveju strana okupili su se u gluvo doba noći, blizu jedne fumarole iz koje su se izvijala isparenja. Tu negde bila je i krivudava stazica kojom se moglo stići do tihog gnezda Jajeta. Zaverenici su većinom nosili na sebi teške ogrtače i kapuljače, da bi sakrili svoj identitet. Harulen je došao sa reugom; on je bio jedan od retkih koji su još posedovali upotrebljivog reuga. Zamoliše ga, međutim, da skine tog migoljavog simbiota sa svoje senzorne kupole, da ne bi to osetljivo biće pregorelo u atmosferi užarenih spletki. Reuzi, deca Velikog mira, nisu dovoljno izdržljivi za ratna vremena.
<BR>&nbsp;&nbsp;&nbsp;&nbsp;&nbsp;Ili se zeloti možda plaše da mi ne vidimo suviše, razmišljao je Lark. Ne nazivaju se reuzi bez razloga 'maskom koja otkriva'. Njihova hibernacija, ispoljena kod gotovo svih na celom Nagibu, jednako je uznemiravajuća kao i teško ćutanje Jajeta.
<BR>&nbsp;&nbsp;&nbsp;&nbsp;&nbsp;Pre početka sastanka, zeloti su otvorili nekoliko ćupova iz kojih su izletela jata osa privatničarki i počela kružiti oko zaverenika. Bio je to prastari obred čije je značenje bilo davno zaboravljeno, i ostalo zaboravljeno sve do pre dva-tri dana kada se ponovo otkrilo i pokazalo kao vrlo razumno i potrebno.
<BR>&nbsp;&nbsp;&nbsp;&nbsp;&nbsp;Napred istupi, u ime organizacije zelota, jedna Urkinja i progovori na galaktičkom drugom.
<BR>&nbsp;&nbsp;&nbsp;&nbsp;&nbsp;"Vaše udruženje nalazi neke izglede za sebe, u (veoma za žaljenje) dolasku ovih prekršitelja zakona", optuži ona. Zviždukavi i coktavi zvuci galaktičkog drugog bili su delimično prigušeni kapuljačom, navučenom tako da joj se video samo vrh njuške. Ipak, Larku je bilo jasno da je to osoba koja već mnogo godina nije u srednjim godinama i da u kesi pod miškom ima najviše jednog muža. Njena dikcija pokazivala je dobro obrazovanje, stečeno možda na jednoj od akademija u ravnicama, gde se mlade Urkinje, tek pristigle iz krda, okupljaju, ne gubeći sa vidika i neki zadimljeni vulkan, i proučavaju najfinije urske umetnosti.
<BR>&nbsp;&nbsp;&nbsp;&nbsp;&nbsp;Ovo je, dakle, intelektualka, pomisli on. Puna knjiškog znanja, uverena da su njene zamisli važne.
<BR>&nbsp;&nbsp;&nbsp;&nbsp;&nbsp;Aha, odgovori neki drugi deo njega. Ona se, drugim rečima, ne razlikuje mnogo od tebe.
<BR>&nbsp;&nbsp;&nbsp;&nbsp;&nbsp;Harulen odgovori na ovaj izazov buntovnice, i to na angliskom jeziku, što je već samo po sebi imalo i politički smisao.
<BR>&nbsp;&nbsp;&nbsp;&nbsp;&nbsp;"Šta vam znači ta čudnovata tvrdnja?"
<BR>&nbsp;&nbsp;&nbsp;&nbsp;&nbsp;"Znači nam to da vi opažate, u tim (nevoljenim/nedobrodošlim) tuđinima, priliku da se ispuni vaš krajnji naum!"
<BR>&nbsp;&nbsp;&nbsp;&nbsp;&nbsp;Urkinja, to rekavši, udari kopitom jedne prednje noge o zemlju. Njena insinuacija izazva talas ljutitih mrmljanja kod poslanstva jeretika. Ali Lark je i očekivao da će tako biti.
<BR>&nbsp;&nbsp;&nbsp;&nbsp;&nbsp;Harulen se zanjiha tako da njen sivi oklop opisa talasavi krug. Trekijevski telesni pokret, za koji bića sagrađena od 'krofni' nagomilanih jedna na drugu smatraju da znači 'protivljenje nepravednoj optužbi'.
<BR>&nbsp;&nbsp;&nbsp;&nbsp;&nbsp;"Hoćete reći da mi opravdavamo ubistvo nas samih. I svakog razumnog bića na celom Jijou."
<BR>&nbsp;&nbsp;&nbsp;&nbsp;&nbsp;"Ja to (naglašeno) hoću reći. Ja to, takođe, (grubo iskreno) i mislim. Svi znaju da je to ono što vi jeretici (zalutalo) priželjkujete."
<BR>&nbsp;&nbsp;&nbsp;&nbsp;&nbsp;Lark zakorači napred. Možda se u mrmljanjima zelota začu i poneka ružna reč o ljudskim bićima, ali on, prenebregavši to, poče govoriti.
<BR>&nbsp;&nbsp;&nbsp;&nbsp;&nbsp;"To nije (negacija udvostručeno jaka) ono što mi želimo!" usprotivi se Lark, ali, u žurbi da kaže, prilično neuspešno odcvrkuta kvalifikativnu frazu za udvostručenje negacije.
<BR>&nbsp;&nbsp;&nbsp;&nbsp;&nbsp;"Postoje za to dva razloga", nastavi on, još se mučeći sa gal-dva jezikom.
<BR>&nbsp;&nbsp;&nbsp;&nbsp;&nbsp;"Prvi od dva naša osnova (za odbijanje optužbe) jeste ovaj: tuđini (grabežljivi do krajnje visine krivice) moraju ne samo ubiti sve razumne svedoke (njihovog kriminala/krađe) koji bi mogli posvedočiti pred galaktičkim sudom. Oni moraju takođe uništiti sve ovdašnje pripadnike one (zlosrećne) žive vrste koju odnesu sa Jijoa! Ako ne, kako bi im nezgodno bilo jednog dana kad (glupi) lopovi saopšte da su usvojili novu rasu, samo da bi malo kasnije bili suočeni sa dokazima da ti njihovi 'štićenici' takođe žive i na planeti Jijo? Da su, dakle, sa Jijoa ukradeni? Iz tog razloga moraju oni, na odlasku, uništiti celu jijoansku populaciju tih bića.
<BR>&nbsp;&nbsp;&nbsp;&nbsp;&nbsp;To mi (po pravdi/pravedništvu) dozvoliti ne smemo! Genocid nad nedužnim živim vrstama, to je upravo onaj zločin zbog koga smo se organizovali da se protiv njega borimo!"
<BR>&nbsp;&nbsp;&nbsp;&nbsp;&nbsp;Harulen i ostali jeretici povikaše u znak odobravanja. Lark uvide da mu se grlo toliko osušilo da više ne može govoriti galaktičkim drugim jezikom. Pa, dobro; politički gest već je učinio. Sad nastavi na angliskom.
<BR>&nbsp;&nbsp;&nbsp;&nbsp;&nbsp;"Ali postoji još jedan, naš drugi, razlog da se opiremo pokolju koji nam tuđini spremaju.
<BR>&nbsp;&nbsp;&nbsp;&nbsp;&nbsp;Nema časti u tome da budemo naprosto pobijeni. Cilj naše skupine jeste da izgradimo saglasnost opštu i da šest naroda urade ono što je opravdano uraditi, ali lagano, bezbolno, svojom voljom, pomoću kontrole rađanja, i da to bude uzvišeni čin odanosti ovoj planeti koju volimo."
<BR>&nbsp;&nbsp;&nbsp;&nbsp;&nbsp;"Jest, al' na kraju vude isto", ukaza Urkinja, prešavši takođe na angliski.
<BR>&nbsp;&nbsp;&nbsp;&nbsp;&nbsp;"Neće biti isto kad se istina konačno razotkrije! A to će se desiti, sasvim sigurno, jednog dana, kad na ovaj svet dođu legalno novi stanari, koji će plaćati i zakupninu i koji će se pozabaviti jednim veoma raširenim hobijem, a to je arheologija."
<BR>&nbsp;&nbsp;&nbsp;&nbsp;&nbsp;Ova izjava proizvede zbunjenu ćutnju na obe strane. Čak i Harulen, rotacijom svoje kupole na sredini leđnog oklopa, pogleda Larka.
<BR>&nbsp;&nbsp;&nbsp;&nbsp;&nbsp;"Ovjasni to, nolim te", Urska buntovnica malo pokleknu sa obe prednje noge, a to je bila molba sagovorniku da nastavi izlaganje. "Kakav će značaj arheologija inati, kad svi ni i naši potonci vudeno odavno nrtvi a naše kopitne kosti vačene u jane na dnu nora?"
<BR>&nbsp;&nbsp;&nbsp;&nbsp;&nbsp;Lark se pribra, boreći se protiv silnog umora.
<BR>&nbsp;&nbsp;&nbsp;&nbsp;&nbsp;"Ranije ili kasnije, i pored svih naših napora da živimo kako Spisi od nas traže i da ne ostavimo nikakve trajne tragove na ovom svetu, priča o nama biće ispričana. Kroz milion, ili kroz deset miliona godina, postaće poznato da je društvo prerano-došlih jednom živelo ovde, i da su to bili potomci nekih sebičnih budala koje su navrvele na Jijo, iz razloga davno zaboravljenih. Potomci koji su, međutim, nadrasli nerazum svojih predaka, i sami sebe naučili gde leži stvarna moralna uzvišenost.
<BR>&nbsp;&nbsp;&nbsp;&nbsp;&nbsp;U tome je, takođe, razlika između dostojanstvenog izumiranja po sopstvenoj volji i podleganja gnusnom pokolju. U ime časti, i u ime svih blagoslova Svetog Jajeta, izbor mora biti naš, po volji svakog pojedinca, a ne nama nametnut od strane jedne bande dripaca!"
<BR>&nbsp;&nbsp;&nbsp;&nbsp;&nbsp;Harulen i ostali njegovi prijatelji bili su očigledno dirnuti ovim govorom. Vikali su, šištali i mumlali, a sve u znak žustre podrške. Lark začu neka odobravajuća mrmljanja čak i među zakukuljenim zelotima. I bez pomoći reuga, bilo mu je jasno da je uspeo da izloži svoj stav prilično ubedljivo... mada je, u dubini duše, jedva i sam verovao u istinitost toga što je rekao.
<BR>&nbsp;&nbsp;&nbsp;&nbsp;&nbsp;Ova Ling, i ti njeni ortaci - ne bi se reklo da ih je mnogo briga šta će otkriti hobisti arheologije u nekom budućem eonu, pomisli on.
<BR>&nbsp;&nbsp;&nbsp;&nbsp;&nbsp;Zapravo je to i njemu samome bilo savršeno svejedno. Hoće li, ili neće, u dalekoj budućnosti, u fusnoti ispod nekog opskurnog istorijskog teksta, biti rečeno nekoliko lepih reči o ovih šest naroda.
<BR>&nbsp;&nbsp;&nbsp;&nbsp;&nbsp;Ali dobri zakoni su pravedni i ispravni, pomisli on, i onda kad niko ne nadzire njihovo sprovođenje i kad te niko ne može nagraditi ako ih se pridržavaš. Dobar zakon je sam po sebi pravičan i ispravan, i ti treba da ga se pridržavaš čak i ako znaš da te niko ne vidi. I ako si siguran da niko nikad neće saznati.
<BR>&nbsp;&nbsp;&nbsp;&nbsp;&nbsp;Iako se o slabostima galaktičke civilizacije pričalo nadugačko i naširoko, Lark je znao da zakoni o zaštiti svetova ostavljenih 'na ugar' jesu ispravni. Iako je i samo njegovo rođenje bilo kršenje tih zakona, svejedno, bila je njegova dužnost da se trudi da oni budu poštovani.
<BR>&nbsp;&nbsp;&nbsp;&nbsp;&nbsp;Nasuprot onome što je maločas rekao, on nije imao, u načelu, ništa protiv mogućnosti da Lingova i njeni drugari uklone sve ovdašnje svedoke njihovih postupaka, pod uslovom da to bude izvršeno na blag način. Pripremite neku genetsku kugu, pomisli on, koja će zaraziti svakoga, s tim da svi ostanu živi i zdravi ali neplodni. Eto vam načina da uklonite sve svedoke i da, ujedno, rešite problem koji ova planeta ima.
<BR>&nbsp;&nbsp;&nbsp;&nbsp;&nbsp;Ah, da, ali on takođe ima dužnost da osujeti njihove namere da kradu gene. Jer i krađa gena je svojevrsno nasilje nad ovom planetom; svojevrsno silovanje Jijoa. Pa, pošto su mudraci, koliko se može videti, neodlučni, preostaju samo zelotski zaverenici, kao jedina organizovana sila spremna da povede borbu protiv te tuđinske pretnje.
<BR>&nbsp;&nbsp;&nbsp;&nbsp;&nbsp;Iz tog razloga je on tako strastveno lagao: cilj mu je bio da izgradi poverenje između dve veoma različite radikalne bande. On želi koaliciju sa zelotima. To, iz jednog takođe vrlo jednostavnog razloga. Ako neko planira akciju, zašto ne bi on, Lark, bio upoznat sa takvim planovima, od samog početka.
<BR>&nbsp;&nbsp;&nbsp;&nbsp;&nbsp;Sarađuj, za sada, reče on sebi, a okupljenima nastavi da govori u sličnom tonu kao maločas, koristeći svu svoju oratorsku veštinu da ublaži njihove sumnje i da ih ubedi da treba sklopiti savez.
<BR>&nbsp;&nbsp;&nbsp;&nbsp;&nbsp;Sarađuj, ali dobro motri šta se dešava.
<BR>&nbsp;&nbsp;&nbsp;&nbsp;&nbsp;Ko zna? - reče on sebi. Možda će iskrsnuti neka prilika da se oba cilja ostvare jednim udarcem.
</P></TD></TR></TABLE>
<P class="next">
<A HREF=p65.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
