<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;Našli smo se, dakle, tamo, na gornjoj platformi tramvaja-žičare, posle dugog uspona iz luke Vufon. Čim smo se Hakica, Štipko i ja iskrcali iz kola (a i moja mala Hufu koja je sedela na Štipkovim leđima, za dobru sreću), naša urska drugarica, Ur-rona, dogalopira, sva uznemirena, crvena u licu. Ni da nas pozdravi kako je običaj, nego odmah počne da priča. Propinje se pomalo, odmahuje tom svojom uzanom glavom tamo-amo i šišti, svojom groznom verzijom gal-dva. Mora biti da je naučila da tako govori još kad je bila crv i grickala u travi na Varilskim ravnicama. Znate na koje narečje mislim - ono iz koga se izostavlja svaki drugi graničnik fraze, ona dva kratka kvrcanja, tako da u prvi mah i nisam mogao razumeti ništa. Samo čuješ duboke tonove i pulseve i ništa ti nije jasno osim da je osoba pred tobom silno uzbuđena.
<BR>&nbsp;&nbsp;&nbsp;&nbsp;&nbsp;Došlo je i do nečeg još goreg. Trenutak-dva kasnije, Ur-rona poče da nas grize pomalo, ali sve sa jedne strane da bi nas naterala da pođemo na drugu. Kao da smo čopor tovarnih magaraca koje treba 'ubediti' da pođu nizbrdo!
<BR>&nbsp;&nbsp;&nbsp;&nbsp;&nbsp;"Hrrrm! Odmah da si prestala!" kažem ja njoj. "Ništa nikad ne bude urađeno kako valja, ako osoba dopusti sebi da se toliko igsijevski izbezumi. Šta god imaš da nam kažeš, sigurno može da sačeka da prvo propisno pozdraviš prijatelje koje nisi videla nedeljama. Jer, ipak - jiiihongva!"
<BR>&nbsp;&nbsp;&nbsp;&nbsp;&nbsp;Jeste, to je naš huniški uzvik 'jaoooj'. Zato što se Hak prekotrljala jednim svojim telesnim točkom preko moje noge.
<BR>&nbsp;&nbsp;&nbsp;&nbsp;&nbsp;"Zanemari to, Alvine. Zvučiš k'o tvoj tata."
<BR>&nbsp;&nbsp;&nbsp;&nbsp;&nbsp;Moj tata? - upitah se. Zaista loša forica.
<BR>&nbsp;&nbsp;&nbsp;&nbsp;&nbsp;"Zar nisi čuo šta nam je rekla?" nastavila je Hak.
<BR>&nbsp;&nbsp;&nbsp;&nbsp;&nbsp;Moja vreća dahtala je sledećih nekoliko trenutaka dok sam u pamćenju preslušavao poslednjih nekoliko dura, u nastojanju da sastavim Ur-ronine reči u nešto razumno.
<BR>&nbsp;&nbsp;&nbsp;&nbsp;&nbsp;Pa, da. Rekla je nešto stvarno ludo, ali svi mi smo jedni drugima ponekad pričali strava treskanja.
<BR>&nbsp;&nbsp;&nbsp;&nbsp;&nbsp;"Hrrr... zvezdani brod?" rekoh ja, zureći u Urkinju našu. "Ali ovog puta to kažeš stvarno? Nije samo kometa kao ona sa kojom si pokušala da nas zezneš prošle godine?"
<BR>&nbsp;&nbsp;&nbsp;&nbsp;&nbsp;Ur-rona poče 'kopati' jednim kopitom ispod sebe. Znala je da sam je ovim dobro zakucao. Pređe na angliski jezik i odmah opsova. "Ovog puta je stvarno! Verujte ni! Čula sam šta razgovaraju Urijel i Gifz. Oni su ga uhvatili na pločana!"
<BR>&nbsp;&nbsp;&nbsp;&nbsp;&nbsp;Na pločama, prevedoh ja sebi. Fotografskim. Kad naša Urkinja zbrlja angliske suglasnike 'b' i 'm', čuješ na svim tim mestima 'v' i 'n' pa, polako, prevedeš na normalan angliski. Na foto pločama su uhvatili zvezdani brod? Možda se Ur-rona zaista ne šali. "Možemo li da vidimo?" upitah.
<BR>&nbsp;&nbsp;&nbsp;&nbsp;&nbsp;Ursko mukanje koje znači osujećenost. "Ti, šušnuljasto stvorenje od krljušti i krzna! Pa tamo i pokušavan da vas odveden još od kako je žičara stala!"
<BR>&nbsp;&nbsp;&nbsp;&nbsp;&nbsp;"Aha." Naklonio sam se i odmahivanjem jedne ruke pokazao ispred nas. "Dobro, pa šta čekamo? Idemo!"
<BR>
<BR>&nbsp;&nbsp;&nbsp;&nbsp;&nbsp;Pre mnogo godina Urijel Kovačica nasledila je radionicu na planini Guen od Ur-tan, koja je bila vazal-naslednik Ulenkue, koja je taj dugi niz podzemnih prostorija nasledila od svoje gospodarice, velike Urunu, pošto je ova umrla; a velika Urunu je te prostorije prezidala i uredila posle onog velikog zemljotresa kad se ceo Nagib tresao kao mokar nur u godini Jajeta. Idu priče još dublje u prošlost, u ona mutna vremena pre nego što su ljudi doneli svoje papirno pamćenje na Jijo, kad je mudrost morala ili da se čuva u nečijoj glavi, ili da bude izgubljena. Čak do dana kad su urski naseljenici morali da se bore i da dokazuju da nisu samo divljaci u galopu na travnatim ravnicama, i da nije pravedno da budu robovi Gheuena visoke kaste, a sva imovina da bude gheuenska.
<BR>&nbsp;&nbsp;&nbsp;&nbsp;&nbsp;Ova predanja je Ur-rona nama recitovala tokom naših pustolovnih putovanja. Čak i kad uzmemo u obzir da je sigurno preterivala, sigurno su bili vrlo hrabri oni Uri koji su se popeli na zadimljeni vulkan, na ovu visinu, i sagradili prve primitivne kovačnice blizu ognjenih izvora lave. Radili su mukotrpno, okruženi šljakom, stalno u opasnosti, i oteli su tajnu - kako se bujurski metal može preoblikovati. Time je monopol sivih Gheuena na posedovanje alata bio skršen zauvek.
<BR>&nbsp;&nbsp;&nbsp;&nbsp;&nbsp;Osobi je maltene drago što ljudska bića nisu pristigla ranije, jer bi znanje o tim poslovima sigurno bilo već spremno u nekoj knjizi: kako se prave noževi, kako sočiva, kako prozori, i tako redom. Dabome da bi onda ostalim rasama bilo lakše da se oslobode robovanja gheuenskim majstorima obrade drveta. Ali ne bi bilo ni ovoliko ponosa; jer, da ste čuli samo sa koliko gordosti je Ur-rona pripovedala o trudu, žrtvovanju i podvizima svog naroda.
<BR>&nbsp;&nbsp;&nbsp;&nbsp;&nbsp;Postigli su, shvatate, sve sami, zaradili su svoju slobodu i samopoštovanje. Pitajte bilo kog Huniša kako bismo se mi osećali bez naših zanjihanih lađa. Ta znanja koja su Zemljani doneli svakako su bila od koristi, ali morska prostranstva nama niko nije dao! Nisu nam ih dali ni naši daleki pokrovitelji, Guthatse, nije nam dala ni Velika galaktička biblioteka, nisu nam dali ni naši sebični preci koji su nas onako istovarili, istrkeljali na Jijo, naivne i nespremne. Ponos je naš veliki u tome, što smo plovidbu postigli sami.
<BR>&nbsp;&nbsp;&nbsp;&nbsp;&nbsp;Ponos može biti važan, kad nemaš maltene ništa drugo.
<BR>&nbsp;&nbsp;&nbsp;&nbsp;&nbsp;Pre nego što uđosmo u pakao kovačnice, Štipko prebaci ogrtač, dobro natopljen vodom, preko mekanog leđnog oklopa. Ja se jače zamotah u ogrtač, a Hakica proveri gogl-naočare i štitnike osovina. Onda nas Ur-rona povede u radionicu, kroz zastore sačinjene od više slojeva štavljene kože preklopljenih jedan preko drugog.
<BR>&nbsp;&nbsp;&nbsp;&nbsp;&nbsp;Hitali smo po stazi napravljenoj od prepariranog bua. Levo i desno od staze bile su 'barice' lave koja je polako ključala i previrala. Bila je belo usijana, od vreline krvotoka Jijoa. Domišljato dovedeni i u stranu odvedeni mlazevi vazduha vodili su vrela isparenja u kamene odžake, pa uvis i napolje, tako da nisu izgledali drugačije nego sve ostale, prirodne fumarole na bokovima planine Guen.
<BR>&nbsp;&nbsp;&nbsp;&nbsp;&nbsp;Ogromne kofe visile su iznad; jedna puna prikupljenih otpadaka bujurskog metala, druga puna neke peskovite smeše. Čekale su da budu zagnjurene u stravičnu vrelinu, a onda prosute u glinene kalupe. Urski radnici vukli su kofe pomoću čekrka i dopunjavali vrlo dugačkim lopatama. Jedan je duvao u cev na čijem kraju je bila lopta od rastopljenog stakla; vrteo ju je sve brže, a ona se sve više razvlačila, ali i postepeno hladila i stvrdnjavala, tako da na kraju nastade ravna kružna ploča - prozor za nečiji dom, daleko odavde.
<BR>&nbsp;&nbsp;&nbsp;&nbsp;&nbsp;Ovim topioničarima pomagali su i sivi gheueni, nekolicina njih. Jedna od ironija sudbine, na Jijou, bila je ta što se vremenom pokazalo da su od svih naših septa samo još sivi gheueni svojom telesnom građom prilagođeni za rad u ovim uslovima. Možda su 'sivonje' sada i zadovoljnije nego u onim vremenima kad su druge rase, članice današnje Zajednice, bile pod jarmom i morale da im slugeranjišu. Ali ko zna šta oni misle; ja nikad nisam uspeo da pročitam 'izraz lica' na tim njihovim kameno tvrdim kupolama navrh leđa. Često se pitam kako je moguće da naš divlji, emotivni Štipko pripada tome rodu.
<BR>&nbsp;&nbsp;&nbsp;&nbsp;&nbsp;Nešto dalje od vreline, pet-šest G'Keka vozalo se po glatkom podu, držeći nadzorničke beležnice. Pisali su šta se radi. Jedan Treki stručnjak sa pulsirajućim sinti-prstenovima probao je svaku mešavinu da bi se uverio i potvrdio da će svi metalni proizvodi da se pretvore u rđu i propadnu, to jest nestanu, kroz manje od dvesta godina, što je bio uslov koji su mudraci postavili da bi radionica imala dozvolu za rad.
<BR>&nbsp;&nbsp;&nbsp;&nbsp;&nbsp;Neki ortodoksni lupači šakom po Spisima kažu da kovačnice uopšte ne treba da postoje; da su one znak naše taštine i da nam odvlače pažnju i udaljavaju nas od iskupljenja, koje se može postići samo ako sve zaboravimo. Ali ja mislim da je ovo mesto strava fino, bez obzira na to što me od dima boli vreća na grlu, a bodlje duž kičme počinju da svrbe.
<BR>&nbsp;&nbsp;&nbsp;&nbsp;&nbsp;Ur-ron nas povede kroz još nekoliko vrata zatvorenih preklopljenim štavljenim kožama. Dođosmo u laboratorijski groto, pećinu gde Urijel proučava tajne svoje umetnosti - kako one koje su njeni preci tvrdo izborili, tako i one izvađene iz ljudskih tekstova. Vešto dovedeni povetarac osvežavao je vazduh u grotou, tako da smo mogli olabaviti te zaštitne krpe kojima smo se bili obavili. Štipko zahvalno zbaci teški mokri ogrtač i priđe niši sa tušem, gde se dobro ispoliva vodom. Hufu se poče brčkati oduševljeno, a ja stadoh sunđerom, punim vode, trljati vreću na grlu. Ur-rona se držala dalje od vode; njoj bi više prijalo jedno kratko valjanje po čistom, suvom pesku, kad bi toga ovde bilo.
<BR>&nbsp;&nbsp;&nbsp;&nbsp;&nbsp;Hakica se odveze hitro niz hodnik duž koga je bilo mnogo vrata. Poče zavirivati u razne laboratorijske sobe. "Hsst! Alvine!" prošaputa ona žurno. Mahala mi je jednom rukom i dvema stabljikama sa očima. "Dođi da pogledaš. Samo da znaš ko je opet ovde!"
<BR>&nbsp;&nbsp;&nbsp;&nbsp;&nbsp;"Ko?" upita Štipko i pođe tamo, zviždućući i ostavljajući pet nizova mokrih tragova na podu za sobom. Ur-rona pođe takođe, gadljivo izbegavajući da klopotavim kopitim stane na mokra mesta.
<BR>&nbsp;&nbsp;&nbsp;&nbsp;&nbsp;Već mi je bilo otprilike jasno na koga Hak misli, jer nijedan putnički brod nikad ne uđe u luku Vufon, a da to ne bude poznato upravnici luke - mojoj mami. Ona, doduše, nije ništa javno saopštila, ali načuo sam da se govorka da je poslednji brod sa šljakom doneo i nekog važnog ljudskog posetioca koji se iskrcao usred noći i pošao pravo na žičaru, ovamo.
<BR>&nbsp;&nbsp;&nbsp;&nbsp;&nbsp;"Hrrrm. Kladim se u štap slatkog bua da je to opet onaj mudrac", odvažih se da kažem, pre nego što smo stigli do tih vrata. "Onaj iz Biblosa."
<BR>&nbsp;&nbsp;&nbsp;&nbsp;&nbsp;Ono Hakino oko koje je ostalo okrenuto unazad, ka meni, pokaza izraz razočaranja. "Pogodio si", reče ona nezadovoljno i stade da sačeka nas ostale.
<BR>&nbsp;&nbsp;&nbsp;&nbsp;&nbsp;Poznavao sam tu prostoriju. Tokom mnogih ranijih poseta stajao sam na tim vratima i gledao šta se radi unutra. Bila je to jedna od najvećih. Unutra se nalazila Urijelina tajanstvena mašina, prostrana skalamerija od zupčanika, kablova, i nekakvih obrtnih staklenih delova. Vrtelo se to uz mnogo trenja i škripe, kao u nekoj od onih viktorijanskih fabrika o kojima možeš čitati u knjigama Čarlsa Dikensa. S tom razlikom što ova sprava nije proizvodila, koliko smo mi mogli videti, baš ništa. Samo nebrojena svetlucanja. Vrteli su se kristalni diskovi kao stotine malih duhova G'Keka, jedan drugom u susret ili nasuprot, i što god su se jače vrteli, to brže su stizali u svoju uzaludnost - naime, nigde.
<BR>&nbsp;&nbsp;&nbsp;&nbsp;&nbsp;Videh ljudskog posetioca, koji se nagnuo nad jedan sto sa četiri noge. Ispred njega je bila otvorena knjiga, vrlo velika; izgledala je dragocena. U njoj se video neki dijagram, koji je taj mudrac pokazivao prstom. Kovačica Urijel nalazila se pored njega i njihala se u krug, na taj način što je podizala svaki put po jednu, sledeću nogu. Odmahivala je glavom sa puno grive, pokazujući da se sa nečim ne slaže, i još je frktala ogorčeno kroz svoju nozdrvu obrubljenu sivom bojom.
<BR>&nbsp;&nbsp;&nbsp;&nbsp;&nbsp;"Sa svin dužnin poštovanjen, Mudrače Furofski, noran reći da je trevalo sa svin tim da odeš na Okupljanje, a ne čak ovano da potežeš. Ne vidin kako je ovo vitno za naš provlen - za našu nevolju tešku."
<BR>&nbsp;&nbsp;&nbsp;&nbsp;&nbsp;Čovek je na sebi imao crni ogrtač mudraca drugog, nižeg reda, od one vrste koja boravi u Biblosu i druži se samo sa tamošnjih pola miliona štampanih tomova. Tamo oni neguju i čuvaju mudrost koja se već trista godina u Biblosu nagomilava. Ovaj mudrac bio je zgodan na huniški način, a to se dešava kad neki od njihovih mužjaka pusti belo, dugačko krzno po celoj glavi, ali i po donjem delu lica; učinak koji još bolje uspeva ako je tu i plemenit duuuu-gačak nos. Kao kod ovoga. A taj ugledni tip zabode prst još jednom u prastaru stranicu, tako jako da sam se uplašio da će je probosti.
<BR>&nbsp;&nbsp;&nbsp;&nbsp;&nbsp;"Ali kažem ti", reče on, "upravo ovaj algoritam ti je potreban! Može se izvesti popunjavanjem samo jedne desetine tog prostora i angažovanjem znatno manjeg broja delova. Treba samo da razmotriš..."
<BR>&nbsp;&nbsp;&nbsp;&nbsp;&nbsp;Ne mogu napisati šta su pričali dalje, jer bilo je na onom narečju angliskog koji se zove 'inženjerski'. Čak ni moje huniško pamćenje ne omogućava da napišem ono što ne razumem kad čujem, a i ne znam kako se piše. Ali mudrac je svakako došao da pomogne Urijeli u njenom projektu. I, dabome, ona se opirala, kao što je mogao i predvideti svako ko nju poznaje.
<BR>&nbsp;&nbsp;&nbsp;&nbsp;&nbsp;Iza to dvoje videli smo Urdonolu, mladu ursku tehničarku, kojoj je Gazdarica poverila dužnost ukupnog održavanja i servisiranja ove mašine koja se prostirala šire i dalje nego što sam ja mogao videti pri svetlosti iz jedinog zastakljenog otvora na plafonu. Urdonola je tu i tamo zavirivala u skalameriju, u sve to škriputanje i podrhtavanje, i pružala ruku samo ponegde, da pritegne poneki elastični kaiš ili naulji neki kuglični ležaj. Ona je tu bila stariji kalfa... još kopito-dva, pa - naslednica Urijelina.
<BR>&nbsp;&nbsp;&nbsp;&nbsp;&nbsp;Jedina moguća druga kandidatkinja za to mesto bila je Ur-rona, naša prijateljica; zbog svojih uspeha u školi, ali i zbog toga što je bila najbliža Urijelina rođaka po mirisu koja je preživela ceo dugi put od stepskog crva do odrasle urske osobe. Urdonola je nesumnjivo radila ovde, na ličnom projektu svoje gospodarice, samo da bi poboljšala izglede, iako je očigledno mrzela tu ogromnu mašinu.
<BR>&nbsp;&nbsp;&nbsp;&nbsp;&nbsp;Između rotirajućih diskova promicale su majušne kentaurske prilike koje su obavljale fina podešavanja. Urski mužjaci koje retko možeš videti izvan kesa na telima njihovih žena. Oni su pritezali pojedine kaiševe i zupčanike, po Urdonolinim škrtim uputstvima. Valjda je to neki doprinos jednakosti polova.
<BR>&nbsp;&nbsp;&nbsp;&nbsp;&nbsp;Sagnuo sam se i prošaputao Hakici: "Eto šta je ostalo od priča o - hrrrm! - zvezdanim brodovima! Da su stvarno videli zvezdoplov, ne bi se sad zezali sa ovim igračkama."
<BR>&nbsp;&nbsp;&nbsp;&nbsp;&nbsp;Ur-rona je verovatno čula te moje reči, koje nije trebalo da čuje. Okrenula je dugačku njušku ka meni, sa izrazom velike uvređenosti. Dva od njena tri oka bila su sužena. "Jesan čula Urijel i Gifz", zašišta ona. "Uostalon, i ti si ni neki panetnjaković, pa kao znaš!"
<BR>&nbsp;&nbsp;&nbsp;&nbsp;&nbsp;"Znam dovoljno da mi bude jasno da svi ovi stakleni jo-joi, koliko god se vrteli, imaju sa zvezdanim brodovima veze koliko i dlake na gheuenskim leđima!"
<BR>&nbsp;&nbsp;&nbsp;&nbsp;&nbsp;Čak i da se nismo poluglasno svađali, bili bismo upadljivi. Nije lako gomili stvorova kao što smo mi da zaviri u neku sobu diskretno, i to kroz ista vrata svi odjednom. Pa, da nas niko ne primeti. Znate, ono, kao kad detektiv u ljudskim krimi-pričama samo virne i sve sazna. Pa ipak, oni unutra možda bi nas prenebregli da nije nurkinja Hufu baš taj trenutak odabrala da jurne dugačkim skokovima unutra... u mašinu. Lajući na diskove i čekrke. Dok smo mi shvatili šta se dešava, ona je već bila na jednom kožnom kaišu koji je služio kao pokretna traka; jurcala je po tome, a ostajala na mestu. Štaviše, zamahivala je čeljustima kao da će da ugrize dvojicu urskih muževa koji su se, onako sićušni, zgurili u jedan ugao.
<BR>&nbsp;&nbsp;&nbsp;&nbsp;&nbsp;Urdonol ju je primetila i razmahala se rukama, tako da smo videli blistave boje žlezda pokraj obe njene kese za razmnožavanje.
<BR>&nbsp;&nbsp;&nbsp;&nbsp;&nbsp;"Ovaj događaj označava? Označava?" povika ta pomoćnica nerazgovetno. Poče se još više nervirati zato što je sad i sama gazdarica, Urijel, zmijasto okrenula svoju osedelu glavu da vidi kakva je to gužva.
<BR>&nbsp;&nbsp;&nbsp;&nbsp;&nbsp;Bez obzira na to šta se o nama priča, Huniš ume da deluje hitro, ako uvidi da to baš mora. Pojurio sam napred i zgrabio Hufu, mumlajući najdubljim tonovima koje sam umeo proizvesti, a onda sam se, držeći je, vratio ostalima. Čekali smo da budemo izgrđeni.
<BR>&nbsp;&nbsp;&nbsp;&nbsp;&nbsp;"Ponašanje koje je zapanjujuće, užasavajuće neprihvatljivo", proglasi Urdonol na galaktičkom drugom jeziku. "Jedan ovako važan kongres da prekine takva skupinica drskih, mikrocefalnih, nevaspitanih..."
<BR>&nbsp;&nbsp;&nbsp;&nbsp;&nbsp;Urijel je, međutim, prekide u tom nizanju uvreda, pre nego što je Ur-rona, koja je već besno 'kopala' kopitom po podu, mogla početi da odgovara na sličan način.
<BR>&nbsp;&nbsp;&nbsp;&nbsp;&nbsp;"Dobro", reče, "dobro je, Urdonol." Gazdarica je ovo rekla na galaktičkom sedmom. Zvučalo je kao komanda. "Ja bih te zamolila da ovu omladinu povedeš do Gibz, koja ima neka svoja posla sa njima, a onda da se brzo vratiš. Treba još nekoliko modela da provučemo kroz mašinu, danas."
<BR>&nbsp;&nbsp;&nbsp;&nbsp;&nbsp;"Biće učinjeno", odgovori Urdonol na tom istom jeziku. Okrete se ka nama, ispruživši vrat agresivno, i reče: "Hajde sa mnom, vi gomilo pustolova." To je naprosto curilo od ironije. Način izgovora moguć u gal-sedam, mada ne onako super-oštro kao na angliskom. "Brzo. Doneta je odluka da se vaš plan prihvati. Onaj vaš veliki plan...
<BR>&nbsp;&nbsp;&nbsp;&nbsp;&nbsp;Put u Pakao, i to ne povratni."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
