<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEZNANAC
<P>&nbsp;&nbsp;&nbsp;&nbsp;&nbsp;Kako koju pesmu nanovo otkrije, kao da se još po jedna vrata otvore; kao da je svaka stara melodija ključ za po jedan veliki predeo vremena. Što ranije sećanje, to čvršće je, čini se, povezano sa nekim delom muzike ili teksta. Naročito dečje pesmice; one ga vrtoglavo odvode u hodnike njegovog sada pronađenog detinjstva.
<BR>&nbsp;&nbsp;&nbsp;&nbsp;&nbsp;Vidi svoju majku, koja mu peva, u bezbednosti tople sobe, majku koja kroz pesme laže slatko o nekom svetu punom pravde i ljubavi - laži su to bile, ali slatke, i pomogle su da se uspostavi njegova ličnost, iako je kasnije doznao istine o Vaseljeni gorkoj i ubitačnoj.
<BR>&nbsp;&nbsp;&nbsp;&nbsp;&nbsp;Niz neozbiljnih dečjih pesmuljičaka, ali kakav niz uspomena mu vraćaju. On se seća dva čoveka. Bili su braća-blizanci. Obojica su imali velike brade. Oni su, zajedno, nosili ulogu oca, u njegovoj 'porodičnoj mreži'. Bili su nepopravljive šaljivčine i uvek su uspevali da nasmeju šestoro svoje dece, pa i njega, svojim dosetkama i smešnim postupcima. On sada recituje neke od najjednostavnijih stihova, ponovo i ponovo, i zaključuje da maltene razume reči, naročito poente na kraju stihova. To je za njega, danas, ogroman korak napred. Zna da je to najjednostavniji detinjasti humor, infantilan, ali ne mari: smeje se. Smeje se i smeje starim šaljivim pesmicama, dok mu suze ne poteku niz lice.
<BR>&nbsp;&nbsp;&nbsp;&nbsp;&nbsp;Arijanafu mu pušta još neke 'ploče'. Neke od njih oslobađaju čitave poplave uzbuđenja u njemu, jer on sad ponovo proživljava operete i mjuzikle koje je veoma voleo kao nešto odrasliji dečak, na pragu punoletstva. To je, ipak, ljudska umetnička forma, i pomagala mu je da se bori, kao i milioni drugih vrednih muških i ženskih mladih ljudskih bića, da savlada bar delić veličanstvene nauke kojom raspolaže jedna uzvišena civilizacija starija od većine najsjajnijih zvezda.
<BR>&nbsp;&nbsp;&nbsp;&nbsp;&nbsp;Setni bol nostalgije prožima te slike onoga što je on nekad bio. Reči, ipak, izmiču, gotovo sve; i većina činjenica; ostaju nedohvatljive, kao da su sa drugog sveta - on ne uspeva da se seti čak ni majčinog imena, a ni svog - ali, bar se opet oseća kao živo biće, kao osoba koja ima neku prošlost. Čovek čiji su postupci nekad bili od značaja za nekog drugog. I koji bejaše voljen.
<BR>&nbsp;&nbsp;&nbsp;&nbsp;&nbsp;Nije muzika jedini ključ! Hartija nudi još neke ključeve. Kad mu dođe pravo raspoloženje, on dohvati list hartije i olovku i počne da crta, brzo, mnogo, ludo, troši list za listom iako mu je jasno da svaki list mora ove siromašne ljude oko njega koštati veoma mnogo.
<BR>&nbsp;&nbsp;&nbsp;&nbsp;&nbsp;U jednom trenutku vidi kako šimpika Priti škraboca po hartiji neke matematičke jednačine. Oduševljeno zaključuje da ih razume! Nikad nije voleo jezik matematike, ali sad otkriva veliku ljubav ka toj disciplini. Brojevi ga, izgleda, nisu sasvim napustili, iako je ostao bez govora.
<BR>&nbsp;&nbsp;&nbsp;&nbsp;&nbsp;Još jedan element zajedništva otkriva on dok ga leči Pzora, gnjecava naslaga živih 'uštipaka' koja ga je u prvo vreme onako plašila. Čudno je to opštenje, razlikuje se od reči kao dan od noći. Ovako mutav, on kao da je postao sposobniji za uočavanje nijansi u Pzorinim mirisima i dodirima. Isparenja izlaze iz Pzore; a njemu golicava osećanja kreću po telu, izazvana tim uvek drugačijim mirisima. I opet mu šake lepršaju po nekoj svojoj volji, odgovaraju na Pzorina pitanja mirisom postavljena, ali taj razgovor promiče na nekim nivoima koje on samo mutno naslućuje.
<BR>&nbsp;&nbsp;&nbsp;&nbsp;&nbsp;Ne mora čovek raspolagati rečima da bi uočio ironiju. Bića veoma nalik na Pzoru bila su, nekada, njegovi smrtni neprijatelji; to on zna, mada ne zna otkud zna. Bila su neprijatelj celog njegovog roda, ljudskog. Kako je to čudno da on sada duguje tako mnogo jednoj takvoj, ali blagoj, hrpi prduckavih prstenova.
<BR>&nbsp;&nbsp;&nbsp;&nbsp;&nbsp;Svi ti trikovi, sva ta iznenađenja, daju mu uzane zrake nade, koji povremeno zablistaju kroz njegovu pustoš. Čini se da je muzika, ipak, glavni put povratka ka onome što je on nekad bio. Jednog dana Arijanafu ponudi instrumente, da on odabere jedan. Instrumenti su u staklenom sanduku. On uzima jedan, koji izgleda najjednostavniji za vršenje opita. Misli da pomoću njega 'upeca' još melodija, otključa još uspomena.
<BR>&nbsp;&nbsp;&nbsp;&nbsp;&nbsp;Njegovi prvi, trapavi pokušaji sviranja šalju neskladne note niz krivudave prolaze između dugačkih polica sa knjigama, ovde u ovom čudnom hramu knjiga koji se skrio u kamenu pećinu. On se trudi veoma vredno, svira i uspeva da pribavi još uspomena iz svog detinjstva, ali uskoro otkriva da nije tako lako dozvati uspomene iz kasnijeg, odraslog života. Možda je tada imao manje vremena za učenje novih pesama, pa zato sada ima na raspolaganju manji broj tih muzičkih ulaza u uspomene.
<BR>&nbsp;&nbsp;&nbsp;&nbsp;&nbsp;U događaje koji su se okončali plamenim survavanjem u onu groznu močvaru.
<BR>&nbsp;&nbsp;&nbsp;&nbsp;&nbsp;I te uspomene su očuvane, u njemu su, to on zna. U snovima ga posećuju, rojevi njih. Kad je bio u delirijumu, nasrtale su u gomilama. Vidici do beskraja prazni, vakuumski. Sećanja na presudno važne zadatke, koji ostadoše nedovršeni. Likovi drugara koje je on zaboravio, ali zna da se stidi što ih je zaboravio.
<BR>&nbsp;&nbsp;&nbsp;&nbsp;&nbsp;Nagnut nad instrument sa četrdeset šest žica, on čupka i trza, stvara sve po jednu notu, po dve, traga za nekim ključem, za nekom melodijom, akordom bar, ne bi li probio kroz zakrčenje u umu. Što mu više izmiče, to je čvršće on uveren da je prolaz moguć, da je tu negde.
<BR>&nbsp;&nbsp;&nbsp;&nbsp;&nbsp;Počinje da podozreva da pesma koju traži nije ljudska pesma nego nešto sasvim drugo. Nešto njemu dobro znano, pa ipak, zauvek, čudno i daleko.
<BR>&nbsp;&nbsp;&nbsp;&nbsp;&nbsp;Te noći sanja nekoliko puta o vodi. To izgleda sasvim prirodno, jer Sara mu je objasnila da će oni sutra krenuti parobrodom, a ove velike dvorane papirnih knjiga ostaviti za sobom; zaploviće uzvodno, ka planinama gde je zvezdani brod sleteo.
<BR>&nbsp;&nbsp;&nbsp;&nbsp;&nbsp;Plovidba će biti, dakle, pa bi to moglo biti objašnjenje za ove mutne, vodene slike u snovima njegovim.
<BR>&nbsp;&nbsp;&nbsp;&nbsp;&nbsp;Kasnije saznade da nije tako.
</P></TD></TR></TABLE>
<P class="next">
<A HREF=p90.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
