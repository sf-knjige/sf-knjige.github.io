<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Dvadeset šesti deo: KNJIGA NAGIBA
<P>&nbsp;&nbsp;&nbsp;&nbsp;&nbsp;Legende
<BR>&nbsp;&nbsp;&nbsp;&nbsp;&nbsp;Znamo da je svaka zvezdoletna rasa u svih pet povezanih galaksija dobila na početku pomoć spolja, zvanu Uzdizanje; pomagači su bili pokrovitelji - to jest, usvojitelji te rase. Jedino tako se može doći do razuma. Ali ta pokroviteljska, starija rasa imala je, u neko ranije vreme, svoje pokrovitelje, a ovi svoje, i tako dalje, to je jedan lanac protežiranja koji se pruža u prošlost sve do onih nejasnih vremena kada je više od pet galaksija bilo povezano, čak do samih legendarnih Praotaca koji su bili početak lanca, veoma davno.
<BR>&nbsp;&nbsp;&nbsp;&nbsp;&nbsp;A odakle su oni, Praoci, došli?
<BR>&nbsp;&nbsp;&nbsp;&nbsp;&nbsp;Među verskim alijansama koje se već eonima ljuto rvu po svemiru ima i takvih za koje samo postavljanje ovog pitanja jeste teško svetogrđe, anatema, dovoljan razlog da se otpočne rat.
<BR>&nbsp;&nbsp;&nbsp;&nbsp;&nbsp;Druge rase i savezi rasa rešavaju ovo pitanje tako što kažu da su Praoci, narod najstariji, došli 'od negde drugde', sa nekog 'drugog mesta', ili da su Praoci transcendentna bića koja su milostivo odlučila da sa nekih viših ravni zakorače dole, u našu Vaseljenu, i omoguće da živa bića steknu razum.
<BR>&nbsp;&nbsp;&nbsp;&nbsp;&nbsp;Naravno da se može zameriti da su to zapravo izbegavanja da se stvarno odgovori, načini da se pitanje, u suštini, odgura malo dalje. Ali nije mudro biti suviše glasan sa takvim zamerkama. Veličanstveni Galaktici, barem neki od njih, umeju gadno da se naljute kad im ukažeš na njihove logičke nedoslednosti.
<BR>&nbsp;&nbsp;&nbsp;&nbsp;&nbsp;Postoji, konačno, i jedan kult, samo jedan, koji se zove 'Afirmatori', što bi značilo 'Potvrđivači', koji istrajava u uverenju da su Praoci, ipak, evoluirali sopsvenim snagama na nekoj planeti, nekad; da su 'sami sebe izvukli za perčin' do pune razumnosti - a to bi bio, naravno, podvig nad podvizima, nepojaman.
<BR>&nbsp;&nbsp;&nbsp;&nbsp;&nbsp;Dalo bi se očekivati da će Afirmatori biti prijateljskije nastrojeni prema Zemljanima, ljudskoj rasi, nego one fanatičnije alijanse. Jer mnoga ljudska bića i do danas veruju da se upravo njihova rasa izdigla do punog blistanja razuma samo svojim snagama, izolovano, bez ičije pomoći spolja.
<BR>&nbsp;&nbsp;&nbsp;&nbsp;&nbsp;Avaj, nemojmo očekivati mnogo naklonosti od Afirmatora, jer oni smatraju da je drsko i prepotentno da jedna 'vučja rasa' tvrdi za sebe tako nešto. Samouzdizanje, kažu oni, jeste pojava najređa, najsvetija - nedolično je povezivati je sa stvorovima kao što smo mi.
<BR>
<BR>&nbsp;&nbsp;&nbsp;&nbsp;&nbsp;Pragmatičarev uvod u galaktologiju, autor Džejkob Demva, iz originala preštampao Štamparski esnaf Tareka grada, leta izgnaničkog 1892.
</P></TD></TR></TABLE>
<P class="next">
<A HREF=p109.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
