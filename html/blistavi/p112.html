<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RETI
<P>&nbsp;&nbsp;&nbsp;&nbsp;&nbsp;Zarobljenici su ležali očajni u blatnjavoj kaljuzi, vratova povijenih nadole, već smrdljivi posle dva dana ropstva i vlage. Trinaest Urkinja, koje bi sad radije bile na onom suvom platou u šumi, gde su i odabrale da se nastane. Sprečila ih je ratna letelica koja se u trenu pojavila nad njihovim glavama i odmah, bez ikakvog upozorenja, počela sipati munje odozgo, tako da je sve ursko moralo bežati u tesnac gde su već čekali Jes i drugi lovci, sa grubim konopcima.
<BR>&nbsp;&nbsp;&nbsp;&nbsp;&nbsp;Tako je Kun ispunio svoj deo pogodbe, oslobodio je Siva brda od nedavne, nedobrodošle najezde urske gamadi. Zauzvrat je Jes prihvatio obavezu da odvede Kuna do mesta gde su Bom i on prvi put ugledali mašinu-pticu. Ostalo je nepoznato zašto je taj dogovor kasnije propao - zašto je Jes odbio da ispuni svoj deo pogodbe i predao se 'milovanjima' robota radije nego da povede pilota na to mesto.
<BR>&nbsp;&nbsp;&nbsp;&nbsp;&nbsp;Nepoznato, svima, osim jednoj osobi. Reti.
<BR>&nbsp;&nbsp;&nbsp;&nbsp;&nbsp;Bini joj je uvek govorila: zašto prkositi muškarcima, koji uvek mogu da te prebiju ako ih naljutiš? Upotrebi reči, da malo vodiš i navodiš te jake životinje. Da pomisle da je ono, što ti hoćeš, od početka bila njihova zamisao.
<BR>&nbsp;&nbsp;&nbsp;&nbsp;&nbsp;A ja sam baš morala da im prkosim na sav glas, a? - pomisli Reti.
<BR>&nbsp;&nbsp;&nbsp;&nbsp;&nbsp;Dobro, Bini, na kraju sam ipak pokušala po tvom sistemu, reče ona sebi. I znaš šta? Bila si u pravu. Nikakvim mojim postupkom nisam mogla da nanesem Jesu toliko bola koliko on, evo upravo sada, nanosi sam sebi.
<BR>
<BR>&nbsp;&nbsp;&nbsp;&nbsp;&nbsp;Kapiju na toru za zarobljene čuvao je lično Bom. Taj grubi lovac vrlo hitro ispuni Retino naređenje da kapiju otvori. Za to vreme, nijednom je ne pogleda u oči. Bilo mu je poznato gde se njegov drugar nalazi u ovom trenutku. Samo dve stvari spasle su Boma da ne bude i sam vezan tamo. Prvo, njegova dobro znana nesposobnost da se orijentiše u prostoru. Bom, sam, nikad ne bi našao mesto gde su on i Jes primetili metalnu pticu.
<BR>&nbsp;&nbsp;&nbsp;&nbsp;&nbsp;Druga stvar bila je Retina ćud. Bom ju je najponiznije molio i preklinjao za milost, a to je njoj prijalo više nego da on bude bačen na ma kakve muke. Eto bar jednog siledžije koji je toliko uplašen da ne zna gde su mu pantalone.
<BR>&nbsp;&nbsp;&nbsp;&nbsp;&nbsp;Reti popreko pogleda dečake koji su pljuckali na Ure, i oni svi do jednog skočiše sa ograde i pobegoše. Ona uputi za njima kratak smeh. Dečaci iz plemena nikad, ni u starim danima, nisu govorili s njom.
<BR>&nbsp;&nbsp;&nbsp;&nbsp;&nbsp;Ona uđe u tor.
<BR>&nbsp;&nbsp;&nbsp;&nbsp;&nbsp;Ul-tahni, predvodnica zlosrećnog urskog karavana, pozdravi Reti fluidnim naklonom dugačkog vrata. Iz njuške, na čijim rubovima je krzno bilo već osedelo, poteče niz zviždukanja i pucketanja. Reti je prekide.
<BR>&nbsp;&nbsp;&nbsp;&nbsp;&nbsp;"Ništa od toga!" reče prekorno. "Ne razumem ja ta kvrcaljocanja."
<BR>&nbsp;&nbsp;&nbsp;&nbsp;&nbsp;Ul-tahnino lice se trže od nelagodnosti. Ona pređe na angliski.
<BR>&nbsp;&nbsp;&nbsp;&nbsp;&nbsp;"Izvinjavan se. Tvoja odeća oko je noje prevarila, ponislih da je neki Galaktik."
<BR>&nbsp;&nbsp;&nbsp;&nbsp;&nbsp;Reti diže glavu. "Nema prevare. Ja to i jesam."
<BR>&nbsp;&nbsp;&nbsp;&nbsp;&nbsp;Nadam se da jesam, dodade u sebi. Ran i ostali mogli bi se, još, predomisliti, pre nego što se njihov brod vrati; naročito bi se to moglo desiti ako bi im ona dala sve što ima dati, sve čime za 'trgovinu' raspolaže. A ako istražitelji održe svoje obećanje, onda će ona, Reti, morati na kraju ipak da nauči sve te njihove lude jezike koji se koriste među zvezdama.
<BR>&nbsp;&nbsp;&nbsp;&nbsp;&nbsp;"Još jednon se izvinjavan za reči uvredljive. Istina je, dakle? Usvojena si sa pustinje tužne jijoanske u jedan od galopirajućih klanova zvezdanih vića? Kakva srećna nladica si ti."
<BR>&nbsp;&nbsp;&nbsp;&nbsp;&nbsp;"Aha", reče Reti, pitajući se da li se u rečima ove Urkinje krije neka ironičnost. "Dakle, Jii kaže da si spremna kazati šta je vaše društvo radilo ovde, s ove strane Rimera."
<BR>&nbsp;&nbsp;&nbsp;&nbsp;&nbsp;Dugi uzdah kroz kratko, sedo krzno.
<BR>&nbsp;&nbsp;&nbsp;&nbsp;&nbsp;"Dođosno, sranotno, naseobinu da podigneno, tajno skrovište da vi naša rasa živa ostala."
<BR>&nbsp;&nbsp;&nbsp;&nbsp;&nbsp;"Hmmm", reče Reti. "Toliko smo i mi, sami, dokonali. Pitanje je: zašto baš ovde? Zašto baš sad?"
<BR>&nbsp;&nbsp;&nbsp;&nbsp;&nbsp;"Teren je ovo procenjen već kao pogodan za život... nastanjiv. Pogodan za ljudska vića - dakle, i za nagarce koji su ljudina oslonac. To si ti sana posvedočila."
<BR>&nbsp;&nbsp;&nbsp;&nbsp;&nbsp;"Aha." Ul-tahni je sigurno bila jedna od mlađih mudrica prisutnih kad je Reti pričala o svojoj sudbini Visokom savetu jijoanskih mudraca. "Nastavi."
<BR>&nbsp;&nbsp;&nbsp;&nbsp;&nbsp;"Zašto sno pohitali - pa zato da vi izvegli sudvinu koja će se uskoro na Nagiv sručiti, a to je: uništenje od strane zvezdanih zločinaca."
<BR>&nbsp;&nbsp;&nbsp;&nbsp;&nbsp;Reti ljutito prasnu. "Koješta! Čula sam tu prokletu laž i ranije. Ne bi oni nikad uradili tako nešto!"
<BR>&nbsp;&nbsp;&nbsp;&nbsp;&nbsp;Ul-tahni poče njihati glavom lučno u levu i desnu stranu. "Dobro, pogrešili sno. Očigledno oni fini entiteti odozgo ne vi nikad pucali na narod koji njina ništa nažao nije učinio. Ne vi nikad nikog usnrtili, vez upozorenja, paljvom iz ovlačnog neva."
<BR>&nbsp;&nbsp;&nbsp;&nbsp;&nbsp;Ovog puta ironija je bila očigledna, čak upadljiva. Reti baci pogled na jednu mladu Urkinju na čijem boku se videla gadna, dugačka opekotina od toplotnog zraka ispaljenog iz visine.
<BR>&nbsp;&nbsp;&nbsp;&nbsp;&nbsp;"Pa, mislim da je to vaša loša sreća bila što smo mi imali razloga da doletimo u posetu ovima, da bismo ih pitali za jedno mesto, i videli da ste vi već u ratnom stanju sa mojom negdašnjom porodicom."
<BR>&nbsp;&nbsp;&nbsp;&nbsp;&nbsp;"Ne ratno stanje. Nesloga prolazna. Koju ne pokrenuše Uri. Naravno, vaši rođaci šokirani su vili kad su nas videli. Naša je nanera vila da to refleksno neprijateljstvo poništino prijateljstvon našin. Poklonina i asistencijon, srdačnost da pronovišeno."
<BR>&nbsp;&nbsp;&nbsp;&nbsp;&nbsp;"Ma, da, kako da ne." Reti je znala kako su davni urski klanovi postupali prema ljudskim naseljenicima. "Ali bih se kladila da ste, bogami, računali na to da imate bolje naoružanje nego što imaju ovi ljudi ovde."
<BR>&nbsp;&nbsp;&nbsp;&nbsp;&nbsp;Opet uzdah na ivici frktanja. "Kao što su tvoji saveznici potukli nas, silon daleko većon nego što je naša? Ur se zapitati nora - šta ako se taj lanac nejednake sile nože nastaviti, ekstrapolativno?"
<BR>&nbsp;&nbsp;&nbsp;&nbsp;&nbsp;Reti se nije dopadalo ironično svetlucanje u tri urska oka. "Šta, šta? Šta ti to znači?" upita ona.
<BR>&nbsp;&nbsp;&nbsp;&nbsp;&nbsp;"Jedno nagađanje. Šta ako postoje sile isto tako daleko nadnoćne u odnosu na tvoje nove gospodare, koliko su oni jači od nas? U širokih galaksija pet, nože li iko ikad viti siguran da se opredelio za jaču stranu?"
<BR>&nbsp;&nbsp;&nbsp;&nbsp;&nbsp;Od ovih reči, Reti pođe neka sitna, hladna jeza uz kičmu. Podsećanje na njene nedavne uznemirujuće snove.
<BR>&nbsp;&nbsp;&nbsp;&nbsp;&nbsp;"Nemaš ti pojma o galaksijama i svemu tome, zato se nemoj pretvarati da..."
<BR>&nbsp;&nbsp;&nbsp;&nbsp;&nbsp;Iznenadan mali cik je prekide: Jii je izvirio iz njene kese i počeo cičati nelagodno. Reakcija se kao talas prenese na sve muževe ovih trinaest zarobljenica. Svi su izvirili iz kesa, uz viku i ciku, a glave su okretali ka jugu. Uskoro se krupnije urkinje digoše na noge i pogledaše na sličan način ka jugu.
<BR>&nbsp;&nbsp;&nbsp;&nbsp;&nbsp;Reti se zabrinu da to ne bude neka pobuna. Ali ne; očigledno je nešto nerviralo male muževe.
<BR>&nbsp;&nbsp;&nbsp;&nbsp;&nbsp;"Šta si to čuo?" upita ona Jiia oštro.
<BR>&nbsp;&nbsp;&nbsp;&nbsp;&nbsp;"Motor!" odgovori mališa i zavrte bodri vrat u 'vadičep' spiralu.
<BR>&nbsp;&nbsp;&nbsp;&nbsp;&nbsp;Malo kasnije i Reti oseti rad motora. Zvižduk koji se dizao, ne blizu. Ona prstom pronađe izbočinu pokraj desnog uha i pritisnu je.
<BR>&nbsp;&nbsp;&nbsp;&nbsp;&nbsp;"Ej, Kune!" reče Reti. "Šta se dešava?"
<BR>&nbsp;&nbsp;&nbsp;&nbsp;&nbsp;Usledila je duga pauza, tokom koje je otvorena veza sa tuđinskim vazduhoplovom prenosila samo kabinske zvuke - okretanje prekidača, sve jači rad motora. Najzad pilotov glas zazuja nadomak njene lobanje.
<BR>&nbsp;&nbsp;&nbsp;&nbsp;&nbsp;"Jes se opredelio za saradnju s nama, zato sada odlazimo da potražimo odakle je ona metalna ptica."
<BR>&nbsp;&nbsp;&nbsp;&nbsp;&nbsp;"Ali hoću da idem i ja!"
<BR>&nbsp;&nbsp;&nbsp;&nbsp;&nbsp;Kunov odgovor bio je hladan.
<BR>&nbsp;&nbsp;&nbsp;&nbsp;&nbsp;"Jes mi je ispričao sve, pa i razlog svoje ranije, onako uporne, nekooperativnosti. Ti si ga ubedila da ćemo ga mi ubiti čim ispriča ono što zna. Da će živeti samo dok ne oda gde je ptica prvi put viđena. Zašto si rekla tom jadnom dripcu tako nešto, Reti? Gubili smo vreme, zadavali nepotreban bol."
<BR>&nbsp;&nbsp;&nbsp;&nbsp;&nbsp;Nepotreban, sa vaše tačke gledanja, pomisli Reti; ali prokleto potreban, po mom uverenju. Lična osveta bila je samo polovina njenog razloga da tako 'navuče' Jesa na mučenje. Ali dovoljna, sve i da druge polovine nije bilo.
<BR>&nbsp;&nbsp;&nbsp;&nbsp;&nbsp;"Kune, ne ostavljaj me, Kune. Ja sam sad jedna od vas. To je rekao Ran, to je rekla Beš, čak je i Ro-pol tako kazala!"
<BR>&nbsp;&nbsp;&nbsp;&nbsp;&nbsp;Najednom se oseti mala... i vrlo izložena opasnosti. Gomila Urkinja ispred nje, Bom iza nje na kapiji, a okolo još mnogo ljudi, koji bi je, nesumnjivo, vrlo rado oborili. Ona pokri jednom šakom usta i nastavi tiho, šapatom, da je samo mali primopredajnik čuje. "Napašće me ovi prerano došli, Kune. Znam da hoće!"
<BR>&nbsp;&nbsp;&nbsp;&nbsp;&nbsp;"Možda je trebalo ranije da misliš na to." Još jedna dugotrajna pauza. Onda: "Kad Ran ne bi zahtevao radio-tišinu, osim za ove veze najmanjeg dometa, ja bih mogao sa njima da se posavetujem pre odluke."
<BR>&nbsp;&nbsp;&nbsp;&nbsp;&nbsp;"Odluke o čemu?"
<BR>&nbsp;&nbsp;&nbsp;&nbsp;&nbsp;"Da li da te uzmemo nazad, ili da te ostavimo tu, odakle si i krenula."
<BR>&nbsp;&nbsp;&nbsp;&nbsp;&nbsp;Reti se upinjala da nekako zaustavi drhtavicu koja je u talasima prolazila kroz celo njeno telo, kao reakcija na ove Kunove grube reči. Njene nade bile su blistava kula kojoj samo malo nedostaje pa da se sruši.
<BR>&nbsp;&nbsp;&nbsp;&nbsp;&nbsp;"Znaš šta, Reti, ovako ćemo. Ostaviću robota da te štiti. On će izvršavati tvoja naređenja dok se ja ne vratim. Ali nemoj zloupotrebiti tu povlasticu."
<BR>&nbsp;&nbsp;&nbsp;&nbsp;&nbsp;Njeno srce je podskočilo na reči 'dok se ja ne vratim'.
<BR>&nbsp;&nbsp;&nbsp;&nbsp;&nbsp;"Obećavam!" šapnu ona hitno.
<BR>&nbsp;&nbsp;&nbsp;&nbsp;&nbsp;"Smatraj da ti je ovo druga prilika. Ispituj Ure. Uništi njihova oružja. Ne daj nikome da ode iz te doline. Obavi posao valjano, pa ćemo možda zaboraviti ono rđavo što je bilo, kad se vratim, ali i to pod uslovom da u ovom mom lovu konačno isteram lovinu iz legla.
<BR>&nbsp;&nbsp;&nbsp;&nbsp;&nbsp;Kun, gotovo."
<BR>&nbsp;&nbsp;&nbsp;&nbsp;&nbsp;Linija je škljocnula i kabinskih zvukova više nije bilo. Reti savlada želju da ponovo pritisne dugme i da preklinje da je povedu odmah. Umesto toga, stisnu zube sumorno, pope se na ogradu od balvana i zagleda se u srebrnu strelu koja se polako podigla iz klisure, zaokrenula u jutarnjem svetlu, a onda se otisnula naglo ka jugu, ostavljajući nju sa srcem hladnim i pustim poput glečera.
</P></TD></TR></TABLE>
<P class="next">
<A HREF=p113.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
