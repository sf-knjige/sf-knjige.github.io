<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Napuštajući krševite planine Rimer, Dver je poveo devojku Reti i ostale svoje pratioce u oblast talasavih bregova koji se postupno spuštaju ka moru, poznatu kao Nagib. To je carstvo šest udruženih rasa.
<BR>&nbsp;&nbsp;&nbsp;&nbsp;&nbsp;Pokušavao je da navede tajanstvenu zarobljenicu da priča o sebi. Ona je u početku odgovarala samo po jednom jedinom reči, jednosložnom, izgovorenom sumorno. Očigledno, nije joj se nimalo svidela činjenica da je Dver već pogodio toliko raznih istina o njoj samo na osnovu njenog izgleda, odeće od kože divljih životinja i na osnovu njenog govora i njenih manira.
<BR>&nbsp;&nbsp;&nbsp;&nbsp;&nbsp;A šta si ti očekivala? - pitao se Dver. Da se prošunjaš preko planina neprimećena i da tek tako ušetaš u neko naše selo, a da te niko ništa ne pita?
<BR>&nbsp;&nbsp;&nbsp;&nbsp;&nbsp;Već i zbog tog ožiljka od opekotine privukla bi svačiju pažnju. Doduše, razna unakaženja bila su na Nagibu česta pojava. Nesreće se dešavaju, mnogo raznih nesreća; čak i najnoviji trečki lekovi primitivni su u odnosu na standarde galaktičke medicine. Pa ipak, Reti bi sa takvim ožiljkom bila svuda primećena.
<BR>&nbsp;&nbsp;&nbsp;&nbsp;&nbsp;Tokom njihovih obroka, blenula je zavidljivo u razne lepe stvari koje je on izvlačio iz ranca. Imao je tanjir i čašu, imao je i lonac za kuvanje i prženje, sa tri nožice, iskovan od aluminijuma; vreću za spavanje, sašivenu od paperjaste vune hurčina - stvari koje malo olakšavaju život onima čiji su preci odavno napustili život međuzvezdanih bogova. Dver je nalazio jednostavnu lepotu u svojim tkanim odevnim predmetima, u svojim čizmama čiji su đonovi bili načinjeni od materijala nastalog iz sokova jedne vrste drveta, a oblikovani prema njegovim stopalima; čak je nalazio lepotu u svom elegantnom trodelnom upaljaču urske izrade - a sve su to bili primeri primitivnog lukavstva kakvim su se njegovi vučji preci morali služiti tokom svog usamljeničkog postojanja na staroj Zemlji. Većina ljudi na Nagibu smatrala je da je prirodno imati takve stvari.
<BR>&nbsp;&nbsp;&nbsp;&nbsp;&nbsp;Ali nekom klanu prestupnika koji su se nastanili ilegalno, izvan Nagiba, izvan dogovorene 'granice', u prljavštini, ljubomorno čuvajući svoju tajnu, takva imovina mogla bi izgledati kao čudo koje vredi toliko mnogo da nikakav rizik nije preveliki - samo da se ukrade.
<BR>&nbsp;&nbsp;&nbsp;&nbsp;&nbsp;Dver se pitao da li je ovo prvi takav izlet ovih prestupnika prema Nagibu. Možda je Reti samo prva uhvaćena. Dešavalo se da neka krađa bude pripisana nurima, bez stvarnih dokaza; možda je kradljivac bio neko drugi, neko ko se došunjao preko planina, a onda vratio u svoje udaljeno pustinjačko pleme.
<BR>&nbsp;&nbsp;&nbsp;&nbsp;&nbsp;Jesi li to htela? - upita se on. Da mazneš prvu vrednu stvar na koju naiđeš i onda da pobegneš nazad u svoje pleme, gde bi bila junak?
<BR>&nbsp;&nbsp;&nbsp;&nbsp;&nbsp;Ali osećao je, ipak, da je tu postojalo i nešto više. Devojka je stalno motrila oko sebe, kao da očekuje da vidi neku određenu stvar. Njoj važnu.
<BR>&nbsp;&nbsp;&nbsp;&nbsp;&nbsp;Gledao ju je kako ide napred, a za sobom vodi glaverku vezanu konopcem za njen opasač. Zavodljivo se njihala u hodu, kao da hoće da prkosi i njemu, Dveru, ali i svakom drugom ko misli da izriče nekakve sudove o njoj. Kosa joj je bila jezivo prljava, raščupana i zgrudvana. Dver je, na svoje ogromno gađenje, primećivao u koži Retine glave naborane tragove koji ostaju zbog delovanja 'pčele bušilice', parazita koji se lako može uništiti pomoću jedne trečke masti. Ali tamo gde ova devojka živi - trečki lekovi, očigledno, ne dopiru.
<BR>&nbsp;&nbsp;&nbsp;&nbsp;&nbsp;Ovo ga je navodilo na nelagodne misli. Šta bi bilo da su njegovi dedovi doneli istu odluku kao Retini? Da pobegnu, svejedno iz kog razloga, iz Zajednice i da se sakriju u nekim drugim predelima na ovoj planeti? Danas je takvih begunaca malo, zato što nema više ratova - ni ratnih izbeglica. Stari Falon je u svim svojim decenijama krstarenja preko polovine ovog kontinenta našao samo jednu jedinu družinu ilegalnih naseljenika, a Dveru se sada prvi put dogodilo nešto tako.
<BR>&nbsp;&nbsp;&nbsp;&nbsp;&nbsp;Šta bi ti radio, reče on sebi, da si odgajen na taj način, da si morao kao životinja da se otimaš za svaku trunku hrane, ali znajući da zemlja bogatstva i moći leži iza nekih, tamo, zapadnih planina?
<BR>&nbsp;&nbsp;&nbsp;&nbsp;&nbsp;Nikad ranije nije Dver na taj način sagledao Nagib. U većini Spisa i predanja naglašava se koliki je bio dosadašnji sunovrat šest izgnaničkih rasa, a ne pominje se koliko bi se još moglo padati.
<BR>
<BR>&nbsp;&nbsp;&nbsp;&nbsp;&nbsp;Te noći je Dver upotrebio semenke tobara da dozove još jednu ptičicu vrste tit da mu posluži kao časovnik, ne zato što se hteo buditi rano nego samo da bi imao, dok spava, ravnomerno kuckanje titovog kljuna kao tonsku pozadinu. Kad je razbio prvu semenku i kad je Blatko očajno zaskičao zbog ogromne količine neprijatnog mirisa i pokrio njušku šapama, Reti se nasmejala. Taj njen tihi kikot završio se osmehom koji joj je, takođe, bio prvi otkad je zarobljena.
<BR>&nbsp;&nbsp;&nbsp;&nbsp;&nbsp;Uporno je zahtevao da joj pregleda stopala pre spavanja. Oćutala je i pustila ga da joj zaleči dva plika koji su pokazivali prve znake infekcije. "Zvaćemo iscelitelje da te pregledaju kad stignemo na Okupljanje", reče joj. Nije joj vratio mokasine, nego ih je ćušnuo pod svoju vreću za spavanje i tako zadržao celu noć. O ovome nisu rekli ništa.
<BR>&nbsp;&nbsp;&nbsp;&nbsp;&nbsp;Ležali su pod zvezdanim svodom, razdvojeni žeravicom od logorske vatre koja se polako gasila. On zapita Reti može li da mu kaže nazive bar nekoliko sazvežđa. Odgovorila je vrlo sažeto, ali je i to njemu bilo dovoljno da ukloni jednu ogromnu neizvesnost - naime, pitanje nije li Reti možda potomak nekih novih izbeglica, pristiglih nekim drugim svemirskim brodom. Ako bi se desilo da takvi slete, da unište svoj brod i predaju se okrutnom životarenju u nekoj zoni daleko od Nagiba... Ali Reti je navela nazive tačno. Nije shvatila koliko mnogo je rekla time što je pomenula nazive nekoliko skupina tačkica na nebu. Dver je izbrisao još jednu brigu koja ga je dotad ubadala kao igla. Predanja su im ista.
<BR>
<BR>&nbsp;&nbsp;&nbsp;&nbsp;&nbsp;U zoru se Dver probudio njuškajući, jer je osetio nešto u vazduhu - jedan miris vrlo dobro poznat, i maltene prijatan, ali ipak miris nervozan. Lark je taj osećaj jednom prilikom opisao tajanstvenim rečima: "Negativni joni i vodena para". Dver je prodrmao Reti da se probudi. Žurno je poveo nju i ženku glavera pod jednu stenovitu izbočinu. Za njima je pošao Blatko, vukući se kao artritični G'Kek i mumlajući na svakom koraku koliko mrzi jutra. I tek što su ušli pod taj zaklon, poče olujni pljusak - zatalasana zavesa vode koja se sručivala iz neba, nastupajući polako preko planine, s leva na desno. Voda se rušila odozgo kao poluprozirna draperija. Gruvala je u sve što se našlo pod njom, natapala čitavu šumu. Reti je veoma raširenih očiju gledala kako tapiserija u bojama duge prolazi pored njih, potapa njihovo logorište, otkida više od polovine lišća sa drveća. Jasno je bilo da tako nešto nije videla nikad ranije.
<BR>&nbsp;&nbsp;&nbsp;&nbsp;&nbsp;Nastaviše pešačenje. Činilo se da je Reti sada, možda zato što se dobro ispavala ili zbog onakvog početka dana koji joj je zaista 'otvorio oči', nekako manje sumorna, više voljna da uživa u prizorima kao što je livada prepuna bumbar-cveća - žutih cevi, oivičenih crnim kratkim 'krznom', koje su se uzdizale u vazduh i njihale i zujkale na postojanom zapadnom vetru, vezane, ipak, za zemlju svojim stabljikama. Retin pogled leteo je na sve strane, očaran nestašnim plesom zavaravanja i oprašivanja. Ova biljna vrsta nije postojala s one strane planina Rimer, jer su u njihovoj 'senci' vremenske prilike daleko postojanije. Zato tamo postoji ogromna ravnica sa otrovnom travom, ravnica opružena sve do Sivih brda.
<BR>&nbsp;&nbsp;&nbsp;&nbsp;&nbsp;Naprosto, dopešačiti dovde, preko svega toga, prilično je veliki uspeh, pomisli Dver. Zapita se kako je ova mala to uspela.
<BR>&nbsp;&nbsp;&nbsp;&nbsp;&nbsp;Kad su sišli iz planinskih strmina u blaža, talasava brda, Reti prestade da prikriva silnu radoznalost. Počela je tako što je pokazala prstom ka njegovom rancu i upitala: "Ove drvene motke, je l' ti pridržavaju ranac? Zar nije zbog njih teži? Sigurno su šuplje."
<BR>&nbsp;&nbsp;&nbsp;&nbsp;&nbsp;Onda: "Ako si lovac, gde su ostali članovi tvoje skupine za hajku? Nije valjda da loviš uvek bez hajke - sasvim sam?"
<BR>&nbsp;&nbsp;&nbsp;&nbsp;&nbsp;Nedugo potom, nova pitanja. "Ko ti je napravio taj luk? Sa koje daljine moš pogodit nešto veliko kao moj dlan?"
<BR>&nbsp;&nbsp;&nbsp;&nbsp;&nbsp;"Zar si živeo na jednom istom mestu još od kad si bio dete? U... kući? Je si l' mog'o sačuvati sve svoje stvari uvek? Nisi ih morao ostavljati pri svakom odlasku dalje?"
<BR>&nbsp;&nbsp;&nbsp;&nbsp;&nbsp;"Ako si bio pored reke, da l' si ikad vid'o Huniša? Kakvi su? Priča se da su visoki kao drvo, a nos da im je dugačak kao ruka."
<BR>&nbsp;&nbsp;&nbsp;&nbsp;&nbsp;"Jesu Triki stvarno skloni trikovima? Je l' tačno da su napravljeni od sokova drveća? I da jedu đubre?"
<BR>&nbsp;&nbsp;&nbsp;&nbsp;&nbsp;"Da li nuri ikad usporavaju? Pitam se što ih je Bujur tako napravio."
<BR>&nbsp;&nbsp;&nbsp;&nbsp;&nbsp;Dver ni sam ne bi umeo bolje sročiti to poslednje pitanje, osim što bi, naravno, znao da su Bujuri narod, da nure nije stvorio samo jedan Bujur - to jest, da to nije lično ime neke pojedinačne osobe. Blatko je zaista bio jedno neumorno smetalo, stalno im se vrzmao oko nogu, jurcao za kojekakvim stvorenjima koja su se skrivala po žbunju, istrčavao daleko napred da namesti 'zasedu' u krošnjama i onda cičao od zadovoljstva kad bi uspeo da nadmudri Dvera - da iskoči i iznenadi ga.
<BR>&nbsp;&nbsp;&nbsp;&nbsp;&nbsp;Mogao bih ja tebe da se otresem lako, kad ne bih morao da teglim sa sobom jednu glaverku i jednu devojčicu, razmišljao je Dver i upućivao tu misao prema iscerenom nuru. Pa ipak, i njegovo, Dverovo raspoloženje postepeno se popravljalo. Kad ovakvi uđu na Okupljanje, kako će se narod zaprepastiti! Biće to glavna 'uzbuna' na ovogodišnjoj svetkovini.
<BR>&nbsp;&nbsp;&nbsp;&nbsp;&nbsp;Kad je trebalo spremiti ručak, Reti je pomoću njegovog kuvarskog noža očistila žbunsku kokošku koju je Dver ustrelio. Retine šake kretale su se tako brzo da je jedva uspevao pratiti njihov let; ali dobri komadi mesa uletali su u lonac za pripremanje hrane i tu odmah počinjali da cvrče, dok su otrovne žlezde odbacivane na drugu stranu, u jamu za otpad. Završila je, svečanim pokretom obrisala nož i pružila ga nazad Dveru.
<BR>&nbsp;&nbsp;&nbsp;&nbsp;&nbsp;"Zadrži ga", reče Dver.
<BR>&nbsp;&nbsp;&nbsp;&nbsp;&nbsp;Malo-pomalo, sa oklevanjem, na njenom licu se pojavi osmeh.
<BR>&nbsp;&nbsp;&nbsp;&nbsp;&nbsp;Od tog trenutka više nije bio njen zatvorski čuvar nego njen vodič koji prati odlutalu kćerku nazad u naručje klana i Zajednice. Tako je, bar, mislio. Ali nešto kasnije, dok su jeli, ona reče: "Ja sam stvarno videla neke od ovih i ranije."
<BR>&nbsp;&nbsp;&nbsp;&nbsp;&nbsp;"Neke od kojih?"
<BR>&nbsp;&nbsp;&nbsp;&nbsp;&nbsp;Reti pokaza ka glaverki, koja je spokojno žvakala svoj deo ručka u senci zanjihanog gustiša od giga-bu trske.
<BR>&nbsp;&nbsp;&nbsp;&nbsp;&nbsp;"Ti si mislio da nisam, jer sam se plašila da će me ova ugristi. Ali ja sam ih gledala, samo izdaleka. Krdo celo. Lukavi su glaveri, teško ih je uhvatiti. Momci love ceo dan dok nabodu jednog. Ukus nije baš neki, ali momcima je dobar."
<BR>&nbsp;&nbsp;&nbsp;&nbsp;&nbsp;Dver proguta, ne baš lako. "Kažeš da tvoje pleme lovi i jede glavere?"
<BR>&nbsp;&nbsp;&nbsp;&nbsp;&nbsp;Reti mu uzvrati pogled. Njene smeđe oči bile su pune nevine radoznalosti. "A vi na ovoj strani ne? Pa, jasno, vi ovde imate i lakšu lovinu, i ukusniju."
<BR>&nbsp;&nbsp;&nbsp;&nbsp;&nbsp;Odmahnuo je glavom. Od ovog otkrića pripala mu je muka.
<BR>&nbsp;&nbsp;&nbsp;&nbsp;&nbsp;Jedan deo njega upozoravao je: naravno, pa i ti si bio spreman da ustreliš ovu glaverku, namrtvo, da je samo krenula preko planinskog prevoja.
<BR>&nbsp;&nbsp;&nbsp;&nbsp;&nbsp;Da, ali to bi bilo samo u najvećoj nevolji. I ne bih je pojeo!
<BR>&nbsp;&nbsp;&nbsp;&nbsp;&nbsp;Dver je znao kako ga neki ljudi nazivaju: Divljan, divlji čovek iz šume, Šumac. Ukratko, onaj koji živi izvan dohvata zakona. On je i sam pomalo doprinosio stvaranju mistične slike o sebi; to mu je odgovaralo, jer je onda njegova nespretnost u govoru poprimala neki junački prizvuk, umesto da svakome bude jasno da je posledica najobičnije stidljivosti. Uistinu, ubijanje je bilo deo svakog lova, ali deo koji je Dver obavljao na najstručniji i najdelotvorniji mogući način, nikada sa uživanjem. A sad saznanje da ljudi sa one strane planina proždiru glavere? Mudraci će biti užasnuti!
<BR>&nbsp;&nbsp;&nbsp;&nbsp;&nbsp;Još od kad je prvi put pomislio da je Reti došla iz neke bande nastanjene izvan dozvoljene zone, Dver je znao da će u tom slučaju uskoro na njega pasti dužnost da povede pohod naoružanog naroda - seoske milicije - da pohvata prestupnike i vrati ih svome rodu. U idealnom slučaju, to bi bilo samo jedno dodatno prikupljanje ljudi, sprovelo bi se čvrsto, ali bez grubosti, oni bi se naprosto vratili u Zajednicu. Ali Reti je sada, i ne znajući, opteretila svoje pleme još jednim zločinom. Spisi su o tome govorili jasno. 'Ono što je retko, nećeš jesti. Ono što je dragoceno, moraš štititi.' I, nadasve - 'Ne smeš proždirati ono što je nekada letelo između zvezda'.
<BR>&nbsp;&nbsp;&nbsp;&nbsp;&nbsp;Sledeća ironija proistekla iz ovoga bila je kao pepeo u Dverovim ustima. Jer, kad prekršioci budu dovedeni na suđenje, njegov sledeći zadatak biće da pohvata i dovede sve glavere koji žive istočno od planina Rimer... A one koje ne može uhvatiti, da poubija.
<BR>&nbsp;&nbsp;&nbsp;&nbsp;&nbsp;Pa da, ali ja zbog toga neću postati rđava osoba, pomisli on. Jer ih neću jesti.
<BR>&nbsp;&nbsp;&nbsp;&nbsp;&nbsp;Reti kao da je osetila ovu njegovu reakciju. Okrenula se i zagledala se u obližnji šumarak giga-bu trske kod koje su čak i mladi izdanci bili debeli kao njen struk. Taj šumarak cevastih zelenih stabljika povijao se i talasao na vetru kao krzno lenjog nura koji je sad dremao pokraj njenih nogu.
<BR>&nbsp;&nbsp;&nbsp;&nbsp;&nbsp;"Da li će oni mene obesiti?" upita devojka tiho. Ožiljak na njenom obrazu, slabo primetan kad se osmehivala, sad je bio modar i izgledao je veći. "Stari Klin kaže da vi Nagibari vešate nas prestupnike kad nas uhvatite."
<BR>&nbsp;&nbsp;&nbsp;&nbsp;&nbsp;"Koješta. Istina je to da svaka rasa kažnjava svoje pripadnike..."
<BR>&nbsp;&nbsp;&nbsp;&nbsp;&nbsp;"Stari ljudi kažu da je nagibarski zakon takav. Ubiti svakog ko pokuša da živi u slobodi istočno od Rimera."
<BR>&nbsp;&nbsp;&nbsp;&nbsp;&nbsp;Dver zamuca nešto, njednom potopljen talasima razdraženosti. "Pa, ako... ako tako misliš, onda zašto si dolazila ovamo - toliko dalek put? Samo da bi... zavukla glavu u omču?"
<BR>&nbsp;&nbsp;&nbsp;&nbsp;&nbsp;Reti stisnu usne. Ona otkloni pogled i tiho promrmlja: "Ne bi mi poverovao."
<BR>&nbsp;&nbsp;&nbsp;&nbsp;&nbsp;Dver se pokaja što je popustio sopstvenoj plahosti. Blažim tonom dodade: "Zašto ne pokušaš, da vidimo da li ću poverovati? Možda bih... imao više razumevanja nego što očekuješ."
<BR>&nbsp;&nbsp;&nbsp;&nbsp;&nbsp;Ali ona se opet povukla u čauru svoje natmurene ćutnje. Sad se činilo da je gluva kao kamen.
<BR>&nbsp;&nbsp;&nbsp;&nbsp;&nbsp;Dver poče žurno da pere opremu za jelo, a Reti sama sebi zaveza oko struka kraj konopca kojim će vući glaverku, iako je on nedavno rekao da to više ne mora. Svoj kuhinjski nož Dver pronađe pored ugašenog ugljevlja; nesumnjivo ga je Reti tu ostavila posle ovih oštrih reči.
<BR>&nbsp;&nbsp;&nbsp;&nbsp;&nbsp;Ovaj gest odbacivanja još više ga je ozlojedio, i Dver zlovoljno progunđa: "Hajdemo odavde."
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
