<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRELUDIJUM
<P>&nbsp;&nbsp;&nbsp;&nbsp;&nbsp;Bol je onaj konac kojim je on proštepan i pridržan da se ne raspadne... a raspao bi se, bola da nije, kao pohabana lutka ili polomljena igračka, položio bi svoje ugruvane zglobove među muljeviti vodeni korov i otišao u vreme.
<BR>&nbsp;&nbsp;&nbsp;&nbsp;&nbsp;Blatom je pokriven od glave do pete, blatom koje poprima novu, bledu boju, svetliju od njegove tamne kože, tamo gde od sunca postaje suva i razlama se u slagalicu od pločica koje se lako raspadaju u mrvice. Ovi komadi pokrivaju njegovu golotinju vernije nego odeća koja se ugljenisala i otpala sa njega poput čađi dok je panično bežao iz vatre. Presvlaka je to od blata, koja blaži agoniju žestokih opekotina, tako da prigušeno mučenje postaje maltene kao neki drugar i pratilac, kao svađalački nastrojen jahač koga njegovo telo nosi kroz beskrajnu, usisavajuću močvaru.
<BR>&nbsp;&nbsp;&nbsp;&nbsp;&nbsp;Čini mu se da ga okružuje nekakva muzika, natmurena balada ogrebotina i opekotina. Opus trauma i šokova.
<BR>&nbsp;&nbsp;&nbsp;&nbsp;&nbsp;Žalosnu kadencu daje joj rupa na njegovoj levoj slepoočnici.
<BR>&nbsp;&nbsp;&nbsp;&nbsp;&nbsp;Prineo je, samo jednom, ruku toj otvorenoj rani. Vrhovi prstiju su očekivali da će ih zaustaviti koža i kost, ali su produžili užasno unutra, sve dok mu neki daleki nagon nije poručio da se, sa drhtajem užasa, povuče odatle. Bilo je preduboko za njegovu moć razumevanja, bilo je gubitak neshvatljiv.
<BR>&nbsp;&nbsp;&nbsp;&nbsp;&nbsp;Gubitak moći shvatanja...
<BR>&nbsp;&nbsp;&nbsp;&nbsp;&nbsp;Blato srče pohlepno ka njegovim nogama, grabi ih pri svakom koraku. On se saginje, treba proći kroz još jednu blokadu od izukrštenih grana po kojima vise mreže crvenih ili žutih pulsirajućih vena. Uhvaćeni tu i tamo, na granama vise komadići staklaste cigle ili izrovanog metala, prljavi od starosti i kiselinskih sokova. On izbegava ta mesta, mutno pamteći da je nekada znao dobre razloge zašto se treba držati podalje od njih.
<BR>&nbsp;&nbsp;&nbsp;&nbsp;&nbsp;Nekada je on znao mnogo toga.
<BR>&nbsp;&nbsp;&nbsp;&nbsp;&nbsp;Pod uljastom vodom skrivena puzavica saplete ga i on se sruči u blato. Bacaka se, jedva održava glavu iznad površine, kašlje, zagrcnjava se. Drhteći celim telom, uspeva nekako da se pridigne na noge, i nastavlja mukotrpno gacanje napred, sad sasvim lišen snage.
<BR>&nbsp;&nbsp;&nbsp;&nbsp;&nbsp;Sledeći pad mogao bi značiti kraj.
<BR>&nbsp;&nbsp;&nbsp;&nbsp;&nbsp;Noge nastavljaju da se kreću navikom upornom, a za to vreme prateći bol peva mnogodelnu fugu, sirovu i parajuću, surovu, bez ijedne reči. Samo jedno čulo kao da mu je ostalo nedirnuto, posle zlostavljanja kroz koje je prošao, posle pada sa neba, survavanja na tlo i požara. To je čulo mirisa. On se sada kreće bez pravca i cilja, ali udruženi smradovi proključalog ulja i njegovog sopstvenog oprženog mesa gone ga da se vuče sve dalje, poguren, da se tetura još malo, do mesta gde se žbunje i trnje konačno razređuju.
<BR>&nbsp;&nbsp;&nbsp;&nbsp;&nbsp;Najednom... nema puzavica ispred njega. Samo se močvara širi u daljine, prošarana tu i tamo čudnim drvećem čije se korenje zavojito uzdiže kroz vazduh. Razočarenje pomućuje njegovu svest, jer, primetio je, voda postaje dublja. Uskoro će ovo bezmerno blatište biti njemu do ramena, a onda i dublje.
<BR>&nbsp;&nbsp;&nbsp;&nbsp;&nbsp;Uskoro će on umreti.
<BR>&nbsp;&nbsp;&nbsp;&nbsp;&nbsp;Čak i bol kao da se saglašava s time. Popušta, kao da uviđa da je besmisleno mučiti mrtvog čoveka. On se ispravlja iz pogurenog teturanja koje nije prestajalo još od kako je ispao iz olupine, sav u grčevima i vatri. Stojeći uspravno, počinje se, u blatu, polako okretati u krug...
<BR>&nbsp;&nbsp;&nbsp;&nbsp;&nbsp;...i najednom vidi dva oka koja ga gledaju sa grana najbližeg drveta. Oči su iznad čekinjaste vilice, iznad usta koja su puna iglasto oštrih zuba. Izgleda kao neki mali delfin, pomisli on, ali delfin sa krznom po telu, i sa dve kratke, žilave noge... i sa dva oka koja su oba uperena napred... i sa ušima...
<BR>&nbsp;&nbsp;&nbsp;&nbsp;&nbsp;Možda je delfin ipak loše poređenje za ovo, pomisli. U glavi mu nije baš najjasnije, u ovom trenutku. Ali iznenađenje je oslobodilo neku primisao. Niz neku preostalu nervnu putanju prosipa se slog koji zamalo da postane reč.
<BR>&nbsp;&nbsp;&nbsp;&nbsp;&nbsp;"Ti... Ti..." On pokuša da proguta. "Ti...Ti... tttt..."
<BR>&nbsp;&nbsp;&nbsp;&nbsp;&nbsp;Stvorenje nagne glavu na jednu stranu, gleda ga zainteresovano, čak se po grani malo pokreće, primiče se. On se tetura na tu stranu, pruža ruke...
<BR>&nbsp;&nbsp;&nbsp;&nbsp;&nbsp;Najednom, nešto drugo odvlači pažnju tog stvorenja, ono okreće pogled ka nekom drugom zvuku.
<BR>&nbsp;&nbsp;&nbsp;&nbsp;&nbsp;Nešto je pljusnulo po vodi. Još jednom, i još mnogo puta. U ritmu je to nešto, kao da ima neku nameru, približava se postojano. Pljuska i curi, pljuska i curi. Krznato stvorenje gleda pored njega, na tu stranu, othukne kratkim, razočaranim uzdahom, okreće se i u trenu zalazi među lišće čudnovatog oblika. I nestaje.
<BR>&nbsp;&nbsp;&nbsp;&nbsp;&nbsp;On podiže ruku, kao da bi hteo ubediti tog stvora da ostane. Ali ne uspeva naći reč za to. Ne zna šta bi izgovorio, kako bi oglasio svoj jad što je i to malo nade survano u provaliju napuštanja. Uspe samo da zajeca izgubljeno.
<BR>&nbsp;&nbsp;&nbsp;&nbsp;&nbsp;"Ti!... Ti!..." Ali to nije lična zamenica, to je početak nekog imena ili neke druge reči.
<BR>&nbsp;&nbsp;&nbsp;&nbsp;&nbsp;Pljuskanje je sve bliže. Pojavljuje se još jedan zvuk, nečije šumno disanje.
<BR>&nbsp;&nbsp;&nbsp;&nbsp;&nbsp;Koje kao da dobija odgovor: brzo nizanje kratkih zvižduka i puckanja jezikom.
<BR>&nbsp;&nbsp;&nbsp;&nbsp;&nbsp;On prepoznaje da je to govor, da je to buka razumnih stvorenja, ali nijednu reč ne shvata. Otupeo od bola i pomirenosti, on se okreće i zuri, bez razumevanja, u čamac koji izlazi iza jednog šumarka vodenog drveća.
<BR>&nbsp;&nbsp;&nbsp;&nbsp;&nbsp;Čamac. Reč, jedna od prvih koje je u životu naučio, klizi i ulazi u svest lako, kao što su nekad klizile reči nebrojene.
<BR>&nbsp;&nbsp;&nbsp;&nbsp;&nbsp;Čamac. Sagrađen od mnogobrojnih dugačkih, a uzanih cevi, koje su domišljato izvijene i spojene. U čamcu neki koji veslaju i drugi koji otiskuju motkama; rade zajednički. To su prilike njemu znane. Viđao je on takve. Ali nikad nije video da se jedni sa drugima tako blisko druže.
<BR>&nbsp;&nbsp;&nbsp;&nbsp;&nbsp;Nikad da sarađuju.
<BR>&nbsp;&nbsp;&nbsp;&nbsp;&nbsp;Jedan od tih oblika je kupa, koja kao da je nastala nagomilavanjem nekoliko torusa, cevastih prstenova ili uštipaka sve manjeg i manjeg prečnika prema gore; po obimu ova gomila debelih prstenova ima nekoliko gipkih pipaka, pomoću kojih drži jednu dugačku motku i njome odguruje korenje koje bi udarilo u čamac. Pokraj ovog stvorenja su neki dvonošci, dva, dvojica; ramena su im široka, zaogrnuta zelenim. Veslaju. A ta vesla su im velika i liče na lopate ili kašike. Ruke su im dugačke, pokrivene krljuštima, svetlucaju bledo u kosim zracima sunca. Četvrto obličje je ogroman trup oklopljen debelim pločama od štavljene kože, na čijem vrhu je masivna kupola iz koje gleda samo jedno oko, trakasto i mokro. Pet moćnih nogu širi se iz tog trupa, svaka na drugu stranu, kao da bi stvorenje moglo pokušati da potrči na sve strane istovremeno.
<BR>&nbsp;&nbsp;&nbsp;&nbsp;&nbsp;Zna on te likove. Zna ih i plaši ih se. Ali pravo očajanje prodire kao poplava u njegovo srce tek kad ugleda poslednju priliku, onu koja stoji na zadnjem kraju čamca, drži krmu i osmatra obalu sačinjenu od puzavica i rošavog kamenja.
<BR>&nbsp;&nbsp;&nbsp;&nbsp;&nbsp;To je manje dvonožno biće, vitko, obučeno u nekakve grubo izatkane krpe. Dobro znani oblik tela, veoma sličan njegovom. Neznanac, ali iz njegovog kulturnog nasleđa, iz onog koje je nastalo na obalama jednog slanog mora, pre mnogo eona, mnogo galaksija daleko od ovog plićaka u svemiru.
<BR>&nbsp;&nbsp;&nbsp;&nbsp;&nbsp;Od svih mogućih oblika, ponajmanje bi baš taj želeo da vidi u ovoj zabiti, tako daleko od kuće.
<BR>&nbsp;&nbsp;&nbsp;&nbsp;&nbsp;Ispunjava ga otupelost. Na čamcu, oklopni petonog diže jednu nogu, koja se završava kandžama, i pokazuje ka njemu, i to propraća vikom. Ostali se pomiču napred, blenu, a on im uzvaća jednako, jer i on ima šta da gleda: u čamcu je toliko raznih vrsta tela i lica, i svi brbljaju nešto, zapanjeni što vide njega - onda se uskomešaju da pomognu u zajedničkom poslu, a to je, nesumnjivo, posao spasavanja. Njega.
<BR>&nbsp;&nbsp;&nbsp;&nbsp;&nbsp;On diže obe ruke, kao da im želi izraziti dobrodošlicu. Kao po naredbi, oba kolena ga izdaju, a muljevite vode hrle uvis i grle ga.
<BR>&nbsp;&nbsp;&nbsp;&nbsp;&nbsp;Ironija, bez ijedne reči, protiče kroz te završne sekunde, dok on odustaje od borbe za životom. Prošao je kroz mnogo štošta i mnogo prepatio. Pre kratkog vremena činilo se da će skončati u plamenu. Ovo nekako izgleda prikladnije... udaviti se.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
