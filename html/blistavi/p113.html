<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Selo prerano došlih bilo je treperavo od sunca i vreline, zgureno na dnu kanjona koji je bio zgusnuto ispunjen sumporovitim, nepokretnim vazduhom.
<BR>&nbsp;&nbsp;&nbsp;&nbsp;&nbsp;Pakleno mesto, po urskim merilima.
<BR>&nbsp;&nbsp;&nbsp;&nbsp;&nbsp;Dver je sa visoke osmatračnice gledao dole, video zarobljenice u tesnoj ogradi od balvana. Dugački vratovi klonuli, Urkinje polegle kao i ta atmosfera oko njih, nepokretne.
<BR>&nbsp;&nbsp;&nbsp;&nbsp;&nbsp;"Ja bih rekla da ih je dvanaestak, ne računajući mrtve, baš kao što si rekao", reče Lena, vireći kroz kompaktni teleskop. "Ti prolaziš kod mene kao šumski tragač, momčino."
<BR>&nbsp;&nbsp;&nbsp;&nbsp;&nbsp;"Hvala ti onoliko, o gospodarice zabranjenih sprava", odgovori Dver. Postepeno se navikavao na Lenine načine ponašanja. Ona je uvek morala da malo 'ugrize', čak i kroz kompliment. Kao nur koji prede na tvom krilu, gladiš ga, a on ti u jednom trenutku vrati tako što ti zabode kandže u butinu, doduše samo malo i samo na trenutak. Smešno je bilo to što je on do nedavno ozbiljno prihvatao zamisao da bi se uskoro mogao odlučiti da doveka živi sa ovom ženom, i sa Jenin i Danelom, i sa izgubljenim plemenom ljudskih izgnanika. Čak i kad su otkrili ursku invaziju, takvi planovi nisu sasvim propali. Danel je donekle bio u pravu: ljudski i urski begunci možda su mogli naći neke zajedničke interese.
<BR>&nbsp;&nbsp;&nbsp;&nbsp;&nbsp;Ali sada više nije moglo biti ni govora o takvom nečem, a razlog je ležao levo od njih - srebrnosiva mašina, oblikovana kao huniška cigara, ali sa dva mala zdepasta krila. To je bila prva vanjijoanska tvorevina koju je Dver video posle one bitke u leglu mulk-pauka kad je onaj tuđinski lebdeći robot zamalo ubio Reti i njega.
<BR>&nbsp;&nbsp;&nbsp;&nbsp;&nbsp;Ta nebeska kola ne bi trebalo da budu ovde, u 'rđavim' oblastima nagibskog kontinenta.
<BR>&nbsp;&nbsp;&nbsp;&nbsp;&nbsp;Svojim prisustvom uništila su sve njihove planove.
<BR>&nbsp;&nbsp;&nbsp;&nbsp;&nbsp;Osim toga, ta kola nisu imala pravo da budu tako predivna.
<BR>&nbsp;&nbsp;&nbsp;&nbsp;&nbsp;Dver se ponosio vidikovcem sa koga je osmatrao ove predele: mesto je odabrao majstorski, visoko na zidu kanjona, tačku sa koje su sad videli ne samo celo selo prerano došlih ljudi nego i izvore sumporovite vruće vode, kao i veliki okolni prostor, pa čak i tu leteću mašinu koja je sad ležala u svom gnezdu od zgnječenog rastinja.
<BR>&nbsp;&nbsp;&nbsp;&nbsp;&nbsp;"Mnogo bih volela da one seljačine dole prestanu toliko da se muvaju", požali se Lena. "Teško je prebrojati ih valjano."
<BR>&nbsp;&nbsp;&nbsp;&nbsp;&nbsp;Posle nekog vremena ona nastavi: "Onaj klinac je rekao da ovdašnji nezgodni momci ne dozvoljavaju ženama upotrebu oružja. Znači, ne moramo se brinuti da će žene ratovati protiv nas."
<BR>&nbsp;&nbsp;&nbsp;&nbsp;&nbsp;Ona prezrivo šmrknu zbog takvog traćenja ljudskih resursa.
<BR>&nbsp;&nbsp;&nbsp;&nbsp;&nbsp;Dver je smatrao da bi najbolje bilo da uopšte ne moraju da se bore ni protiv jijoanskih ljudskih bića, a ni protiv ovih 'ljudskih' bića iz svemira; a ako već moraju, onda im jedina stvarna prilika leži u postizanju potpunog iznenađenja.
<BR>&nbsp;&nbsp;&nbsp;&nbsp;&nbsp;Dver i Lena ležali su naporedo, na uzanoj stenovitoj izbočini, i osmatrali prizore ispod sebe. Tu im je bilo tesno, i Dver je osećao kako jedna Lenina dojka pritiska njegovu podlakticu, ali se na to nije obazirao nimalo. Njihova tela kao da su shvatila da je došlo do promene, da neće biti više nikakvih strastvenih epizoda, nikakvih gestova u slavu života. Seks i polnost su važni naseljenicima koji se spremaju da podižu porodice; nisu važni borbenoj skupini koja kreće da uništi nešto. Sada su njima od značaja samo veštine i uzajamno poverenje.
<BR>&nbsp;&nbsp;&nbsp;&nbsp;&nbsp;"Ono izgleda kao standardna atmosferska izviđačka letelica", reče Danel Ozava. "Sa borbenim sposobnostima, potpuno. Kamo sreće da smo poneli bar jedan tekst o galaktičkoj tehnologiji. Dodaj mi taj durbin, molim te."
<BR>&nbsp;&nbsp;&nbsp;&nbsp;&nbsp;Kao i Dverovo i Lenino, tako je i Danelovo lice sada bilo išarano crnim ugljenim krivudavim linijama koje bi, navodno, trebalo da umanje sposobnost tuđinskih ubilačkih mašina da prepoznaju oblike. Doduše, Dver je smatrao da bi za te šare po licu trebalo, ipak, otvoreno reći da su ratne boje.
<BR>&nbsp;&nbsp;&nbsp;&nbsp;&nbsp;"E, do vraga..." promrmlja Danel. "Evo, pogledajte. Mislim da sad znamo kako su zvezdani bogovi pronašli ovo mesto."
<BR>&nbsp;&nbsp;&nbsp;&nbsp;&nbsp;Durbin dođe do Dvera. Prvo što je Dver primetio bilo je da ulazni 'kapak', to jest poklopac na boku letelice sada miruje poluotvoren, tako da se vidi deo unutrašnjosti, pa čak i deo kontrolnih panela.
<BR>&nbsp;&nbsp;&nbsp;&nbsp;&nbsp;Kad bih samo bio blizu, pomisli on; vrata otvorena, a robot-čuvar nije tu...
<BR>&nbsp;&nbsp;&nbsp;&nbsp;&nbsp;"Gledaj malo desno, na stazu", reče mu Danel.
<BR>&nbsp;&nbsp;&nbsp;&nbsp;&nbsp;Dver pomače durbin, poče osmatrati stazu deo po deo. Ugleda malu priliku obučenu u onu tuđinsku osobenu odeću napravljenu od jednog jedinog komada materijala. Ta osoba je hodala od letelice prema logorištu, to jest selu, ljudskih prerano došlih.
<BR>&nbsp;&nbsp;&nbsp;&nbsp;&nbsp;"Tako mi jajeta Velike Ifni!" uzviknu Dver.
<BR>&nbsp;&nbsp;&nbsp;&nbsp;&nbsp;"Šta je?" upita Lena i dograbi durbin od njega. Dver se okrete na leđa i zagleda se kroz prepletene grane u oblačno nebo.
<BR>&nbsp;&nbsp;&nbsp;&nbsp;&nbsp;"Vidi, vidi", progunđa Lena. "Mala nas je, ipak, sustigla, posle svega."
<BR>&nbsp;&nbsp;&nbsp;&nbsp;&nbsp;"Trebalo je da je zadavim kad mi je ukrala luk. Trebalo je da je ostavim prokletom pauku."
<BR>&nbsp;&nbsp;&nbsp;&nbsp;&nbsp;"Ne misliš ti to ozbiljno, sine", prekore ga Danel.
<BR>&nbsp;&nbsp;&nbsp;&nbsp;&nbsp;Dver je i sam znao da to ne misli ozbiljno. Svejedno, nastavi da gunđa. "Je li? Pravila je probleme od samog početka. Sad je upropastila sve."
<BR>&nbsp;&nbsp;&nbsp;&nbsp;&nbsp;"Možda je njeno postupanje bilo pod prinudom", reče mudrac, ali ne tonom nekog čvrstog ubeđenja.
<BR>&nbsp;&nbsp;&nbsp;&nbsp;&nbsp;Dodavali su durbin iz ruke u ruku, svako je gledao pomalo. Razgledali su devojčinu odeću, sveže napravljenu frizuru, samopouzdan korak, način na koji je ušetala u logorište kao da je to sve njeno vlasništvo.
<BR>&nbsp;&nbsp;&nbsp;&nbsp;&nbsp;"Reti je otišla do zarobljanika", saopšti Lena, malo kasnije. "Sad razgovara sa jednom zarobljenicom... Reklo bi se da su Urkinje u stvarno bednom stanju. Uh, jadnice." Lenine saosećajne reči, propraćene zvucima "tc, tc, tc", bile su očigledna ironija. "Kad bih mogla malo bolje da vidim..."
<BR>&nbsp;&nbsp;&nbsp;&nbsp;&nbsp;Zaćuta jer ju je Dver iznenada zgrabio za ruku, reagujući na jedan tanki, visoki, cvileći zvuk koji kao da mu je zaparao po dnu lobanje. Zverčica pored njih, nur, zabrblja nešto sitno i nervozno, poče da stresa glavom i da kija. Uskoro ova buka postade jača i prodornija, tako da su je sad čuli svi. Čak i Jenin, koja je bila zadužena da na planinskoj stazici daleko iza njih čuva stražu da im se neko ne prišunja s leđa, sada zašišta ka njima, naznačavajući time svoje zabrinuto pitanje.
<BR>&nbsp;&nbsp;&nbsp;&nbsp;&nbsp;Izvor buke bio je vazduhoplov. Dveru se uskoro činilo da mu se zubi počinju polako rasklimavati u vilicama i polaziti negde.
<BR>&nbsp;&nbsp;&nbsp;&nbsp;&nbsp;"Nešto izlazi!" uzviknu Lena, okrećući durbin. "Jedan robot!"
<BR>&nbsp;&nbsp;&nbsp;&nbsp;&nbsp;Dver vide crnu tačku kako se iz brodskog ulaznog okna polako uzdiže u vazduh, vukući za sobom dva tanka crna pipka; kako se razdvaja sasvim od vazdušnog broda; i kako se ulazni poklopac zatvara. Vazduh ispod letelice poče da klobuča uzdignutom prašinom i svakojakim trunčicama; motori zabrujaše jače; bilo je to poletanje. Strelasti sivi vazduhoplov bio je veći od kuće u kojoj je Dver odrastao, a ipak se sad dizao njišući se kao da je lak poput perceta, kao da ga povetarac diže i nosi; okrenuo se bez napora, uperio 'nos' gotovo tačno ka jugu. Onda kao odapeta strela fijuknu napred, takvom snagom da nebesa jeknuše; odlete, brže nego išta što je Dver ikada video.
<BR>&nbsp;&nbsp;&nbsp;&nbsp;&nbsp;"Do vraga", reče Danel. "Propustili smo najbolju priliku."
<BR>&nbsp;&nbsp;&nbsp;&nbsp;&nbsp;Lena nije više gledala za odhujalim vazduhoplovom. Usmerila je pažnju na crnog robota, koji je polako letucao ka naseobini prerano došlog plemena.
<BR>&nbsp;&nbsp;&nbsp;&nbsp;&nbsp;"Nema brige", reče im ona. "Mislim da ćemo imati još jednu priliku."
<BR>
<BR>&nbsp;&nbsp;&nbsp;&nbsp;&nbsp;Pojaviše se opet i ona dva glavera, u času kad je dolazak dva tako glupava stvora bio upravo najnepoželjniji.
<BR>&nbsp;&nbsp;&nbsp;&nbsp;&nbsp;Verovatno su pratili Dverovu skupinu, i to nekim svojim lenjim geganjem, od jučerašnjeg logorišta pa sve dovde. Sad počeše da bleje nezadovoljno zbog prizora i mirisa zagušljive uzane doline. Pa ipak, čim je Dver krenuo hodom iz zaklona šume u pravcu naseobine sa nekoliko primitivno sklepanih kolibica, glaveri pođoše za njim.
<BR>&nbsp;&nbsp;&nbsp;&nbsp;&nbsp;Dver se okrete i pogleda u oči Lenu Strong, koja je čučala na rubu šume. Uzdizanjem obrva ona ga upita da li da ubije ta dva idiotska stvora. On kratko odmahnu glavom: ne. Glaveri mogu svojim prisustvom da odaju samo čoveka koji pokušava da se sakrije, a Dver sada ne samo što nije hteo da se krije nego je, naprotiv, hteo da bude upadljiv.
<BR>&nbsp;&nbsp;&nbsp;&nbsp;&nbsp;Pa ipak, kad je naišao pored jednog trulog panja, razritao ga je sa nekoliko brzih udaraca nogama. Otkri se čitavo 'bogatstvo' crva koji su u truloj unutrašnjosti panja naprosto vrveli jedan preko drugog. Glaveri zaboraviše sve drugo i sjuriše se, tuleći presrećno, da jedu.
<BR>&nbsp;&nbsp;&nbsp;&nbsp;&nbsp;Tako ostade samo jedan dosadni stvor da mu smeta: 'njegov' nur, životinja koja je sad strelovito jurila po livadskoj travi i između njegovih nogu.
<BR>&nbsp;&nbsp;&nbsp;&nbsp;&nbsp;Pokušavajući da prenebregne Blatka, noseći luk okačen o jedno rame, Dver je odmicao ležerno, glumeći da se nimalo ne uznemirava, kroz proređeni šumarak sa mnogo zupčastih panjeva, prema plemenu prerano došlih. Tor je sa zarobljenim Urima ležao četvrt strelometa levo, a izbe u kojima su prerano došli životarili bile su desno. Pravo ispred Dvera bilo je ognjište za kuvanje hrane. Dim se odatle dizao, pomešan sa vodenom parom, ali se zadržavao svuda unaokolo umesto da se vine u nebo; kao da je lenj, kao da mu se ne odlazi.
<BR>&nbsp;&nbsp;&nbsp;&nbsp;&nbsp;Hajde, narode, razmišljao je Dver, kad je već prešao pola čistine do vatre, a ostao još neprimećen; zar nemate nikakav sistem stražarenja?
<BR>&nbsp;&nbsp;&nbsp;&nbsp;&nbsp;Nabora usne i poče da zvižduće jednu melodiju - 'Jenki dudl', prvu koja mu pade na um.
<BR>&nbsp;&nbsp;&nbsp;&nbsp;&nbsp;Najzad, jedan od klinaca koji su blenuli u zarobljene Ure pogleda ka njemu, zinu zapanjeno i poče da se dernja, pokazujući prstom ka Dveru.
<BR>&nbsp;&nbsp;&nbsp;&nbsp;&nbsp;Eto bar nešto je uspelo, reče Dver sebi.
<BR>&nbsp;&nbsp;&nbsp;&nbsp;&nbsp;Njihova reakcija još je pre samo sedam dana mogla biti drugačija. Taj maleni narod nekoliko pokolenja nije video nijednog stranca. A sad su prvo došli u kontakt sa jednom bandom Ura, onda su ih spopali leteći tuđini iz svemira, sa kojima je došla i jedna njihova saplemenica preobražena u boginju. Zato su njegovu pojavu podneli prilično dobro. Naime, samo tri četvrtine njih razbežali su se u šumu, ka jugu, vrišteći užasnuto. Ona preostala četvrtina se počela, neodlučno, iskolačenih očiju, okupljati u skupinicu koja je gledala šta on radi; pošto nije pokazao nikakvu agresivnost, oni počeše malo-pomalo da se primiču ognjištu.
<BR>&nbsp;&nbsp;&nbsp;&nbsp;&nbsp;Dver pokretom pozva jednog dečaka da priđe bliže.
<BR>&nbsp;&nbsp;&nbsp;&nbsp;&nbsp;"Dabome, ti, tako je! Ne boj se, ne ujedam ja."
<BR>&nbsp;&nbsp;&nbsp;&nbsp;&nbsp;On čučnu, da bi izgledao manje zastrašujuće. Taj dečak, jedan mali mangup, musav i prljav do temena, izgledao je kao oni kojima je dokazivanje hrabrosti, 'bravado', jednako važno koliko i sam život. Dver je znao takve. Sad kad 'celo selo' gleda, dečko bi radije mrtav pao nego da pokaže strah. Klinac se isprsi i nastupi nekoliko koraka prema Dveru, ali se i osvrnu da se uveri da njegovu hrabrost svi vide.
<BR>&nbsp;&nbsp;&nbsp;&nbsp;&nbsp;"Momčina je to", glasio je Dverov komentar. "Kako se ti zoveš?"
<BR>&nbsp;&nbsp;&nbsp;&nbsp;&nbsp;Dečak je izgledao krajnje u čudu, kao da mu niko nikad ranije nije postavio to pitanje. Zar ne odrastaju svi ljudi na svetu znajući kako se ko zove?
<BR>&nbsp;&nbsp;&nbsp;&nbsp;&nbsp;"Dobro, nije važno", reče Dver, primetivši da se skupinica polako uvećava zato što se mnogi pobegli vraćaju; radoznalost je postajala jača od straha. "Hajde da pojuriš i obaviš jedan posao za mene. Ako uradiš posao, dobićeš od mene nešto naročito, jesi razumeo? Jesi. Dakle, zamolio bih te da odeš kod Reti. Reci joj da je došao neko koga ona poznaje, i da će je čekati..." Dver se okrete i pokaza prstom stazu kojom je izišao iz šume. "...tamo. Pored drveća. Jesi upamtio?"
<BR>&nbsp;&nbsp;&nbsp;&nbsp;&nbsp;Momčić klimnu glavom. Izračunavanje koliko će ušićariti nadjačalo je, u njemu, strah. "Š'a dobijem?" upita on.
<BR>&nbsp;&nbsp;&nbsp;&nbsp;&nbsp;Dver iz tobolca izvuče strelu, samo jednu. Nju su napravili najbolji majstori streličari iz grada Ovooma. Bila je savršeno pravolinijska, a vrh je bio od bujurskog metala, oštar kao brijač, blistav u dnevnoj svetlosti. Dečko pruži ruku, ali Dver izmače strelu.
<BR>&nbsp;&nbsp;&nbsp;&nbsp;&nbsp;"Kad dovedeš Reti."
<BR>&nbsp;&nbsp;&nbsp;&nbsp;&nbsp;Njihovi se pogledi susretoše u sažetom razumevanju. Dečko blazirano slegnu ramenima, okrete se oko sebe i otrča; provuče se kroz gomilu i poče se dernjati iz punih pluća, jureći dalje. Dver ustade, namignu plemenicima koji su buljili u njega, i odšeta se nazad ka šumi, sa nešto malo nemarnog zviždukanja. Osvrte se i vide da je većina plemena sada na okupu i da su pošli, manje-više, za njim, ali poizdalje. Do sada je, dakle, sve išlo po planu.
<BR>&nbsp;&nbsp;&nbsp;&nbsp;&nbsp;Oh, đavo vas nosio, reče on sebi, videći glavere. Nestanite, važi?
<BR>&nbsp;&nbsp;&nbsp;&nbsp;&nbsp;Glaveri su pojeli sve crve koje su našli u trulom panju, i sada su se opet klimarali ka njemu. Dvera je ovo zabrinulo i zato što bi glaveri, kad vide da je selo krenulo ka njima, mogli u panici da odjure baš ka 'toru' gde su zarobljenice. Glaverska ženka zakoluta očima i okrete jedno oko, veliko, loptasto, ka gomili koja je polako nastupala. Zatim prevrte i drugo oko na tu stranu: siguran znak duboke zabrinutosti. Ženka frknu. Na to se njen 'partner', mužjak glaver, trže i prope na zadnje noge, neprijatno iznenađen. Okrenuše se oboje i dadoše se u bekstvo... tačno u onom pravcu koga se Dver plašio.
<BR>&nbsp;&nbsp;&nbsp;&nbsp;&nbsp;Svojim tragačkim osećanjem za svetlost i senku Dver je već otkrio gde se, u šumi, skriva Jenin Vorli: u čučećem položaju, pored jednog drveta, na mestu gde je šuma bila najbliža zarobljeničkom toru. A jedan od Dverovih nauma bio je upravo da svima skrene pažnju na sebe, da ne bi gledali tamo.
<BR>&nbsp;&nbsp;&nbsp;&nbsp;&nbsp;Smaknuo je luk s ramena, namestio strelu i zategao, ali tad iz visoke trave ispred glavera iskoči Blatko, pravo uvis, i razmlatara se prednjim šapama ka njima, drečeći opako. Glaveri ukočiše sa sve četiri i pojuriše nazad, zapanjujuće okretno; bežali su klimavim galopom, a za petama im je bio, i žustro lajao, Blatko.
<BR>&nbsp;&nbsp;&nbsp;&nbsp;&nbsp;Iz nekog razloga meštani su zaključili da je ovaj događaj ludo smešan. To što, možda, nikad ranije nisu videli nura, nije im nimalo smetalo. Nastade opšta smejurija, krivili su se i preturali od smeha gledajući u kakvoj su 'frci' glaveri. Onda se razleže pljesak, kao da je Dver doveo izvrsnu predstavu za njihovo uveseljenje. A Dver se okrete, zabacivši luk opet na rame i cereći se širokim osmehom, rešen da radi šta god treba, samo da bi zadržao njihovu pažnju.
<BR>&nbsp;&nbsp;&nbsp;&nbsp;&nbsp;Najednom zavlada mrtva tišina, a jedna senka pade na Dvera. Vrlo tih, ali avetinjski poznat zvuk motora provuče mu jezu kroz kičmu. Zaklanjajući oči od sunca, on diže pogled. Iznad njega je lebdelo crno obličje, mnogo veće od njega, sve od isturenih rogljastih uglova i opuštenih pipaka, baš nalik na izvesnog demona koji mu je još uznemiravao snove - na onog koji je zasuo paljbom odozgo i konačno ubio starog gorskog mulk-pauka. Iako je oko tog letećeg bića sada postojala jaka 'korona', to jest zasenjujući oreol od sunca, Dver prepoznade istu onu osmougaonu simetriju. Ali na ovom letećem stvoru jahao je neko: jedna silueta, koja kao da je čučala na robotovom isturenom ramenu.
<BR>&nbsp;&nbsp;&nbsp;&nbsp;&nbsp;"Znači, sve dovde si se dovuk'o", glasio je komentar te siluete. "Nije loše, za Nagibara. Nisi mekušac, samo si sad mnogo dronjaviji nego pre. Znala sam te, Dvere, kad si bolje izgledao."
<BR>&nbsp;&nbsp;&nbsp;&nbsp;&nbsp;"Hvala, Reti", reče on, premestivši se da ga ne bi sunce zaslepljivalo, ali i zato da bi bio što bliže šumi. "Ti, međutim, nikada nisi izgledala bolje. Kao da si se dobro odmorila, a?"
<BR>&nbsp;&nbsp;&nbsp;&nbsp;&nbsp;Odgovorila je kratkim smehom, suvim i promuklim, koji je zvučao kao da se u poslednje vreme nije mnogo smejala. "Odbila sam ponudu koju su mi dali vaši mudraci - da peške prevalim ceo put, sve dovde, na čelu kolone nekakvih tamo seljačina. Mislila sam, zašto da idem peške kad mogu da letim?"
<BR>&nbsp;&nbsp;&nbsp;&nbsp;&nbsp;Sad ju je video sasvim jasno. Osim što je na njenom licu ostao onaj stari ožiljak, u svemu drugom izgledala je preporođena, kao nova; prenovljena, kao što kažu ljudi u nekim delovima Tarek grada. Ali je u očima zadržala istu onu potmulu podozrivost.
<BR>&nbsp;&nbsp;&nbsp;&nbsp;&nbsp;Sad je prvi put imao priliku da dobro razgleda ovu tuđinsku mašinu. Bočne strane robota bile su pravougaonici, osam jednakih pravougaonika. Te površine bile su crne i sa njih ništa nije odsijavalo, kao da sunčeva svetlost ima probleme kad pokuša da se od njih odbije. Sa donje površine robota visila su dva preteća crna pipka kao dve opuštene ruke, a između njih visila je jedna lopta načičkana staklenim facetama i metalnim cevima. Danel ga je upozorio da se dobro čuva te kugle. Reti je sedela odozgo, i to na jednom sedlu koje je kaiševima bilo pritegnuto uz robota. Na gornjoj strani kao da nije bilo ničeg drugog osim jednog malog 'tornja' koji se dizao iz središta; Danel je rekao da je to nešto što se zove 'antena'.
<BR>&nbsp;&nbsp;&nbsp;&nbsp;&nbsp;Dver klimnu glavom ka lebdećoj mašini.
<BR>&nbsp;&nbsp;&nbsp;&nbsp;&nbsp;"Izgleda da si stekla neke nove prijatelje, Reti."
<BR>&nbsp;&nbsp;&nbsp;&nbsp;&nbsp;Devojka se opet nasmeja - ali to je zvučalo više kao oštro kratko lajanje. "Prijatelje koji će me odvesti na mesta koja ti ni video nisi."
<BR>&nbsp;&nbsp;&nbsp;&nbsp;&nbsp;On slegnu ramenima. "Ne govorim o zvezdanim bogovima, Reti. Mislim na ovog prijatelja na kome jašeš, upravo sad. Poslednji put kad sam video jednu od tih stvari, pokušavala je da ubije nas oboje..."
<BR>&nbsp;&nbsp;&nbsp;&nbsp;&nbsp;Ona mu upade u reč. "Mnogo toga se promenilo, Dver."
<BR>&nbsp;&nbsp;&nbsp;&nbsp;&nbsp;"...štaviše, svim silama se trudila da spali onu pticu do koje je tebi bilo toliko stalo. Pa, šta reći; valjda se ponekad više isplati pristupiti onima koji..."
<BR>&nbsp;&nbsp;&nbsp;&nbsp;&nbsp;"Dosta!"
<BR>&nbsp;&nbsp;&nbsp;&nbsp;&nbsp;Robot je reagovao na gnev jahačice tako što se malo zanjihao i malo pomakao ka njemu. Uzmičući, on primeti kretanje tog sferičnog grozda sočiva i cevi ispod zdepastog trupa mašine: taj deo se glatko okretao, prateći svaki njegov pokret, držeći ga na nišanu. Danel Ozava je, nagađajući, rekao da bi to mogla biti 'mahuna sa naoružanjem'. Svi Dverovi nagoni zvonili su na uzbunu, potvrđujući da je upravo to.
<BR>&nbsp;&nbsp;&nbsp;&nbsp;&nbsp;Iza Reti se okupila znatna gomila ljudi, maltene celo pleme. Gledali su ovo sučeljavanje dronjavog neznanca i jedne 'njihove' koja je osedlala letećeg đavola. Njima se verovatno činilo da je odnos snaga sada prilično nejednak.
<BR>&nbsp;&nbsp;&nbsp;&nbsp;&nbsp;Poneke stvari su tačno onakve kako i izgledaju, pomisli Dver.
<BR>&nbsp;&nbsp;&nbsp;&nbsp;&nbsp;Dver krajičkom vidnog polja uhvati sev nekog kretanja kod tora. Jenin. Stupila je u dejstvo.
<BR>&nbsp;&nbsp;&nbsp;&nbsp;&nbsp;"Dakle?" upita Reti, gledajući besno dole u njega.
<BR>&nbsp;&nbsp;&nbsp;&nbsp;&nbsp;"Šta, dakle?"
<BR>&nbsp;&nbsp;&nbsp;&nbsp;&nbsp;"Pa, pozvao si me, idiote! Jesi li prepešačio pola sveta samo da bi mene sad navodio da se osećam krivom? Zašto se nisi držao podalje, kad si video šta se dešava ovde?"
<BR>&nbsp;&nbsp;&nbsp;&nbsp;&nbsp;"Pa, to bih isto mogao ja tebe da pitam, Reti. Šta ćeš ti ovde? Praviš se važna pred narodom? Osvećuješ se nekome? Ili su zvezdani bogovi imali neki poseban razlog da te dovedu ovde, Jijou 'pod mišku'."
<BR>&nbsp;&nbsp;&nbsp;&nbsp;&nbsp;Složena osećanja pređoše preko njenog lica. Na kraju pobedi kratki smeh.
<BR>&nbsp;&nbsp;&nbsp;&nbsp;&nbsp;"Pod mišku, a? Pod pazuho? He-he. Time je otprilike sve rečeno." Ona se opet nasmeja, onda se nagnu bliže. "A šta Kun traži, to ti ne mogu reći. To je tajna."
<BR>&nbsp;&nbsp;&nbsp;&nbsp;&nbsp;Reti je u poslu blefiranja bila bedno loša. Ne, ne čuvaš ti tajnu nego ne znaš, pomisli Dver; nemaš pojma, a to te nervira.
<BR>&nbsp;&nbsp;&nbsp;&nbsp;&nbsp;"I gde ti je ta gomila Nagibara koje je trebalo da izvedeš sa Nagiba?" upita ona.
<BR>&nbsp;&nbsp;&nbsp;&nbsp;&nbsp;"Sakrili su se. Ja sam pošao napred da proverim da li je bezbedno."
<BR>&nbsp;&nbsp;&nbsp;&nbsp;&nbsp;"Zašto ne bi bilo? Nema ovde ničeg opasnog, ako ne računamo, hm, moje gadne stare rođake... i gomilu smrdljivih kobila..."
<BR>&nbsp;&nbsp;&nbsp;&nbsp;&nbsp;Na te njene reči, iz jedne mekano obložene torbe prikopčane na njen opasač začu se neki tanki zvuk, kao slabi, pikolo-smeh.
<BR>&nbsp;&nbsp;&nbsp;&nbsp;&nbsp;"I ubice iz svemira?" upita Dver kao da je želi dopuniti. "Koji planiraju da pobiju sve živo na planeti?"
<BR>&nbsp;&nbsp;&nbsp;&nbsp;&nbsp;Reti se namršti. "To je prokleta laž! Neće oni to uraditi. Obećali su."
<BR>&nbsp;&nbsp;&nbsp;&nbsp;&nbsp;"A šta ako ti ja pokažem dokaze?"
<BR>&nbsp;&nbsp;&nbsp;&nbsp;&nbsp;Njen pogled je nervozno poletao tamo-amo. "Takođe laži. Oni naprosto nikad neće tako nešto učiniti!"
<BR>&nbsp;&nbsp;&nbsp;&nbsp;&nbsp;"Kao što neće ubiti ni jadnu pticu-mašinu koja ništa ne sluti, a? Niti Napasti Ure bez upozorenja."
<BR>&nbsp;&nbsp;&nbsp;&nbsp;&nbsp;Reti pocrvene, a Dver brzo nastavi.
<BR>&nbsp;&nbsp;&nbsp;&nbsp;&nbsp;"Dođi. Pokazaću ti to o čemu govorim."
<BR>&nbsp;&nbsp;&nbsp;&nbsp;&nbsp;Pre nego što je mogla odbiti, on se okrete i krenu ka šumi. "Ostavio sam je onde, pored onog panja."
<BR>&nbsp;&nbsp;&nbsp;&nbsp;&nbsp;Devojka nešto nezadovoljno promrmlja, ali pođe na robot-atu za njim. Dver se brinuo da bi ta mašina mogla biti usavršenija nego što je Ozava nagađao. Referentne knjige koje je mudrac proučavao bile su već tri stotine godina zastarele i davale su vrlo malo pojedinosti. Šta ako ovaj robot razume govor i zna da on laže? Šta ako čita misli!
<BR>&nbsp;&nbsp;&nbsp;&nbsp;&nbsp;Taj panj bio je jedan od najdebljih. Prerano došli svakako su morali da se dobro namuče dok su, primitivnim alatima, obarali to drvo, u vreme kad su raskrčivali ovu čistinu u šumi. Dver se saže da podigne dve stvari koje je sakrio iza panja. Jednu od te dve, uzanu cev, sakri u rukav tunike. Drugo je bila knjiga ukoričena u štavljenu kožu.
<BR>&nbsp;&nbsp;&nbsp;&nbsp;&nbsp;"Šta je to?" upita Reti, ćuškajući robota da se spusti niže. Iz ravne gornje površine robota izviriše još četiri pipka, ali vrlo mala, sa staklastim završecima. Tri se okrenuše ka Dveru, a četvrti na suprotnu stranu, da pazi šta se dešava 'iza'. Sve do sada, procene Danela Ozave o mehaničkim organima ovog robota pokazale su se tačne. Ovo su, dakle, 'oči'? Ako je tako, ovo uzano vreteno koje strši iz robotovog središta jeste...
<BR>&nbsp;&nbsp;&nbsp;&nbsp;&nbsp;"Da vidim!" reče Reti, spustivši se još niže.
<BR>&nbsp;&nbsp;&nbsp;&nbsp;&nbsp;Ona vide neveliku knjigu sa oko stotinak papirnih stranica; deo blaga koje je Danel poneo.
<BR>&nbsp;&nbsp;&nbsp;&nbsp;&nbsp;"Šta, pa to je knjiga", progunđa ona prezrivo. "Misliš da pomoću toga možeš da dokažeš nešto? Rođaci Rotheni imaju slike koje se pokreću, i pričaju, kažu ti sve što hoćeš da znaš!"
<BR>&nbsp;&nbsp;&nbsp;&nbsp;&nbsp;Imaju, imaju, pomisli Dver. Imaju sposobnost da stvore slike na kojima se vidi što god hoćeš.
<BR>&nbsp;&nbsp;&nbsp;&nbsp;&nbsp;On odgovori prijateljskim klimanjem glave. "Ovaj, da, Reti, pardon, zaboravio sam da ti ne znaš da čitaš. Pa dobro, otvori knjigu, videćeš da ima i slike. A ja ću ih objašnjavati, ako želiš."
<BR>&nbsp;&nbsp;&nbsp;&nbsp;&nbsp;Ovaj deo bio je Danelova zamisao. Još na Okupljanju, Danel je, prisutan u svojstvu 'nižeg mudraca' ljudskog roda, primetio da Reti prelistava desetine ilustrovanih knjiga, zaneto i oduševljeno - ali samo kad misli da je niko ne gleda. Sada je Dver nastojao da malo vređa, a malo i ohrabruje, da meša radoznalost sa poniženjem, da bi devojka naprosto morala zaviriti i u ovu knjigu.
<BR>&nbsp;&nbsp;&nbsp;&nbsp;&nbsp;Sa nezadovoljnom grimasom na licu, Reti spusti robota još niže, pruži ruku i uze knjigu. Zatim sede uspravnije i poče prelistavati. Njeno nesnalaženje bilo je primetno. "Nije mi jasno", reče ona. "Koju stranu da gledam?"
<BR>&nbsp;&nbsp;&nbsp;&nbsp;&nbsp;Robotova polja za lebdenje okrznula su Dverovu nogu, tako da mu se svaka dlačica nakostreši. Usta su mu bila suva, srce je gruvalo. Čistom snagom volje on suzbi talas slabosti proistekle iz iščekivanja.
<BR>&nbsp;&nbsp;&nbsp;&nbsp;&nbsp;"Šta, nisam otvorio na pravoj strani? Daj da vidim."
<BR>&nbsp;&nbsp;&nbsp;&nbsp;&nbsp;Reti se ispruži da mu doda knjigu, a robot se spusti još niže. Dver ispruži ruku da knjigu prihvati, ali se zatetura i nalete, ne osobito jako, na robotov bok.
<BR>&nbsp;&nbsp;&nbsp;&nbsp;&nbsp;Znao je da ga čeka ognjena smrt ako robot pomisli da je napadnut. Da li će mašina prepoznati normalnu ljudsku trapavost i uzeti to u obzir?
<BR>&nbsp;&nbsp;&nbsp;&nbsp;&nbsp;Ništa se ne dogodi. Robot se nije plašio njegovog dodira.
<BR>&nbsp;&nbsp;&nbsp;&nbsp;&nbsp;"Ej, pazi", požali se on. "Reci tvom drugaru da se manje gura, zamolio bih."
<BR>&nbsp;&nbsp;&nbsp;&nbsp;&nbsp;"Zašto ja? Ja tu ništa ne određujem." Ona, ipak, ritnu mašinu. "Ne guraj ga, ti glupa stvari."
<BR>&nbsp;&nbsp;&nbsp;&nbsp;&nbsp;Dver klimnu glavom. "Važi, da pokušamo ponovo."
<BR>&nbsp;&nbsp;&nbsp;&nbsp;&nbsp;On pruži obe ruke gore. Ali noge su mu bile kao napete opruge.
<BR>&nbsp;&nbsp;&nbsp;&nbsp;&nbsp;Činilo mu se da njegov život lebdi iznad njega kao zvuk, koji bi svakog trena mogao pobeći na vetru.
<BR>&nbsp;&nbsp;&nbsp;&nbsp;&nbsp;On skoči.
<BR>&nbsp;&nbsp;&nbsp;&nbsp;&nbsp;Robotovo kratkotrajno oklevanje završilo se naglim naginjanjem na suprotnu stranu. Istovremeno se iz obližnje šume prolomio rafal jakih detonacija. Vrelina planu između Dverovih stopala. Držeći se za dva od četiri gornja, kratka, senzorska pipka, on se očajnički uspentra robotu na leđa, jer se jedino tako mogao sakriti od smrtonosne kugle. Tren pre nego što je u tome uspeo, oseti erupciju bola duž jedne butine. Robot se zavrte oko sebe i poče se propinjati. Dver se držao samo još levom rukom, a desnom poteže vitku cev.
<BR>&nbsp;&nbsp;&nbsp;&nbsp;&nbsp;Svet je bio zamućenje drveća, oblaka i zakovitlanog neba. Odjeknuše nove eksplozije i grozni zvuci nalik na cvrčanje nečeg što se prži. Dver očajničkom snagom gurnu cev u jednu od rupa koje su postojale na na robotovoj leđnoj ploči uokolo vretena. Stisnu.
<BR>&nbsp;&nbsp;&nbsp;&nbsp;&nbsp;Trečki enzimi se spojiše i počeše da šikljaju iz cevi. Bio je to šišteći mlaz koji je veoma smrdeo na kiselinu. Ta tečnost ulete u unutrašnjost robota. Dver je, uprkos robotovim divljim piruetama, nastavio da to prosipa u robota, sve dok mu Reti ne odgurnu ruku. Tek tad Dver postade svestan njenih vriskova u opštem haosu. A kad ga Reti ugrize za zglob šake, začu se i njegov jauk, itekakav. Grč mu protrese šaku, i cev, iako tek napola ispražnjena, ispade iz njegove šake i odlete u nedohvat.
<BR>&nbsp;&nbsp;&nbsp;&nbsp;&nbsp;Purpurna isparenja dizala su se iz sredine robota. Vreteno, to jest 'antena', poče da se naginje na jednu stranu. Dver otrese Reti sa sebe i sa krikom se baci na antenu, dograbi je oberučke i poče je čupati svim silama. I novim krikom, ali trijumfalnim, proprati njeno otrzanje: antena se iščupa iz korena i otpade sa robota. Ali sad Dver ostade bez ikakvog oslonca i zakotrlja se bespomoćno po robotovim leđima.
<BR>&nbsp;&nbsp;&nbsp;&nbsp;&nbsp;Razmahujući rukama ne bi li se uhvatio za nešto, ali uzalud, on pade prema livadi.
<BR>&nbsp;&nbsp;&nbsp;&nbsp;&nbsp;Nije se ni najmanje brinuo, tokom tog kratkog vremena, da bi se mogao ozlediti ako padne na neki kamen ili šiljati deo nekog panja. Mašina će ga svakako izrezati na mnogobrojne uporedne kriške pre nego što on stigne do tla.
<BR>&nbsp;&nbsp;&nbsp;&nbsp;&nbsp;Ipak, nije bio isečen na komade. Niti je tresnuo na zemlju. Žmirkajući iznenađeno, on vide da su ga uhvatile dve ruke.
<BR>&nbsp;&nbsp;&nbsp;&nbsp;&nbsp;Olakšanje vrlo kratkotrajno, jer u sledećem trenu uvide da su robotove.
<BR>&nbsp;&nbsp;&nbsp;&nbsp;&nbsp;E, bogami, to je od zla na gore, pomisli on.
<BR>&nbsp;&nbsp;&nbsp;&nbsp;&nbsp;Nova serija detonacija, ali sad se lebdeća mašina zanjiha kao da ju je nešto jako udarilo s jedne strane. Razleteše se parčići čelika i stakla, i mlazevi dima: kugla sa naoružanjem, ispod robota, bila je razbijena. Ne ostade na njoj celo nijedno sočivo, nijedna cev.
<BR>&nbsp;&nbsp;&nbsp;&nbsp;&nbsp;Lena, majstore, pomisli Dver, ponosan što je ona tako dobro gađala strašnim oružjima za čiju upotrebu su samo ona i još nekoliko ljudi na celom Nagibu bili osposobljeni. Bilo je to vatreno oružje, ali bez ijednog komadića metala u sebi. On okrete glavu i vide nova sevanja: Lena ili Danel, neko je pucao sa ruba šume. Eksplozija još jedne granate; mašina se opet zaljulja. Ovog puta jedan od dva pipka koji su držali Dvera opusti se i odmota mlitavo ka zemlji.
<BR>&nbsp;&nbsp;&nbsp;&nbsp;&nbsp;Tako je mogla gađati samo Lena, nesumnjivo. Pametna cura, pomisli on, polusvestan od bola.
<BR>&nbsp;&nbsp;&nbsp;&nbsp;&nbsp;Mudraci su je dobro odabrali, reče on sebi. Ja bih prilično dobro prošao s njom, da je sve išlo kako smo...
<BR>&nbsp;&nbsp;&nbsp;&nbsp;&nbsp;Tu misao nije stigao da završi; robot se okrenuo još jednom i dao se u vrtoglavo bekstvo, i to krivudavo, preko livade, upotrebljavajući Dverovo telo kao živi štit između sebe i napadača. Dver vide da je Lena opet podigla napunjen bacač granata i nanišanila, ali zatim spustila oružje i zavrtela glavom.
<BR>&nbsp;&nbsp;&nbsp;&nbsp;&nbsp;"Ne! Pucaj, pucaj, do vraga!" kriknu Dver. "Ne brini za mene!"
<BR>&nbsp;&nbsp;&nbsp;&nbsp;&nbsp;Ali hujanje vazduha izazvano njihovim bekstvom odnelo je njegove reči. Lena odbaci oružje i pritrča drugoj prilici koja je ležala klonulo na tlu nedaleko od nje, pored druge cevi za ispaljivanje projektila. Lena prevrnu telo Danela Ozave. Pokaza se da iz Ozavinih prsa kulja crvena reka.
<BR>&nbsp;&nbsp;&nbsp;&nbsp;&nbsp;Sledeći robotov zaokret izmače Dveru iz vidnog polja ovaj dirljiv prizor. Dver sad ugleda prestrašene plemenike koji su se krili iza velike gomile đubreta, nedaleko od zarobljeničkog tora. Zablenuti sasvim u bitku, nisu ni primetili skupinu koja im je uveliko zalazila iza leđa - Jenin Vorli i oslobođene Urkinje. Donedavne zarobljenice sad su nosile konopce i arbaleste. Dver se pomoli Bogu da taj deo Danelovog plana uspe u potpunosti.
<BR>&nbsp;&nbsp;&nbsp;&nbsp;&nbsp;"Sve ili ništa", glasile su, jutros, Ozavine reči. "Ili ćemo živeti svi zajedno kao civilizovana bića ili neka bude svemu kraj. Okončajmo sve - ali nanesimo svom neprijatelju što veću štetu možemo."
<BR>&nbsp;&nbsp;&nbsp;&nbsp;&nbsp;Retini rođaci tek sad postadoše svesni da se nešto dešava iza njih. Dver je imao vremena za još jednu misao njima upućenu.
<BR>&nbsp;&nbsp;&nbsp;&nbsp;&nbsp;U pamet se...
<BR>&nbsp;&nbsp;&nbsp;&nbsp;&nbsp;Onda čitavo 'selo' nestade, jer mašina, u bekstvu, jurnu niz jedan šumski prolaz i zatim nizbrdo, sve brže.
<BR>&nbsp;&nbsp;&nbsp;&nbsp;&nbsp;Reti je i sad vrištala sa visokog sedla, naređivala robotu da stane. Sa Dverove tačke gledanja - a on je visio ispod, ispružen vodoravno, obuhvaćen jednim pipkom - zemljište je proletalo razmrljano u uporedne pruge, od silne brzine. Boreći se protiv vetra koji ga je sve jače šibao, on se preokrete i upre nogama u donju ploču robota, a istovremeno oberučke poče tegliti koren pipka, u nadi da ga iščupa iz robota. U padu bi mogao poginuti, ali bolje i to nego da se ovo mučenje nastavi.
<BR>&nbsp;&nbsp;&nbsp;&nbsp;&nbsp;Čupaj, vuci - uzalud, pipak nije popuštao nimalo. Štaviše, ponekad je podizao njega malo, da se Dver ne bi razbio o neku stenu u proletanju ili o neki grm. Uskoro poleteše vrtoglavo duž potoka koji je tekao sredinom ovog kanjona, to jest doline. Bila je to trka sa preponama, stalno preskakanje hridi, provlačenje kroz povremeni pljusak hladnih vodenih kapljica koje su ga svojom brzinom naprosto ubadale.
<BR>&nbsp;&nbsp;&nbsp;&nbsp;&nbsp;Dezorijentisan, Dver zatvori oči i zaječa.
<BR>&nbsp;&nbsp;&nbsp;&nbsp;&nbsp;Nesvest se bližila, jačala, nosila ga već.
<BR>&nbsp;&nbsp;&nbsp;&nbsp;&nbsp;Nemoj odustajati sada, reče on sebi. Nije trenutak za to. Ako već ne možeš pobeći, bar proveri da li negde imaš krvarenje opasno po život!
<BR>
<BR>&nbsp;&nbsp;&nbsp;&nbsp;&nbsp;Bol. Bol mu je pomogao da se usredsredi, da zanemari ostatke vrtoglavice koji su mu još kružili po glavi. Šarenilo i raznovrsnost bolova: od žestoke opekotine na levoj butini, preko Retinih ujeda na desnoj ruci iz kojih je još kapala krv i preko bolnog trenja sa robotovom rukom, pa sve do niza groznih uboda koji su mu napali kuk, pa stomak, pa prsa - kao da se po njemu pentra nešto, nekakvo mnoštvo igala, rešenih da mu se popnu na glavu.
<BR>&nbsp;&nbsp;&nbsp;&nbsp;&nbsp;Dver otvori oči - i kriknu, videći otvorene čeljusti pune blistavih, oštrih zuba! Očnjaci dugački...
<BR>&nbsp;&nbsp;&nbsp;&nbsp;&nbsp;"Oh, Ifni..." zaječa on. "Oh, Bože, Bože, Bo-že..."
<BR>&nbsp;&nbsp;&nbsp;&nbsp;&nbsp;Znao je sad sasvim pouzdano koje mu se to priviđenje unelo u lice. Ali znanje nije mnogo pomagalo. U ovom trenutku, i još dugo potom, samo je mogao da nejako ječi od muke.
<BR>&nbsp;&nbsp;&nbsp;&nbsp;&nbsp;Blatko, njegov nur, zevnu još jednom, onda se udobno smesti u tesni prostor između robotove tvrde ljušture i Dverovih prsa. Zver, zagledana u čoveka - koji poče da brblja koješta, nepovezano; ovaj poslednji šok zaista ga je slomio. Blatko, međutim, uzdahnu prijateljski, a onda, više za sebe nego da bi utešio Dvera, poče da prede i da mumla otprilike kao mornar Huniš kad peva o radostima putovanja.
</P></TD></TR></TABLE>
<P class="next">
<A HREF=p114.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
