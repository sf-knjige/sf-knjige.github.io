<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Nešto ispod sela Dolo reka pipajući nalazi sebi put kroz veliku močvaru u kojoj se čak i huniškim mornarima dešavalo da odlutaju iz glavnog kanala, zapletu se u korenje ili se nasuču na pokretne peščane sprudove. Robusna i strpljiva posada broda 'Hauf Voa', koji je služio za prenos i izbacivanje šljake, normalno bi se uzdala u vetar i u ritmično uzdizanje i spuštanje reke; te pojave pomažu da se brod provuče bez problema. Ali ovo nisu bila normalna vremena. Zato su mornari presavili svoje zelene kabanice; sad su se na njihovim leđima, duž čvornovate kičme, videle pege koje su im izbile od zabrinutosti. Dohvatili su dugačke motke od leserbua i počeli odgurivati brodić od dna, kao gondolu. Povremeno su im morali u ovome pomagati čak i putnici, da ne bi blatnjavo dno dohvatilo i zadržalo kobilicu broda. Nelagodnost koju su osećali Huniši prenosila se i na nure kojih je na brodu bilo. Ionako uvek skloni bežaniji, nuri su sad nervozno lajali, trčkarali tamo-amo po katarkama, mnoge zapovedi nisu čuli, konopci su im često ispadali.
<BR>&nbsp;&nbsp;&nbsp;&nbsp;&nbsp;Najzad, neki minut pre pada noći, pilot-kapetan provede ukrašeni pramac 'Hauf Voa' pored poslednjeg bokora klonule visoke trave, do Sutoke, mesta gde se nekoliko ogranaka reke opet ujedinjavalo u jedan moćni tok okružen visokom šumom garu drveća čije su spojene krošnje zaštitnički zaklanjale i jednu i drugu obalu od pogleda sa neba. Posle tako napornog dana, putnicima i posadi prijalo je naglo oslobođenje od zahvata vlage u vazduhu; neki drugi vazduh zastrujao je iz šume, prohladan povetarac koji je milovao kožu, krljušti i krzno. Vitki nuri poskakali su sa ograde palube u vodu. Glatko korito brodića nastavilo je nežno da klizi pored njih, a oni su se brčkali po vodi, da bi se potom pentrali natrag u lađu, na katarke, gde su se protezali i zaglađivali svoje krzno.
<BR>&nbsp;&nbsp;&nbsp;&nbsp;&nbsp;Sara se zahvali šimpanzi Priti koja joj je donela večeru u drvenoj činiji. Šimpanzica donese i svoju večeru, sede po strani i poče jesti. Hitrim pokretima izbacivala je iz činije zeleniš oštrog ukusa koji su huniški kuvari voleli da unesu, narezan u kriške, u maltene svako jelo. Putanja klobučave vode pokazivala je da rečna stvorenja, koja su se ovim odbačenim komadima hranila, nisu tako izbirljiva. Sari nije smetao jaki ukus tog povrća. Doduše, ljudskim bićima se dešavalo da posle mnogo dana takve brodske hrane počnu izbacivati iz sebe izmet u blistavim duginim bojama.
<BR>&nbsp;&nbsp;&nbsp;&nbsp;&nbsp;Kasnije je Priti donela i dva ćebeta. Sara je otišla da zatutka nepoznatog stradalnika, koji je, pokriven najboljim raspoloživim ćebetom, spavao blizu glavnog tovarnog spremišta broda, gde su sandučine prepune šljake mirovale naslagane uredno jedna na drugu. Na bolesnikovom čelu bio je svetlucavi pokrov znoja, koji Sara obrisa jednom suvom krpom. Od juče ujutro pa sve do sad, njen pacijent nije ispoljio ništa od one lucidnosti koju je na tren imao kad je zloslutni bolid rascepio nebesa.
<BR>&nbsp;&nbsp;&nbsp;&nbsp;&nbsp;Sara nije bila zadovoljna što mora vući ranjenika na jedno žurno i naporno putovanje. Ali zato ga je u gradu Tareku čekala dobra klinika. Na ovaj način Sara je bar mogla da nastavi negovati njega, a istovremeno i da obavlja svoju drugu dužnost, onu koju joj grubo nametnuše sinoć posle onog histeričnog zborovanja u drvetu za sastanke.
<BR>&nbsp;&nbsp;&nbsp;&nbsp;&nbsp;U blizini je kao mračna kula stajao visoki Pzora. I tako nepomičan, budno je motrio na pacijentovo stanje, kao i uvek. Pzora, apotekar; povremeno je ispuštao isparenja iz svog specijalizovanog prstena za hemijske analize. On se tim prstenom služio najnormalnije, rutinski, iako ni on ni ma ko drugi nije umeo objasniti hemijske reakcije koje su se u unutrašnjosti prstena dešavale.
<BR>&nbsp;&nbsp;&nbsp;&nbsp;&nbsp;Sara je stegla oko svojih pleća još jedno ćebe izatkano kod G'Keka, a onda se okrenula da pogleda druge svoje saputnike.
<BR>&nbsp;&nbsp;&nbsp;&nbsp;&nbsp;Jomah, mladi sin eksplozera Henrika, ležao je sklupčan u blizini. Hrkao je tiho. Za njim je ostao jedan uzbudljiv dan, dan u kome je on prvi put otišao iz svog rodnog sela. Bliže jednoj katarci sedeo je Jop, poslanik doloanskih seljaka, vlasnika kuća i okućnica u selu. Taj je čova imao puno strnjike na donjoj vilici. Sada je u polumraku pokušavao da pročita primerak nekog starog spisa ukoričenog u štavljenu kožu. Kod desne ograde broda klečala je Ulgor, urska misliteljka koja je govorila na seoskom zboru noćas. Naspram nje bio je jedan Gheuen, drvodelja po imenu Blejd, što bi značilo Sečivo; ovaj Blejd bio je jedan od mnogih sinova matrijarhe Log Biter. Proveo je mnogo godina živeći među domišljatim sivim Gheuenima grada Tareka, pa je bilo prirodno da baš njega izaberu da bude zastupnik doloanskog legla kraba na ovom putovanju.
<BR>&nbsp;&nbsp;&nbsp;&nbsp;&nbsp;Iz svoje kese na stomaku, obrasle mahovinom, Ulgor izvuče jednog uzdrhtalog simbionta reuga, od one vrste koja se dobro hvata za uzanu ursku glavu. Simbiontova drhtava membrana prevuče se preko jednog, drugog i trećeg njenog oka, stvarajući 'masku otkrivalicu'. U isto vreme Blejdov reug se obavio oko trake za gledanje koja je kao neprekinuti prorez obuhvatala celu 'glavu', to jest kupolu nalik na dinju, na sredini 'leđa' Blejdove ljušture. Taj Gheuen je onda uvukao noge u ljušturu, tako da samo kandže ostadoše da se vide.
<BR>&nbsp;&nbsp;&nbsp;&nbsp;&nbsp;To dvoje počeše razgovor na jednoj iskvarenoj verziji galaktičkog drugog, jezika koji je za ljude težak, ako ne i nedostupan. Povetarac je odnosio vrlo visoke zviždeće sopranske tonove, a ostavljao samo 'basove' njihovog razgovora. Možda su zato razgovarali ne mareći nimalo što ih neko može čuti.
<BR>&nbsp;&nbsp;&nbsp;&nbsp;&nbsp;Ili su, kao što se često dešavalo, potcenjivali domašaj ljudskog čula sluha.
<BR>&nbsp;&nbsp;&nbsp;&nbsp;&nbsp;Ili računaju da ću ja biti toliko pristojna da ne prisluškujem, pomisli Sara ironično. A baš je u poslednje vreme počela da prisluškuje mnoge osobe oko sebe, što je bilo velika promena kod nje, normalno veoma povučene mlade žene sklone privatnosti. Uzrok tome bila je njena nedavna očaranost mogućnostima koje daju razni jezici.
<BR>&nbsp;&nbsp;&nbsp;&nbsp;&nbsp;Danas je, međutim, umor bio jači od radoznalosti. Pusti ih, pomisli Sara. Imaćeš u izobilju prilika za proučavanje jezika, u gradu Tarek.
<BR>&nbsp;&nbsp;&nbsp;&nbsp;&nbsp;Ponese ćebe do mesta između dva velika sanduka na kojima je bio Neloov pečat. Iz tih sanduka širili su se dobro znani mirisi njenog doma, mirisi Neloove radionice za proizvodnju hartije u selu Dolo. Posle onog usplahirenog seoskog zborovanja, nije bilo mnogo vremena za odmor. Samo nekoliko midura posle završetka zbora seoske starešine uputiše glasnika da probudi Saru i saopšti joj novu dužnost: mora predvoditi poslanstvo koja će zaploviti niz reku u potrazi za informacijama i uputstvima šta da se radi. Odabrali su nju zato što je dobro poznavala Biblos, ali i zato što je mogla zastupiti zanatlije Doloa. Slično tome, Jop je poslat da govori u ime seljaka, a Blejd da zastupi uzvodne Gheuene. U sastav poslanstva ušli su i Ulgor, Pzora, i Fakun, g'kečki plesač skrejvena. Pošto su to poslednje troje već imali plaćen i zakazan prevoz ovom lađom do grada Tareka, zbog svojih drugih poslova, nisu imali mnogo mogućnosti, a ni razloga da odbiju da učestvuju u takvom poslanstvu. Ovo je značilo da, zajedno sa kapetanom, bar po jedan predstavnik ide iz svake od šest izgnaničkih rasa. Starešine sela su se nadale da je to dobar predznak za uspeh poslanstva.
<BR>&nbsp;&nbsp;&nbsp;&nbsp;&nbsp;Sara se pitala zašto je pošao Jomah. Zašto bi Henrik uputio svoga sina na ovakvo putovanje koje je i u najmirnijim vremenima opasno?
<BR>&nbsp;&nbsp;&nbsp;&nbsp;&nbsp;"On će znati šta treba da se radi", glasilo je objašnjenje koje je dao ćutljivi eksplozer kad je predavao momka Sari da se, bar na rečima, 'brine' o njemu. "Kad stignete u Tarek."
<BR>&nbsp;&nbsp;&nbsp;&nbsp;&nbsp;Kamo sreće kad bih ja znala šta treba da se radi, pomisli Sara zabrinuto. Najradije bi odbila sva ova zaduženja - ali to je bilo nemoguće.
<BR>&nbsp;&nbsp;&nbsp;&nbsp;&nbsp;Godinu dana je prošlo od Jošuove smrti koja je učinila da postaneš, od sramote i jada, prava pustinjakinja, reče Sara sebi. Ali koga je sada briga što si napravila budalu od sebe zbog čoveka koji nikada nije mogao biti tvoj? Sad to sve izgleda tako sićušno, sad kad nastupa kraj sveta, pomisli ona.
<BR>&nbsp;&nbsp;&nbsp;&nbsp;&nbsp;Ostade sama u mraku. Ne prestade da se nervira.
<BR>&nbsp;&nbsp;&nbsp;&nbsp;&nbsp;Da li su Lark i Dver bezbedni? - pitala se. Ili se na Okupljanju već dogodilo nešto strašno?
<BR>&nbsp;&nbsp;&nbsp;&nbsp;&nbsp;Osećala je kako se uz nju šćućurila Priti, umotana u svoje ćebe. Zajedno im je bilo toplije. Krmanoš Huniš mumlao je neku otegnutu melodiju, bez ijedne reči na ma kom jeziku poznatom Sari, melodiju koja je, ipak, prenosila osećanje neke prigušene, smirene vedrine i beskonačnog strpljenja, kao da kaže: rešiće se sve stvari, već, nekako.
<BR>&nbsp;&nbsp;&nbsp;&nbsp;&nbsp;Nadam... se... da... hoće, pomisli Sara predajući se snu koji se neodoljivo uzdigao iz umora njenog tela.
<BR>
<BR>&nbsp;&nbsp;&nbsp;&nbsp;&nbsp;Kasnije, usred noći, jedan san je natera da se u trzaju podigne u sedeći položaj, grabeći ćebe grčevitim stiskom šaka. Zagleda se veoma raširenim očima preko mirne reke, obasjane svetlošću dva Meseca. Srce joj je gruvalo; sva se uvijala od stravične slike koju je videla u košmaru.
<BR>&nbsp;&nbsp;&nbsp;&nbsp;&nbsp;Oganj.
<BR>&nbsp;&nbsp;&nbsp;&nbsp;&nbsp;Mesečina je treperila na vodi, ali je u njenim očima poprimala izgled vatre, požara koji liže kameni krov Biblosa. Pola miliona knjiga bukti; pocrneće i sam kamen od toliko vreline i čađi.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
