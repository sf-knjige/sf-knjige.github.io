<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;Dobro, možda nisam hitromisleći kao neki. Nikad ja neću misliti brzo kao Hak, koja verbalno može uvek da "optrči u krug" oko mene.
<BR>&nbsp;&nbsp;&nbsp;&nbsp;&nbsp;Možda je baš i dobro što je tako. Mogao sam u ovoj maloj huniškoj luci odrasti sa uverenjem da sam mnogo pametan, duhovit i uglađen kao moj imenjak iz knjiga - naprosto zato što mogu svaku anglisku knjigu da pročitam i što zamišljam da sam nekakav pisac. Međutim, eto, ta mala g'kekijska genijalka živi u khuti do mene i stalno me podseća na to da je i izuzetno pametan hun ipak samo hun. Tupav k'o cigla.
<BR>&nbsp;&nbsp;&nbsp;&nbsp;&nbsp;Nego, da vam ispričam. Čučao sam između nje i mog drugog najboljeg prijatelja, a oni su opet raspravljali šta da radimo tokom predstojećeg leta, i nijednog trenutka nije mi padalo na pamet da njih dvoje, Hak i Štipko, mene malo i zezaju, i to ne samo na jednom nivou.
<BR>&nbsp;&nbsp;&nbsp;&nbsp;&nbsp;Štipko je samo nekoliko dura potrošio pokušavajući da nas ubedi da je stvarno video neka 'čudovišta', neke sive oblike u mutnoj vodi, dok se dosađivao pazeći, duboko dole, na kaveze sa jastozima koje njegovo 'gnezdo' poseduje. Toliko puta je pokušao da nas pređe na slične fazone, da se mi ne bismo 'primili' ni kad bi nam doneo ogroman zub od samog Mobi Dika i na zub nabodenu drvenu nogu. Zato je uzdahnuo kroz svih pet svojih ventila, prestao da brblja o toj najnovijoj gluposti i prebacio se na odbranu svog 'Projekta Nautilus'.
<BR>&nbsp;&nbsp;&nbsp;&nbsp;&nbsp;Štipka je uznemiravala Hakina odlučnost da se od toga odustane. Legao je telom na zemlju, izdigao svih pet nogu i počeo šištati poput cevi na kaliopi-orguljama.
<BR>&nbsp;&nbsp;&nbsp;&nbsp;&nbsp;"Slušušajte, već smo se dogor-vorili. Mora završimo batiskaf, inače zašto smo toliko rad-radili godinu dan-dana!"
<BR>&nbsp;&nbsp;&nbsp;&nbsp;&nbsp;"Uglavnom si ti deljao i isprobavao", rekoh ja. "Hak i ja smo uglavnom crtali planove..."
<BR>&nbsp;&nbsp;&nbsp;&nbsp;&nbsp;"Pa, da!" upade mi u reč Hak, čija su dva oka, od ukupno četiri, malo mahala gore-dole da bi naglašavala reči. "On i ja smo malo pomagali crtanjem planova i pravljenjem sitnih delova. To je bilo zabavno. Ali ja nikad nisam potpisala nikakvu obavezu da se stvarno vozim u toj prokletoj stvari na dno mora!"
<BR>&nbsp;&nbsp;&nbsp;&nbsp;&nbsp;Štipkova plava kupola na sredini tela izdiže se koliko najviše može, a njegovo prorez-oko uokolo kupole kao da se poče vrteti. "Ali si rek-rekla da je zamisao super-uper! Da je gen-genijalna!"
<BR>&nbsp;&nbsp;&nbsp;&nbsp;&nbsp;"Rekla sam", priznade Hak. "U teoriji, stvar je potpuno ludoviška. Ali ima tu jedan problem, prijatelju moj. Stvar je takođe jaips-opasna."
<BR>&nbsp;&nbsp;&nbsp;&nbsp;&nbsp;Štipko se poče ljuljati napred-nazad, kao da mu ovo nikad nije palo na um. "To... nikad nisi pominjala."
<BR>&nbsp;&nbsp;&nbsp;&nbsp;&nbsp;Okrenuo sam se da dobro pogledam Hakicu. Nikad ranije nisam čuo da ona izgovori reč 'opasno'. U svim pustolovinama našeg odrastanja, uvek se činilo da je upravo ona ta koja je bila najspremnija da rizikuje; ponekad nas je začikavala da izvedemo isto što i ona, začikavala onako oštro kao što samo G'Keki umeju kad odluče da budu zaista opaki. Hak je siroče, a Štipko i Ur-ron su u svojim rasama bili pripadnici najnižih podvrsta, pa zato nikome ne bi mnogo nedostajali ako bi im se nešto desilo. Otud je uvek na mene padala dužnost (koju sam mrzeo) da budem glas opreza.
<BR>&nbsp;&nbsp;&nbsp;&nbsp;&nbsp;"Pa, dobro", reče Hak. "Dobro, možda je došlo vreme da neko ukaže na razliku između proračunatog rizika i prokletog potpunog samoubistva. A to drugo bi bilo ako bismo ikad počeli roniti u toj tvojoj skalameriji, Štipko!"
<BR>&nbsp;&nbsp;&nbsp;&nbsp;&nbsp;Naš jadni gheuenski prijatelj izgledao je kao da mu je neko zabio štap u jedan od ventila na nogama. Kupola mu se poče klatiti levo-desno. "Pa svima je vama jasno-no da ja niii-katkad ne bih pozvao moje prija-prijatelje da..."
<BR>&nbsp;&nbsp;&nbsp;&nbsp;&nbsp;"Da idu negde gde ti ne bi išao?" reče Hak. "Baš si fini, s obzirom na to da bi nas odvukao pod vodu, a ti si jedini građen da ti pod vodom bude savršeno udobno."
<BR>&nbsp;&nbsp;&nbsp;&nbsp;&nbsp;"To samo na početku-četku!" reče Štipko. "Dok ispitujemo, idemo plitko. Posle idemo u prave dubine, gde će i za me-mene biti jednako opas-pasno!"
<BR>&nbsp;&nbsp;&nbsp;&nbsp;&nbsp;"Dobro, hajde, Hakice", rekoh ja njoj. "Imaj malo poverenja u ljušturu našeg prijatelja."
<BR>&nbsp;&nbsp;&nbsp;&nbsp;&nbsp;"Uostalom, naš batiskaf bar nije protiv zakona-ona", reče Štipko prkosno. "A ti si spremila plan da šta? Da krenemo u ono prerano!"
<BR>&nbsp;&nbsp;&nbsp;&nbsp;&nbsp;"Šta 'prerano'?" usprotivi Hak. "Niko od nas ne može se ni sa kim drugim razmnožavati - dakle, taj greh ne možemo nikako da počinimo dok smo preko granice. Uostalom, i lovci i inspektori idu dalje od graničnih oznaka."
<BR>&nbsp;&nbsp;&nbsp;&nbsp;&nbsp;"Jes-jeste. Sa dozvolom-volom od mudraca!"
<BR>&nbsp;&nbsp;&nbsp;&nbsp;&nbsp;Hak slegnu pomoću dve od svojih očnih stabljika, kao da hoće reći da nema vremena za sitne legalističke detalje. "Ja ipak više volim prekršaj nego potpuno samoubistvo."
<BR>&nbsp;&nbsp;&nbsp;&nbsp;&nbsp;"Misliš, više voliš-liš jedno smešno putovanjce do neke razrušene bujurske kućerine nego priliku da vidiš-diš Miden? I živa prava čudo-dovišta?"
<BR>&nbsp;&nbsp;&nbsp;&nbsp;&nbsp;Hak zastenja i pokrete točkove svoga tela, tako da se okrete jednom oko sebe; izvela je to tako da je izgledalo kao da kaže "muka mi je od ovoga". Ranije tog jutra Štipko nam je napričao svašta o 'čudovištima', jer ih je tobož video ispod vode, u plićacima južno od grada. Zaklinjao se da je pored njega projurilo nešto sa srebrnastim, blistavim krljuštima, i da je mahalo nekim delovima koji su u onoj mutnoj vodi izgledali kao krila! Ali pošto smo slične maštarije slušali od našeg krabolikog drugara maltene još od dana kad se izlegao, nismo se mnogo 'primili' ni ovog puta.
<BR>&nbsp;&nbsp;&nbsp;&nbsp;&nbsp;Onda su se njih dvoje okrenuli ka meni - da ja odlučim!
<BR>&nbsp;&nbsp;&nbsp;&nbsp;&nbsp;"Samo imaj na umu, Alvine", reče Hak pevušećim tonom. "Obećao si..."
<BR>&nbsp;&nbsp;&nbsp;&nbsp;&nbsp;"A meni si obećao pre nekoliko meseci!" reče Štipko, tako ponet žestinom da je celu rečenicu izgurao bez ijednog mucanja.
<BR>&nbsp;&nbsp;&nbsp;&nbsp;&nbsp;Osetih se kao Treki kad stoji između dve gomile zaista ustajalog đubriva izmešanog sa slamom. Rado bih u podmorske prostore dubokog Midena, gde je otišlo sve ono glatko i galaktičko što se na ovoj planeti pojavilo još od odlaska Bujura. Podmorska pustolovina kao u knjigama Halera ili Žila Verna.
<BR>&nbsp;&nbsp;&nbsp;&nbsp;&nbsp;Ali Hakica je dobro rekla, na Štipkov plan je Ifni pljucnula, to je bilo jasno. Toliko rizikovati, možda ne smeta gheuenskom momku niske klase, koji nije sasvim siguran ko mu je majka, ali ja znam da bi mojoj porodici užasno pozlilo kad bih otišao i udavio se negde, a da ne ostane od mene ni srčana kost za oštrenje duše i vufinovanje.
<BR>&nbsp;&nbsp;&nbsp;&nbsp;&nbsp;Što je najvažnije, Hak je nudila foru maltene jednako laćanu - da nađemo spise možda i starije od najstarijih ljudskih na Jijou. Možda izvornike bujurskih priča. Ta pomisao izazva trnce u mojim usisnim pločicama.
<BR>&nbsp;&nbsp;&nbsp;&nbsp;&nbsp;Ispalo je, međutim, da ipak nisam morao ja da odlučim. Naime, dojurila je moja nurka, Hufu, protrčala ispod Štipkovih nogu i Hakinih točkova, i počela da laje nešto o hitnoj poruci od Ur-rone.
<BR>&nbsp;&nbsp;&nbsp;&nbsp;&nbsp;Koja nas je želela videti.
<BR>&nbsp;&nbsp;&nbsp;&nbsp;&nbsp;I više od toga: Ur-ron je imala veliko iznenađenje za nas.
<BR>
<BR>&nbsp;&nbsp;&nbsp;&nbsp;&nbsp;Ah, da. Treba predstaviti Hufu.
<BR>&nbsp;&nbsp;&nbsp;&nbsp;&nbsp;Kao prvo, nije stvarno moja. Puno se vrzma oko mene, a ja kad joj nešto progunđam i promrmljam, u mnogim slučajevima me i shvati, koliko-toliko, pa ode i uradi šta treba. Ipak, prilično je teško opisati odnos između huna i nura. I sama ta reč - odnos - podrazumeva mnogo toga što, zapravo, ovde ne postoji. Možda je ovo jedan od onih slučajeva u kojima fleksibilnost anglijskog jezika, koja i jeste glavna ultracaka tog jezika, tone u najobičniju nejasnoću.
<BR>&nbsp;&nbsp;&nbsp;&nbsp;&nbsp;Samo da znate, Hufu nije od onih koji pričaju i odlučuju. Nije sapiens biće kao pripadnici šest ovdašnjih naroda. Pa ipak, ona ide sa nama na gotovo sve naše pustolovine, i zato mislim da je ona član naše družine, ravnopravan. Mnoge osobe govore da su nuri ludi. Jedno je sigurno, nure nije briga da li će poginuti ili preživeti - samo ako ima nešto novo da se vidi tamo gde idu. Verovatno je mnogo više nura izginulo od radoznalosti nego od ligera na kopnu i morskih starkova u vodi. Zato sam znao kako bi Hufu glasala u našoj raspravi kad bi umela govoriti.
<BR>&nbsp;&nbsp;&nbsp;&nbsp;&nbsp;Na sreću, čak ni Štipko nije toliko lud da dopusti Hufi da odlučuje o bilo čemu.
<BR>&nbsp;&nbsp;&nbsp;&nbsp;&nbsp;Dakle, sedimo mi i raspravljamo, kad mala nurkinja dojuri do gata, lajući kao luda. Odmah shvatimo da donosi neku poruku sa semafora, jer zvuči razumno. Nuri ne umeju da govore ni galaktički dva, niti bilo koji drugi jezik kojim je iko ikad groktao, ali umeju da zapamte i ponove kratke poruke koje mi šaljemo pomoću bleskova svetlosti, od ogledala do ogledala. Oštar je nurski vid. Oni po onim prvim, uvodnim signalima čak zaključe kome je poruka namenjena. Caka je, mogli bi nuri sa tim darom da budu strašno korisni - kad bi bili pouzdani, kad ne bi poruke gledali i prenosili samo kad se njima svidi.
<BR>&nbsp;&nbsp;&nbsp;&nbsp;&nbsp;Hufi se sigurno svidelo, jer odmah poče izlajavati prvi, adresni red memoranduma na gal-dva. (Mislim da bi galaktičkim drugim jezikom ovladao i neki stari korisnik telegrafa sa Morzeovom azbukom, recimo Mark Tven, kad bi pokušao.)
<BR>&nbsp;&nbsp;&nbsp;&nbsp;&nbsp;Kao što rekoh, poruka je bila od naše koleginice Urkinje, Ur-rone, a glasila je: PROZOR ZAVRŠEN. DOĘITE BRZO. DEŠAVAJU SE I DRUGE LUDE STVARI!
<BR>&nbsp;&nbsp;&nbsp;&nbsp;&nbsp;Završavam tu rečenicu, i ujedno celu sadržinu biltena koji nam je tako stigao sa planine Guen, znakom uzvika zato što je tako nekako završila Hufu, jednim silnim, ekstatično uzbuđenim lajanjem. Siguran sam da se toliko 'primila' zbog reči 'lude stvari'. Toliko su joj prijale da je počela da skače u krug i grize svoju senku.
<BR>&nbsp;&nbsp;&nbsp;&nbsp;&nbsp;"Odoh ja po vreću sa vodom", reče Štipko posle kraće pauze.
<BR>&nbsp;&nbsp;&nbsp;&nbsp;&nbsp;"Ja po gogl-naočari", reče Hak.
<BR>&nbsp;&nbsp;&nbsp;&nbsp;&nbsp;"Ja ću da zgrabim mantil i da vas čekam kod tramvaja", zaključih ja. Nije imalo šta da se raspravlja. Ne posle takvog poziva.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
