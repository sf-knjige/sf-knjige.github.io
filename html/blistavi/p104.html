<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Sad smo mi na redu da pripretimo.
<BR>&nbsp;&nbsp;&nbsp;&nbsp;&nbsp;Proktori se upinju da zadrže besnu gomilu naroda koji se natiskuje sa svih strana. Ovi što su nam donedavno bili gosti sada su opkoljeni, u krugu gneva silnog. Ono malo simpatizera tuđina, a to su uglavnom ljudi, zbilo se u zaštitni prsten oko zvezdanih bića, a dva robota naizmenično uzleću i obrušavaju se, i kratkim udarima užarenih zraka prže travu, ocrtavaju krug koji ne sme niko da pređe. To su male munje odozgo.
<BR>&nbsp;&nbsp;&nbsp;&nbsp;&nbsp;Lester Kembel iskoračuje u prvi red i diže obe ruke, zahteva mir. Vika i dreka se stišavaju, gomila se povlači korak-dva, pritisak na izmučene proktore popušta. Uskoro zavlada tišina. Niko ne želi da propusti sledeći potez u ovoj igri, u ovom kockanju gde smo ulog, sitni čipovi, svi mi živi na Jijou, ulog koji će u zavisnosti od naše veštine i sreće biti dobijen ili izgubljen.
<BR>&nbsp;&nbsp;&nbsp;&nbsp;&nbsp;Lester se nakloni rothenskom emisaru. U jednoj šaci drži nekoliko metalnih pločica.
<BR>&nbsp;&nbsp;&nbsp;&nbsp;&nbsp;"Oslobodimo se sada svake glume", kaže on zvezdanom bogu. "Znamo šta ste. Znamo i da ste hteli trikovima da nas navedete na uzajamni genocid - dakle, na samoubistvo. Neće vam uspeti, nećemo mi sami obaviti vaš prljavi posao.
<BR>&nbsp;&nbsp;&nbsp;&nbsp;&nbsp;Ali to nije sve. Ako pokušate vi da obavite svoj prljavi posao, da uništite sve svedoke ove vaše ilegalne posete, neće vam uspeti. Samo ćete produžiti listu svojih zločina.
<BR>&nbsp;&nbsp;&nbsp;&nbsp;&nbsp;Predlažemo da se zadovoljite onim što ste već našli. Pokupite sa ovog sveta što vam treba i odlazite."
<BR>&nbsp;&nbsp;&nbsp;&nbsp;&nbsp;Ljudsko muško stvorenje sa zvezda prasne besom. "Kako se usuđuješ tako da razgovaraš sa pokroviteljem vaše rase!" zagrmi Ran, crven u licu. "Izvini se za svoju drskost!"
<BR>&nbsp;&nbsp;&nbsp;&nbsp;&nbsp;Ali Lester na Rana uopšte ne obraća pažnju, Ranov status sada se u očima šest naroda Jijoa bitno smanjio. Sluga ne zapoveda mudracu, pa makar taj sluga imao na raspolaganju i neke božanske moći.
<BR>&nbsp;&nbsp;&nbsp;&nbsp;&nbsp;Naš ljudski izaslanik nudi jednu metalnu pločicu Ro-kenu.
<BR>&nbsp;&nbsp;&nbsp;&nbsp;&nbsp;"Mi se ne ponosimo ovim oblikom umetnosti. On upotrebljava materijale koji se neće degradirati sami od sebe, neće se vratiti u zemljište majke Jijo. Ovo je materijal vrlo tvrdoglav, nepopustiv. Otporan na dejstvo vremena. Ako se ostavi na čuvanje na pravi način, slika na ovoj ploči ostaće sasvim neizmenjena sve do vremena kad će ova planeta opet biti prepuna legalnih inteligentnih stanovnika.
<BR>&nbsp;&nbsp;&nbsp;&nbsp;&nbsp;Mi bismo, u normalnim prilikama, rekli da je to smeće i bacili ga tamo gde će Jijo moći da ga reciklira kroz vatru. Ali u ovom slučaju, učinićemo izuzetak."
<BR>&nbsp;&nbsp;&nbsp;&nbsp;&nbsp;Rothenski emisar preokreće pločicu u svetlosti jutra. Za razliku od fotografije na hartiji, ova vrsta slike najbolje se vidi pod tačno određenim uglom. Ja/mi znam/o šta je na slici prikazano, zar ne, prstenovi moji? Pločica prikazuje Ro-kena i njegove drugare neposredno pre nego što su krenuli na svoje zlosrećno 'hodočašće' - na put čiji užasi kaplju i sad, na vrlo uznemirujući način, niz naše voštano jezgro. Blor Portretist razvio je tu sliku da nam ona posluži kao oruđe za ucenu.
<BR>&nbsp;&nbsp;&nbsp;&nbsp;&nbsp;"Druge slike prikazuju vašu skupinu u raznim pozama, kako osmatrate, kako proveravate kandidate, a pri tome se često vide pozadine koje jasno identifikuju ovaj svet, ovo mesto. Oblik naših glečara i stepen erozije litica odrediće datum snimanja, vrlo tačno, sa mogućnošću greške od najviše stotinak godina. Možda i manje."
<BR>&nbsp;&nbsp;&nbsp;&nbsp;&nbsp;Reug koji se razapeo preko mog/našeg torusa za gledanje sada pokazuje da neka talasanja prelaze preko lica Ro-kenovog, i ukrštaju se, tu je opet neka disonanca suprotnih osećanja - ali kojih? Počinjemo li mi bolje da čitamo ovo tuđinsko živo biće? Naš drugi saznajni prsten veoma je zainteresovan za ovo sukobljavanje boja.
<BR>&nbsp;&nbsp;&nbsp;&nbsp;&nbsp;Rothen pruža elegantnu ruku.
<BR>&nbsp;&nbsp;&nbsp;&nbsp;&nbsp;"Mogu li videti ostale?"
<BR>&nbsp;&nbsp;&nbsp;&nbsp;&nbsp;Lester mu ih pruža. "To su samo uzorci. Naravno, podrobni zapisi o našim susretima sa tvojim brodom i posadom priloženi su uz slike, takođe urezani u ovaj trajni metal, i biće skriveni zajedno."
<BR>&nbsp;&nbsp;&nbsp;&nbsp;&nbsp;"Naravno", odgovara Ro-ken glatko. Slike posmatra jednu po jednu, preokreće ih na suncu. "Za narod koji je prerano došao i samog sebe ukleo, očuvali ste, zaista, umetnosti neobične. Ja, uistinu, ovako nešto ne videh, nigde u civilizovanom svemiru."
<BR>&nbsp;&nbsp;&nbsp;&nbsp;&nbsp;Ovo laskanje izmami iz gomile nešto malo žamora. Ro-ken je opet šarmantan.
<BR>&nbsp;&nbsp;&nbsp;&nbsp;&nbsp;Lester nastavlja. "Svaki čin osvete ili genocida protiv šest naroda Jijoa biće zabeležen na isti takav način. Nije verovatno da nas možete pobiti sve pre nego što pisari upotpune beleške te."
<BR>&nbsp;&nbsp;&nbsp;&nbsp;&nbsp;"Nije verovatno, zaista." Ro-ken zastane, kao da sad razmatra koje su mu mogućnosti preostale. Imajući u vidu njegovu raniju oholost, očekivali smo da pobesni što ga neko ucenjuje; takođe, indignaciju što ga ne poštujemo dovoljno. Ne bi nas iznenadilo da on sa neskrivenim prezirom odbaci pokušaj 'poluživotinja' da prete takvom božanstvu.
<BR>&nbsp;&nbsp;&nbsp;&nbsp;&nbsp;Umesto toga, šta primećujemo da prelazi preko njegovog lica, da li je to obazrivo procenjivanje? Kalkulisanje? Shvata da smo ga saterali u ugao? Ro-ken slegne ramenima, na način ne mnogo različit od ljudskog. "Pa, onda, šta će se uraditi? Ako mi pristanemo na vaše zahteve, kako možemo biti sigurni da se ove slike ipak neće pojaviti jednog dana, da ugroze sudbinu naših naslednika? Zašto ne biste vi prodali nama ove snimke sada, u zamenu za naše obećanje da ćemo otići mirno?"
<BR>&nbsp;&nbsp;&nbsp;&nbsp;&nbsp;Sad se Lester smeje. Napola se okreće kao onom delu gomile koji stoji iza njegovih leđa i odmahuje jednom rukom. "Da je naša Zajednica još vek-dva poživela u miru, pa da ste onda došli, mogli bismo takvu ponudu s punim poverenjem prihvatiti. Ali ko od nas nije čuo priče staraca koji su bili lično prisutni kad je Slomljeni Zub prevario Ur-ksonu kod lažnog mosta, pred kraj starih ratova? Koji čovek nije pročitao dirljive pripovesti o nekom prapradedi koji se jedva izvukao živ iz pokolja u Klancu primirja, u godini koja je poznata kao 'Godina laži'?"
<BR>&nbsp;&nbsp;&nbsp;&nbsp;&nbsp;On se opet okrete Ro-kenu. "Znanjima o prevari bogato smo sami sebe snabdeli. Mir je tvrdo izboren - pouke rata nisu zaboravljene.
<BR>&nbsp;&nbsp;&nbsp;&nbsp;&nbsp;Ne, moćni Rothene. Izvinjavamo se, ali odbijamo da se naprosto oslonimo na vašu časnu reč."
<BR>&nbsp;&nbsp;&nbsp;&nbsp;&nbsp;Ovog puta dovoljan je samo jedan vrlo mali, oštar trzaj jedne vitke šake da zaustavi razbesnelog Rana, koji je bio upravo zaustio da nešto poviče. Ro-ken se drži kao da ga sve ovo zabavlja, ali njegovo lice još jednom je presečeno onom čudnom dvojnošću osećanja.
<BR>&nbsp;&nbsp;&nbsp;&nbsp;&nbsp;"Onda kakvo jemstvo imamo mi da ćete vi uništiti ove materijale, a ne ostaviti ih na mestu gde bi ih mogli naći neki budući zakupci ove planete? Ili, još gore, gde bi ih galaktički instituti mogli naći kroz samo hiljadu godina?"
<BR>&nbsp;&nbsp;&nbsp;&nbsp;&nbsp;Lester ima spreman odgovor.
<BR>&nbsp;&nbsp;&nbsp;&nbsp;&nbsp;"Ima tu neke ironije, o moćni Rothene. Ako se mi, kao narod, sećamo vas, onda jesmo svedoci, koji o vašem zločinu mogu svedočiti. Prema tome, ako zadržimo pamćenje, vi imate razloga za akciju protiv nas.
<BR>&nbsp;&nbsp;&nbsp;&nbsp;&nbsp;Ako, međutim, uspešno odemo silaznom putanjom Iskupljenja i zaborava, kroz hiljadu godina možemo već biti kao glaveri, bezopasni za vas. Nemoćni da svedočimo o bilo čemu, a da nam iko poveruje. Ako tako bude, nećete imati razloga ništa da nam učinite. Napad bi u tom slučaju bio besmislen, čak i rizičan."
<BR>&nbsp;&nbsp;&nbsp;&nbsp;&nbsp;"To je tako, ali ako do tog vremena zaboravite našu posetu, zar nećete takođe zaboraviti skrovišta gde ste ove slike ostavili?" Ro-ken podiže jednu pločicu. "One će ležati u zasedi, kao projektili vrebači, strpljivo čekajući neka buduća vremena, trenutak u kome će se aktivirati i jurnuti na našu rasu."
<BR>&nbsp;&nbsp;&nbsp;&nbsp;&nbsp;Lester klimnu glavom. "U tome se ironija sastoji. Možda ona može tako razrešena biti, što ćemo mi jedan zavet sastaviti, zakletvu jednu, i to u obliku pesme, i naučiti naše potomke da pevaju i ponavljaju tu pesmu; zagonetku, takoreći; nešto jednostavno, što će ostaviti svoje rezonance čak i kad naši potomci budu imali mnogo jednostavnije umove."
<BR>&nbsp;&nbsp;&nbsp;&nbsp;&nbsp;"A služiće čemu?"
<BR>&nbsp;&nbsp;&nbsp;&nbsp;&nbsp;"Reći će našoj deci da ako ikada siđu sa zvezda bića koja znaju rešenje zagonetke, tada moraju ovi materijali biti izvađeni iz svetih skrovišta i predati u ruke zvezdanim gospodarima - tvojim naslednicima, o moćni Rothene. Naravno, ako mi, šest naroda, sačuvamo podrobno pamćenje o ovim zločinima, onda će tadašnji mudraci sprečiti primopredaju, jer biće prerano. Ali to neće kao pesmica biti prenošeno deci, niti čuvano jednako pomno kao zagonetka. Jer, pamtiti vaš zločin, to je kao čuvati otrov, i to smrtonosan.
<BR>&nbsp;&nbsp;&nbsp;&nbsp;&nbsp;Mi bismo najradije da zaboravimo kako ste i zašto došli. Tek tada kad zaboravimo, bićemo bezbedni od gneva vašega."
<BR>&nbsp;&nbsp;&nbsp;&nbsp;&nbsp;To Lester jednu kitnjasto zamršenu pogodbu nudi. Na Savetu mudraca morao je tu logiku da objašnjava triput ispočetka. Sada cela masa naroda gunđa i mrmori, raspliće i shvata jedan po jedan element, svako se savetuje sa onima oko sebe, i posle nekog vremena mrmljanje dobija prizvuke odobravanja i divljenja koji teku kao rastopljena jasnoća kroz masu zbijenih posmatrača. U pogodbi, zaista, elegancije ima.
<BR>&nbsp;&nbsp;&nbsp;&nbsp;&nbsp;"Kako ćemo mi znati da su svi materijali smešteni u to sveto skrovište?" pita Ro-ken.
<BR>&nbsp;&nbsp;&nbsp;&nbsp;&nbsp;"Do neke mere morate se osloniti na dobru sreću. Kockari ste bili i kad ste polazili na ovu misiju, zar ne, moćni Rothene? Mogu ti reći ovo. Mi ne gorimo baš od želje da ove ugravirane slike stignu kroz mnogo vekova do advokata galaktičkih instituta na razgledanje, posle čega bi oni mogli preduzeti pravne korake protiv rođaka naših, pripadnika ovih šest vrsta, onih koji slobodno lete tamo gore, po svemiru. Oni bi ionako jedva dočekali neki razlog ili povod za tako nešto. Svojom tvrdoćom i trajnošću, ove fotografije prkose i našem osnovnom naumu na ovom svetu, a taj naum jeste da se pobožnim pročišćenjem spustimo do nevinosti. Da zaslužimo da nam se pruži još jedna prilika."
<BR>&nbsp;&nbsp;&nbsp;&nbsp;&nbsp;Ro-ken razmišlja o ovome.
<BR>&nbsp;&nbsp;&nbsp;&nbsp;&nbsp;"Izgleda", kaže on, "da smo stigli na ovaj svet samo nekoliko hiljada godina prerano. Ako uspete da siđete niz tu vašu Stazu, ovaj svet će biti pravo ostrvo s blagom."
<BR>&nbsp;&nbsp;&nbsp;&nbsp;&nbsp;U prvi mah nije jasno šta je hteo da kaže, onda gomila zažamori, usrko frktanje se meša sa gheuenskim šištanjem, a posle nekog vremena shvate i Huniši i razleže se njihov bučni smeh, kao iz bureta. Neki su impresionirani duhovitošću Ro-kena, drugi impliciranim komplimentom - da će Rotheni tada želeti da usvoje neku od šest predrazumnih rasa koje će tada postojati, možda, na Jijou. Ova reakcija ipak nije opšta. Neki od prisutnih reaguju ljutito, odbijaju i samu pomisao da bi Ro-kenov narod mogao usvojiti ma koga od nas.
<BR>&nbsp;&nbsp;&nbsp;&nbsp;&nbsp;Zar ne nalazim/o da je taj gnev smešno nerazuman, prstenovi moji? Zar ikada protežirana rasa može birati ko će joj patron biti? Nikada, po predanjima koja mi pročitasmo.
<BR>&nbsp;&nbsp;&nbsp;&nbsp;&nbsp;Ali knjige naše biće prah, mnogo pre nego što se išta od ovoga ovde rečenog ostvari.
<BR>&nbsp;&nbsp;&nbsp;&nbsp;&nbsp;Zakletve da položimo, hoćemo li?" pita Ro-ken. "Zasnovane ovog puta na temeljima najpragmatičnijim - na uzajamnom odvraćanju putem zastrašivanja?
<BR>&nbsp;&nbsp;&nbsp;&nbsp;&nbsp;Novi sporazum pravimo li, da mi odemo našim brodom odavde, čim se naš izviđački čamac vrati sa svoje poslednje, završne misije, a svu gorčinu koju osećamo zbog gnusnog ubistva naših kolega da suzbijemo. Zauzvrat, vi da se zakunete da ćete zaboraviti naš upad i naš nerazumni pokušaj da progovorimo glasom vašeg Svetog jajeta."
<BR>&nbsp;&nbsp;&nbsp;&nbsp;&nbsp;"Dogovoreno", odgovara Uviđanje-oštro-kao-nož i škljocne dvema svojim nogama-hvataljkama istovremeno. "Noćas konferenciju pravimo, dogovaramo se o tačnom tekstu pitalice-zagonetke čije rešenje ćemo reći vama. Kad vaša rasa sledeći put na Jijo dođe, nadamo se da će zateći svet nevinih. Rešenje će vas odvesti do skrovišta. Onda možete ukloniti slike metalne, koje za bacanje u smeće spremne će biti. Naša pogodba biće u celosti ispunjena."
<BR>&nbsp;&nbsp;&nbsp;&nbsp;&nbsp;Talas nade preliva se preko gomile, što naši reuzi vide kao talas blagih zelenih titraja.
<BR>&nbsp;&nbsp;&nbsp;&nbsp;&nbsp;Možemo li ozbiljno poverovati u ostvarenje svega toga, prstenovi moji? Da će šest naroda ovdašnjih živeti i doživeti da vide srećan kraj? Zelotima se čini da je postignuto sve što su želeli. Njihove mlade vođe, eno, plešu pobednički. Neće biti nikakvih kazni za ono nasilno što počiniše oni. Štaviše, kao heroji Zajednice ostaće zapamćeni.
<BR>&nbsp;&nbsp;&nbsp;&nbsp;&nbsp;Šta? Šta na to kažeš ti, moj prstene?
<BR>&nbsp;&nbsp;&nbsp;&nbsp;&nbsp;Naš drugi saznajni torus podseća nas da bi neki jeretici mogli biti ovim razočarani, jer oni žele da oganj nebeski i kuge zemaljske počiste sa Jijoa ovu zarazu zvanu 'šest naroda'. I, gle, postoji jedna čak i od toga fanatičnija jeretična skupinica. Ekscentrici koji predskazuju da će naša staza voditi pravcem sasvim drugim - o čemu u Svetim spisima jedva da postoji ijedan nagoveštaj. Zašto nas podsećaš na to, prstene moj? Od kakvog bi značaja mogle takve gluposti biti, na ovom mestu, u ovom vremenu?
<BR>&nbsp;&nbsp;&nbsp;&nbsp;&nbsp;Pisari zapisuju termine ugovora, pakta ovoga. Uskoro najviši mudraci pozvani će biti da saglasnost daju i svedoci budu. (Pripremite se, niži prstenovi moji!) Za to vreme, mi se bacamo iznova na analizu ove anomalije boja na licu Ro-kena, koju našoj voštanoj pažnji preporučuje naš reug. Šta ako su ono nijanse prevare? Prevare koja Ro-kena zabavlja? Zato što će vrlo rado i žustro prihvatiti našu ponudu, ali samo prividno, da dobije na vremenu, a onda, čim...
<BR>&nbsp;&nbsp;&nbsp;&nbsp;&nbsp;Prestani! - zapovedili smo našem drugom prstenu, koji se lako zanese u takve misli. Prevelik broj romana pročitao je on. Ne poznajemo mi taj narod, Rothene, tako dobro da bismo mogli dokučiti složena, fina značenja na osnovu preliva osećanja na njihovom licu tuđinskom.
<BR>&nbsp;&nbsp;&nbsp;&nbsp;&nbsp;Osim toga, zar nismo saterali Ro-kena u ugao? Zar nema on razloga dovoljno da se plaši slika na tim pločicama od tvrdog metala? Logično je da se neće usuditi on da rizikuje da te pločice prođu kroz vreme i jednog dana optuže njegovu rasu, njegovu lozu.
<BR>&nbsp;&nbsp;&nbsp;&nbsp;&nbsp;Da li on ipak zna nešto što mi ne znamo?
<BR>&nbsp;&nbsp;&nbsp;&nbsp;&nbsp;Ah, kakvo smešno pitanje, kad je reč o jednom zvezdanom bogu!
<BR>&nbsp;&nbsp;&nbsp;&nbsp;&nbsp;Nada kruži kroz okupljenu masu naroda, ali ja/mi postajem/o iz dure u duru sve nervozniji.
<BR>&nbsp;&nbsp;&nbsp;&nbsp;&nbsp;Šta ako je njima savršeno svejedno da li će fotografije biti nađene ili ne? U tom slučaju, Ro-ken bi mogao pristati na bilo šta, potpisati zakletve bilo kakve, a onda, čim njegov svemoćni brod stigne, i njegova lična bezbednost bude uspostavljena...
<BR>&nbsp;&nbsp;&nbsp;&nbsp;&nbsp;...
<BR>&nbsp;&nbsp;&nbsp;&nbsp;&nbsp;Ja/mi ne dobijamo priliku da ovu kapljuću kontemplaciju dovršimo. Jer, iznenada, nešto novo se dešava! Daleko prebrzo. Ne stiže vosak ni da pocuri.
<BR>&nbsp;&nbsp;&nbsp;&nbsp;&nbsp;...
<BR>&nbsp;&nbsp;&nbsp;&nbsp;&nbsp;Počinje krikom jednim prodornim nekog ljudskog stvora...
<BR>&nbsp;&nbsp;&nbsp;&nbsp;&nbsp;Jedan od sledbenika poniznih i odanih rothenskih pokazuje prstom iza zvezdanog bića, ka odru ukoso podignutom gde leže njihova dva mrtva drugara...
<BR>&nbsp;&nbsp;&nbsp;&nbsp;&nbsp;Svilen pokrov bio je kao draperije nabačen preko to dvoje koji u eksploziji živote izgubiše. Neko je povukao pokrove ili su skliznuli, vide se mrtvi Rothen i pokojna žena sa neba...
<BR>&nbsp;&nbsp;&nbsp;&nbsp;&nbsp;Zar ovo pored nas što opažamo nije Blor Portretist koji pokušava snimiti lica mrtvih?
<BR>&nbsp;&nbsp;&nbsp;&nbsp;&nbsp;Blor prenebregava uzlaznu graju gneva iz skupinice onih koji su sve do sad bili verni Ro-kenu kao pokrovitelju; izvlači Blor iz kamere pločicu eksponiranu i smireno uklizava sledeću. Kao da je u transu, sav se na svoju umetnost ustremio, iako svi drugi prisutni gledaju šta čini Ran, zatim razbesnelog Ro-kena gledaju čiji se krik prolama, neke reči na skraćenom gal-šest...
<BR>&nbsp;&nbsp;&nbsp;&nbsp;&nbsp;Blor vidi da se jedan robot obrušava tačno ka njemu. Blor preduzima još jedan čin profesionalizma, poslednji u životu svome. Telom nejakim kameru zaklanja dragocenu od uništenja, i gine.
<BR>
<BR>&nbsp;&nbsp;&nbsp;&nbsp;&nbsp;Imajte strpljenja, vi niži prstenovi koji ste od čula najdalji. Morate sačekati, doći će red da i vi milujete uspomene našim unutrašnjim dahom. Za one koji su na vrhu naše 'kupe od uštipaka', događaji proleću kao juriš utisaka razmazanih od silne brzine.
<BR>&nbsp;&nbsp;&nbsp;&nbsp;&nbsp;Gle - pomodreli su zvezdani 'gosti', samo što im srce ne stane od silne uvređenosti!
<BR>&nbsp;&nbsp;&nbsp;&nbsp;&nbsp;Čuj - uzaludne krike Lestera, Vubena i Fhundaua koji zahtevaju uzdržanost!
<BR>&nbsp;&nbsp;&nbsp;&nbsp;&nbsp;Svedoči - Blorovo telo je sprženo, razoreno, dimi se spaljeno!
<BR>&nbsp;&nbsp;&nbsp;&nbsp;&nbsp;Primeti - masa naroda uzmiče od nasilja, ali neke druge prilike, mrke, izleću iz šume u jurišu upravo ka nama!
<BR>&nbsp;&nbsp;&nbsp;&nbsp;&nbsp;Užas - roboti urliču, pune se energijom, spremni da ošinu munjama u trenu kad im takva komanda bude data!
<BR>&nbsp;&nbsp;&nbsp;&nbsp;&nbsp;Ali nadasve, gledaj, gledaj, prizor tačno ispred nas, ono što je Blor do trenutka smrtnog pokušavao fotografisati...
<BR>&nbsp;&nbsp;&nbsp;&nbsp;&nbsp;To je slika koju će ova 'kula' od prstenova pamtiti sve dok bude stajala.
<BR>&nbsp;&nbsp;&nbsp;&nbsp;&nbsp;Dva mrtva bića leže jedno uz drugo.
<BR>&nbsp;&nbsp;&nbsp;&nbsp;&nbsp;Jedno je ljudska ženka. U smrti smirena ona sad izgleda, lice njeno nedavno je umiveno i pokazuje mir.
<BR>&nbsp;&nbsp;&nbsp;&nbsp;&nbsp;Ono drugo lice izgledalo je jutros, u zoru, isto tako smireno, kad nam ga pokazaše. Ro-pol, izgledom kao idealizovano ljudsko stvorenje, upečatljivo po svojoj visini, i po čelu visokom, po jakim jagodičnim kostima, po finoj uobličenosti donje vilice koja sasvim na ljudski ženski izgled podseća. Za života, tu je osmeh pridobijajući bio često.
<BR>&nbsp;&nbsp;&nbsp;&nbsp;&nbsp;Ali to ne vidimo sad!
<BR>&nbsp;&nbsp;&nbsp;&nbsp;&nbsp;Nego neku stvar koja se grči u novim drhtajima samrtnim, svojim sopstvenim, i puzi, silazi sa lica Ro-pol, i odnosi to lice sa sobom! To čelo, ti obrazi, ta donja vilica o kojoj smo razmišljali, sve to bejaše zapravo telo tog zasebnog stvora koji je, izgleda, bio zalepljen na stvarnu glavu ovih Rothena kao reug na nas. Ali se to bilo pripilo tako glatko i čvrsto da se nikakva ivica nije primećivala, nikakav šav.
<BR>&nbsp;&nbsp;&nbsp;&nbsp;&nbsp;Je li sad objašnjena ona disonanca? Raskorak u bojama, koji videsmo zahvaljujući našem reugu veteranu? Neki delovi Ro-kenovog lica zračili su jednim osećanjama, neki sasvim drugim. Neki su bili žestoki, neki stalno prijateljski, neuznemireni i 'hladni'.
<BR>&nbsp;&nbsp;&nbsp;&nbsp;&nbsp;Otpuzi to biće sa glave Ro-poline, i posmatrači jeknu užasnuto videći šta je ispod: drugo, mnogo uzanije lice, bez ikakve donje vilice, koščato i oštro, sa oštrim lobanjskim ivicama koje nikakve veze nemaju sa ljudskim izgledom.
<BR>&nbsp;&nbsp;&nbsp;&nbsp;&nbsp;Propade privid prelepi o lepoti koja je, po merilima ljudskim, rajska bila. Osnovni oblik glave, doduše, ostaje antropoidan, ali samo kao sužena, zverska karikatura ljudskog lika.
<BR>&nbsp;&nbsp;&nbsp;&nbsp;&nbsp;"Hrrrr-mmmm... Ja sam video ovo lice negde, ranije", dubokim glasom kaže Fhubdau, i gladi sedu bradu svoju. "U knjigama u Biblosu, davno. Rasa je ovo slabo poznata, opskurna, ali zna se o njoj da ima sklonost da..."
<BR>&nbsp;&nbsp;&nbsp;&nbsp;&nbsp;Ran je cimnuo pokrove i prekrio glavu tog leša, a Ro-ken je prodorno povikao: "Ovaj ispad otrpeti nećemo - taj vam je poslednji bio!"
<BR>&nbsp;&nbsp;&nbsp;&nbsp;&nbsp;Naš reug sada jasno pokazuje da se glava Ro-kena sastoji od dva zasebna živa bića, jedno je ispod, drugo je živa maska na njemu. Ni govora više nema o strpljenju ili izrazu 'ovo me zabavlja' kod Ro-kena; ni traga više nema od njegove glume da je na nekakav sporazum pristao on. Na ucenu. Jer sve do ovog trena mi nismo imali čime da ga ucenjujemo.
<BR>&nbsp;&nbsp;&nbsp;&nbsp;&nbsp;Tek sad imamo.
<BR>&nbsp;&nbsp;&nbsp;&nbsp;&nbsp;Rothen upire prst u Rana i zapoveda: "Prekini radio-tišinu i pozovi Kuna odmah!"
<BR>&nbsp;&nbsp;&nbsp;&nbsp;&nbsp;"Pa, zaboga, onda će plen biti upozoren", kaže Ran, očigledno uzdrman, "ali i lovci. Zar da rizikujemo..."
<BR>&nbsp;&nbsp;&nbsp;&nbsp;&nbsp;"Idemo na taj rizik. Sad izvrši što ti se kaže! Zovi Kuna, a onda sve ovo da počistimo!"
<BR>&nbsp;&nbsp;&nbsp;&nbsp;&nbsp;Razmah Ro-kenove ruke obuhvatio je i sve njihove pristalice, i šestoricu mudraca, i svu okupljenu masu pripadnika šest naroda Jijoa.
<BR>&nbsp;&nbsp;&nbsp;&nbsp;&nbsp;"Niko ne sme pobeći da o ovome govori."
<BR>&nbsp;&nbsp;&nbsp;&nbsp;&nbsp;Iz robota pucketa smrtonosni napon, uzdižu se da pucaju. Jek strave širi se kroz narod.
<BR>&nbsp;&nbsp;&nbsp;&nbsp;&nbsp;Onda - kao što ponekad ljudi u svojim pričama kažu - počinje paljba, i opšti pakao.
</P></TD></TR></TABLE>
<P class="next">
<A HREF=p105.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
