<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Nimalo se ne obazirući na hitna naređenja da treba preko dana da se skrivamo, parobrod 'Gofer' nadmašio je svoj stari rekord brzine, hitajući iz grada Tareka uzvodno, rekom Bibur, koja je tada bila nadošla zbog velikog prolećnog priliva vode. Parni kotlovi su stenjali, klipovi su drmusali cilindre, bila je to proizvodnja i potrošnja energije sa kojom se nije moglo porediti ništa drugo na Jijou, ništa osim 'Goferovog' broda-blizanca, 'Krtice'. Ta dva moćna amblema ljudske tehnologije bila su daleko jača od bilo kakve druge mašine na Jijou, pa čak i od onih u domišljato izgrađenim urskim kovačnicama koje vredno rade na visokim vulkanima.
<BR>&nbsp;&nbsp;&nbsp;&nbsp;&nbsp;Ali sve to sada je izgubilo svoju divotu. Kotlovi zakovani nitnama, razmahane poluge pričvršćene za rubove točkova da bi ih okretale, pokazalo se da je to primitivna tehnologija, jedva nešto bolja od kamene sekire.
<BR>&nbsp;&nbsp;&nbsp;&nbsp;&nbsp;Čak i ako zvezdani bogovi odu, a ne učine ništa od onih strašnih stvari koje Arijana Fu predviđa, pomisli Sara, jednu ogromnu štetu već su nam naneli: oduzeli su nam naše opsene.
<BR>&nbsp;&nbsp;&nbsp;&nbsp;&nbsp;Jednoj osobi to kao da nije smetalo nimalo. Neznanac se stalno vrzmao oko zahuktale i napregnute mašinerije, zavirivao pod poluge, pokretima tražio od glavnog mašiniste da otvori menjač brzina i omogući njemu da pogleda unutra. U prvo vreme, ljudska posada zazirala je od tih njegovih pokušaja; ali uskoro su, iako Neznanac nije imao sposobnost govora, osetili da im je duhovno sličan.
<BR>&nbsp;&nbsp;&nbsp;&nbsp;&nbsp;Sara uvide da čovek mnogo toga može objasniti pokretima ruku. To je još jednom pokazalo kako se jezik prilagođava trenutnim potrebama. Slično tome, galaktički jezici kojima su govorili kolonisti na Jijou menjali su se po dolasku svakog sledećeg talasa naseljenika, a najveća promena nastala je kad su došli, poslednji od svih, ljudi, i doneli pola miliona tekstova štampanih uglavnom na angliskom, jeziku koji je, reklo bi se, od haosa pravljen, prepun svakojakih žargona, igara reči i dvosmislica.
<BR>&nbsp;&nbsp;&nbsp;&nbsp;&nbsp;Promene na Jijou bile su slika u ogledalu promena koje su sada u toku na samoj Zemlji, gde gramatike stare milijardu godina potiskuju ljudsku kulturu prema većem stupnju sređenosti. U oba slučaja, međutim, jezik dobija snagu od toga što jedna strana ima maltene potpun monopol na znanje.
<BR>&nbsp;&nbsp;&nbsp;&nbsp;&nbsp;To je ona svima poznata ironija. Sari je, međutim, bila poznata još jedna, zasnovana na njenoj neobičnoj lingvističkoj teoriji o šest naroda Jijoa; teoriji toliko jeretičkoj da, u poređenju sa njom, čak i Larkovi stavovi izgledaju kao najklasičnije pravoverje.
<BR>&nbsp;&nbsp;&nbsp;&nbsp;&nbsp;Možda je već odavno došlo vreme da se ja vratim u Biblos, pomisli ona. Da podnesem izveštaj o svom radu... i da se suočim sa svim onim stvarima kojih se bojim.
<BR>&nbsp;&nbsp;&nbsp;&nbsp;&nbsp;Zanet u iste stvari kao i njegovi drugari mašinisti, Neznanac je izgledao srećan. Nadzirala ga je, iz invalidskih kolica sa velikim točkovima, Arijana Fu. Zato je Sara izišla iz bučnog mašinskog odeljenja i pošla ka pramcu, gde je 'Gofer' svojim silovitim zaletom sekao gustu izmaglicu. Kroz dronjke izmaglice ponekad su se mogli videti, na jugu i istoku, vrhovi Rimera, koje je zora postepeno obasjavala. Oblast u kojoj će biti izrečena presuda o sudbini šest naroda.
<BR>&nbsp;&nbsp;&nbsp;&nbsp;&nbsp;Kako će se Lark i Dver iznenanditi kad me vide! - pomisli ona.
<BR>&nbsp;&nbsp;&nbsp;&nbsp;&nbsp;Oh, da, verovatno će početi da se dernjaju da je trebalo da ja ostanem kod kuće, u bezbednosti. Odgovoriću im da ja imam svoj posao, jednako važan kao što je njihov, i da ne bi trebalo da prave toliku razliku između polova. Svi troje ćemo se svojski truditi da ne pokažemo koliko smo srećni što vidimo jedni druge.
<BR>&nbsp;&nbsp;&nbsp;&nbsp;&nbsp;Ali pre toga, mudra Fu želi ovo 'uzgredno putovanje' da bi proverila neke svoje zamisli o Neznancu. Ne obazire se na Sarinu nagonsku želju da zaštiti ranjenika od svakog daljeg uplitanja u njegovu sudbinu.
<BR>&nbsp;&nbsp;&nbsp;&nbsp;&nbsp;To su nagoni koji su me već uvukli u dovoljno nevolja. Zar nije vreme da ih svedem na neku razumniju meru?
<BR>&nbsp;&nbsp;&nbsp;&nbsp;&nbsp;U jednom prastarom tekstu pominjala se takva sklonost kao 'manija negovanja'. Možda je to izgledalo vrlo 'cakano' kad je ona bila devojčica i kad je negovala razna ranjena stvorenja iz šume. Možda sad nikakvih problema ne bi bilo da je Sara išla putanjom normalnom za jijoanske žene: da su sad oko nje deca i premoreni muž-seljak, i da je svi vuku na svoju stranu, zahtevaju njenu pažnju. Zašto je morala da se opredeli za sublimaciju svojih materinskih nagona? Doduše, ne bi joj ostalo mnogo slobodnog vremena za druge stvari koje nju zanimaju; ne bez svih onih kućnih uređaja koji domaćici mogu toliko vremena da uštede, ali koji postoje samo kao privlačni opisi u teranskim pričama iz davnina, koji bude žudnju. Iako ne mnogo lepa niti po ma čemu izuzetna, Sara je osećala da bi bila uspešna u takvom, skromnom životu i da bi donela sreću nekom jednostavnom, časnom čoveku.
<BR>&nbsp;&nbsp;&nbsp;&nbsp;&nbsp;Da, kad bi jednostavan život bio ono što ja želim.
<BR>&nbsp;&nbsp;&nbsp;&nbsp;&nbsp;Sara pokuša da zbaci sa sebe ovaj talas samoposmatranja. Bilo je sasvim jasno zbog čega oseća 'prpu'.
<BR>&nbsp;&nbsp;&nbsp;&nbsp;&nbsp;Biblos. Središte ljudskih strahova i nada, i ljudske moći, gordosti i sramote, mesto na kome je ona svojevremeno našla ljubav - ili samo varku da je voljena - a onda izgubila i to. Grad u kome je mogla lako dobiti 'drugu priliku', ali je panično pobegla od toga. Nigde drugde nije osetila takve razmahe klatna između radosne opuštenosti i klaustrofobije; između nade i straha.
<BR>&nbsp;&nbsp;&nbsp;&nbsp;&nbsp;Da li će Biblos još stajati, kad zaokrenemo za poslednju rečnu okuku? - pomisli ona.
<BR>&nbsp;&nbsp;&nbsp;&nbsp;&nbsp;Ili je kameni krov već pao...
<BR>&nbsp;&nbsp;&nbsp;&nbsp;&nbsp;Njen um poče uzmicati od nepodnošljivog. Sara izvuče iz ranca nešto drugo čime će zabaviti misli. Rukopis njenog drugog stručnog rada o jijoanskom jeziku. Vreme je, takođe, da ona razmisli šta da kaže mudracu Buneru i drugima ako se suoči sa njima.
<BR>&nbsp;&nbsp;&nbsp;&nbsp;&nbsp;Šta sam radila? Pokazivala na papiru da haos može biti jedan oblik napretka. Da i buka može biti informativna.
<BR>&nbsp;&nbsp;&nbsp;&nbsp;&nbsp;To će biti kao da im kažem da mogu dokazati da je belo crno, i da je gore dole!
<BR>
<BR>&nbsp;&nbsp;&nbsp;&nbsp;&nbsp;Postoje dokazi da su u davnoj prošlosti Zemlje, kad su zemaljska plemena bila nomadska ili predpoljoprivredna, jezičke grupe bile, većina njih, kruće ustrojene nego kasnije. Na primer, zemaljski učenjaci pokušali su da rekonstruišu proto-indoevropski jezik, polazeći (u prošlost) od latinskog, sanskrita, grčkog i nemačkog; dobili su jedan prajezik, vrlo strogo organizovan, sa mnogo padeža i deklinacija. Jedan sklop zasnovan na pravilima, kojim bi se ponosila svaka galaktička gramatika.
<BR>
<BR>&nbsp;&nbsp;&nbsp;&nbsp;&nbsp;Na margini Sara sad dopisa nešto što je nedavno pronašla u svojim materijalima za čitanje: jedan od jezika severnoameričkih Indijanaca, i to Čerokija, imao je čak sedamdeset ličnih zamenica - načina da se kaže 'ja, ti, on, ona, ono, mi, vi, oni, mene, meni, tebe, tebi, nas, njih...' i tome slično, sve u zavisnosti od konteksta i ličnih odnosa. Kao u današnjem galaktičkom šestom jeziku.
<BR>
<BR>&nbsp;&nbsp;&nbsp;&nbsp;&nbsp;Po mišljenju nekih komentatora, ovo nagoveštava da su ljudi nekad imali pokrovitelje koji su počeli raditi sa zemaljskim čovekolikim majmunima i uzdigli ih. Takvi nastavnici su, navodno, izmenili naša tela i mozgove i naučili nas strogoj logici, a za to su im služili jezici skrojeni prema našim potrebama.
<BR>&nbsp;&nbsp;&nbsp;&nbsp;&nbsp;Onda smo ostali bez svojih vodiča. Sopstvenom krivicom? Ili su nas napustili? Ne zna se.
<BR>&nbsp;&nbsp;&nbsp;&nbsp;&nbsp;Potom je, po toj teoriji, došlo do devolucije svih zemaljskih jezika, koji su se postupno spustili ka onim majmunolikim mumlanjima kojima su se naši preci služili i pre uzdizanja. U vreme kad su oni poletali ka Jijou, galaktički savetnici su zahtevali da angliski i drugi 'vučji' jezici budu napušteni, i da ljudska bića pređu na neke druge jezike, podobne za razumna bića.
<BR>&nbsp;&nbsp;&nbsp;&nbsp;&nbsp;Argumenti na kojima su oni zasnivali ove zahteve mogu se ilustrovati igrom pokvarenih telefona.
<BR>&nbsp;&nbsp;&nbsp;&nbsp;&nbsp;Uzmemo desetak igrača i damo im da sednu u krug. Jednome od njih prošapućemo složenu rečenicu, on je zatim prošapuće onom do sebe, i tako dalje. Pitanje glasi: posle koliko ovakvih ponavljanja će original biti izgubljen zbog svakojakih zabuna i omaški u govoru? Odgovor: u angliskom, buka može početi da se ubacuje već na samom početku. Posle samo nekoliko ponavljanja, razna vesela izobličenja mogu se uveliko pojaviti.
<BR>&nbsp;&nbsp;&nbsp;&nbsp;&nbsp;Ovaj isti opit daje drugačije ishode u rosijskom i u nihanskom, ljudskim jezicima kod kojih se i sad zahteva potpuno slaganje u rodu, broju i padežu, vremenu i drugim osobinama. Ako se u rosijskom telefonskom razgovoru pojavi greška, izmenjena reč postaje vrlo upadljiva po svojoj pogrešnosti, a sagovornik je često ispravi i ne razmišljajući.
<BR>&nbsp;&nbsp;&nbsp;&nbsp;&nbsp;U čistim galaktičkim jezicima, igra pokvarenih telefona može se produžavati tako da poruka putuje ceo dan kroz veoma dugačak red sagovornika koji šapuću jedan drugome, i da na kraju bude sasvim ista, bez i jedne greške. Naravno da je i sama zamisao ovakve igre bila u pet galaksija nepoznata sve dok nisu stigla ljudska bića.
<BR>
<BR>&nbsp;&nbsp;&nbsp;&nbsp;&nbsp;Sara je brzo prepoznala takozvani 'Šenonov kod', tako nazvan po jednom zemaljskom pioniru informativne tehnologije koji je pokazao kako poruke, naročito kodirane, mogu da se rekonstruišu čak i posle velikog prodora statičkog šuma; ta istraživanja bila su od ključnog značaja za digitalni govor i transmisiju podataka, u predkontaktnom ljudskom društvu.
<BR>&nbsp;&nbsp;&nbsp;&nbsp;&nbsp;Indoevropski jezik bio je logičan, pomisli ona. Bio je otporan na greške, kao što jesu i galaktički jezici koji kompjuterima odgovaraju daleko bolje nego haotični angliski.
<BR>&nbsp;&nbsp;&nbsp;&nbsp;&nbsp;Po mišljenju mnogih, ovo znači da je indoevropski jezik nastao zahvaljujući uticaju pokrovitelja koji su doleteli u nekoj davnoj, maglovitoj prošlosti. Ali sada, gledajući Neznanca kako veselo opšti, mumlanjem i pokretima ruku, sa mašinistima na ovom parobrodu, Sara se podseti jedne činjenice.
<BR>&nbsp;&nbsp;&nbsp;&nbsp;&nbsp;Nisu govornici indoevropskog jezika izmislili kompjutere. Nisu ih izmislili ni govornici ijednog od sadašnjih odličnih galaktičkih jezika. Svi ti zvezdani bogovi dobili su računare već gotove, od nekog starijeg, kao nasleđe.
<BR>&nbsp;&nbsp;&nbsp;&nbsp;&nbsp;U celokupnoj novijoj istoriji pet galaksija, samo jedan narod je nezavisno i samostalno izmislio kompjutere - i gotovo sve drugo što je potrebno za zvezdoplovni život - polazeći ni od čega.
<BR>&nbsp;&nbsp;&nbsp;&nbsp;&nbsp;Narod koji je govorio rosijskim jezikom, i nihanskim, i francuskim, i, naročito, prethodnikom angliskog, divljim i nedisciplinovanim engleskim.
<BR>&nbsp;&nbsp;&nbsp;&nbsp;&nbsp;Da li su to postigli uprkos svom haotičnom jeziku? - pomisli ona.
<BR>&nbsp;&nbsp;&nbsp;&nbsp;&nbsp;Ili upravo zahvaljujući njemu?
<BR>&nbsp;&nbsp;&nbsp;&nbsp;&nbsp;Gospodari njenog esnafa smatraju da ona juri za utvarama; da joj je to samo razonoda, način da izbegne svoje obaveze.
<BR>&nbsp;&nbsp;&nbsp;&nbsp;&nbsp;Sara je, međutim, slutila nešto. Osećala je, intuicijom, da je na tragu nečeg stvarnog. Prošlost i sadašnjost sadržali su elemente koji će odlučiti o daljoj sudbini šest naroda.
<BR>&nbsp;&nbsp;&nbsp;&nbsp;&nbsp;Ako ona nije već odlučena.
<BR>
<BR>&nbsp;&nbsp;&nbsp;&nbsp;&nbsp;Zora se brzo prosipala sa rimerskih planinskih vrhunaca. Nastaviti sada plovidbu 'Gouferom', a nastavili su, značilo je otvoreno pogaziti naređenja mudraca. Ali niko se nije usudio da to kaže kapetanu, u čijim je očima svetlucalo ludilo.
<BR>&nbsp;&nbsp;&nbsp;&nbsp;&nbsp;To sigurno uhvati one koji suviše dugo borave u blizini ljudskih bića, pomisli Sara. Parobrodi imaju u svojoj posadi jednak broj ljudi (muškaraca i žena) kao i Huniša; to je potrebno zato što mora neko da radi oko parne mašine. Grauf-fu, njihov navigator i ujedno gospodar broda, poznavao je ovu reku, imao je za nju pouzdane nagone koji su proisticali iz njegovog nasleđa. Prihvatio je mnoge manire sa Zemlje, kao što je nošenje pletene kape na krznatoj glavi i odbijanje dimova iz lule koja se puši ne mnogo manje nego dimnjak parobroda. Sada, dok je kapetan kroz izmaglicu zore zurio napred, njegove krševite crte lica izgledale su kao ilustracija za neku pripovest o pomorskim pustolovinama, nešto sa polica biblioteke u Biblosu; pripovest o piratima starih vremena. Bilo je to lice koje odiše samopouzdanjem, lice naviklo na opasnosti.
<BR>&nbsp;&nbsp;&nbsp;&nbsp;&nbsp;Grauf-fu okrete glavu, primeti da ga Sara gleda i zatvori jedno oko. To njegovo namigivanje izgledalo je vrlo lukavo.
<BR>&nbsp;&nbsp;&nbsp;&nbsp;&nbsp;Oh, nemoj sad glumiti, pomisli ona, očekujući da taj Huniš pljune preko ograde u vodu i kaže nešto u stilu: "'Ajmo brže navigavat. Punon paron naprid!"
<BR>&nbsp;&nbsp;&nbsp;&nbsp;&nbsp;Umesto toga, gospodar 'Goufera' izvuče lulu iz usta i pokaza njenom drškom napred.
<BR>&nbsp;&nbsp;&nbsp;&nbsp;&nbsp;"Biblos", reče on dubokim huniškim glasom nalik na režanje lava, sa nekim slanim primorskim naglaskom. "Dve krivine ispred nas. Hrrrmmm... Ceo jedan dan brže nego što si ti očekivala da ćeš stić."
<BR>&nbsp;&nbsp;&nbsp;&nbsp;&nbsp;Sara pogleda uz reku. Dragocen dan, pomisli ona. Vremena ima još samo malo.
<BR>&nbsp;&nbsp;&nbsp;&nbsp;&nbsp;Razaznavala je, u početku, samo Večitu močvaru, na levoj strani, koja se od te obale proteže, neprohodna, sve do reke Roni; ogromna, sa živim peskom na bezbroj mesta, tako da se na kopnenom putu do Tareka moralo praviti to veliko zaobilaženje. Na desnoj strani počinjala je ogromna Varilska ravnica; nekoliko putnika iskrcalo se ranije, sa naumom da sebi nađu suvozemni prevoz do raznih odredišta u ravnici. U jednom takvom brzom karavanu bili su portretista Blor i jedna mala eksplozerka koja je nosila neke depeše za svoj esnaf. Oboje tako maleni, da su lako mogli jahati na magarcima po ceo dan i, uz nešto sreće, stići na Livadu okupljanja za tri dana jahanja. Na tom istom mestu zvanom 'Kandu pristanište' iskrcali su se Priti i Pzora, da zakupe zaprežna kola i čekaju, za slučaj da Neznanca treba odvesti pred mudrace - a o tome će odluka biti doneta tek sad, u Biblosu.
<BR>&nbsp;&nbsp;&nbsp;&nbsp;&nbsp;Magla se razilazila. Na desnoj strani od broda ukazivao se sve jasnije jedan kameni zid koji se uzdizao iz vode i postajao, iz dure u duru, sve viši. Bila je to već prava litica, i to svetlucava, maltene staklasta, kao da joj ni erozija ni samo vreme ne mogu ništa. Žestoke rasprave da li je prirodnog ili bujurskog porekla nisu prestajale.
<BR>&nbsp;&nbsp;&nbsp;&nbsp;&nbsp;Kad je Ulgor rekla da bi građani sela Dolo mogli videti plamen zapaljenih knjiga, mislila je i na odsjaje plamena koji bi se odražavali u ovim maltene ogledalskim liticama. Pre dva veka, naseljenici u Dolou zaista su videli taj prizor, jeziv i kad se gleda iz velike daljine. Bila je to katastrofa, koja se nikada kasnije nije ponovila u tom obimu; gora od masakra u Tolonu, gora od zasede koju je Uk-ran namestila Drejku starijem u Zalivu krvi.
<BR>&nbsp;&nbsp;&nbsp;&nbsp;&nbsp;Ali ovog puta ne videsmo vatru, pomisli Sara.
<BR>&nbsp;&nbsp;&nbsp;&nbsp;&nbsp;Ipak, bilo je napeto sve dok brod na oplovi i poslednju rečnu okuku...
<BR>&nbsp;&nbsp;&nbsp;&nbsp;&nbsp;Sara odahnu silno. Arhiv stoji, pomisli ona.
<BR>&nbsp;&nbsp;&nbsp;&nbsp;&nbsp;Zurila je u građevine neko vreme, poneta osećanjima, onda je požurila na krmu da pozove Neznanca i Arijanu Fu. Oboje će želeti da vide ovo.
<BR>
<BR>&nbsp;&nbsp;&nbsp;&nbsp;&nbsp;Tvrđava je to bila, zamak; neprobojan, izdubljen u planini, alatima koji više ne postoje. Bili su to alati slični onima što ih imaju bogovi sa zvezda; bačeni su u morske dubine ubrzo posle iskopavanja ovog uporišta u kamenu. Ove citadele znanja.
<BR>&nbsp;&nbsp;&nbsp;&nbsp;&nbsp;Jedan granitni obronak planine stršao je i sad, kako ga je priroda stvorila, iz litice u reku, kao ispružen prst; zato je na tom mestu reka Bibur bila prisiljena da napravi tako jaku krivinu. Iz vazduha je taj obronak verovatno izgledao otprilike isto kao i uvek; bliske krošnje prikrivale su otvorene, atrijumske prostore, puštale samo odmerene količine svetlosti u dvorišta i 'šumarke za čitanje'. Ali sa palube 'Goufera', koji se privezao za jedan mali gat, videlo se da ispod krošnji postoje upečatljivi odbrambeni bedemi, a onda red za redom masivnih, izvajanih stubova koji pridržavaju gornji šumoviti plato da ne padne u veštački izdubljenu ogromnu šupljinu već da joj posluži kao krov.
<BR>&nbsp;&nbsp;&nbsp;&nbsp;&nbsp;U unutrašnjosti ove prekomerne pećine nalazile su se drvene zgrade koje su štitile svoju dragocenu sadržinu od kiše, vetra i snega - od svega osim pakla koji je svojevremeno opustošio južni kraj biblioteke ostavljajući samo pepeo i propast. Za samo jednu noć izgorela je, tada, čak trećina mudrosti koju je ostavilo Veliko štampanje; pretvorila se u dim i očaj.
<BR>&nbsp;&nbsp;&nbsp;&nbsp;&nbsp;I to upravo ona odeljenja koja bi bila najkorisnija danas, pomisli Sara. Ona posvećena galaktičkom društvu, njegovim mnogobrojnim rasama i klanovima. Ono što je preostalo daje samo naznake o složenim biološko-socijalno-političkim odnosima koji fluktuiraju kroz pet galaksija.
<BR>&nbsp;&nbsp;&nbsp;&nbsp;&nbsp;Uprkos krizi u kojoj su se Jijoanci sada nalazili, zora je izmamila kolonu hodočasnika iz gostinskih spavaonica u obližnjim selima posakrivanim ispod šumskog zelenila; bili su to učenjaci koji krenuše zajedno sa putnicima iz 'Goufera' uzlaznom krivudavom strminom prema glavnoj kapiji. Studenti Treki i G'keki zastajali su na odmorištima da uhvate dah. Crveni Gheueni iz dalekog mora zastajali su iz drugog razloga, da se poprskaju slanom vodom po kupoli na svojim leđima. Ulgor i Blejd su ih široko zaobilazili.
<BR>&nbsp;&nbsp;&nbsp;&nbsp;&nbsp;U suprotnom smeru od ove kolone posetilaca, nizbrdo, išao je karavan magaraca. Sanduci voskom zapečaćeni govorili su svoju priču.
<BR>&nbsp;&nbsp;&nbsp;&nbsp;&nbsp;Nastavlja se evakuacija, pomisli Sara. Bibliotekari koriste zastoj koji nastaje zbog taktike odugovlačenja kojom se služe mudraci.
<BR>&nbsp;&nbsp;&nbsp;&nbsp;&nbsp;Da li će ona, kad uđe, unutra videti samo prazne police kako se pružaju koliko god vid seže u daljinu?
<BR>&nbsp;&nbsp;&nbsp;&nbsp;&nbsp;Nemoguće! - pomisli Sara. Čak i ako bi uspeli da zapakuju stotine hiljada knjiga, gde bi ih preneli? Gde smestili?
<BR>&nbsp;&nbsp;&nbsp;&nbsp;&nbsp;Neznanac je navaljivao da baš on gura Arijanina invalidska kolica uzbrdo, možda iz poštovanja, ili da pokaže koliko je odmakao njegov fizički oporavak. Zaista, njegova 'pirgasto' tamna koža sada je sijala od zdravlja, njegov smeh bio je bučan, dubok i srdačan. Kako su prilazili bliže, zadivljeno je gledao moćne bedeme tvrđave, pokretni most preko odbrambenog rova, rešetku sa šiljcima nadole zvanu 'portkulis' koja se mogla spustiti da zatvori kapiju tvrđave, i milicionere koji su čuvali zdanje. Umesto da bude tek poneki, kao što je Sara pamtila iz ranijih dana, sad su mnogobrojni branioci stajali ili se šetkali iza zupčastih grudobrana, opremljeni kopljima, lukovima i strelama, i arbalestima.
<BR>&nbsp;&nbsp;&nbsp;&nbsp;&nbsp;Arijana je izgledala zadovoljna Neznančevim reakcijama, bacala je ka Sari poglede koji su to pokazivali.
<BR>&nbsp;&nbsp;&nbsp;&nbsp;&nbsp;On nikada ranije nije bio ovde, pomisli Sara. Čak i te rane koje je zadobio nisu mogle izbrisati uspomenu tako živu kao što je Biblos. Ili je on neki seljak iz najudaljenijeg, najzaostalijeg ljudskog naselja, ili...
<BR>&nbsp;&nbsp;&nbsp;&nbsp;&nbsp;Prođoše kroz poslednji odbrambeni zid, i Neznanac se zapanjeno zagleda u zgrade same Arhive. Drvena zdanja, ali izgrađena da liče na slavne zgrade iz obožavane prošlosti Zemlje - Partenon, zamak Edo, čak i jedan minijaturni Tadž Mahal čiji su se minareti pretapali u četiri teška stuba za pridržavanje kamene tavanice iznad svega toga. Očigledno, osnivači su imali naklonost ka dramskoj ironiji, jer sva ta davna zdanja na Zemlji bila su podizana sa namerom da traju, da što duže pružaju svoj uzaludni otpor zubu vremena, dok su ove jijoanske imitacije imale suprotnu namenu - da posluže jednoj svrsi i da onda nestanu kao da ih nikad nije bilo.
<BR>&nbsp;&nbsp;&nbsp;&nbsp;&nbsp;Ali čak i takvo postojanje smetalo je nekim ljudima.
<BR>&nbsp;&nbsp;&nbsp;&nbsp;&nbsp;"Oholost!" mumljao je Jop, farmer sa drveta, koji se opredelio da pođe kad je saznao da se priprema ovaj pohod. "Sve ovo mora da nestane, ako hoćemo ikada blagosloveni postati."
<BR>&nbsp;&nbsp;&nbsp;&nbsp;&nbsp;"Proticanjem vremena, nestaće, sigurno", reče Arijana Fu i klimnu glavom. Nije razjasnila šta tačno znače te njene reči 'proticanjem vremena'; a mogle su da znače, naravno, sledeće nedelje, ili kroz hiljadu godina.
<BR>&nbsp;&nbsp;&nbsp;&nbsp;&nbsp;Sara vide neke ljude kako razmazuju svežu glinu preko rupa u samoj osnovi nekoliko velikih stubova. Ovi rade isto kao naši kod kuće, pomisli ona. Eksplozeri postavljaju naboje, da sve bude spremno.
<BR>&nbsp;&nbsp;&nbsp;&nbsp;&nbsp;I protiv svoje volje okrenula se da pogleda one koji su išli sasvim na začelju njihove skupine, iza Jopa. Ta dvojica poslednjih putnika sa 'Goufera' bili su mladi Jomah, Henrikov sin, i njegov ujak Kurt. Stariji od te dvojice eksplozera saginjao se da prstom pokaže mlađem pojedine tačke u konstrukciji stubova. Zatim je šakama dočaravao tumbanje granitnih blokova. Sara se zapita da li Neznanac, dok zadivljeno i srećno zuri oko sebe, ima ikakvu predstavu o tome kako bi malo bilo potrebno pa da se sve ovo pretvori u ruševine koje se ni po čemu ne bi razlikovale od stotina drugih građevina što su ih Bujuri ostavili za sobom kad su odlazili, a planetu prepuštali opet prirodi.
<BR>&nbsp;&nbsp;&nbsp;&nbsp;&nbsp;Sara oseti da joj se vraća ona stara napetost u plećima. Njeni prvi studentski dani u Biblosu nisu bili laki. Čak i kad je nosila knjige sa sobom gore, navrh Biblosa, da čita u senci nekog garu drveta koje ju je podsećalo na njen dom, nikako se nije uspevala osloboditi osećanja da bi ceo plato mogao da se zatrese i sruši ispod nje. Neko vreme, te nervozne fantazije ugrožavale su, čak, i nastavak njenih studija - a onda se pojavio Jošu.
<BR>&nbsp;&nbsp;&nbsp;&nbsp;&nbsp;Sarino lice se malo trže od nelagodnosti. Znala je da će joj se sve ovo vratiti ako dođe opet u Biblos. Sve te uspomene.
<BR>&nbsp;&nbsp;&nbsp;&nbsp;&nbsp;"Ništa ne traje zauvek", dodade Jop, dok su se približavali Atinskom portalu središnje dvorane. Nije ni slutio koliko su te njegove reči, kao žaoka, pogodile ono što je Sara mislila o svom privatnom životu.
<BR>&nbsp;&nbsp;&nbsp;&nbsp;&nbsp;Arijana se saglasi. "Ifni je u tom pogledu vrlo odlučna. Ništa ne može odoleti boginji promene."
<BR>&nbsp;&nbsp;&nbsp;&nbsp;&nbsp;Možda je Arijana htela da to zazvuči ironično, ali Sara nije razumela u čemu bi mogla biti poenta takve ironije. Nije imala ni volje da razmišlja o takvim stvarima, odveć je bila zadubljena u svoje uspomene. Približavali su se divovskim dvokrilnim vratima. Ta vrata su Gheueni izgrizli od najkvalitetnijeg drveta, bio je to poklon od cele gheuenske rase. Okovana su urskom bronzom, lakirana trečkim sekretima, obojili su ih umetnici G'keki. Umetničko delo deset metara visoko, koje izražava, svojom kitnjastom simbolikom, onu vrednost koja je svima najdragocenija; najnovije, najbolje i najteže dostignuto ostvarenje jijoanske zajednice izgnanika.
<BR>&nbsp;&nbsp;&nbsp;&nbsp;&nbsp;Veliki mir.
<BR>&nbsp;&nbsp;&nbsp;&nbsp;&nbsp;Ovog puta Sara je jedva primetila Neznančeve zadivljene reakcije. Nije mogla deliti njegovo zadovoljstvo. U ovoj biblioteci ona je, sada, osećala samo žalost.
</P></TD></TR></TABLE>
<P class="next">
<A HREF=p72.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
