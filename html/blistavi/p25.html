<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Ko bi pomislio da robot može ispoljiti iznenađenje? Pa ipak, nismo li uočili jedan nepogrešivo prepoznatljiv trzaj unazad, maleno uzmicanje, koje je nastupilo kao reakcija na Vubenovu žestoku laž? On je to izmislio i 'tresnuo' u trenutku, a pomogli su mu Ur-jah i Lester, dve osobe koje su tako hitrog uma da se zbog toga i sve druge toplokrvne rase ponose.
<BR>&nbsp;&nbsp;&nbsp;&nbsp;&nbsp;Već prvi naši Spisi, nekih skromnih desetak kiloreči ugraviranih na šipke od polimera, koje napraviše prvi g'kečki naseljenici, upozoravali su na to da zla kob može na nekoliko raznih načina da se sruči sa neba. Nove spise dodali su glaveri - tada, Glaveri, razumni - zatim Huniši, pa Gheueni; svaka rasa je ljubomorno čuvala svoje spise samo za sebe, ali kako se Zajednica ipak obrazovala, makar i lagano, Spisi postadoše zajedničko blago. Najzad su došli ljudski 'septi' i zasuli nas pravom poplavom hartije. Ovaj njihov dar doveo je do razdoblja koje se zove 'veliko štampanje'. Ali ni veliko štampanje nije moglo predvideti sve eventualnosti.
<BR>&nbsp;&nbsp;&nbsp;&nbsp;&nbsp;Smatralo se da bi lako moglo biti da galaktički Instituti, čija je dužnost da sprovode ovakve karantine, jednog dana otkriju da smo se mi ovde zavukli. Ili bi divovske krstarice velikih pokroviteljskih klanova mogle otkriti naš prekršaj i objaviti ga svima, ako i kad veliko oko Izmunuti prestane da izbacuje oblake čestica koje nas skrivaju.
<BR>&nbsp;&nbsp;&nbsp;&nbsp;&nbsp;Pomišljali smo i na druge mogućnosti. Šta raditi ako veliki globularni brodovi Zanga, rase koja diše vodonik, počnu da nadleću naše gradiće i zasipaju ih zamrzavajućim isparenjima, ogorčeni zbog našeg prestupa? Raspravljali smo i o toj mogućnosti, i o drugim mogućim krizama, zar ne, prstenovi moji?
<BR>&nbsp;&nbsp;&nbsp;&nbsp;&nbsp;Ali smo vrlo malo ili nimalo razmišljali o ovom što se najzad ostvarilo - o pristizanju odmetnika.
<BR>&nbsp;&nbsp;&nbsp;&nbsp;&nbsp;Ako bi neki kriminalci dolutali na Jijo, mislili smo mi, zašto bi nam saopštavali svoje prisustvo? Mogli bi uzeti ceo ovaj svet i prosejavati ga kroz svoje sito u potrazi za raznim bogatstvima. Ne bi morali obratiti nimalo pažnje na straćare nekih bednih divljaka koji su duboko pali sa nekadašnjih visova slave i povukli se u jednu zabit Jijoa.
<BR>&nbsp;&nbsp;&nbsp;&nbsp;&nbsp;A ovi su uleteli pravo među nas, odvažno, zastrašujuće.
<BR>&nbsp;&nbsp;&nbsp;&nbsp;&nbsp;Robot izaslanik razmišljao je o Vubenovoj izjavi deset dura, a onda postavio samo jedno pitanje, ne mnogo opširno.
<BR>&nbsp;&nbsp;&nbsp;&nbsp;&nbsp;"Vaše prisustvo na ovom svetu, to je (pitanje) slučajnost?"
<BR>&nbsp;&nbsp;&nbsp;&nbsp;&nbsp;Pamtite li, prstenovi moji, kratkotrajno oduševljenje koje je prostrujalo kroz membrane kojima smo spojeni? Gospodari ovog robota ustuknuli su! Izvan svakog očekivanja, suprotno stvarnom odnosu snaga, izgubili su inicijativu, a mi smo je preuzeli, bar privremeno.
<BR>&nbsp;&nbsp;&nbsp;&nbsp;&nbsp;Vuben je ukrstio dve očne stabljike, znak učtivog i dostojanstvenog odbijanja da se spusti na takav nivo razgovora.
<BR>&nbsp;&nbsp;&nbsp;&nbsp;&nbsp;"Tvoje pitanje, insinuacija sumnje", rekao je robotu. "I ne samo sumnje. Nabacuje teško podozrenje o našoj prirodi.
<BR>&nbsp;&nbsp;&nbsp;&nbsp;&nbsp;Takvo podozrenje - može li se ono sklopiti oko vratova naših predaka poput okova?
<BR>&nbsp;&nbsp;&nbsp;&nbsp;&nbsp;Sumnja (pitanje) u neke strašne zločine?"
<BR>&nbsp;&nbsp;&nbsp;&nbsp;&nbsp;Kako je otporno bila sklopljena Vubenova mreža navođenja na pogrešne tragove. Kao mreža mulk-paukova. Ništa on nije poricao, niti kazao nijednu otvorenu laž. Ali kako je vešto nabacio implikacije!
<BR>&nbsp;&nbsp;&nbsp;&nbsp;&nbsp;Mašina zabrza da odgovori na ovo. "Oproštaj za (nenamerne) uvrede, mi molimo", reče. "Potomci brodolomnika mislimo da ste. Brod uklete sudbine nosio je (mora biti) kombinovanu posadu vaših predaka. Idući po nekom plemenitom zadatku, srušio se, ne sumnjamo."
<BR>&nbsp;&nbsp;&nbsp;&nbsp;&nbsp;Da sad oni debelo lažu - to mi nismo sumnjali nimalo.
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
