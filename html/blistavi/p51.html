<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RETI
<P>&nbsp;&nbsp;&nbsp;&nbsp;&nbsp;U šatoru znatno manjem, i dronjavijem, na nekom tajnom udaljenju od istraživačke stanice, Reti se baca na asuru ispletenu od trske, počinje po njoj tući obema pesnicama.
<BR>&nbsp;&nbsp;&nbsp;&nbsp;&nbsp;"Smradovi jedni. Sve je to trulo i kvarno. Kvarno, kvarno, kvarno!"
<BR>&nbsp;&nbsp;&nbsp;&nbsp;&nbsp;Ima ona dobrih razloga da se ovako bacaka u gnevu i samosažaljenju. Onaj lažovčina, Dver, on je njoj pričao da su mudraci dobri i pametni. Pokazalo se da su ogavni!
<BR>&nbsp;&nbsp;&nbsp;&nbsp;&nbsp;Ali nije se pokazalo odmah na početku. Na početku, njene nade su šiknule uvis kao gejziri u njenom kraju, u vrelim Sivim brdima. Lester Kembel i ostali izgledali su tako ljubazni. Ublažili su njen strah da će biti kažnjena za zločin svojih pradedova koji se sastojao u tome što su odbegli krišom na istok, preko zabranjenih planina. Još pre nego što su počeli da joj postavljaju pitanja, pozvali su doktore da leče njene ogrebotine i opekotine. Reti nije ni na pamet palo da se plaši nepoznatih G'kekija i Trekija koji su rastvorili ploče mulk-tečnosti zalepnjene za njenu kožu, a zatim pomoću neke pene oterali parazite koji su njoj bili u kosi i na koži glave otkad ona zna za sebe. Bila je spremna da im oprosti kad su rekli da nema leka za ožiljke na njenom licu. Dobro, čak ni ti Nagibari nisu svemoćni, pa šta.
<BR>&nbsp;&nbsp;&nbsp;&nbsp;&nbsp;Od trenutka kad su ona i Lark došli čvrstim korakom na Livadu okupljanja, svi oko njih izgledali su strašno uzbuđeni i rasejani. U prvo vreme Reti je mislila da je to zbog nje, ali je uskoro postalo jasno da je zbog posetilaca sa neba!
<BR>&nbsp;&nbsp;&nbsp;&nbsp;&nbsp;Nije bitno. Ipak se osećala kao da je došla svojoj kući. Kao da je prihvata u zagrljaj jedna porodica mnogo veća i slađa od one prljave male bande u kojoj je Reti provela svih svojih četrnaest godina dosad. Četrnaest groznih godina.
<BR>&nbsp;&nbsp;&nbsp;&nbsp;&nbsp;Tako se osećala. Neko vreme.
<BR>&nbsp;&nbsp;&nbsp;&nbsp;&nbsp;Dok je nisu izdali.
<BR>&nbsp;&nbsp;&nbsp;&nbsp;&nbsp;Dok je mudraci nisu pozvali u paviljon od platna i saopštili joj svoju odluku.
<BR>&nbsp;&nbsp;&nbsp;&nbsp;&nbsp;"Dver je kriv za sve", gunđala je ona kasnije, utopljena u vruće osećanje nepravde. "On i njegov truli brat. Da sam samo uspela da se provučem preko planina neopažena. Niko me ne bi primetio u ovoj gužvi." Reti nije imala neku jasnu predstavu o tome šta bi radila posle. U njenom plemenu, matorci su pričali nejasne, mnogo puta prenošene priče o Nagibu. Možda bi ona mogla živeti u blizini nekog udaljenog seoca i biti korisna kao traperka. Ne bi ona njima bila važna kao donosilac hrane - Nagibari imaju da jedu koliko god im je volja - nego krzna; kupovali bi oni meka krzna od nje i ne bi suviše postavljali pitanja o njenom poreklu.
<BR>&nbsp;&nbsp;&nbsp;&nbsp;&nbsp;Dok je živela u Sivim brdima, takvi snovi pomagali su joj da pretrpi svaki sledeći mučenički dan. Ipak, možda nikad ne bi skupila hrabrost da beži od svog blatnjavog klana da nije videla pticu blistavu i divnu.
<BR>&nbsp;&nbsp;&nbsp;&nbsp;&nbsp;Koju su joj mudraci sada oduzeli!
<BR>&nbsp;&nbsp;&nbsp;&nbsp;&nbsp;"Mi smo ti zahvalni za ulogu koju si odigrala u donošenju ovog zagonetnog čudesnog predmeta nama", reče joj Lester Kembel pre, valjda, jedan sat, ako ne i manje. Krilata stvar ležala je raširena po stolu ispred njega. "Ali u međuvremenu je iskrsnulo nešto drugo, što je strahovito hitno. Nadam se da razumeš, Reti, zašto je postalo tako važno da se ti vratiš."
<BR>&nbsp;&nbsp;&nbsp;&nbsp;&nbsp;Da se vrati? U prvi mah nije mogla naterati sebe da shvati smisao te reči. Čudila se - šta li to reče čovek? - a čovek je pričao i pričao, mleo dalje.
<BR>&nbsp;&nbsp;&nbsp;&nbsp;&nbsp;Da se vrati?
<BR>&nbsp;&nbsp;&nbsp;&nbsp;&nbsp;Kod Jesa i Boma, razmetljivaca? Kod dvojice velikih, jakih lovaca koji neprestano prete svakome i kinje sve oko sebe? Oko logorske vatre stalno pričaju o nekim svojim opakim, malim pobedama koje pri svakom sledećem pričanju postaju sve veće. Vratiti se kod tih siledžija koji zapaljenim štapovima bodu svakog ko se usudi da im se usprotivi makar i na rečima?
<BR>&nbsp;&nbsp;&nbsp;&nbsp;&nbsp;Vratiti se u pleme gde majke gledaju kako polovina beba propadne od gladi i bede, i poumire? U tom plemenu to nije ni važno, jer se nove bebe rađ,aju i rađaju, i rađaju, to moraš sve dok ne postaneš baba, sva sasušena, a onda umreš, a još ti ni četrdeset godina nije? Umreti u onoj prljavštini i gladi!
<BR>&nbsp;&nbsp;&nbsp;&nbsp;&nbsp;Ljudski mudrac je mrmljao reči koje je verovatno trebalo da budu plemenite, umirujuće i logične. Ali je Reti prestala slušati.
<BR>&nbsp;&nbsp;&nbsp;&nbsp;&nbsp;Oni su naumili da nju pošalju nazad u ono pleme!
<BR>&nbsp;&nbsp;&nbsp;&nbsp;&nbsp;Mada bi prijalo, zaista, videti kakvo bi lice napravio Jes kad bi ona ušetala u logor, obučena fino, opremljena svim čudima koja se kod Šest naroda mogu nabaviti. Ali šta bi posle bilo s njom? Bila bi opet osuđena na taj grozan život.
<BR>&nbsp;&nbsp;&nbsp;&nbsp;&nbsp;Neću nazad. Ne vraćam se!
<BR>&nbsp;&nbsp;&nbsp;&nbsp;&nbsp;Posle te odluke, Reti se prevrnula na leđa, obrisala suze i razmislila šta sad da radi.
<BR>&nbsp;&nbsp;&nbsp;&nbsp;&nbsp;Mogla bi pokušati da ponovo pobegne i da nađe pribežište na nekom drugom mestu. Priča se da više ne vlada savršena sloga među tih šest rasa. Ona, Reti, do sada je slušala Kembelov zahtev da ne priča nikome o svom poreklu. Ali počinjala se pitati: šta ako bi neka klika među Urima ili Gheuenima pristala da plati za tu informaciju? Ili da zauzvrat pozove nju da živi kod njih?
<BR>&nbsp;&nbsp;&nbsp;&nbsp;&nbsp;Priča se, pomisli ona, da Uri ponekad dopuste nekom, posebno izabranom ljudskom biću da jaše na njihovim leđima. Nekome ko nije mnogo težak, a ima velike zasluge za Ure.
<BR>&nbsp;&nbsp;&nbsp;&nbsp;&nbsp;Pokuša da dočara sebi kakav bi to život bio među klanovima koji provode godine galopirajući i lutajući po ravnicama. Među njima jaše ona, sa vetrom u kosi.
<BR>&nbsp;&nbsp;&nbsp;&nbsp;&nbsp;Ili da se otisne na more, sa Hunišima? Postoje ostrva na koja nikad nijedno ljudsko biće nije kročilo, postoje leteće ribe i ploveće planine napravljene od leda. Kakva bi to pustolovina bila! Postoje i oni Trekiji u močvarama, koji...
<BR>&nbsp;&nbsp;&nbsp;&nbsp;&nbsp;Jedna nova misao prolete njenim umom. Još jedna, drugačija mogućnost koja joj se naglo otvorila. Toliko zapanjujuća, da Reti ostade nekoliko dura sasvim nepomična. Najzad više nije stezala pesnice; sad su joj šake bile otvorene. Posle nekog vremena ona se podiže u sedeći položaj, razmišljajući, sa sve većim uzbuđenjem, o jednoj mogućnosti daleko iznad svih ostalih ambicija koje je u životu imala.
<BR>&nbsp;&nbsp;&nbsp;&nbsp;&nbsp;Što je više razmišljala, to bolje je ta prilika izgledala.
</P></TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
