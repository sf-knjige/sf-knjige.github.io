<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Portretista ne zatraži ni da se odmori posle dugog, napornog putovanja od Kandu pristaništa. Baci se na posao, poče odmah pripremati materijale - kaustične hemikalije i tvrde metale koji su otporni na dejstvo vremena i zato sumnjivi pred zakonima Zajednice, ali upravo zbog toga i idealni za ucenu.
<BR>&nbsp;&nbsp;&nbsp;&nbsp;&nbsp;Drugi iz njegovog esnafa već su došli na Okupljanje da prodaju papirne fotografije posetilaca, starešina esnafa, pobednika sportskih - svakoga ko je taštinom svojom nagnan da čuva sliku sebe koja će potrajati samo jedan životni vek, možda dva, a onda se raspasti. Nekolicina tih veštih prodavaca slika ponudila je da fotografiše istražitelje, ali čemu? Portret na hartiji proizvedenoj da satrune i nestane, a ne da traje jedan eon. Bolje ne rizikovati da ih tuđini uhvate na delu i tako otkriju neke od naših skrivenih umetnosti.
<BR>&nbsp;&nbsp;&nbsp;&nbsp;&nbsp;Ali Arijana, Blor i mlada Sara Kulhan kao da su smislili nešto drugačije, zar ne, prstenovi moji? Iako umoran od puta, Blor poče odmah da nam pokazuje gordo jedan svoj dagerotip. Slika toliko precizna, da naprosto nije verovatno da takva može postojati. Sačuvana na metalu koji je kiselinom izgrizen na nekim mestima. Stara vekovima. Ur-jah opipava vernu sliku velike ratnice iz prošlosti, i sva drhti.
<BR>&nbsp;&nbsp;&nbsp;&nbsp;&nbsp;"Ako pokušamo ovo, tajnost je od bitnog značaja. Naši neprijatelji ne smeju znati koliko mali broj slika je napravljen", veli Fhun-dau. Ose privatničarke kruže, kruže oko našeg skrivenog šatora za dogovore, a komadići gorkih boja poleću sa njihovih svetlucavih krila.
<BR>&nbsp;&nbsp;&nbsp;&nbsp;&nbsp;"Nebeski bogovi moraju zamišljati da smo napravili već stotine ploča i bezbedno ih posakrivali daleko odavde, na tako mnogo mesta i tako duboko da ih oni nikada ne mogu sve pronaći."
<BR>&nbsp;&nbsp;&nbsp;&nbsp;&nbsp;"Istina to je", dodaje Vuben, čije stabljike sa očima upliću ples obazrivosti. "Ali još nečeg tu ima. Da bi ovo uspelo, portreti ne smeju naprosto prikazivati lica ljudskih zavojevača. Od kakve bi koristi to bilo kao dokaz, kroz milion godina? Moraju se na slici videti i mašine tuđina tih, i prepoznatljive tačke geografije Jijoa, kao i one ovdašnje životinje koje tuđini merkaju da ih možda ugrabe."
<BR>&nbsp;&nbsp;&nbsp;&nbsp;&nbsp;"I odeća njihova, tako drečava", ubaci Lester Kembel hitno. "Sva sredstva identifikacije koja će kazati da su to odmetnici. A ne pripadnici naših ljudi, ovih što na Jijou žive."
<BR>&nbsp;&nbsp;&nbsp;&nbsp;&nbsp;Svi se saglasimo sa tim poslednjim zahtevom, iako se čini da je uzaludan pokušaj ispunjenja takvog nečeg. Kako mogu na nekoliko ploča sa urezanim slikama biti iskazane i dokazane, za islednike iz budućnosti, razlike tako fine, da ih oni shvate dugo posle našeg nestanka?
<BR>&nbsp;&nbsp;&nbsp;&nbsp;&nbsp;Tražimo od Blora da se posavetuje sa našim agentima, imajući sve ove kriterijume na umu. Ako se išta korisno od ovoga ostvari, biće to čudo, zaista.
<BR>
<BR>&nbsp;&nbsp;&nbsp;&nbsp;&nbsp;Verujemo u čuda, zar ne, prstenovi moji? Danas je reug u našoj/mojoj telesnoj kesi izišao iz hibernacije. Budi se i Vubenov reug, a Vuben je naš govornik o paljenju. I drugi javljaju da se njihovi reuzi, usnuli, počinju nešto meškoljiti.
<BR>&nbsp;&nbsp;&nbsp;&nbsp;&nbsp;Može li se iole nade u tome nazreti? Ili se reuzi bude samo onako kako se to kod njih dešava u završnoj fazi teške bolesti, kad im predstoji da se uskoro sklupčaju i umru?
</P></TD></TR></TABLE>
<P class="next">
<A HREF=p73.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
