<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVER
<P>&nbsp;&nbsp;&nbsp;&nbsp;&nbsp;Staza preko Rimera bila je strma i izlomatana.
<BR>&nbsp;&nbsp;&nbsp;&nbsp;&nbsp;To nikada nije bilo od značaja prilikom Dverovih ranijih putovanja u divljinu istočnih predela - bili su to istraživački pohodi odobreni od mudraca - zato što je išao sam i nosio samo svoj luk, mapu i nekoliko najneophodnijih stvari. Prilikom prvog takvog pohoda, neposredno posle penzionisanja starog Falona, Dver se u silasku toliko oduševio da je potrčao niz planinu i bukvalno trkom, preskačući sa jednog nesigurnog uporišta na drugo, puštajući da ga gravitacija vuče vrtoglavo napred, 'sleteo' sa Rimerskih gora u istočne ravnice zaogrnute izmaglicom; i još podvriskivao i dernjao se usput.
<BR>&nbsp;&nbsp;&nbsp;&nbsp;&nbsp;Ništa od toga, ovog puta. Nimalo oduševljenja. Ni govora o takmičenju njegove mladosti i veštine protiv upornog zagrljaja planete. Ovo je bio posao sasvim trezven, on je morao ubediti i pridobiti dvanaest teško natovarenih magaraca da se penju stazom gde su oslonci ispod nogu često bili nepouzdani. Za ovo je bilo potrebno strpljenje, ali i čvrstina, da bi se savladali nastupi tvrdoglavosti koji su kod tih životinja česti. Pitao se kako urski trgovci postižu da taj posao izgleda lagan. Samo se oglase onim svojim oštrim, kratkim zvižducima, i ceo njihov karavan magaraca krene.
<BR>&nbsp;&nbsp;&nbsp;&nbsp;&nbsp;I šta, navodno su ovi stvorovi sa Zemlje? - mislio je, izvlačeći još jednog magarca koji je upao u nevolju. Dver nije bio osobito zagrejan za zamisao da je u bliskom genetskom srodstvu sa takvim bićima.
<BR>&nbsp;&nbsp;&nbsp;&nbsp;&nbsp;Ali imao je i nekoliko ljudi koje je takođe morao voditi, kao dobar pastir, kroz ovu divljinu.
<BR>&nbsp;&nbsp;&nbsp;&nbsp;&nbsp;Moralo se priznati, iskrenosti radi, da je izbor tih ličnosti mogao biti i mnogo gori. Danel Ozava bio je već iskusan šumar, a i dve žene koje su išle sa njima bile su jake, i svaka je raspolagala nekim svojim, jedinstvenim veštinama. Ali ništa na pitomini Nagiba nije se moglo porediti sa ovim kozjim stazama. Dver je posle nekog vremena uvideo da, dok oni svi idu naprosto napred, on jedini ide i napred i nazad, od čela do začelja kolone, pomažući sad ovome, sad onome.
<BR>&nbsp;&nbsp;&nbsp;&nbsp;&nbsp;Nije znao šta ga više nervira, da li tupa ravnodušnost Lene Strong ili stidljivo prijateljsko držanje Jenin Vorli koja je često uspevala da mu pogleda u oči i osmehne se. Kad je trebalo odabrati ko će da ide, njih dve su se nametnule kao očigledno najbolje kandidatkinje, zato što su već bile na Okupljanju, na koje su i došle upravo da bi lobirale za svoju zamisao o 'turizmu' - nadajući se da će ih Dver podržati i da će mudraci odobriti redovno vođenje skupina 'izletnika' preko Rimerskih gora.
<BR>&nbsp;&nbsp;&nbsp;&nbsp;&nbsp;Bile su, drugim rečima, osobe pametne, ali sa suviše slobodnog vremena i pod preterano jakim uticajem knjiških, zemaljskih zamisli.
<BR>&nbsp;&nbsp;&nbsp;&nbsp;&nbsp;A bio sam rešen da se usprotivim, pomisli on. Čak i istopolne skupine rizikuju da prekrše zakon protiv preranog dolaženja.
<BR>&nbsp;&nbsp;&nbsp;&nbsp;&nbsp;A sad predvodim pohod koji krši upravo taj zakon za koji sam ja svojevremeno položio zakletvu da ću ga sprovoditi.
<BR>&nbsp;&nbsp;&nbsp;&nbsp;&nbsp;Nije mogao odoleti želji da povremeno pogledom 'odmeri' te dve ženske, koje su, videlo se, bacale iste takve poglede ka njemu.
<BR>&nbsp;&nbsp;&nbsp;&nbsp;&nbsp;Obe su, van svake sumnje, izgledale... zdrave.
<BR>&nbsp;&nbsp;&nbsp;&nbsp;&nbsp;Sad si stvarno divlji čovek, reče on sebi. Nauči da ceniš časne vrline divljih žena.
<BR>&nbsp;&nbsp;&nbsp;&nbsp;&nbsp;Biće nešto žensko da se nađe i u Sivim Brdima, dabome. Ali Reti je rekla da one tamo počinju da rađaju već sa četrnaest godina, i da malo koja od njih ima, sa trideset godina, više od polovine zuba.
<BR>&nbsp;&nbsp;&nbsp;&nbsp;&nbsp;Navodno će još jedna skupina dobrovoljnih izgnanika krenuti sa Nagiba, uskoro, za ovom njegovom kolonom. Da bi im pomogao, Dver je ponegde razmazivao po stenama samo po trunčicu paste od porla, otprilike na svakih pola midure. Te tragove će umeti da prati svaki iole vičan Jijoanac, ali neće biti vidljivi galaktičkim upadačima i njihovim svevidećim mašinama.
<BR>&nbsp;&nbsp;&nbsp;&nbsp;&nbsp;Dver bi radije bio kod kuće, kad dođe do gorkog završetka; da tamo ratuje, iako bez ikakve nade, protiv tuđina iz svemira. Rame uz rame sa ostalim vojnicima, sa milicijama svih šest naroda. Ali niko nije umešniji od njega da predvodi ovaj pohod do Sivih brda. Osim toga, on je već dao obećanje Danelu.
<BR>&nbsp;&nbsp;&nbsp;&nbsp;&nbsp;I tako sam, na kraju, ipak postao turistički vodič, pomisli on.
<BR>&nbsp;&nbsp;&nbsp;&nbsp;&nbsp;Kad bi samo imao osećanj da postupa ispravno.
<BR>&nbsp;&nbsp;&nbsp;&nbsp;&nbsp;Šta mi ovo radimo? - pomisli Dver. Bežimo na još jednu teritoriju gde ne pripadamo, kao što su učinili naši grešni stari?
<BR>&nbsp;&nbsp;&nbsp;&nbsp;&nbsp;Bolela ga je glava od takvih razmišljanja.
<BR>&nbsp;&nbsp;&nbsp;&nbsp;&nbsp;Bože, samo da Lark ne sazna šta ja radim. To bi mu slomilo srce.
<BR>&nbsp;&nbsp;&nbsp;&nbsp;&nbsp;Putovanje postade lakše kad ih je, najzad, planina izručila na visoku stepu. Ali za razliku od svojih ranijih putovanja po ovim krajevima, Dver sada zaokrete na jug, u prostranstva prekrivena zatalasanom, gorkom, žutom travom. Uskoro su pešačili kroz mlade izdanke trave, koji su im bili visoki otprilike do polovine cevanica. Svaka takva travka bila je maleni mač sa vrhom oštrim poput trna. Zato su sva ljudska bića - pa čak i svi magarci, morali od sad da nose na nogama zaštitne omotače od štavljene kože.
<BR>&nbsp;&nbsp;&nbsp;&nbsp;&nbsp;Niko se nije bunio zbog toga, niko nije čak ni gunđao da mu je neudobno. Danel i ostali su prihvatali da ih Dver vodi kuda on misli da treba, nisu postavljali nikakva pitanja o tome. Samo su otirali znoj sa sebe, povijali rubove šešira i trampali teškim koracima kroz travu, za ravnodušnim magarcima. Na sreću, razasute oaze prave šume omogućile su Dveru da vodi kolonu pouzdano od jednog do drugog izvora vode. Usput je ostavljao markere za onu drugu, sledeću skupinu iseljenika.
<BR>&nbsp;&nbsp;&nbsp;&nbsp;&nbsp;Mora biti da je Reti bila zaista tvrdo rešena, kad je prošla kroz sve ovo samo da bi bila što bliže svojoj prokletoj ptici.
<BR>&nbsp;&nbsp;&nbsp;&nbsp;&nbsp;Dver je u jednom trenutku predložio ostalima da sačekaju tu devojku. "Ona je vaš pravi vodič", rekao je Danelu tada.
<BR>&nbsp;&nbsp;&nbsp;&nbsp;&nbsp;"Nije tako", usprotivio se Danel Ozava. "Zar bi se ti oslonio na njene savete? Ona bi nas mogla uputiti na sasvim pogrešnu stranu, u nekoj zabludeloj nameri da zaštiti svoje mile i drage."
<BR>&nbsp;&nbsp;&nbsp;&nbsp;&nbsp;Ili da izbegne ponovni susret sa njima, pomislio je tada Dver. Iako je to dobro znao, priželjkivao je da ih Reti sustigne, kad već nije stigla na vreme da pođe sa njima. Na neki način mu je nedostajala, sa svim onim njenim osobinama, među koje je na žalost spadao i tupo-zlovoljni sarkazam.
<BR>&nbsp;&nbsp;&nbsp;&nbsp;&nbsp;Kod jedne velike oaze proglasio je da će se tu ulogoriti, iako je do zalaska sunca ostalo više od jednog sata. "Planine će odseći sunčevu svetlost rano", objasni im on. Na zapadu su planinski vrhovi bili već okruženi žutim i narandžastim nebeskim žarom. "Vas troje očistite rupu sa vodom, pobrinite se za životinje i postavite logor."
<BR>&nbsp;&nbsp;&nbsp;&nbsp;&nbsp;"A ti kuda ćeš?" upita ga Lena Strong oštro, tapkajući znoj sa čela.
<BR>&nbsp;&nbsp;&nbsp;&nbsp;&nbsp;Dver priteže tobolac sa strelama na kuk. "Da vidim mogu li oboriti nešto za večeru."
<BR>&nbsp;&nbsp;&nbsp;&nbsp;&nbsp;Ona pokaza rukom oko njih. "Šta, ovde?"
<BR>&nbsp;&nbsp;&nbsp;&nbsp;&nbsp;"Vredi pokušati, Lena", reče Danel, pokušavajući nekakvim štapom da 'pokosi', to jest smlati žutu travu. "Pošto magarci ne mogu da jedu ovo, moraju jesti žito koje nosimo, i ono mora potrajati sve dok ne stignemo u brda, gde će moći da pasu. Ako bi se našlo malo mesa za nas četvoro, to bi pomoglo da žito duže potraje."
<BR>&nbsp;&nbsp;&nbsp;&nbsp;&nbsp;Dver se nije trudio da tome doda bilo šta. Krenuo je niz jednu od uzanih životinjskih stazica ugaženih kroz bodljikavu travu. Tek na znatnom udaljenju prestao se osećati smrad magaraca, a bučni mrmor glasova njegovo troje saputnika utihnuo je do nečujnosti.
<BR>&nbsp;&nbsp;&nbsp;&nbsp;&nbsp;Rđava je zamisao biti bučan kad je Vaseljena puna stvorova koji su 'tvrđi' od tebe, pomisli on. Ali kad su se ljudi zaustavili zbog toga?
<BR>&nbsp;&nbsp;&nbsp;&nbsp;&nbsp;Onjušio je vazduh i osmotrio kako se njiše trava na mestima gde je visoka do butina. U ovoj vrsti prerije, za lov je neophodno biti uvek 'niz vetar' u odnosu na lovinu, ne samio zbog mirisa nego i zato što vetar odnosi krckanje koje stopala stvaraju na takvoj podlozi. A lovinu je već osetio: skupinu žbunskih prepelica koje su grebucale i kljucale nekih desetak metara ispred njega.
<BR>&nbsp;&nbsp;&nbsp;&nbsp;&nbsp;Dver zakači strelu u luk i pođe napred, trudeći se koliko god je bolje umeo da mu kretanje bude nečujno. Disao je plitko. Posle nekog vremena razaznao je vrlo tihe kokotave zvuke među visokim vlatima trave kroz koje se nešto provlačilo... i pravi mali 'juriš' kandži kroz peskovitu zemlju... udare oštrih kljunova koji nalaze semenke... jedno blago, materinsko kokotanje... u odgovor, cijukanje mladunaca koji nalaze sklonište na perjanim prsima... vrlo tiho oglašavanje, maltene samo dahom, odraslih, ali još mladih prepelica koje, raspoređene po rubovima, donose vesti da je sve u redu. Sve u redu.
<BR>&nbsp;&nbsp;&nbsp;&nbsp;&nbsp;Jedan od tih stražara naglo promeni svoj tihi izveštaj. Dahnu mogućom uzbunom. Dver se poguri da bi bio manje vidljiv, i ostade nepomičan kao da je od kamena. Kad bi uspeo da ih ne uplaši bar još nekol...
<BR>&nbsp;&nbsp;&nbsp;&nbsp;&nbsp;Nagli krš i lom; prhnuše mnogobrojne četvorokrilne prepelice u vazduh.
<BR>&nbsp;&nbsp;&nbsp;&nbsp;&nbsp;Neki drugi grabljivac, pomisli Dver. Podiže luk. Većina odlete hitro preko vrhova trave i nestade, ali nekoliko njih ostadoše da kruže iznad napadača, da mu odvrate pažnju od majke-prepelice i mladunaca. Dver odape strelu, odmah za njom i drugu, vrlo brzo. Pade jedna prepelica, pade druga.
<BR>&nbsp;&nbsp;&nbsp;&nbsp;&nbsp;Gužva se okonča isto onako naglo kao što je i počela. Osim što je trava bila na jednom mestu izgažena, ovaj deo stepe izgledao je kao da se ništa nije desilo.
<BR>&nbsp;&nbsp;&nbsp;&nbsp;&nbsp;Dver okači luk o rame i isuka mačetu. U načelu, nijedno stvorenje koje se može sakriti ispod ovakve trave ne bi trebalo da bude velika pretnja za njega, izuzev, možda, korenskog škorpiona. Ipak, postoje legende o čudnim i groznim zverima u ovom području, jugoistočno od blagorodnog Nagiba. Uostalom, i liger, ako je mnogo gladan, može da bude veoma dosadan.
<BR>&nbsp;&nbsp;&nbsp;&nbsp;&nbsp;Prvu pticu nađe tamo gde je i pala.
<BR>&nbsp;&nbsp;&nbsp;&nbsp;&nbsp;Ovo će učiniti Lenu srećnom, bar za neko vreme, pomisli on, i uvide da bi to lako moglo postati, i zauvek ostati, njegov životni zadatak.
<BR>&nbsp;&nbsp;&nbsp;&nbsp;&nbsp;Trava se opet zanjiha, blizu mesta gde je odstrelio drugu pticu. On jurnu napred, dižući mačetu. "E, nećeš, lopove!"
<BR>&nbsp;&nbsp;&nbsp;&nbsp;&nbsp;Ali zakoči, videći glatko stvorenje crnog krzna kako mu prilazi držeći prepelicu u čeljustima. Strela se, okrvavljena, vukla po prašini.
<BR>&nbsp;&nbsp;&nbsp;&nbsp;&nbsp;"Ti", uzdahnu Dver, spustivši mačetu. "Trebalo je da znam."
<BR>&nbsp;&nbsp;&nbsp;&nbsp;&nbsp;Blatkove crne oči svetlucale su toliko rečito da Dver zamisli reči koje taj pogled pokušava da kaže.
<BR>&nbsp;&nbsp;&nbsp;&nbsp;&nbsp;'Tako je, gazda, ja sam. Raduješ se što me vidiš? Ne trudi se da mi zahvališ što sam isterao ptice pred tebe. Ja ću zadržati ovu jednu, sočnu, da mi bude plata.'
<BR>&nbsp;&nbsp;&nbsp;&nbsp;&nbsp;Dver, pomiren sa situacijom, slegnu ramenima. "Ma, dobro. Ali da mi vratiš strelu, jesi čuo?"
<BR>&nbsp;&nbsp;&nbsp;&nbsp;&nbsp;Nur se samo isceri. Kao i obično, ničim nije pokazao koliko je mnogo, ili malo, razumeo.
<BR>&nbsp;&nbsp;&nbsp;&nbsp;&nbsp;Dok su se njih dvojica došetali do oaze, već je pala noć. Vatrica je plamsala ispod jednog drveta, koje ju je zaklanjalo od pogleda odozgo. Povetarac je menjao pravac, donosio povremeno mirise magaraca, ljudi i žitne kaše koja se polako krčkala na vatri.
<BR>&nbsp;&nbsp;&nbsp;&nbsp;&nbsp;Trebalo bi da prigušimo vatru, da izgleda kao da se nešto sitno zapalilo prirodnim putem, podseti on sebe.
<BR>&nbsp;&nbsp;&nbsp;&nbsp;&nbsp;Onda mu jedna drugačija misao pade na um.
<BR>&nbsp;&nbsp;&nbsp;&nbsp;&nbsp;Reti je kazala da nuri nikad ne prelaze preko ovih planina. Onda otkud ovaj nur ovde?
<BR>
<BR>&nbsp;&nbsp;&nbsp;&nbsp;&nbsp;Reti nije lagala kad je rekla da čitava krda glavera žive jugoistočno od Rimera. Posle dva dana ubrzanog odmicanja kroz savanu - magarci su išli sitnim kasom, a ljudi polutrčali iza njih - Dver i njegovi pratioci nađoše jasne znake: izvajane gomile zemlje, koje glaveri prave na taj način što zatrpaju zemljom svoj izmet i onda tu gomilu zemlje malo uobliče. Stadoše tu.
<BR>&nbsp;&nbsp;&nbsp;&nbsp;&nbsp;"Do vraga... u pravu si", reče Danel, zadihan, podbočivši se rukama. Dve žene disale su samo nešto malo jače nego obično.
<BR>&nbsp;&nbsp;&nbsp;&nbsp;&nbsp;"Izgleda... da su stvari... postale malo zapetljanije."
<BR>&nbsp;&nbsp;&nbsp;&nbsp;&nbsp;Ovo si dobro rekao, pomisli Dver. Uzalud su, dakle, decenijama lovci kao on strogo sprečavali bilo kakvo širenje glavera ka istoku.
<BR>&nbsp;&nbsp;&nbsp;&nbsp;&nbsp;Večito smo računali da kroz ove predele sa žutom travom mogu proći samo dobro opremljeni putnici, nikad glaveri, pomisli on. Zato je većina naših istraživačkih obilazaka bila usmerena ka severu.
<BR>&nbsp;&nbsp;&nbsp;&nbsp;&nbsp;Sledećeg dana, usred njihovog lakog trka, Dver proglasi zaustavljanje zbog toga što je uočio u daljini krdo glavera koji su nešto jeli, okupljeni na jednom kraju stepske udubine zvane 'vadi'. Ljudi, svo četvoro, počeše da osmatraju krdo, kroz Ozavin dvogled urske izrade. Činilo se da bledi stvorovi izbuljenih očiju žderu mrtvog stepskog galaitera, robusnu dugonogu zver poreklom iz ovih krajeva, čiji leš je ležao opružen na jednom mestu gde je trava bila sva ugažena. Ovaj prizor zaprepasti sve njih osim Jenin Vorli.
<BR>&nbsp;&nbsp;&nbsp;&nbsp;&nbsp;"Zar nisi sam rekao da se tako opstaje u ovim ravnicama?" reče ona. "Da treba jesti one životinje koje mogu da jedu ovakvu travu?" Ona čvrknu jedan zanjihani 'mač' oštre žute trave. "Glaveri su se, dakle, prilagodili novom načinu života. Zar nećemo svi mi to morati?"
<BR>&nbsp;&nbsp;&nbsp;&nbsp;&nbsp;Za razliku od Danela Ozave, koji se prema ovoj misiji postavio kao tužno pomiren, Jenin je ispoljavala jaku želju da ide dalje u pustolovinu. Očigledno, znala je da će dužnost ovo četvoro ljudi biti, možda, da produže ljudsku rasu na Jijou. Videći fanatičnu rešenost u njenim očima, Dver je pomišljao da mu je robusna Lena Strong, četvrtastih vilica, možda ipak bliža po naravi. Lena je, barem, gledala na ovu misiju otprilike kao on - smatrala je da je to još jedna dužnost koja treba da se odradi u jednom svetu koji nimalo ne mari šta ko želi.
<BR>&nbsp;&nbsp;&nbsp;&nbsp;&nbsp;"Ipak je... prilično iznenađujuće", reče Danel Ozava i spusti dvogled. Izgledao je uznemiren. "Ja sam mislio da je nemoguće da glaveri jedu sirovo meso."
<BR>&nbsp;&nbsp;&nbsp;&nbsp;&nbsp;"Prilagodljivost", reče Lena odsečno. "Jedna od glavnih odlika predrazumnih bića. Moglo bi to značiti da je počeo njihov povratak, posle dugog klizanja nadole."
<BR>&nbsp;&nbsp;&nbsp;&nbsp;&nbsp;Danel kao da je ozbiljno razmatrao ovu mogućnost. "Već? Pitam se. Da li bi to moglo značiti..."
<BR>&nbsp;&nbsp;&nbsp;&nbsp;&nbsp;Dver ga prekide pre nego što ih je mudrac mogao uvući u filozofiju. "Daj da ja ponesem to", reče i uze dvogled napravljen od stakla i bambusa. "Odmah se vraćam."
<BR>&nbsp;&nbsp;&nbsp;&nbsp;&nbsp;Pognuto pođe napred. Naravno, Blatko pođe za njim, gipko projuri daleko ispod, pa poče kružiti i vraćati se i u šali postavljati Dveru zasede, jednu za drugom. Dver steže vilice, ali ne pruži toj životinji uživanje da primeti ikakvu njegovu reakciju. Prenebregavaj ga, pomisli Dver, pa će možda otići.
<BR>&nbsp;&nbsp;&nbsp;&nbsp;&nbsp;Ovo, do sada, nije baš nimalo uspelo. Jenin je oduševljeno prihvatila Blatka kao svoju maskotu, a Danel se zainteresovao za Blatkovu upornu izdržljivost. Kad je došlo do glasanja, i Lena je glasala sa njima, protiv Dverove želje da ga otera. "Blatko nema gotovo nikakvu težinu", rekla je. "Pustimo ga da sedi na magarcu i tako se 'vozi', pod uslovom da sam sebi nalazi hranu i da nam ne smeta nimalo."
<BR>&nbsp;&nbsp;&nbsp;&nbsp;&nbsp;Blatko je ovo poštovao, a Lenu je brižljivo izbegavao, često je pozirao pred setnim, ali i ispitivačkim pogledom Danelovim, počinjao je zadovoljno da 'prede' kad ga je Jenin gladila po krznu pokraj logorske vatre svako veče.
<BR>&nbsp;&nbsp;&nbsp;&nbsp;&nbsp;A sa mnom, pomisli Dver, sa mnom se Blatko ponaša kao da je moja najveća želja da me neko stalno nervira.
<BR>&nbsp;&nbsp;&nbsp;&nbsp;&nbsp;Dok se šunjao ka vadiju, Dver je pravio upamtio puno podataka o rasporedu terena, o sastavu i pucketanju stabljika trave, o nepostojanosti povetarca. Ovo je radio iz profesionalne navike, ali takođe za slučaj da jednog dana iskrsne potreba da se prišunja glaverima iz ozbiljnog razloga, sa strelom nameštenom na kanap zategnutog luka. Ironija je da bi se to desilo samo ako stignu dobre vesti. Ako sa Nagiba jave da se sve dobro završilo, da su kradljivci gena otišli, ne počinivši očekivani genocid, onda će se ovo pretvoriti u tradicionalni pohod prikupljanja zabludelih; biće to naprosto jedna akcija milicije da se ovo područje oslobodi od prisustva ijednog glavera, kao i ljudskog bića. Idealno bi bilo tada ih sve zarobiti, ali, ako okolnosti zahtevaju, dozvoljen je svaki postupak, pa i likvidiranje do poslednjeg.
<BR>&nbsp;&nbsp;&nbsp;&nbsp;&nbsp;Ako se, međutim, na zapadu dogodi ono najgore, ako svi pripadnici svih šest rasa budu tamo pobijeni, onda će ova Dverova skupinica da se pridruži odmetničkoj bandi iz koje je Reti došla, moraće zajedno sa njima živeti u divljini. Pod Danelovim rukovođenjem, oni će pripitomiti Retine rođake i izgraditi jednostavne, ali mudre tradicije za harmonično življenje u novom domu.
<BR>&nbsp;&nbsp;&nbsp;&nbsp;&nbsp;Jedna od tih tradicija biće da prerano došli ne smeju nikada više loviti glavere i jesti ih.
<BR>&nbsp;&nbsp;&nbsp;&nbsp;&nbsp;Ovu krvavu neusklađenost Dver nikako nije uspevao da prihvati. Ali drugih mogućnosti nije bilo. Dobre vesti učiniće od njega masovnog ubicu. Nasuprot tome, užasne vesti načiniće od njega blagog komšiju i glavera i ljudi.
<BR>&nbsp;&nbsp;&nbsp;&nbsp;&nbsp;Na jednoj strani, dužnost i smrt, pomisli on. A na drugoj, smrt i dužnost.
<BR>&nbsp;&nbsp;&nbsp;&nbsp;&nbsp;Da li opstanak zaista vredi toliko? - zapita se on.
<BR>&nbsp;&nbsp;&nbsp;&nbsp;&nbsp;Sa jedne male uzvisine pogleda kroz dvogled. Dve porodice glavera. Činilo se da jedu galaitera. Okolo je bilo raspoređeno još glavera, koji su čuvali stražu. Očekivalo bi se da tako sočan leš bude pretvoren u goli kostur. Trebalo bi da prvo napadnu ligeri i drugi krupni mesožderi, zatim hikuli koji svojim teškim vilicama mogu da melju i kosti, a na kraju i leteći strvinari, poznati naprosto pod tim nazivom, strvinari, iako nimalo ne liče na slike ptica-lešinara sa stare Zemlje.
<BR>&nbsp;&nbsp;&nbsp;&nbsp;&nbsp;I zaista, čopor hikula već se vrzmao daleko na rubu čistine. Jedan glaver se uzdiže, sede na sapi i hitnu kamenčinu ka njima. Lešinari pobegoše, cvileći jadno.
<BR>&nbsp;&nbsp;&nbsp;&nbsp;&nbsp;Aha, sad znam kako oni to rade, pomisli Dver.
<BR>&nbsp;&nbsp;&nbsp;&nbsp;&nbsp;Glaveri su pronašli jedinstven način življenja u stepi. Nesposobni da svare ovu travu, ili bambus, kao i nesposobni da jedu sirovo meso, glaveri su se dosetili da ubiju poneku životinju samo da bi na leš dolazili insekti iz okoline. Onda su natenane žderali te insekte, dok su drugi glaveri iz istog krda terali sve moguće takmace.
<BR>&nbsp;&nbsp;&nbsp;&nbsp;&nbsp;Činilo se da im ručak veoma prija. Hvatali si migoljava mala bića i držali ih ispred svojih buljavih, ogromnih očiju, onda meketali sa odobravanjem, počinjali mljackati, i malo-pomalo ih jeli. Dver nikada ranije nije video da se glaveri ponašaju tako... poletno. Ne na Nagibu gde su tretirani kao svete lude, i podsticani da prebiraju do mile volje kroz rupe za smeće kod svih šest naroda.
<BR>&nbsp;&nbsp;&nbsp;&nbsp;&nbsp;Blatko pogleda Dvera u oči, ozlojeđeno.
<BR>&nbsp;&nbsp;&nbsp;&nbsp;&nbsp;Ifni dobra, kakve svinje! Da jurnemo među njih, gazda? Da ih izmakljamo ludo, a onda da ih poteramo nazad u civilizaciju, važi?
<BR>&nbsp;&nbsp;&nbsp;&nbsp;&nbsp;Dver se zareče da će obuzdati maštu. Nur nije to rekao, a verovatno ni mislio. Verovatno se nuru naprosto nije svideo 'miris' koji odande dopire.
<BR>&nbsp;&nbsp;&nbsp;&nbsp;&nbsp;Svejedno, on tiho prekori Blatka.
<BR>&nbsp;&nbsp;&nbsp;&nbsp;&nbsp;"Koje pravo imaš ti da druge nazivaš odvratnim, ti gospodine koji oližeš celo svoje krzno svaki dan? Hajdemo. Kazaćemo svima da glaveri ipak nisu postali mesožderi. Treba još dugo trčati, ako mislimo da se izvučemo iz ove bodljikave trave pre noći."
</P></TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
