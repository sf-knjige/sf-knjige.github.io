<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;Ne bih da se mnogo zadržavam na onome što je bila moja uloga u sledećim događajima. Hajde da samo kažemo da sam ja, kao mladi Huniš mužjak, bio najpogodniji za zadatak koji se sastojao u sledećem: ući u jedno 'sedište' načinjeno od kožnih remenova, blizu kraja (otkinutog) kabla, i biti spušten sve do talasa tamnoplavog mora Procepa.
<BR>&nbsp;&nbsp;&nbsp;&nbsp;&nbsp;Kad su me spustili ispod ruba litice, preostala mi je mogućnost da vidim, gore na ivici, još samo nekoliko huniških i urskih lica, plus dve g'kekijevske očne stabljike. Sve je to virilo dole ka meni. Ali se uskoro stopilo sa ogromnom površinom stena, tako da sam ja ostao sam. Visio sam nad morem kao mamac na udici. Nastojao sam da ne gledam u veliku praznu rupčagu dole, ali tada pirnu neki vetrić i poče me njihati jako, podsećajući me na slabašnu podršku krana iznad.
<BR>&nbsp;&nbsp;&nbsp;&nbsp;&nbsp;Tokom dugog spuštanja imao sam vremena da se zapitam: šta, do vraga, ja radim ovde?
<BR>&nbsp;&nbsp;&nbsp;&nbsp;&nbsp;Postalo je to vrsta mantre. (Ako pamtim dobro tu reč koje nema u rečniku što ga imam sa sobom na ovom hladnom, tvrdom mestu.) Ponavljana dovoljno često, ta rečenica ubrzo je izgubila neke od svojih groznih fascinacija, dobijajući umesto toga čudnovato prijatnu kadencu. Na pola puta, počeo sam da mumlam: "Ma šta. Do vraga. Ja radim. Ovde!"
<BR>&nbsp;&nbsp;&nbsp;&nbsp;&nbsp;Drugim rečima: kada se nešto već radi, a ja sam neposredni izvršilac, zašto ne bih uradio kako valja? Angliski način da se izrazi veoma huniška misao.
<BR>&nbsp;&nbsp;&nbsp;&nbsp;&nbsp;U svakom slučaju, mislim da sam obavio dobar posao ubeđivanja samoga sebe zato što se nisam uspaničio kada su na kraju previše spustili kabl. Moje krznate noge su se dobro pokvasile pre nego što su se kočnice uključile, a kabl prestao da, zbog svoje rastegljivosti, odskakuje. Posle još jednog trenutka došao sam do daha i počeo da mumlam u pravcu male Hufu, pozivajući je da dopliva do mene od 'Sna Vufona' koji se već udaljio čitav strelomet. Sad je bilo bitno dobro požuriti jer je naš batiskafić voda nosila, polako i mirno, ali stalno, tako da bi uskoro bio daleko od stene Terminus, a onda bi ušao u Procepsku struju... pa ga možda više nikada ne bismo videli.
<BR>&nbsp;&nbsp;&nbsp;&nbsp;&nbsp;Ovog puta Hufu me nije ostavila da čekam. Bacila se u vodu i zaplivala ka meni brzo kao crna riba-strelica, očigledno ne mnogo povređena onim padom naglavačke sa krana.
<BR>&nbsp;&nbsp;&nbsp;&nbsp;&nbsp;Kako ide ona bolesna šala o nurima? Kažu, ako ikad moraš da ubiješ nura, spremi pola litre trečkog otrova i gheuensku štipaljku (koja se sastoji od dva sečiva, kao makaze), ali i ljudsku strelu, i obavezno jednu policu urskih uvreda. Ali ništa neće uspeti ako nura prvo ne uspori, prvoklasnim mumlanjem, neki Huniš; a kad misliš da si nura ubio, i da je to gotovo, treba još i desetak puta da ga izgazi svojim točkovima neki G'keki, za svaki slučaj.
<BR>&nbsp;&nbsp;&nbsp;&nbsp;&nbsp;Dobro, dobro, to je detinjast humor, ali ipak pokazuje neku vrstu uvažavanja. Razmišljao sam o tome i smejao se kičmom dok sam čekao da naša neuništiva Hufica dopliva. Ona se posle nekog vremena pope uz moju nogu, pa u naručje, a tu se zaista mogla valjati u mom srećnom mumlanju. Da je i sad uplašena, znao sam po tome što nije pokušala da glumi nonšalantnost niti da skriva da je srećna što me vidi.
<BR>&nbsp;&nbsp;&nbsp;&nbsp;&nbsp;Ali vremena je bilo vrlo malo. Čim sam mogao, nabacio sam na nju, i pritegao, mali 'am' od jakog kanapa i poslao je nazad u more.
<BR>&nbsp;&nbsp;&nbsp;&nbsp;&nbsp;Činilo se da je Urdonolin plan sasvim dobar... naime, ako Hufu može stvarno da razume šta se od nje traži, i ako 'San' nije već otplovio izvan njenog plivačkog domašaja... i ako Hufu uspe da prikači kuku koja postoji na tom kanapu na alku koja je na 'leđima' batiskafa, i ako ne-još-sasvim-Treki, naš Ziz, uspe da izdrži još neko vreme ovako ogromno naduvan, noseći ogromnu težinu onog dela kabla koji je ostao ispod tačke otkidanja... i ako na kraju ovo o čemu ja visim, a što je snabdeveno velikom kukom, uspe da digne iz vode ceo batiskaf, kao i taj otkinuti deo kabla...
<BR>&nbsp;&nbsp;&nbsp;&nbsp;&nbsp;Tako mnogo tih 'ako'. To se na angliskom kaže 'if'. Da li su zato Zemljani odlučili da svoju boginju sreće nazovu 'Ifni'? Njeni ćudljivi postupci zaista bacaju nas, živa bića, tamo i amo. Pa i tog dana, kad je našu pustolovinu prvo sprečila velikom nesrećom, a zatim bacila kockice drugačije. Pola midure smo napeto pratili šta se dešava, brinuli se, pitali se šta će doneti sledeći zvek metala, sledeći okretaj doboša - a onda smo mala Hufu i ja stajali na vrhu litice zajedno, pored divnog boka 'Sna Vufona' sa koga se cedila voda; gledali smo, zapanjeni, kako Tjug pomaže Zizu da se izduva i brižljivo ga neguje. U međuvremenu, Štipko i Hakica su kružili i kružili oko batiskafa i nervozno tražili ma kakav znak oštećenja, a Ur-rona je komandovala uvlačenjem i namotavanjem onog donjeg, otkinutog dela kabla.
<BR>&nbsp;&nbsp;&nbsp;&nbsp;&nbsp;Na kraju su oba otkinuta kraja ležala jedan pored drugog na kamenoj ravni navrh litice, i lepo se videlo kako su izjedeni, raskinuti, raspleteni bili.
<BR>&nbsp;&nbsp;&nbsp;&nbsp;&nbsp;"Ovo se neće više desiti!" gunđala je naša urska prijateljica. Ali onim tonom koji znači da je to ursko predviđanje, urska prognoza, a to opet znači da će grdno loše proći onaj ko pokuša da načini lažova od nje.
<BR>&nbsp;&nbsp;&nbsp;&nbsp;&nbsp;Sledećeg dana vratila se Urijel galopom, ali sa odredom naoružanih pomoćnica; za sobom su vukle tovarne magarce, ali bez tovara. Donese nam poruku koja je do vrha planine stigla sa dalekog severa, posredstvom tatara, ali i semafora, i pročita nam glasno tu poruku te večeri, dok je Maslačkovo jato blistalo na vedrom noćnom nebu iza nje, iznad blago svetlucavih talasa okeana. Ogrnuta u odeždu mlađeg mudraca, gazdarica Kovačnice sažela je, potom, ono što se desilo i saznalo na Livadi okupljanja: da je došao zvezdani brod, ali u njemu kriminalci. Sa opremom koja im omogućava ne samo da prekinu Veliki mir nego i da razbiju Zajednicu, pa možda i poubijaju sve pripadnike šest naroda jijoanskih, sve do poslednjeg.
<BR>&nbsp;&nbsp;&nbsp;&nbsp;&nbsp;Nisam bio u položaju da vidim kako je Hak reagovala kad je Urijel kazala, onako uzgred, da je među zvezdama rasa G'kekija sasvim izumrla. To je značilo da su jedini preživeli G'keki ovi ovde, naši, svedeni na divljake, sposobni samo još da ostavljaju primitivne tragove svojih točkova po prašini Jijoa. Moj tunel pažnje bio je ipak mnogo više usmeren na druge zapanjujuće novosti.
<BR>&nbsp;&nbsp;&nbsp;&nbsp;&nbsp;Upadači su ljudska bića!
<BR>&nbsp;&nbsp;&nbsp;&nbsp;&nbsp;Svako zna da su ljudi bili jedva nešto više od životinja, u očima galaktičkih božanskih klanova, pre samo trista godina. Onda, kako je moguće da na Jijo ovako banu baš ljudi i da pokušaju jednu tako složenu krađu, na tako velikim rastojanjima?
<BR>&nbsp;&nbsp;&nbsp;&nbsp;&nbsp;Primetih da te misli prolaze kroz moju glavu na formalnom galaktičkom drugom, zato što nam se Urijel na tom jeziku obraćala. Iz tog razloga sam ja i sagledao celu situaciju kao neko iz galaksije. Prebacih se na angliski, i moje razmišljanje poteče sasvim drugačije.
<BR>&nbsp;&nbsp;&nbsp;&nbsp;&nbsp;Trista godina? Pa to je cela večnost, ej! Za toliko vremena su ljudi napredovali od jedrenjaka do prvih zvezdoplova. Ko zna koliko su mogli u ovih trista postići! Ko zna, možda su sada vlasnici polovine Vaseljene!
<BR>&nbsp;&nbsp;&nbsp;&nbsp;&nbsp;U redu, verovatno sam se previše načitao onoga što su pisali E. E. 'Dok' Smit i 'Zvezdolomac' Feng. Svejedno, većina naroda na toj stenovitoj ravni nad morem, te večeri, bila je šokirana vestima da ljudska bića, poznata po svojoj blagosti i kulturi, mogu učiniti tako nešto; ja, ne. Ja sam znao jednu unutrašnju istinu o njima; onu koja se provlači kroz celokupnu zemaljsku književnost kao mumlajući ton koji nikada ne prestaje.
<BR>&nbsp;&nbsp;&nbsp;&nbsp;&nbsp;A ta istina glasi: dokle god njihova rasa opstaje, neki od njih biće vuci.
<BR>
<BR>&nbsp;&nbsp;&nbsp;&nbsp;&nbsp;Svi smo se zapanjili kad je Urijel rekla da se projekat nastavlja.
<BR>&nbsp;&nbsp;&nbsp;&nbsp;&nbsp;Na sve strane mobilizacija, hitno se krpi i pojačava kamuflaža, predstoji nam možda jedna očajna bitka za opstanak protiv sile daleko jače; zato sam očekivao da nam kovačica naredi da se svi smesta vratimo u Vufon ili na planinu Guen i da prionemo na poslove od opšte koristi. Ostadosmo blago zblanuti kad nam ona reče da je ovo posao od opšte koristi. Ovaj naš smešni, mali buć-buć pohod.
<BR>&nbsp;&nbsp;&nbsp;&nbsp;&nbsp;Čak joj to i rekoh, dan kasnije.
<BR>&nbsp;&nbsp;&nbsp;&nbsp;&nbsp;"Zašto radiš ovo?" pitao sam. Urijel je nadgledala spajanje pokidanih delova kabla i cevi. "Zar nemaš hitnija posla?"
<BR>&nbsp;&nbsp;&nbsp;&nbsp;&nbsp;Vrat joj se proteže nagore, tako da ono njeno srednje oko, ono bez zenice, dođe otprilike u istu visinu sa mojim očima.
<BR>&nbsp;&nbsp;&nbsp;&nbsp;&nbsp;"A šta vi vila ta druga posla za nas?" odgovori Urijel. "Da proizvodino oružje? Da našu kovačnicu pretvorino u favriku snrti?" Njena jedina nozdrva raširi se veoma, otkrivajući višestruke krivudave membrane koje zaustavljaju i upijaju vlagu da ne bi izišla iz njenog tela, zbog čega je urski dah uvek suv kao vetar kad dune sa Ravnice oštrog peska.
<BR>&nbsp;&nbsp;&nbsp;&nbsp;&nbsp;"Ni Uri dovro znano šta je snrt, nladi Hf-vajuo. Snrt i prerano oguli naše noge i isuši naše kese za nuževe. Ili je požurino sani, našin svađana i razdorina, kao da slava nešto vredi kad se život izgubi. Nnogo Ura gledaju sa čežnjon na one dane kad su Zenljani vili naši najbolji neprijatelji, kad su junakinje tutnjale i vijorile po preriji galopon od koga se sve treslo.
<BR>&nbsp;&nbsp;&nbsp;&nbsp;&nbsp;"Osetin i ja taj zov. I odupren se njenu, kao i ostali. Ovo je dova za drugu vrstu heroja, nladi prijatelju. Za ratnika koji nisli."
<BR>&nbsp;&nbsp;&nbsp;&nbsp;&nbsp;To rekavši, okrenu mi leđa i posveti se opet svom poslu. Određivala je, precizno i strogo, šta će koji radnik činiti. Njen odgovor ostavio me je zbunjenog, nezadovoljnog... ali, takođe, na neki način koji nisam mogao sasvim shvatiti, i ponosnog. Bio sam sada za nijansu ponosniji nego pre.
<BR>&nbsp;&nbsp;&nbsp;&nbsp;&nbsp;Dva dana nam je bilo potrebno za potpun tehnički pregled i proveru svih sistema. Za to vreme, masa posmatrača prilično se izmenila. Mnogi od onih prvobitnih odjurili su kući čim su čuli Urijelino saopštenje. Neki su pozvani u jedinice milicije. Mnogi vernici su sami hitali da unište ovaj ili onaj objekat naše civilizacije, u skladu sa zapovestima u najstarijim Spisima. Treći su žurili da spreče to uništavanje, barem svoje imovine, smatrajući ga preuranjenim. Četvrti su samo želeli da zajedno sa svojim milim i dragim osobama provedu ove dane, očekujući da su nam to poslednji.
<BR>&nbsp;&nbsp;&nbsp;&nbsp;&nbsp;Ali namesto tih koji su otišli, došla je gomila drugih, uplašenih ili razbešnjenih onim što su videli i čuli. Juče je narod u Vufonu i u drugim naseljima sve do Finalgrada gledao kako ih nadleće jedno zlo, izduženo i bledo, sa uzanim, ali dugačkim krilima - avion - i kruži iznad naših kamuflažnih rešetaka kao da baš hoće da nam pokaže da smo se uzalud trudili ('Vidim vas!') i onda odleće krivudavom putanjom duž drugih obala, pa preko mora.
<BR>&nbsp;&nbsp;&nbsp;&nbsp;&nbsp;Bilo nam je jasno, iako nam niko nije tako rekao, da Urijel, šta god da želi postići ovde, ima na raspolaganju samo malo, vrlo malo vremena.
</P></TD></TR></TABLE>
<P class="next">
<A HREF=p85.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
