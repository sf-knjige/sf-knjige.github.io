<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEZNANAC
<P>&nbsp;&nbsp;&nbsp;&nbsp;&nbsp;Trebaće se neko vreme navikavati na ovo neobično, neverovatno putovanje, na ovu jurnjavu drvenim čamcem koji klizi niz kanjone, juri tik pored visokih, kamenih zidova, daje mu osećaj neverovatne brzine. Što je pomalo čudno, jer on zna da je nekada putovao mnogo, mnogo brže od ovoga... samo ne može, baš sad, da se priseti na koji način.
<BR>&nbsp;&nbsp;&nbsp;&nbsp;&nbsp;A tu su i njegovi saputnici, mešavina rasa, takva da je zapanjujuće pogledati ih.
<BR>&nbsp;&nbsp;&nbsp;&nbsp;&nbsp;U prvom trenutku užasno se prepao nekih od njih, naročito onog gnjecavog stvora koji izgleda kao da je nekoliko ogromnih, sluzavih uštipaka natrpano jedan preko drugog, ali tako da odozgo dolaze sve manji i manji; iz te stvari, kroz neke ventile, dopiru smradovi neobično složeni, koji grebu i golicaju njegov nos i jezik. I sam pogled na tu kupastu spodobu užasavao ga je, brisao mu sve misli iz uma, iako on uviđa da postoji nešto sasvim drugačije kod ovog jednog Jof...
<BR>
<BR>&nbsp;&nbsp;&nbsp;&nbsp;&nbsp;Njegov um odbija da to dovrši. Jof - šta? Nema odgovora, nema imena, mada on uporno traži, roni i baca mreže.
<BR>&nbsp;&nbsp;&nbsp;&nbsp;&nbsp;Reči ne dolaze lako. Odbijaju da dođu. Najčešće ne dolaze uošte.
<BR>&nbsp;&nbsp;&nbsp;&nbsp;&nbsp;Još gore: on nije u stanju da govori. Niti da uobličava misli. Niti da razume uobličene zvuke koje drugi upućuju prema njemu. Čak i imena, najprostije nalepnice za sve stvari, odbijaju da ostanu u njegovom zahvatu, iskliznu ljigavo, kao iz nekog besa ili straha, kao da ne podnose njegov dodir.
<BR>
<BR>&nbsp;&nbsp;&nbsp;&nbsp;&nbsp;Nije bitno.
<BR>&nbsp;&nbsp;&nbsp;&nbsp;&nbsp;On donosi odluku da čeka, pošto ne može doneti nikakvu drugu. Uspeva da savlada svoju odvratnost kad mu prilazi ta živa kupa od prstenasto uvijenog testa. Trudi se, zato što je jasno da taj stvor pokušava njega da isceli, i zato što bol svaki put donekle popusti, kad god to biće obavije svoje uljaste, tanke pipke oko njegove glave.
<BR>&nbsp;&nbsp;&nbsp;&nbsp;&nbsp;Vremenom, takvi dodiri postaju čudnovato prijatni.
<BR>&nbsp;&nbsp;&nbsp;&nbsp;&nbsp;Osim toga, obično je negde u blizini i ona. Obraća mu se blagim glasom, ispunjava tunelsku suženost njegove pažnje svojim osmehom, daje kakvu-takvu osnovicu za bar malo optimizma.
<BR>&nbsp;&nbsp;&nbsp;&nbsp;&nbsp;Malo šta on pamti o svom ranijem životu, ali se mutno ipak seća ponečeg o načinu na koji je živeo... Ne pamti filozofiju, samo nešto kao stav... Naime:
<BR>&nbsp;&nbsp;&nbsp;&nbsp;&nbsp;Ako se čini da Vaseljena pokušava da te uništi, najbolji način da uzvratiš udarce jeste da imaš nadu.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
