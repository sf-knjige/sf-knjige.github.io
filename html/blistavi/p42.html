<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ALVINOVA PRIČA
<P>&nbsp;&nbsp;&nbsp;&nbsp;&nbsp;I tako smo se našli čak gore, u razređenom i suvom vazduhu navrh planine Guen, okruženi jarom, prašinom i sumpornim mirisima iz Urijeline kovačnice, i pitali se: o čemu to Gibz alhemičar želi da priča s nama?
<BR>&nbsp;&nbsp;&nbsp;&nbsp;&nbsp;Naš Treki nam kaže da nas sad šalju u drugu vrstu pakla. Ali drži se, Alvine. Pričaj onako kako bi to učinio ljudski pripovedač u vremenima davnim. Prvo opiši prizor pa onda radnju.
<BR>&nbsp;&nbsp;&nbsp;&nbsp;&nbsp;Gibz u svojoj prljavoj i čađavoj radionici smućkava nekakve recepte za metal i staklo. Taj njegov ćumez uopšte ne liči na Urijelinu besprekorno čistu, savršeno sređenu dvoranu sa diskovima koji se vrte. Kod njega su mineralni prahovi prosuti po izmrljanim drvenim policama, a zemljani ćupovi smrde, puni kojekakvih otrovčina. Jedan prozor u obliku uspravnog proreza otvoren je ka severnim vidicima koji se pružaju sve do jednog mesta gde su razmazane neke boje toliko jake da od njih bole oči, a to bi mogao biti jedino Spektralni tok; ovo opet znači da se nalazimo sasvim na vrhu planine Guen, toliko visoko da bi još korak dalje značio pad u ključalo vulkansko grotlo Guena.
<BR>&nbsp;&nbsp;&nbsp;&nbsp;&nbsp;Pod prozorom, roj muva koje kruže iznad velike gomile nabacanih ostataka hrane. Nadam se da nismo prekinuli Gibzov ručak.
<BR>&nbsp;&nbsp;&nbsp;&nbsp;&nbsp;Četvoro nas - Hakica, Štipko, Ur-rona i ja - popeli smo se ovde, u alhemijsku laboratoriju, zato što nam je tako naredila Urijel, velika kovačica, vladarka ove industrijske tvrđave koja leži na uzdrhtalom, uzdignutom kolenu Jijoa. U prvi mah sam smatrao da nas je uputila ovamo samo da bi se otarasila dosadne mlađarije, da bi se mogla sasvim posvetiti raspravi sa svojim ljudskim mudracem o načinima na koje bi mogao biti poboljšan njen voljeni aparat sastavljen od zupčanika, koturača i stakla koje se vrti. Njena glavna pomoćnica, Urdonol, gunđala je nezadovoljno dok nas je vodila kao malo stado uz jednu rampu ka Trekijevoj sobi za smućkavanje. Samo naša prijateljica Ur-rona izgledala je vesela, maltene oduševljena. Hakica i ja smo se pogledali, pitajući se zašto je ona takva.
<BR>&nbsp;&nbsp;&nbsp;&nbsp;&nbsp;Odgovor smo dobili kad je Gibz izišao iza radnog stola, vukući svoje masivno, pegavo, kupasto telo. Reči počeše da nailaze kao penušavi mehurići iz njegove naborane cevi za govor koja mu je bila na trećem torusu odozgo.
<BR>&nbsp;&nbsp;&nbsp;&nbsp;&nbsp;"Vi pametni mladi iz četiri rase, budite pozdravljeni! Predivne vesti za vas, čast je javiti. Odluka da se odobri vaš pohod, to se dogodilo. Vaš poduhvat da stignete do, posetite, istražite najbliže dubine gornjeg Midena, pokušati slobodni ste."
<BR>&nbsp;&nbsp;&nbsp;&nbsp;&nbsp;Gibz zastade da izduva nekoliko oblačaka pare iz purpurnog prstena za sintetizovanje. Nastavi da govori nekim klobučavim, neujednačenim angliskim jezikom, glasom u kome se osećalo naprezanje.
<BR>&nbsp;&nbsp;&nbsp;&nbsp;&nbsp;"Pokušaj vaš imaće... punu podršku Kovačnice sa planine Guen. Kao dokaz podrške, gledajte - vaš prozor gotov!"
<BR>&nbsp;&nbsp;&nbsp;&nbsp;&nbsp;Taj majstor mešavina pokaza pokretom jednog svog pipka prema otklopljenom drvenom sanduku blizu zida. Tu je, u nanosima fine piljevine, ležalo i presijavalo se povijeno okno od debelog stakla; izgledalo je besprekorno.
<BR>&nbsp;&nbsp;&nbsp;&nbsp;&nbsp;Štipko uzbuđeno zaplesa; njegove noge, sa po jednom crvenom štipaljkom-hvataljkom na kraju, stvoriše priličnu buku na kamenom podu. "Divno-nono!" uzviknu on.
<BR>&nbsp;&nbsp;&nbsp;&nbsp;&nbsp;Gibs se saglasi da je divno. "Obrađeno, obloženo slojevima onim pravim... za jasno gledanje u okruženju planiranom."
<BR>&nbsp;&nbsp;&nbsp;&nbsp;&nbsp;Ur-rona poče izvijati dugačkim vratom da vidi oblo okno što bolje.
<BR>&nbsp;&nbsp;&nbsp;&nbsp;&nbsp;"Ova poslednja faza tanana je bila. Hvala ti, Gibze, za obloge izvrsne!" reče ona. Onda se okrete da objasni Hakici i meni: "Posle nekoliko meseci čekanja, Urijel se iznenada saglasila pre samo tri dana da dozvoli da se ovo izlije. Pošto nam je livenje uspelo već iz prvog pokušaja, ona će dopustiti da mi se to uračuna kao element za kun-uru!"
<BR>&nbsp;&nbsp;&nbsp;&nbsp;&nbsp;Tako se na narečju ravničarskih Ura kaže: remek-delo. Takvim delom, Urkinja se kvalifikuje za zvanje majstora zanata. Ovaj uspeh pomakao je Ur-ronu znatno u pravcu ostvarenja njenih ambicija.
<BR>&nbsp;&nbsp;&nbsp;&nbsp;&nbsp;Pomislih, ne bez zavisti: pazi ti nju! A niko od nas ostalih nije počeo da se bavi nijednim zanimanjem - štaviše, ni smislio kojim poslom želi da se bavi.
<BR>&nbsp;&nbsp;&nbsp;&nbsp;&nbsp;Ali Urkinje moraju da požure. Nemaju tako mnogo vremena.
<BR>&nbsp;&nbsp;&nbsp;&nbsp;&nbsp;Bacih pogled ka Urdonol, koja je bila Ur-ronin glavni takmac za mesto Urijeline naslednice. Nije mi bio potreban reug da pročitam znake da je nezadovoljna što se toliko vremena gubi oko ovog navodno 'dečjeg hobija' - pravljenja opitne ploveće naprave koja će moći da zaroni duboko pod vodu.
<BR>&nbsp;&nbsp;&nbsp;&nbsp;&nbsp;Bilo mi je pomalo žao te Urdonol. Trebalo bi da malo pametnije sagledaš stvari, pomislih ja. I Urijel ima beskoristan hobi, a to je ona soba puna vrtećih diskova. Ur-ronin projekat ima tu istu odliku: naime, da je projekat preduzet iz čiste zabave, tek tako. Ta sličnost između njih dve važnija je od tamo nekog srodničkog mirisa.
<BR>&nbsp;&nbsp;&nbsp;&nbsp;&nbsp;U isto vreme bio sam zadovoljan što je naša prijateljica Ur-rona povukla tako pametan potez.
<BR>&nbsp;&nbsp;&nbsp;&nbsp;&nbsp;"Staklo je provereno, može izdržati hidrostatičke pritiske do dubine od pedeset kanapa, pa i veće", reče naša Ur-rona sa očitim zadovoljstvom. "A kad spolja dodamo lanterne i drugu opremu koju je Urijel ljubazno pristala da nam pozajmi..."
<BR>&nbsp;&nbsp;&nbsp;&nbsp;&nbsp;"Nama?" upade joj Hakica u reč. To je pokvarilo raspoloženje. Okrenula se naglo i suočila se - tačnije, sutriočila se - sa Ur-ronom. To znači: uperila je tri od svoja četiri pipka sa očima pravo ka Ur-roni. "Šta ti to znači 'nama', kaskalice? Ti se, kao, javljaš da dobrovoljno ideš dole?"
<BR>&nbsp;&nbsp;&nbsp;&nbsp;&nbsp;Ur-ronina uzana glava se podigla naglo i povukla unazad. Na trenutak je zurila u Hak, a onda klonula; vrat joj se povi u obliku slova 'S'.
<BR>&nbsp;&nbsp;&nbsp;&nbsp;&nbsp;"Javiću se da idem... ako bude moguće..."
<BR>&nbsp;&nbsp;&nbsp;&nbsp;&nbsp;"Hak!" rekoh ja prekorno. Nije bilo pošteno utrljavati Ur-ronin nos u istinu da je ona nesposobna za neke poduhvate. Jasno sam čuo kako paoci Hakicinih točkova podrhtavaju od napetosti.
<BR>&nbsp;&nbsp;&nbsp;&nbsp;&nbsp;Gibz nas prekide šištanjem iz još jednog ventila. Ovaj put miris je bio nalik na zarđali metal.
<BR>&nbsp;&nbsp;&nbsp;&nbsp;&nbsp;"Ako moguće, ursko prisustvo pozvano biti." Taj Treki kao da se borio za vazduh. "Ali i ako nemoguće, nema brige. Član sa planine Guen... poći na odvažan poduhvat taj sa vama... do najdubljih dubina."
<BR>&nbsp;&nbsp;&nbsp;&nbsp;&nbsp;Nije mi bilo lako da pratim Gibzov čudno izgovarani angliski pun zastajkivanja. Hak i ja se pogledasmo zbunjeno.
<BR>&nbsp;&nbsp;&nbsp;&nbsp;&nbsp;"Poći ja/mi... lično, ali delimično... sa ovom uzvišenom skupinom u dubinu", hripao je Gibz, sada iz svog najvišeg 'uštipka'. Pa se okrete, i mi videsmo nešto što nikako nismo očekivali, ogroman vlažan plik na njegovim leđima, negde oko sredine visine tela, iz koga je kapalo i curilo. Nije to bila neka od normalnih trečkih nateklina, za koju bi se moglo očekivati da Treki u njoj pravi neki svoj novi pipak ili neke hemikalije za fabriku. Plik najednom poče da se cepa, raspoluti se, unutra se ukaza nešto ljigavo kako se migolji.
<BR>&nbsp;&nbsp;&nbsp;&nbsp;&nbsp;Zablenuo sam se, zaista. I, shvatio: ovaj Treki je pred našim očima ispuštao svoj novi vlen-pupoljak!
<BR>&nbsp;&nbsp;&nbsp;&nbsp;&nbsp;Dok mu se to na leđima cepalo, majstor mešavina je sav drhtao. Grgotanja koja su izbijala iz njega na razne strane bila su - da ti se smuči. Ono nešto poče da izlazi, da puzi iz rascepljenog plika napolje, onda skliznu po Trekijevim leđima kao niz neko brdo, ali vukući za sobom ostatke lepljivih vlakana, i nađe se na podu.
<BR>&nbsp;&nbsp;&nbsp;&nbsp;&nbsp;"Bože-ože-ože-ože-ože..." ponavljao je Štipko iz ventila na svakoj svojoj nozi po jedanput. Osam puta. Za to vreme njegova senzorna traka ludo se vrtela u krug. Urdonol je nervozno uzmicala, a Hakica se kotrljala napred i nazad, u nedoumici između radoznalosti i gađenja. Ja sam na leđima osećao kako me nešto bocka i grebuca: naša mala Hufu, mladunče nura koje je nama maskota, popela mi se preko leđa na jedno rame, režeci veoma zabrinuto. Ja je počeh polusvesno gladiti po glatkom krznu, mumlajući na način veoma umirujući, mada se nisam stvarno osećao tako pouzdano.
<BR>&nbsp;&nbsp;&nbsp;&nbsp;&nbsp;Ta stvar, svetlucava od sluzi, pade na pod sa jednim tihim 'pljus!' i ostade da leži, samo malo se pomičući: četiri malena prstena, jedan na drugom, zatalasana. Za to vreme, pod mlitavom kožom roditelja, Gibza, događala su se drugačija drhtanja i talasanja, organi su se pomerali, zauzimali neki novi raspored.
<BR>&nbsp;&nbsp;&nbsp;&nbsp;&nbsp;"Nema... brige", dopre do nas opet Gibzov mehuravi glas, sada donekle izmenjen, i to iz oratorskog šiljka na vrhu najvišeg prstena. "Ja/mi se podešav... rekonfigur..."
<BR>&nbsp;&nbsp;&nbsp;&nbsp;&nbsp;"Umirujuće reči, ali svako zna da je to vlenovanje opasno vreme za Trekije, zato što se ujedinjenost prstenova u jednu složnu gomilu dovodi u pitanje, a ponekad se i raspadne. Iz tog razloga, većina njih opredeli se za spoljašnje razmnožavanje: odgajaju jedan po jedan prsten svog budućeg potomka, u odgovarajućoj pregradi, ili kupuju gotove prstenove od majstora-odgajivača, pri čemu putem pogodbe i trampe nastoje da izdejstvuju za svoje 'dete' baš one osobine koje žele da ima. Ipak, ima i vlenovanje neke prednosti, koliko čujem. Gospodin Hajnc kaže da ih je gledao nekoliko, ali kladim se da nikad nije video nešto ovako - da se pupoljak rodi sa četiri već gotova, spojena prstena i da odmah ima neku svoju samostalnu pokretljivost!"
<BR>&nbsp;&nbsp;&nbsp;&nbsp;&nbsp;"Ovo upravo izdvojeno ja može biti pozivano... za sad... imenom Ziz. Na tu reč možda će se odazivati, ako ugravirani obrasci ostanu postojani. Ako bude obavilo svoj posao odlično, možda će moći da nam se vrati na povećanje kao kandidat za puni život. A dotle... neka radi kako je osposobljeno, neka služi vašem istraživanju... već ima odlike koje vam mogu biti potrebne."
<BR>&nbsp;&nbsp;&nbsp;&nbsp;&nbsp;"Pa, ne znam." Ur-ronina glava se zanjihala putanjom u obliku elipse, što kod nje znači da ne zna kako bi reagovala. "Hoćeš li reći da..."
<BR>&nbsp;&nbsp;&nbsp;&nbsp;&nbsp;Hak promrmlja: "Gibze, da li to znači da se od nas očekuje..."
<BR>&nbsp;&nbsp;&nbsp;&nbsp;&nbsp;Treki joj upade u reč.
<BR>&nbsp;&nbsp;&nbsp;&nbsp;&nbsp;"Ja/mi se više ne odazivam/o na to ime. Glasanje naših prstenova je u toku. Molim ne govoriti niti se mešati."
<BR>&nbsp;&nbsp;&nbsp;&nbsp;&nbsp;Zaćutali smo i gledali sa strahopoštovanjem stvorenje koje se rve samo sa sobom u sebi. Iz najnižeg prstena kao da pođe neko talasanje, prođe nagore kroz celo telo i na vrhu se završi bučnim podrigivanjem i pramenovima žutih isparenja. Onda krenuše kroz ovo biće i drugi talasi, u drugim pravcima, pa i poprečno. To je potrajalo mnogo dura, a mi smo gledali i plašili se da će se Gibz raspasti na delove.
<BR>&nbsp;&nbsp;&nbsp;&nbsp;&nbsp;Najzad su drhtaji popustili, pa prestali sasvim. Čulni organi tog Trekija počeše opet da se fokusiraju. Reči krenuše kao žubor iz njegovih govornih usta, ali glas je bio drugačiji.
<BR>&nbsp;&nbsp;&nbsp;&nbsp;&nbsp;"Odlučeno je", reče. "Kao privremeno ime može poslužiti 'Tjug' i dobri su izgledi da se ova naslaga prstenova odazovem/o."
<BR>&nbsp;&nbsp;&nbsp;&nbsp;&nbsp;Još jedan niz talasanja, više nalik na pulsiranje.
<BR>&nbsp;&nbsp;&nbsp;&nbsp;&nbsp;"Da se ja/mi odazovu. Milim infirmisati Urijel da je ovo obavljino. Štiviše, reći joj da moja/naša glavna jizgra za veštine su da izgleda netiknuta."
<BR>&nbsp;&nbsp;&nbsp;&nbsp;&nbsp;Tek tad sam shvatio šta je bilo u opasnosti tokom vlenovanja. Majstor mešavina je bitan član Urijelinog tima. Kad bi se desilo da Gibz - Tjug, hoću reći - zaboravi makar deo svojih stručnih znanja, legure sa planine Guen više ne bi sijale tako lepo niti bi se tako pouzano raspale usled korozije posle nekog vremena.
<BR>&nbsp;&nbsp;&nbsp;&nbsp;&nbsp;A ja, budala, brinuo se za život tog Trekija.
<BR>&nbsp;&nbsp;&nbsp;&nbsp;&nbsp;Hufu mi skliznu niz leđa i priđe novonastaloj, malecnoj, trekijevskoj poluličnosti, koja je već počela da obrazuje izvestan broj stopala, raznovrsnih, ali u osnovi sličnih perajima, ispod svog prvog, najnižeg prstena; takođe, da ispušta trapave, male pipke iz bucmastog četvrtog, najgornjeg prstena i da maše njima. Naš nur je podozrivo onjušio to biće, a onda se, sa jednim zadovoljnim zvukom nalik na cvrkut, malo odmakao i seo da ga gleda.
<BR>&nbsp;&nbsp;&nbsp;&nbsp;&nbsp;Tako je Hufu prvi pozdravio malog Ziza - najnovijeg člana naše družine.
<BR>&nbsp;&nbsp;&nbsp;&nbsp;&nbsp;E, kad bismo sad uključili i jedno ljudsko dete, bili bismo pravi predstavnici Šest, pomislih ja.
<BR>&nbsp;&nbsp;&nbsp;&nbsp;&nbsp;Vesnici sudbine mogu biti dobri, što svaki mornar zna. Imati sreće, to je odlično. Nepouzdano je, ali ipak mnogo bolje nego alternativa.
<BR>&nbsp;&nbsp;&nbsp;&nbsp;&nbsp;Imao sam osećaj da će nam biti potrebna svaka trunčica Ifnine sreće koju budemo mogli dobiti.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
