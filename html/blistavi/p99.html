<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Zora je već počela da zari istočno nebo kad su umorni putnici teškim koracima ušli u mesto zvano Urjutina oaza, posle dugog noćnog marša preko ravnice Varil. Zbijena, žedna gomila magaraca, simla, ljudi i Huniša. Čak i hodočasnici Uri i Urkinje prilazili su obazrivo blatnjavoj obali i saginjali uzane glave da piju, žmirkajući nelagodno zbog gorkog, nemaskiranog ukusa obične vode.
<BR>&nbsp;&nbsp;&nbsp;&nbsp;&nbsp;Leto je bilo već raskrililo svoju punu snagu nad visokom stepom, vrući vetrovi ponekad su dovodili i do požara u 'kružnoj travi', uplašena krda su stampedom bežala kroz oblake prašine. Putnici i namernici su, čak i pre ove krize, izbegavali letnje sunce, nastojali su da se samo noću, pod prohladnom mesečinom, kreću po Varilskoj ravnici. Urski vodiči su se hvalili da umeju ovde naći put ne samo po mraku nego i zavezanih očiju.
<BR>&nbsp;&nbsp;&nbsp;&nbsp;&nbsp;Oni baš i mogu zavezanih očiju, pomisli Sara, bućkajući bolnim stopalima kroz vodu oaze; Urkinja neće pasti na nos ako se neki nesiguran kamen izvrne ispod jedne od njene četiri noge. Ja bih više volela da vidim kuda idem.
<BR>&nbsp;&nbsp;&nbsp;&nbsp;&nbsp;Svetlost rane zore ocrtala je moćne obrise istočnih planina.
<BR>&nbsp;&nbsp;&nbsp;&nbsp;&nbsp;Rimersko gorje, pomisli Sara.
<BR>&nbsp;&nbsp;&nbsp;&nbsp;&nbsp;Ovaj rasno mešoviti pohod napredovao je prilično brzo prema Livadi okupljanja, u nadi da tamo stigne pre nego što događaji dostignu vrhunac. Osim toga, Sara je jedva čekala da vidi svoja dva brata, kao i da sazna koliko je uspešan Blor u sprovođenju njene zamisli. Mogla bi ona ovde obezbediti i medicinsku pomoć za svog štićenika, Neznanca, ako se dođe do utiska da je bezbedno pokazati ga tuđinima. A to je jedno veliko 'ako'. I najzad, Saru nije sasvim napustio san da bude puštena pred ekran legendarne biblioteke kojom raspolažu Veliki galaktici.
<BR>&nbsp;&nbsp;&nbsp;&nbsp;&nbsp;Ipak, bilo je itekako razloga i za zebnju. Ako bogovi sa zvezda stvarno nameravaju da uklone sve svedoke, svakako će prvo pobiti one na Livadi okupljanja. Saru je, međutim, najviše mučila mogućnost da Neznanca, nesvesno, izruči pravo u ruke njegovim neprijateljima. Taj crnokosi veseljak voljan je da krene kod njih, ali šta ako nije svestan opasnosti?
<BR>&nbsp;&nbsp;&nbsp;&nbsp;&nbsp;Zviždukavi uzdah dopre iz talasaste kupe zvane Pzora. I taj Treki je sad crpeo vodu iz bare; bio je premoren, iako se celim putem vozio u dvokolicama koje je vukao jedan magarac. Preko Pzorinog senzornog prstena bio je razvučen novi reug, jedan od dva koja je Sara kupila iz nove zalihe u pristaništu Kandu. Reuzi su pomagali trekijevskom apotekaru da leči ranjenog Neznanca. Nabavila ih je, iako se njoj lično ti simbioti nisu mnogo sviđali.
<BR>&nbsp;&nbsp;&nbsp;&nbsp;&nbsp;Lanac mehurića probi se do površine nadomak Sarinog stopala. Pri srebrnoj svetlosti Loocena, ona ugleda svog poznanika iz sela Dolo, Blejda, kako se odmara ispod vode. Ovaj žurni marš teško su podnosili i crveni Gheueni, a i plavi kao što je Blejd; loše su se proveli i oni ljudi kojima, zbog prevelike telesne težine, nije bilo dozvoljeno da pojašu magarce. Sari je bilo dopušteno da jaše svake parne midure. Pa ipak, sad ju je bolelo celo telo.
<BR>&nbsp;&nbsp;&nbsp;&nbsp;&nbsp;Tako mi i treba kad provodim život kao knjiški moljac, pomisli ona. Živim kao u manastiru.
<BR>&nbsp;&nbsp;&nbsp;&nbsp;&nbsp;Bučno klicanje uzdiglo se sa mesta gde su Urkinje, goniteljice magaraca, napravile hrpu trave i balege da založe vatru. One su u svoje činije za jelo počele točiti krv simli i u nju ubacivati sitno seckano meso. Uskoro je nastalo srkanje: Uri takvu mlaku krvavu čorbu usrču, a onda dižu glavu i izvijaju zmijaste, dugačke vratove da bi to mogli i progutati. A kad progutaju, saginju glavu za još. Zmijoliko kretanje ovih obrisa, njihovo uzdizanje i spuštanje, bilo je praćeno oklevajućim, sablasnim zvucima Neznančevog dulcimera. Posle nekog vremena, huniška kuvarica, ponosna na svoju veštinu kuvanja za više različitih živih vrsta, poče lupati šerpama i sipati začine u ljudsku hranu, čiji jaki mirisi najzad nadvladaše smrad pržene simletine. To je otvorilo apetit i Sari, poništavajući uznemirenost njenog želuca do maločas više sklonog povraćanju.
<BR>&nbsp;&nbsp;&nbsp;&nbsp;&nbsp;Malo kasnije, granu blistava, puna zora i otkri mrku i zelenu veličanstvenost planinskih strana koje su se kao ogromne tvrđave dizale duž celog istočnog horizonta. Neznanac je skinuo košulju, prionuo na rad i smejao se glasno. Pomagao je Sari i drugim ljudskim bićima da obave mnogobrojne poslove koji se, u podizanju ovakvih logorišta, tipično dodeljuju baš ljudima. Podigoše ogroman zaklon sa krovom i četiri zida, takoreći paviljon, od g'kekijevskog kamuflažnog blur platna, da bi životinje i putnici bili zaklonjeni od ognjene vreline predstojećeg dana.
<BR>&nbsp;&nbsp;&nbsp;&nbsp;&nbsp;Činjenica da je mutav nije smetala ovom čoveku sa zvezda da uspešno sarađuje sa drugima. Njegovo zadovoljstvo što je živ delovalo je na sve oko njega. Učio ih je da pevaju neku pesmu bez reči, samo od otpevanih tonova; tako im je lakše prolazilo vreme.
<BR>&nbsp;&nbsp;&nbsp;&nbsp;&nbsp;Još dva dana, reče Sara sebi, bacajući pogled gore, ka planinskom 'sedlu' gde je trebalo da prođu; još dva dana. Praktično smo već tamo.
<BR>&nbsp;&nbsp;&nbsp;&nbsp;&nbsp;Oaza je dobila ime po jednoj nomadskoj ratnici koja je živela ubrzo posle naseljavanja Ura na Jijo, u doba, dakle, kad je Ura još bio mali broj i kad su njihove sprave na Jijou bile žalosno primitivne. U tim starim vremenima, Urjuta je pobegla na istok, sa bogatih pašnjaka Znunira, gde su njene plemenske starešine položile zakletvu na vernost moćnim Sivim kraljicama Gheuena. Urjuta je povela svoje saborce, buntovnike, do ovog vadija na ogromnoj suvoj ravnici, da ovde zaleče rane i spreme strategiju borbe za slobodu od gheuenske prevlasti.
<BR>&nbsp;&nbsp;&nbsp;&nbsp;&nbsp;Tako se, bar, tvrdilo u legendi koju je Sara slušala to popodne. Pre toga je prespavala najvreliji deo dana; bio je to naizmenice san i težak dremež, a sanjala je nejasno o vodi, prohladnoj i bistroj. Zbog ovoga je ožednela užasno. Žeđ je ugasila na izvoru iz koga se oaza punila vodom. Onda se pridružila ostalim putnicima koji su se okupili pod velikim šatorom da još jednom jedu.
<BR>&nbsp;&nbsp;&nbsp;&nbsp;&nbsp;Ali do sutona je bilo još nekoliko sati, a okolinu šatora pritiskala je ista ona olovna jara, pa su se 'majstori', nosači i svi ostali okupili oko osobe koja je kazivala priču iz davnina. Ta osoba je povremeno topotala kopitima, povremeno izmahivala sa oba svoja repa. Iako su stekli knjige i ovladali veštinom štampanja, Uri su zadržali svoju naklonost ka usmenom epskom narodnom pesništvu. Često je narodni pevač dopuštao sebi preterivanja i svakojake improvizacije i varijacije. Kad je ritmično napevanje urske 'bardovice' došlo do bitke kod trgovačke postaje Znunir, izdužene glave počeše da se njišu sve zajedno. Trojne oči zurile su pored recitatorke, ka vremenima davno prošlim.
<BR>
<BR>&nbsp;&nbsp;&nbsp;&nbsp;&nbsp;Pobegoše izdajnici kleti
<BR>&nbsp;&nbsp;&nbsp;&nbsp;&nbsp;Roblje sramno, kukavice jadne,
<BR>&nbsp;&nbsp;&nbsp;&nbsp;&nbsp;u klopku im sva konjica padne,
<BR>&nbsp;&nbsp;&nbsp;&nbsp;&nbsp;pa zakuka što mora umreti.
<BR>&nbsp;&nbsp;&nbsp;&nbsp;&nbsp;U taj procep baci ih Urjuta,
<BR>&nbsp;&nbsp;&nbsp;&nbsp;&nbsp;u sumporne provalije strave,
<BR>&nbsp;&nbsp;&nbsp;&nbsp;&nbsp;suvih kesa, smrdljive i trule
<BR>&nbsp;&nbsp;&nbsp;&nbsp;&nbsp;ukloni ih svom narodu s puta.
<BR>
<BR>&nbsp;&nbsp;&nbsp;&nbsp;&nbsp;Slušaoci su šištali u znak prezira prema onoj kukavičkoj, kolaborantskoj opciji. Sara izvuče beležnicu i poče zapisivati štošta o zastarelom dijalektu pevačice, koji je devoluirao nadole od galaktičkog drugog jezika, još davno pre nego što su ljudska bića došla.
<BR>
<BR>&nbsp;&nbsp;&nbsp;&nbsp;&nbsp;Pa Urjuta zaokrete vojsku,
<BR>&nbsp;&nbsp;&nbsp;&nbsp;&nbsp;na mužjake grdne sive krabe
<BR>&nbsp;&nbsp;&nbsp;&nbsp;&nbsp;oklopnike što bi da nas grabe
<BR>&nbsp;&nbsp;&nbsp;&nbsp;&nbsp;da nas deru i kolju po pesku.
<BR>&nbsp;&nbsp;&nbsp;&nbsp;&nbsp;Koplja nose od drveta tvrdog,
<BR>&nbsp;&nbsp;&nbsp;&nbsp;&nbsp;hvataljkama oštrim oni mašu
<BR>&nbsp;&nbsp;&nbsp;&nbsp;&nbsp;da poseku oni vojsku našu
<BR>&nbsp;&nbsp;&nbsp;&nbsp;&nbsp;po naredbi matrijarha grdnog.
<BR>
<BR>&nbsp;&nbsp;&nbsp;&nbsp;&nbsp;Ovog puta slušaoci su se oglasili dubokim "Hummm! Hummm!" u znak poštovanja prema snažnom, 'tvrdom' neprijatelju. Taj zvuk ljudska bića su čula prvi put tek tri pokolenja posle stizanja na Jijo, kad su u haosu, koji je na ovim prostorima vladao pre uspostavljanja Zajednice, ljudi izborili ravnopravno mesto za sebe.
<BR>
<BR>&nbsp;&nbsp;&nbsp;&nbsp;&nbsp;Sad il' nikad! - veli predvodnica.
<BR>&nbsp;&nbsp;&nbsp;&nbsp;&nbsp;sad oružje novo potegnite.
<BR>&nbsp;&nbsp;&nbsp;&nbsp;&nbsp;Prvi redovi, sebe podmetnite
<BR>&nbsp;&nbsp;&nbsp;&nbsp;&nbsp;polugama bud'te uzdanica.
<BR>&nbsp;&nbsp;&nbsp;&nbsp;&nbsp;Ispod kraba poluge zabodi,
<BR>&nbsp;&nbsp;&nbsp;&nbsp;&nbsp;nek nalegne sva težina tvoja,
<BR>&nbsp;&nbsp;&nbsp;&nbsp;&nbsp;u zamahu ovog strašnog boja
<BR>&nbsp;&nbsp;&nbsp;&nbsp;&nbsp;prevrni ih, a nas oslobodi.
<BR>
<BR>&nbsp;&nbsp;&nbsp;&nbsp;&nbsp;U prvi mah Sara nije shvatila kako je ta borba išla. Onda uvide u čemu je bila borbena inovacija Urjutina: prvi redovi su bukvalno podmetali leđa da bi poslužili kao oslonci za obrtanje poluga. Pri tom su se izlagali opasnosti od gheuenskih nogu koje se završavaju oštrim štipaljkama, ali i opasnosti da ih ogromna težina njihovih saboraca, kao i njihovih neprijatelja, naprosto zgnječi. Poluge su bile, u suštini, dugački štapovi od debelog 'bua', dakle bambusa. Urkinja, kad podvuče udaljeni kraj štapa pod krabu, nalegne svom svojom težinom, i kraba se prevrne.
<BR>&nbsp;&nbsp;&nbsp;&nbsp;&nbsp;Narodna epska pesma se nastavila uzbuđenim opisima kako su krabe pretrpele ogroman poraz i kako su ih Urkinje osvetnički sekle i čerečile. Ali Sara je iz istorije znala da su Urjutine pobede bile kratkotrajne; Gheueni su prilagodili svoju taktiku. Tek jedno kasnije, drugačije pokolenje heroja - ratnice kovačice sa Bleštave, to jest 'Blejz' planine - uspela je odagnati sive tirane sa visokih ravnica. Ali Gheueni su nastavili da napadaju Zajednicu, koja se polako uspostavljala; potučeni su tek kad su ljudska bića unela u jijoansko ratovanje neke svoje nove-stare veštine.
<BR>&nbsp;&nbsp;&nbsp;&nbsp;&nbsp;Nisu svi Uri učestvovali u ovom podsećanju na staru slavu. Predvodnica karavana i njeni pomoćnici klečali su na tepihu od kože pekoa i planirali sledeću etapu. Po njihovom gestikuliranju nad mapom, jasno se videlo da nameravaju da 'promaše' sledeću oazu i domognu se u zoru prvih brda u podnožju planina.
<BR>&nbsp;&nbsp;&nbsp;&nbsp;&nbsp;Oh, nogice moje bolne i jadne, pomisli Sara.
<BR>&nbsp;&nbsp;&nbsp;&nbsp;&nbsp;Predvodnica podiže izduženo-kupastu glavu: jedan od njenih pomoćnika, Jop, seljak iz Doloa, ustao je i krenuo ka preklopu šatora.
<BR>&nbsp;&nbsp;&nbsp;&nbsp;&nbsp;"Mora idem", reče Jop.
<BR>&nbsp;&nbsp;&nbsp;&nbsp;&nbsp;"Šta, opet da 'procuriš'? Jesi li volestan?" upita Urkinja.
<BR>&nbsp;&nbsp;&nbsp;&nbsp;&nbsp;Jop je glavninu putovanja proveo čitajući, u svakom raspoloživom trenutku, primerak Spisa o izgnanstvu. Sad je, međutim, bio nešto više druželjubiv. On se nasmeja. "Ma, nisam bolestan", reče. "Samo sam popio malo mnogo ove divne izvorske vode. Vreme je da je vratim Jijou. To je sve."
<BR>&nbsp;&nbsp;&nbsp;&nbsp;&nbsp;Dok je preklop na šatorskom ulazu bio, kratkotrajno, podignut, Sara vide da se iz bare opet diže niz mehurića. Blejd se, dakle, opet zavukao pod vodu; gleda da se dobro natopi, uoči predstojećeg napornog marša. Ili možda izbegava da sluša urske slavopojke o pobedama nad njegovim narodom?
<BR>&nbsp;&nbsp;&nbsp;&nbsp;&nbsp;Preklop pade, a Sara pogleda po unutrašnjosti njihovog paviljona.
<BR>&nbsp;&nbsp;&nbsp;&nbsp;&nbsp;Kurt eksplozer iscrtavao je pomoću šestara lukove po papiru sa već naštampanim mrežastim sistemom linija. Povremeno je gunđao zbog neuspešnog crtanja i onda besno gužvao taj list i uzimao novi - postupak zbog koga se lice papirdžijine kćeri trzalo od nelagodnosti. Nešto bliže Sari, šimpanza Priti takođe je crtala apstrakcije, ali ekonomičnije, u pesku. Povremeno je, potežući pramenove krzna i kožu na sebi, zavirivala u priručnik za topologiju koji je Sara za nju ponela iz Biblosa.
<BR>&nbsp;&nbsp;&nbsp;&nbsp;&nbsp;Baš smo intelektualni, mi u ovom karavanu, pomisli Sara ironično. Jedan pretendent na svešteničko zvanje, jedan konstruktor 'bumbumada', jedna šimpanza geometričarka i jedna propala matematičarka, a svi skupa hrlimo u susret mogućem uništenju. A time je tek započeto nabrajanje svega onoga što je kod nas čudnovato.
<BR>&nbsp;&nbsp;&nbsp;&nbsp;&nbsp;U levom delu paviljona, Neznanac je ostavio svoj žičani instrument i posvetio se nečem drugom: gledao je kako Kurtov nećak, mladi Jomah, igra 'vijetnamsku kulu', igru poznatu i kao 'tornjevi Hajfonga', sa crveno-gheuenskim prodavcem soli, sa dvoje bibliotekara iz Biblosa i sa troje Huniša hodočasnika. U igri postoji šest uspravnih stubića, pozabadanih u pesak. Oni su raspoređeni u šestougao. Prstenovi, to jest kružne pločice, raznih boja i veličina, nabadaju se na stubiće. Igrač nastoji da ih kod sebe nagomila što više, ali da ni jednog jedinog trenutka ne budu raspoređeni pogrešno nego uvek kako treba, a to znači: najveća pločica na dnu, pa na njoj sve manje i manje, a najmanja pločica na vrhu. U težoj, usavršenijoj varijanti ove igre, pločice označavaju i pojedine osobine Trekija, predstavljaju, zapravo, pojedine trekijevske 'uštipke', a igrač nastoji da prikupi sve koji su potrebni da se dobije idealni Treki.
<BR>&nbsp;&nbsp;&nbsp;&nbsp;&nbsp;Pzoru kao da je više zanimala osoba koja je pričala nego ova igra. Sara još nikada nije čula da se neki Treki uvredio zbog tornjeva Hajfonga, iako se tu oponaša njihov jedinstveni način razmnožavanja.
<BR>&nbsp;&nbsp;&nbsp;&nbsp;&nbsp;"Vidiš?" upita dečko, objašnjavajući Neznancu igru. "Ja sam, do sada, prikupio dva prstena sa perajima za močvaru, jedno jezgro za varenje, dva memorijska prstena, jedan za njuškanje, jedan mislilački i jedan za gledanje."
<BR>&nbsp;&nbsp;&nbsp;&nbsp;&nbsp;Zvezdanom čoveku kao da nimalo nije smetalo to što Jomah govori veoma brzo. Posmatrao je eksplozerskog šegrta sa izrazom inteligentnog zanimanja. Možda je Jomahov glas do njega dopirao kao neka vrsta muzike.
<BR>&nbsp;&nbsp;&nbsp;&nbsp;&nbsp;"Hteo bih", reče Jomah, "da pribavim bolji najniži prsten, da bi se moj Treki mogao kretati po kopnu. Ali Horm-tuvoa je zgrabio onaj šetački torus na koji sam bio bacio oko, tako da ću ostati, čini se, zauvek sa perajima."
<BR>&nbsp;&nbsp;&nbsp;&nbsp;&nbsp;Huniš levo od dečaka zamumla zadovoljno. Ko hoće da igra tornjeve Hajfonga, mora da misli brzo.
<BR>
<BR>&nbsp;&nbsp;&nbsp;&nbsp;&nbsp;Kuću mi dra-ga
<BR>&nbsp;&nbsp;&nbsp;&nbsp;&nbsp;sa-gra-di.
<BR>&nbsp;&nbsp;&nbsp;&nbsp;&nbsp;Četrnaest da je spra-tova
<BR>&nbsp;&nbsp;&nbsp;&nbsp;&nbsp;vi-so-ka.
<BR>&nbsp;&nbsp;&nbsp;&nbsp;&nbsp;E-eee-ee-ej! Podrum, prizem-lje,
<BR>&nbsp;&nbsp;&nbsp;&nbsp;&nbsp;četrnaest, draga, spratova,
<BR>&nbsp;&nbsp;&nbsp;&nbsp;&nbsp;i - krov.
<BR>
<BR>&nbsp;&nbsp;&nbsp;&nbsp;&nbsp;Jomah i svi ostali zastadoše u svemu što su radili i zagledaše se u Neznanca koji je ovo iznenada otpevao i koji je sad zabacio glavu unazad i počeo se smejati.
<BR>&nbsp;&nbsp;&nbsp;&nbsp;&nbsp;On u ovome postaje sve bolji, pomisli Sara. Svima je, ipak, izgledalo malo jezivo to kako je on, nesposoban da govori, povremeno počinjao da peva nešto sa tekstom savršeno prikladnim onome što se trenutno dešava.
<BR>&nbsp;&nbsp;&nbsp;&nbsp;&nbsp;Sa sjajem u oku, Neznanac je sačekao da se svi ostali igrači opet zadube u razmišljanje svako o svom stubiću. Onda malo ćušnu Jomaha i krišom pokaza prema kutiji za dodatne prstenove. Dečak vide da tamo postoji torus zvani 'trkač' i htede da uzvikne radosno, ali i da se uzdrži od uzvika, pokušaj koji se završio tako što se zakašljao. Tamni pridošlica potapša ga snažno po leđima.
<BR>&nbsp;&nbsp;&nbsp;&nbsp;&nbsp;Kako je znao da mu pokaže taj torus? - zapita se Sara. Igraju li, možda, tornjeve Hajfonga među zvezdama? Ona je zvezdane bogove uvek zamišljala kao bića koja rade isključivo... pa... bogovske i zvezdane poslove. Ohrabrujuća je bila pomisao da bi bogovi mogli koristiti ovakve igrice sa jednostavnim delovima, sa običnim tvrdim predmetima koji služe kao trajni simboli života.
<BR>&nbsp;&nbsp;&nbsp;&nbsp;&nbsp;Naravno, većina igara zasniva se na tome da postoje pobednici, pomisli Sara. Pobednici i... gubitnici.
<BR>&nbsp;&nbsp;&nbsp;&nbsp;&nbsp;Publika šišti sada u znak priznanja, a bardovica, koja je završila epsku pesmu, silazi sa niske platforme i prihvata ono što joj daju kao nagradu - pehar vruće krvi.
<BR>&nbsp;&nbsp;&nbsp;&nbsp;&nbsp;Šteta što nisam pazila na kraj pesme, pomisli Sara; ali nije bitno, čuću je neki drugi put, iz početka, ako svet bude trajao duže od ove jedne godine.
<BR>&nbsp;&nbsp;&nbsp;&nbsp;&nbsp;Pošto se ne primećuje da će iko drugi stupiti na pozornicu, Uri počinju da se protežu i da se polako razilaze. Kreću se svako prema najbližim preklopnim vratima ovog ogromnog šatora, hoće da provere u kakvom su stanju njihove životinje, da se pripreme za noćašnji marš. Ali svi se zaustavljaju jer novi dobrovoljac skače na pozornicu i topoće kopitima po njoj. Ta nova osoba koja će pripovedati jeste Ulgor, majstorka zanata, koja je bila u Sarinom društvu još od trenutka kad su tuđini preleteli preko sela Dolo. Slušaoci se opet prikupljaju, a Ulgor počinje da recituje svoju narodnu epsku pesmu, na narečju još starijem od onog malopre.
<BR>
<BR>&nbsp;&nbsp;&nbsp;&nbsp;&nbsp;Brodovi u mislima vašim sada su
<BR>&nbsp;&nbsp;&nbsp;&nbsp;&nbsp;ognjeni, lutajući nečujni.
<BR>&nbsp;&nbsp;&nbsp;&nbsp;&nbsp;Brodovi u snovima vašim sada su,
<BR>&nbsp;&nbsp;&nbsp;&nbsp;&nbsp;od svih mora i okeana daleki.
<BR>
<BR>&nbsp;&nbsp;&nbsp;&nbsp;&nbsp;Brodovi u vašim mislima kao oblaci,
<BR>&nbsp;&nbsp;&nbsp;&nbsp;&nbsp;nebrojeno mnoštvo brodova, horde.
<BR>&nbsp;&nbsp;&nbsp;&nbsp;&nbsp;Brodovi za vašu moć shvatanja preveliki,
<BR>&nbsp;&nbsp;&nbsp;&nbsp;&nbsp;kao divovske planine koje brode.
<BR>
<BR>&nbsp;&nbsp;&nbsp;&nbsp;&nbsp;Gunđanje, zgražanje. Šefica karavana uvija svoj dugački vrat nekoliko puta u krug, u krug - spiralno. Ovo je retka tema, i smatra se da je nedolična, kad je u publici prisutno nekoliko raznih rasa. Nekoliko huniških hodočasnika se okreće da gleda šta će sad biti.
<BR>
<BR>&nbsp;&nbsp;&nbsp;&nbsp;&nbsp;Brodovi to su klana Uriš-ka,
<BR>&nbsp;&nbsp;&nbsp;&nbsp;&nbsp;poznatog po velikom dostojanstvu.
<BR>&nbsp;&nbsp;&nbsp;&nbsp;&nbsp;Urska je rešenost ogromna
<BR>&nbsp;&nbsp;&nbsp;&nbsp;&nbsp;za osvetu u nebeskom prostranstvu.
<BR>
<BR>&nbsp;&nbsp;&nbsp;&nbsp;&nbsp;Nedolična ili ne, pripovest je svetinja i ne sme se prekidati dok se ne dovrši. Šefica karavana jako raširi nozdrve, da pokaže da nema ništa sa ovim kršenjem dobrih običaja, a Ulgor nastavi da evocira jednu eru koja se završila mnogo pre nego što je prvi urski kolonista stao kopitom na Jijo. Vreme svemirskih armada, vreme kad su se flote bogova tukle, oružjima nezamislivo moćnim, zbog razlika u nekim nerazumljivim učenjima.
<BR>
<BR>&nbsp;&nbsp;&nbsp;&nbsp;&nbsp;Zvezde u mislima vašim sada su,
<BR>&nbsp;&nbsp;&nbsp;&nbsp;&nbsp;i flota urska divovska.
<BR>&nbsp;&nbsp;&nbsp;&nbsp;&nbsp;Zvezde drhte pri njihovom prolazu,
<BR>&nbsp;&nbsp;&nbsp;&nbsp;&nbsp;urske munje su veće od planeta.
<BR>
<BR>&nbsp;&nbsp;&nbsp;&nbsp;&nbsp;Zašto ona ovo radi? - zapita se Sara. Imajući u vidu kakve su mlade Urkinje obično, može se reći da je Ulgor uvek imala puno takta. A sad baš kao da hoće da provocira, da izazove neku reakciju, incident.
<BR>&nbsp;&nbsp;&nbsp;&nbsp;&nbsp;Huniši su lakim kasom prilazili bliže i naduvavali vazdušne vreće, još više radoznali nego ljuti. Nije bilo jasno da li Ulgor želi da prizove u sećanje neke arhaične osvete, 'vendete', gnevove toliko stare da u odnosu na njih sve kasnije jijoanske svađe izgledaju kao sitna sporečkavanja za vreme doručka jutros.
<BR>&nbsp;&nbsp;&nbsp;&nbsp;&nbsp;Na Jijou, pomisli Sara, Uri i Huniši niti obitavaju na istim prostorima niti žele iste stvari. Nema osnove za sukobe, reče ona sebi; teško je zamisliti da su njihovi preci uništavali jedni druge u kosmosu.
<BR>&nbsp;&nbsp;&nbsp;&nbsp;&nbsp;Čak i igra tornjeva Hajfonga ostade napuštena. Neznanac je gledao kako se Ulgorin vrat ritmično njiše. Pomalo je mahao desnom šakom, nastojeći da uhvati tačno taj ritam.
<BR>
<BR>&nbsp;&nbsp;&nbsp;&nbsp;&nbsp;O, vi, slušaoci na planeti
<BR>&nbsp;&nbsp;&nbsp;&nbsp;&nbsp;ne razumete vi to.
<BR>&nbsp;&nbsp;&nbsp;&nbsp;&nbsp;A i ne možete razumeti
<BR>&nbsp;&nbsp;&nbsp;&nbsp;&nbsp;jer vezani ste za blato.
<BR>
<BR>&nbsp;&nbsp;&nbsp;&nbsp;&nbsp;U samom prostoru ogromna rupa
<BR>&nbsp;&nbsp;&nbsp;&nbsp;&nbsp;u kojoj entitet jedan živi
<BR>&nbsp;&nbsp;&nbsp;&nbsp;&nbsp;veći od planete, on nastupa
<BR>&nbsp;&nbsp;&nbsp;&nbsp;&nbsp;pokušajte da shvatite i vi.
<BR>
<BR>&nbsp;&nbsp;&nbsp;&nbsp;&nbsp;Nekoliko Huniša zamumla u znak olakšanja. Možda ovo ipak neće biti o arhajskim borbama između njihovih i urskih predaka. Neki kosmički epovi pevaju o beskrajnim vidicima ili o prizorima koji su teško shvatljivi današnjem Jijoancu; podsećaju šta su šest naroda izgubili i šta bi, jednog dana, mogli opet dobiti - ali, ironično, samo ako prvo zaborave sve.
<BR>
<BR>&nbsp;&nbsp;&nbsp;&nbsp;&nbsp;Ko se ne plaši, neka gleda
<BR>&nbsp;&nbsp;&nbsp;&nbsp;&nbsp;u mraznoj hladnoći te lađe.
<BR>&nbsp;&nbsp;&nbsp;&nbsp;&nbsp;Oko njih, mnogo je hladnije od leda,
<BR>&nbsp;&nbsp;&nbsp;&nbsp;&nbsp;Put slave svako pokušava da nađe.
<BR>
<BR>&nbsp;&nbsp;&nbsp;&nbsp;&nbsp;Prvi bard, to jest bardica, bila je sasvim zaneta u opise krvave slave. Ova druga, Ulgor, nastupala je hladnom harizmom, hipnotisala je slušaoce njihanjem glave i ravnomernim zviždukavim govorom, evocirala je čiste suštine boje, mraza, straha. Sara spusti svesku, očarana prizorima prejake svetlosti i precrnog mraka, prostorvremenskim nedogledima, blistavim brodovljem sjajnijim od okolnih zvezda. Valjda se ova priča, valjajući se usmeno kroz pokolenja, poprilično pomakla ka preuveličavanju; svejedno, ispunila je Sarino srce iznenadnim osećanjem zavisti.
<BR>&nbsp;&nbsp;&nbsp;&nbsp;&nbsp;Mi, ljudi, nismo se, pre našeg pada, nijednog trenutka popeli na takve visine, pomisli ona. Čak ni u našim najboljim danima, nismo imali flote moćnih zvezdanih brodova. Bili smo 'vučja rasa', primitivni i jadni u poređenju sa ovima.
<BR>&nbsp;&nbsp;&nbsp;&nbsp;&nbsp;Ali ove misli joj izmakoše, odnete Ulgorinim ritmovima, pesmom koja je omogućavala da se pogleda u beskonačnost. Poče da se ocrtava slika glavnog događaja. Velika armada krenula je u slavni rat, ali sudbina hoće da put vodi kroz jedno vrlo mračno područje kosmosa. Kroz jednu 'udubinu', mesto neprozirno, tajanstveno i smrtonosno, nalik na leglo mulk-pauka kosmičkih razmera. Obični putnici zaobilaze to područje, ali ne i admiralka ove flote. Ogrezla u sopstvenom osećanju nepobedivosti, ona zacrtava kurs kojim će se najbrže obrušiti na neprijatelja; odbacuje i samu pomisao na zaobilaženje.
<BR>
<BR>&nbsp;&nbsp;&nbsp;&nbsp;&nbsp;Sad iz jednog jezgra tame
<BR>&nbsp;&nbsp;&nbsp;&nbsp;&nbsp;spirala se otrovna izvlači.
<BR>&nbsp;&nbsp;&nbsp;&nbsp;&nbsp;Zamke smrtne flotu mame,
<BR>&nbsp;&nbsp;&nbsp;&nbsp;&nbsp;Zvezde drhte. Flota se ne povlači...
<BR>
<BR>&nbsp;&nbsp;&nbsp;&nbsp;&nbsp;Neko snažno trže Saru za desnu ruku i sasvim joj skrete pažnju na tu stranu. Ona žmirnu. Šimpanza Priti drži je za lakat i stiska bolno jako. Najzad se Sara doseti da upita: "Šta je?"
<BR>&nbsp;&nbsp;&nbsp;&nbsp;&nbsp;Družbenica šimpi roda pusti joj lakat i dade dva znaka šakama.
<BR>&nbsp;&nbsp;&nbsp;&nbsp;&nbsp;Slušati. Sad!
<BR>&nbsp;&nbsp;&nbsp;&nbsp;&nbsp;Sara htede da se usprotivi, da kaže nešto kao 'Pa šta ja drugo radim, ako ne to? Slušam, zar ne?'. Ali shvati da Priti ne misli na narodnu pesmu. Zato pokuša da izdvoji nešto, pored Ulgorinog hipnotičnog napevanja... i začu neku galamu izvan paviljona.
<BR>&nbsp;&nbsp;&nbsp;&nbsp;&nbsp;Životinje, pomisli ona. Nešto ih je uznemirilo.
<BR>&nbsp;&nbsp;&nbsp;&nbsp;&nbsp;Simle i magarci imali su svoj zaseban zaklon, takođe kamuflažno uređen, nedaleko od ovog za putnike. Sudeći po žamoru koji se tamo čuo, životinje nisu bile stvarno uplašene, ali ni mirne.
<BR>&nbsp;&nbsp;&nbsp;&nbsp;&nbsp;I Neznanac je ovo primetio, i dvoje bibliotekara, i jedan crveni Gheuen, i svi oni su počeli malo da uzmiču od pozornice i da se nervozno osvrću.
<BR>&nbsp;&nbsp;&nbsp;&nbsp;&nbsp;U međuvremenu, predvodnica karavana pridružila se gomili urskih glava koje su ravnomerno klimale gore-dole, izgubljene u dalekom prostoru i vremenu. Sara pođe ka njoj da je malo gurne - oprezno, jer dešavalo se da Urkinja, kad se u takvoj situaciji uplaši, ugrize nekoga - ali u tom istom trenutku šeficin vrat se ukoči i bez Sarinog upliva, krznom joj prođoše drhtaji zabrinutosti. Urska matrona, štaviše, prodrma dve svoje pomoćnice, a treću vrati u stvarnost oštrim ujedom za bok. Sve četiri ustadoše i pođoše kasom prema opuštenim platnenim vratima...
<BR>&nbsp;&nbsp;&nbsp;&nbsp;&nbsp;...ali stadoše kao ukopane jer se utvarni oblici ukazaše na zapadnom zidu paviljona - senke, suncem ocrtane, koje su se krišom približavale; senke približno kentaurskog izgleda, sa šiljastim oružjem tu i tamo. Krik panike ote se jednoj od njenih pomoćnica, a sledećeg trena već je bio haos.
<BR>&nbsp;&nbsp;&nbsp;&nbsp;&nbsp;Platnene zidove oko njih prosekoše blistava sečiva, u publici nastade opšta uzbuna, vrisak i mumlanje. Urski borci premazani ratnim bojama nagrnuše kroz prosečena mesta, ispružajući ispred sebe mačeve, kratka koplja i arbaleste. Vrhovi svakog komada oružja bili su od bujurskog metala bronzane boje. Napadači poteraše uskomešanu masu uplašenuih putnika prema jami sa pepelom, u sredini paviljona.
<BR>&nbsp;&nbsp;&nbsp;&nbsp;&nbsp;Pritine ruke sklopile su se oko Sarinog struka, a mladi Jomah se privio uz nju sa druge strane. Ona obuhvati dečaka jednom rukom, da ga uteši bar malo, ako je to bilo moguće.
<BR>&nbsp;&nbsp;&nbsp;&nbsp;&nbsp;Urska milicija? - zapita se ona. Ove ratnice ne liče nimalo na konjicu tamnooker boje koja paradira na svetkovinama njihovog Dana sletanja. Telo išarano uporednim čađavim, crnim prugama. Razmahivanje glavom i izrazi lica pokazuju ludački užagrenu rešenost.
<BR>&nbsp;&nbsp;&nbsp;&nbsp;&nbsp;Jedna poručnica karavana jurnu napred, prema soški gde im je bilo poređano oružje, namenjeno uglavnom za teranje ligera, ako neki naiđe; za ubijanje stvorova zvanih 'kubre'; i za odbranu od neke eventualne bandice lopova. Šefica karavana uzalud povika poručnici da to ne čini; ova se baci ka napunjenom arbalestu - i produži kretanje pravo napred, u sošku, na koju nalete i prevrte je i otklizi još dalje, ostavljajući krvavi trag. Ostade na tlu nepomična, izbodena mnogobrojnim kratkim strelama, mrtva pred nogama jedne napadačice.
<BR>&nbsp;&nbsp;&nbsp;&nbsp;&nbsp;Predvodnica karavana poče da psuje i proklinje upadače, osporavajući njihovu hrabrost i nasledno poreklo, ali grdeći i svoju neopreznu opuštenost. Bilo je u proteklim danima glasina, itekako, o nevoljama u raznim udaljenim delovima ravnice; ali mirnodopske navike se ne napuštaju lako, naročito ne kad se krećeš glavnom trgovačkom putanjom. I sada je jedna mlada, hrabra koleginica platila cenu za sve to.
<BR>&nbsp;&nbsp;&nbsp;&nbsp;&nbsp;"Šta hoćete vi?" upita šefica, govoreći gal-dva. "Imate li vođu? Pokažite mi njenu (kriminalnu) njušku, ako se usuđuje da progovori!"
<BR>&nbsp;&nbsp;&nbsp;&nbsp;&nbsp;Podiže se platno na paviljonskim vratima najbližim oazi, i uđe jedna robusna urska ratnica, tako izmazana krivudavim šarama da je bilo teško sagledati kakvi su, zapravo, njeni obrisi. Lakim kasom prekorači krvavi trag ubijene poručnice i stade tačno pred šeficu karavana. Iznenađujuće na njoj bilo je i to što su joj obe kese ispod miške bile pune: iz jedne je virila uzana glava muža, a kesa sa druge strane bila je plava i prošarana mlečnim venama, nabrekla od potomstva još neosamostaljenog.
<BR>&nbsp;&nbsp;&nbsp;&nbsp;&nbsp;Matrona sa mužem i potomstvom obično se nije upuštala ni u kakve nasilne akcije, osim ako bi je prinudila dužnost ili potreba.
<BR>&nbsp;&nbsp;&nbsp;&nbsp;&nbsp;"Nemaš ti prava da ocenjuješ našu (hvalevrednu, odvažnu) akciju", zašišta zapovednica napadača, jednim starinskim, skraćeno izgovaranim narečjem. "Ti, koja služiš (nevrednim) gospodarima/štićenicima sa suviše/premalo nogu, nemaš pravo da ocenjuješ ovu družinu sestara. Tvoj jedini izbor jeste da se (ponizno) pokoriš, u skladu sa (visoko poštovanim) Kodeksom ravnice."
<BR>&nbsp;&nbsp;&nbsp;&nbsp;&nbsp;Šefica karavana izbeči sva tri oka. "Šta? Kodeks? Pa ne misliš valjda na one (zastarele, sada nevažeće) obrede koje su drevna (varvarska) plemena upotrebljavala, u vreme kad..."
<BR>&nbsp;&nbsp;&nbsp;&nbsp;&nbsp;"Kodeks rata i vere, među (plemenitim, vernim svojoj prirodi) plemenima. Potvrđujem! Tradicija kojom su se rukovodile naše (visoko cenjene) sestre, a koja je važila mnogo pokolenja, pre nego što se (skorašnja, prezira dostojna) trulež nametnula. Potvrđujem! I pitam/zahtevam još jednom - da li se predajete?"
<BR>&nbsp;&nbsp;&nbsp;&nbsp;&nbsp;Zbunjena i uzbunjena, šefica karavana odmahnu glavom, u ljudskom stilu, i poče izduvavati vazduh u znak neodlučnosti, u huniškom stilu. Poče gunđati na angliskom, izgovorom blago šištavim.
<BR>&nbsp;&nbsp;&nbsp;&nbsp;&nbsp;"Hrrrr. Zbog takvih džikastih gluposti da se odrasli ubijaju..."
<BR>&nbsp;&nbsp;&nbsp;&nbsp;&nbsp;Ratnica se baci na trgovkinju, obmota vrat oko njenog vrata, poče joj gurati i potplitati noge; najzad šefica karavana, stenjući bolno, pade na tlo, i ostade pritisnuta težinom napadača, šišteći od šoka. Nekom zemaljskom kičmenjaku lako se mogla, u tom napadu, slomiti kičma.
<BR>&nbsp;&nbsp;&nbsp;&nbsp;&nbsp;Predvodnica napadača ustade i okrete se hodočasnicima. Glavu ispruži daleko ka njima, kao da hoće da ujede nekoga. Uplašeni zarobljenici zbiše se u još gušću gomilu. Sara čvršće steže Jomaha i odgura ga iza sebe.
<BR>&nbsp;&nbsp;&nbsp;&nbsp;&nbsp;"Ponovo pitam/zahtevam - ko se (bezuslovno) predaje, u ime celog ovog (bednog, tobožnjeg) plemena?"
<BR>&nbsp;&nbsp;&nbsp;&nbsp;&nbsp;Prođe jedna dura. Onda se iz gomile istetura napred jedna (možda s leđa gurnuta) poručnica. Vrat namota u čvrsti navoj, a svoju jedinu nozdrvu veoma raširi: znak straha. Nesigurnim koracima dokasa do obojene arlekine. Onda čučnu sa sve četiri noge, a vrat razmota i poče pružati po zemlji, napredujući samo glavom do mesta između dva prednja kopita pobednice.
<BR>&nbsp;&nbsp;&nbsp;&nbsp;&nbsp;"Vrlo dobro", reče napadačica. "Napravićemo mi od tebe (nekakvu, jedva prihvatljivu) ravničarsku ratnicu.
<BR>&nbsp;&nbsp;&nbsp;&nbsp;&nbsp;A vi ostali, čujte. Ja se zovem Urkaču. U donedavnim (nerazumnim) danima bila sam poznata kao Gospodareća visoka tetka klana Slanog kopita, titula beskorisna, samo počasna, bez ikakve (stvarne) vlasti ili slave. Sada isterana iz te (nezahvalne) bande, ja sam jedna od predvodnica ove nove čete rođaka-ratnih drugarica. Zajedničkim snagama, mi vraćamo u život jedno od (velikih, ožaljenih) ratničkih društava - Urunthai!"
<BR>&nbsp;&nbsp;&nbsp;&nbsp;&nbsp;Ostale ratnice podigoše oružje i počeše silovito da kliču i tule.
<BR>&nbsp;&nbsp;&nbsp;&nbsp;&nbsp;Sara je iznenađeno žmirkala. Malo koje ljudsko biće je odraslo, a da nije čulo za društvo Urunthai, koje je u starim danima ulivalo itekakav strah.
<BR>&nbsp;&nbsp;&nbsp;&nbsp;&nbsp;"Ovo smo uradile zbog toga što su naše takozvane tetke i mudrice izdale našu rasnu slavu, padajući u (ogavnu) ljudsku zamku. Koja ima za svrhu da budemo istrebljeni, čemu su kumovali inostrani zločinci."
<BR>&nbsp;&nbsp;&nbsp;&nbsp;&nbsp;Iz nekog apstraktnog ugla svog uma, Sara zapazi da je napadačica počela gubiti kontrolu nad svojim starinskim jezikom, kliziti u modernije tonove i izgovore, čak dopuštati da joj promakne i neka reč iz omrznutog angliskog.
<BR>&nbsp;&nbsp;&nbsp;&nbsp;&nbsp;Svaku izjavu svoje predvodnice napadači su pozdravljali šištanjem odobravanja. Urkaču ispruži opet glavu ka hodočasnicima, poče izvijati vrat, tragati za nečim, onda zastade videći visokog, mrkog ljudskog mužjaka. Neznanca.
<BR>&nbsp;&nbsp;&nbsp;&nbsp;&nbsp;"Je li to on?" upita Urkaču. "Zvezdani demon?"
<BR>&nbsp;&nbsp;&nbsp;&nbsp;&nbsp;Čovek iz svemira odgovori osmehom, kao da čak ni krvavo ubistvo ne može da poremeti njegovo dobro raspoloženje. Ovo za trenutak zbuni Urkinju premazanu ratnim bojama.
<BR>&nbsp;&nbsp;&nbsp;&nbsp;&nbsp;"Je li to onaj (odabrani, traženi) čovek?" nastavi Urkaču. "Nebeski rođak dvonogih đavola među kojima (već predugo, u patnji) živimo pokolenjima?"
<BR>&nbsp;&nbsp;&nbsp;&nbsp;&nbsp;Kao da pokušava da osmotri neku novu rasu živih bića, osakaćeni tuđin sa zvezda namače preko očiju veo od tkiva svog reuga, pa ga opet smače, upoređujući ta dva pogleda na ursku razbojnicu. Pošto u rečima nije uspevao pronaći nikakvo značenje, možda ga je pronalazio u bojama nastalim zbog osećanja.
<BR>&nbsp;&nbsp;&nbsp;&nbsp;&nbsp;Progovori novi glas, na gal-dva jeziku, gladak i hladno magnetičan, za razliku od žestine i besa u glasu ratnice. Glas iza gomile zgurenih hodočasnika.
<BR>&nbsp;&nbsp;&nbsp;&nbsp;&nbsp;"To je taj."
<BR>&nbsp;&nbsp;&nbsp;&nbsp;&nbsp;Istupila je Ulgor, zaobilazeći preznojenu i zbijenu masu zarobljenika. Ona priđe Urkačui, neuplašena jednako kao i Neznanac.
<BR>&nbsp;&nbsp;&nbsp;&nbsp;&nbsp;"To je ta (obećana) nagrada, pribavljena iz dalekoga Dolo grada. Nedavno je potvrdio jedan ljudski mudrac da je ovo demon sa zvezda, nije na Jijou rođen."
<BR>&nbsp;&nbsp;&nbsp;&nbsp;&nbsp;Žamor hodočasnika pokaza koliko su razočarani što ih je Ulgor izdala. Urkaču, međutim, zatopota kopitima od radosti. "Oni iz svemira platiće (veliku svotu) da im on bude vraćen. Zauzvrat će možda oni nama dati ono što nam je (od svega) najdragocenije - opstanak za neke (ne za sve) Ure na Jijou."
<BR>&nbsp;&nbsp;&nbsp;&nbsp;&nbsp;Mnogo štošta najednom se uklopi. Pobuda za ovaj napad; Ulgorino započinjanje iznenađujuće narodne epske pesme koja je celom karavanu odvratila pažnju i zadržala sve njih u paviljonu dovoljno dugo da se borci organizacije Urunthai prikradu i opkole ih.
<BR>&nbsp;&nbsp;&nbsp;&nbsp;&nbsp;Jedna vitka, uspravna senka ubaci se između dve kentaurske. I novi glas, koji progovori na angliskom.
<BR>&nbsp;&nbsp;&nbsp;&nbsp;&nbsp;"Ne zaboravite, prijatelji, mi ćemo tražiti i još ponešto."
<BR>&nbsp;&nbsp;&nbsp;&nbsp;&nbsp;Za tom senkom, kroz prosečeno platno paviljona zakorači ljudska prilika. Dok se udaljavala od drečave svetlosti kasnog popodneva, postade jasno da je to Jop, seljak sa farme na drvetu u selu Dolo. "Ima ceo spisak zahteva, ako oni misle da dobiju svog momka nazad, živog i zdravog" - Jop baci pogled na ogromne ožiljke na Neznančevoj glavi - "ili bar onoliko zdravog koliko ta jadna biljka uopšte može da bude."
<BR>&nbsp;&nbsp;&nbsp;&nbsp;&nbsp;Sari postade jasno da je Jop izišao napolje da društvu Urunthai da signal za napad, dok je Ulgor prisutnima u paviljonu odvraćala pažnju.
<BR>&nbsp;&nbsp;&nbsp;&nbsp;&nbsp;Čudan savez, pomisli Sara; jedan ljudski purista i gomila urskih fanatika koji su sebe proglasili za nastavljače društva Urunthai koje je uvek mrzelo Zemljane.
<BR>&nbsp;&nbsp;&nbsp;&nbsp;&nbsp;Urkaču nešto prošaputa Ulgori, a Sari se učini da čuje: "Zar ne bi stvari bile jednostavnije bez ovoga?"
<BR>&nbsp;&nbsp;&nbsp;&nbsp;&nbsp;Nije vam neki čvrst savez, pomisli Sara.
<BR>&nbsp;&nbsp;&nbsp;&nbsp;&nbsp;Na prošaputane reči Ulgor je odvratila tako što je oštro, postrance, ritnula Urkaču u nogu, posle čega ova zaćuta. Druge Urkinje nisu obratile pažnju na ovo.
<BR>&nbsp;&nbsp;&nbsp;&nbsp;&nbsp;Sara odvoji od sebe Jomaha i Priti, pogura ih u gomilu da bi bili zaštićeniji, a onda sama iskorači napred.
<BR>&nbsp;&nbsp;&nbsp;&nbsp;&nbsp;"Ne možete vi ovo", reče ona.
<BR>&nbsp;&nbsp;&nbsp;&nbsp;&nbsp;Jop se osmehnu sumorno. "A zašto ne, knjiški crve?"
<BR>&nbsp;&nbsp;&nbsp;&nbsp;&nbsp;Uspela je da odgovori bez drhtanja glasa: to je, već, bila jedna pobeda.
<BR>&nbsp;&nbsp;&nbsp;&nbsp;&nbsp;"Zato što on možda nije kolega tih pljačkaša gena! Imam razloga da verujem da je on, zapravo, jedan od njihovih protivnika."
<BR>&nbsp;&nbsp;&nbsp;&nbsp;&nbsp;Ulgor odmeri Neznanca od glave do pete i klimnu glavom. "To je nogućnost koja ninalo ne utiče. Važno je: inano rovu za prodaju, odredićeno cenu."
<BR>&nbsp;&nbsp;&nbsp;&nbsp;&nbsp;Ta cena bila je Sari otprilike jasna. Mogućnost da se Urkaču vrati u slavne dane kad ratnice slobodno lutaju prerijom. To nije nespojivo sa Jopovim naumom da sve brane, mašine i knjige budu uništene i da se krajnje ubrza silazak ljudskog roda ka Iskupljenju.
<BR>&nbsp;&nbsp;&nbsp;&nbsp;&nbsp;Činilo se da se to dvoje ne plaše mogućnosti novog rata, iako se gledaju sa jasnim uzajamnim prezirom. Pitanje rata ili mira kao da je u ovom trenutku bilo najsporednije.
<BR>&nbsp;&nbsp;&nbsp;&nbsp;&nbsp;Mi smo u rukama manijaka, pomisli Sara. U rukama nerazumnika, koji će sve nas povući u propast.
</P></TD></TR></TABLE>
<P class="next">
<A HREF=p100.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
