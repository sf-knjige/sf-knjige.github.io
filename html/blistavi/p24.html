<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H2>Šesti deo: KNJIGA NAGIBA
<P>&nbsp;&nbsp;&nbsp;&nbsp;&nbsp;Predanje
<BR>&nbsp;&nbsp;&nbsp;&nbsp;&nbsp;Ironija je sudbine da većina sazvežđa koja možete videti na noćnom nebu Jijoa nosi imena koja su odredili ljudi, sedma i najmlađa od pristiglih izbegličkih rasa. Nikome od šest ranijih rasa nije palo na um da stave maštovite nalepnice preko skupina zvezda na nebu, pogotovo što te zvezde zaista nisu blizu jedna drugoj niti imaju ikakve međusobne veze. Zašto bi se takve samo prividno grupisane zvezde nazivale po nekim stvarnim ili izmišljenim životinjama?
<BR>&nbsp;&nbsp;&nbsp;&nbsp;&nbsp;Ova egzotična sklonost očigledno potiče od ljudskog jedinstvenog istorijskog nasleđa, koje je obeleženo činjenicom da su ljudi bili rasa-siroče, vučja rasa koja se razvila sama od sebe i uzdigla se bez i najmanje pomoći ili usmeravanja od strane ma kog zaštitnika. Sve ostale razumne rase imale su mentore. Hunišima je pomogla rasa Guthatsa, a G'Kekima su sa zvezda došli Druli - rase starije i mudrije, spremne da mlađima objasne kako se šta radi.
<BR>&nbsp;&nbsp;&nbsp;&nbsp;&nbsp;Ljudskoj rasi, niko.
<BR>&nbsp;&nbsp;&nbsp;&nbsp;&nbsp;Ova uskraćenost ostavila je kod homo sapiensa ožiljke sasvim jedinstvene.
<BR>&nbsp;&nbsp;&nbsp;&nbsp;&nbsp;Nebrojene bizarne zamisli nabujale su među teranskim urođeničkim kulturama tokom tog dugog, usamljeničkog uspona iz mraka. Zamisli neobične, koje uzdignutoj rasi što je od početka dokučila zakone prirode ne bi mogle biti ni blizu svesti. Jedna od takvih je zamisao da treba povezivati tačke na nebu i dobiti obrise kojekakvih izmišljenih bića.
<BR>&nbsp;&nbsp;&nbsp;&nbsp;&nbsp;Kad su Zemljani na planeti Jijo prvi put to uradili, ranije pristigle skupine izgnanika dočekale su taj predlog iznenađeno, čak i podozrivo. Ali posle nekog vremena osetilo se da zvezde, tako nazvane, postaju malčice manje zastrašujuće. Prvo G'Keki, pa Huniši, pa Uri počeše da istupaju sa nekim svojim nebeskim mitovima, čemu se Gheueni i Treki nisu protivili, čak naprotiv, svidelo im se.
<BR>&nbsp;&nbsp;&nbsp;&nbsp;&nbsp;Od kad je zavladao mir, učenjaci su različito ocenjivali vrednost ovog običaja - imenovanja sazvežđa. Neki tvrde da je to primitivizam koji će gurnuti šest još razumnih rasa niz onu nizbrdicu kojom su otišli glaveri. Što bi, međutim, žustro pozdravili pristalice 'Staze iskupljenja'.
<BR>&nbsp;&nbsp;&nbsp;&nbsp;&nbsp;Drugi kažu da su imena sazvežđa korisna na isti način na koji su i knjige nagomilane u Biblosu korisne: odvlače nam pažnju od jednostavne jasnoće misli. Na taj način pomažu nam da lakše stignemo do svojih ciljeva.
<BR>&nbsp;&nbsp;&nbsp;&nbsp;&nbsp;Neki, opet, vole da čitaju nazive sazvežđa naprosto zato što im to prija i što doprinosi nastajanju divnih umetničkih dela.
<BR>
<BR>&nbsp;&nbsp;&nbsp;&nbsp;&nbsp;Kulturni obrasci na Nagibu. Autor: Ku Fuhaf Tuo, esnaf izdavača grada Ovoma, leta izgnaničkog 1922.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
