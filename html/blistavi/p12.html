<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ASK
<P>&nbsp;&nbsp;&nbsp;&nbsp;&nbsp;Naš karavan rasa marširao je prema mestu gde je tuđinski svemirski brod - valjak olepršan vatrom - poslednji put viđen, kad se spuštao iza jednog brda. Usput je Vuben nastavio da napeva stihove iz Spisa o opasnosti.
<BR>&nbsp;&nbsp;&nbsp;&nbsp;&nbsp;Povikaše nešto oni na čelu kolone, koja se pretvori u masu radoznalaca što su stajali raspoređeni na vrhu brda, gledali dole i poluglasno raspravljali između sebe. Morali smo se gurati između mnogobrojnih ljudi i Huniša da bismo i mi, Ask, videli.
<BR>&nbsp;&nbsp;&nbsp;&nbsp;&nbsp;Zar ne videsmo gnezdo tada? Novi proplanak, a na njemu drveće poobarano valjda nekim zrakom, koje se još dimilo. U sredini, još užaren od plamenog prolaska kroz atmosferu, uzročnik svega toga.
<BR>&nbsp;&nbsp;&nbsp;&nbsp;&nbsp;Počeli su se okupljati zanatlije, ljudske i urske rase, i razgovarati čudnim narečjem svoje inženjerske kaste: da li je ova ili ona izbočina oružje? Senzor možda? Međutim, niko od nas na Jijou nije dovoljno stručan da tako nešto proceni. Davno su naši brodovi otišli da se pridruže rastopljenoj unutrašnjosti ove planete. Čak i najnoviji pridošlice, ljudi, već su mnogo pokolenja udaljeni od zvezdoplovaca. Nijedan živi član Zajednice nikada nije ugledao nešto ovako.
<BR>&nbsp;&nbsp;&nbsp;&nbsp;&nbsp;Bio je to, uistinu, brod Civilizacije pet galaksija. Našim tehničarima je to bilo jasno.
<BR>&nbsp;&nbsp;&nbsp;&nbsp;&nbsp;Ali gde je na njemu bila spirala sa zracima, simbol koji po zakonu mora nositi svaki brod, i to na prednjem bočnom delu? Naši zabrinuti znalci običaja objašnjavaju: takva spirala nije samo simbol. Ona ćuti, putuje i nepristrasno beleži. Ona je objektivan svedok svega što se videlo i radilo, ma kud da je brod išao.
<BR>&nbsp;&nbsp;&nbsp;&nbsp;&nbsp;Zagledali smo pomno, odovud i odonud, ali na mestu gde bi se spirala morala nalaziti bio je samo gladak metal, ostrugan do sjaja. Glatkiji od gheuenske larve. Sastrugali su spiralu sa svog broda, dakle.
<BR>&nbsp;&nbsp;&nbsp;&nbsp;&nbsp;Tada se naša zabuna počela pretvarati u razumevanje, u uviđanje šta taj brod predstavlja.
<BR>&nbsp;&nbsp;&nbsp;&nbsp;&nbsp;Ne velike Institute, kao što smo u prvi mah pomislili.
<BR>&nbsp;&nbsp;&nbsp;&nbsp;&nbsp;Ne samouverene, moćne, legalističke međuzvezdane klanove, niti tajanstvene Zange.
<BR>&nbsp;&nbsp;&nbsp;&nbsp;&nbsp;Čak ni izgnanike kao što smo mi.
<BR>&nbsp;&nbsp;&nbsp;&nbsp;&nbsp;Ništa od toga, nego stvorenja izvan zakona. Kriminalce mnogo gore nego što naši očevi behu.
<BR>&nbsp;&nbsp;&nbsp;&nbsp;&nbsp;Na Jijo su došli oni koji su protiv zakona.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
