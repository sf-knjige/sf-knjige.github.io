<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SARA
<P>&nbsp;&nbsp;&nbsp;&nbsp;&nbsp;Niko nije očekivao zasedu.
<BR>&nbsp;&nbsp;&nbsp;&nbsp;&nbsp;A bilo je savršeno mesto za tako nešto. Pa ipak, niko na brodiću 'Hauf-Voa' nije ni pomislio da nam preti ikakva opasnost, sve dok napad nije počeo.
<BR>&nbsp;&nbsp;&nbsp;&nbsp;&nbsp;Jedno stoleće mira bilo je dovoljno da izblede granice zasebnih država, nekada ljubomorno čuvane. Putnici i lađa 'Hauf-Voa' naiđoše prvo na jedan gradić gde se naselilo mnogo pripadnika raznih rasa. Doduše, ne mnogo Ura, jer oni se ne usuđuju da odgajaju svoje mlade u blizini vode, a ni mnogo G'Keka, jer oni više vole prostrane ravnice. Pa ipak, i njih je bilo u šarolikim gomilama naroda koji se okupio na malim gatovima, kad je brodić 'Hauf-Voa' prolazio klizeći vodom polako.
<BR>&nbsp;&nbsp;&nbsp;&nbsp;&nbsp;Svi su bili željni da saznaju najnovije vesti. Avaj, u ovim nizvodnim krajevima nije se imalo šta doznati; otkako je onaj užasni prizor proleteo nebom, vesti ovde nisu stizale.
<BR>&nbsp;&nbsp;&nbsp;&nbsp;&nbsp;Narod je duž reke reagovao uglavnom konstruktivno, svi su pohitali da pojačaju kamuflažu, da očiste dimnjake, da uvuku čamce i brodiće u skrovišta. Samo jedno izolovano močvarno naselje Trekija otišlo je mnogo dalje od toga; oni su, u grču straha, spalili celo svoje naselje sojenica, ostajući na taj način potpuno verni Spisima. Pzorin najviši prsten zadrhta osetivši mirise očajnih prstenastih bića koja su se tamo, sada, koprcala kroz hrpe pepela u vodi. Kapetan 'Hauf-Voe' obeća tom narodu da će razglasiti kakva ih je nesreća zadesila. Možda će kasnije drugi Treki uputiti u ovo selo izvestan broj novih najnižih prstenova, koje će postradali seljani moći da pridodaju svojim telima i na taj način da se osposobe za snažno kretanje po nekim drugim, kopnenim prostorima. U najgorem slučaju, močvarni Treki uvek mogu da prikupe velike hrpe truleži, da sednu na njih i ugase sve svoje više umne funkcije, i tako da čekaju dan kad će svet postati mesto manje strašno.
<BR>&nbsp;&nbsp;&nbsp;&nbsp;&nbsp;Kudikamo lošije je prošao jedan urski trgovinski karavan na koji su naišli kasnije. Taj karavan je ostao odsečen na pustoj zapadnoj obali, sa mnoštvom svojih tovarnih životinja, zato što su građani sela Bing, u panici, bacili u vazduh svoj voljeni most.
<BR>&nbsp;&nbsp;&nbsp;&nbsp;&nbsp;Huniška posada brodića poče žurno veslati unazad, protiv rečne matice, da bi izbegla hrpu polomljenih greda i kablove od mulk-vlakna u koje su se lako mogli zaplesti. Bili su to ostaci divnog mosta Bing koji je do juče služio celom ovom području Nagiba kao glavna saobraćajnica. Bio je pravo čudo pametne kamuflaže; ličio je na gomilu balvana koje je reka sama donela i koji su se slučajno tu zaglavili. Ali ni to, očigledno, nije bilo dovoljno ovdašnjim lupačima šakom po Svetim spisama.
<BR>&nbsp;&nbsp;&nbsp;&nbsp;&nbsp;Možda je to bingovski most goreo prošle noći baš u ono doba kad sam ja imala onaj košmar, pomisli Sara.
<BR>&nbsp;&nbsp;&nbsp;&nbsp;&nbsp;Razgledala je nagorele ostatke mosta i prisećala se kakve su slike požara ispunile njene snove i nagnale je, sinoć, da se probudi. U međuvremenu, gomila seljana iz Binga poče mahati, dajući znake da 'Hauf-Voa' treba da priđe bliže.
<BR>&nbsp;&nbsp;&nbsp;&nbsp;&nbsp;"Ja ne bih prilazio onima", reče Blejd, plavi Gheuen. To je prošištao istovremeno iz nekoliko svojih ventila na nogama. Preko svog prstenastog organa za gledanje nosio je reuga i tako posmatrao rulju na obali.
<BR>&nbsp;&nbsp;&nbsp;&nbsp;&nbsp;"Zašto ne?" upita Jop. "Vidiš da nam pokazuju kako najlakše da prođemo? Možda znaju i neke vesti."
<BR>&nbsp;&nbsp;&nbsp;&nbsp;&nbsp;I stvarno, činilo se da postoji kanal ili prolaz, sasvim blizu sela, gde ostaci mosta ne bi smetali brodiću.
<BR>&nbsp;&nbsp;&nbsp;&nbsp;&nbsp;"Pa, ne znam", reče Blejd. "Dobijam osećaj da... nešto nije u redu."
<BR>&nbsp;&nbsp;&nbsp;&nbsp;&nbsp;"I u pravu si", reče Ulgor. "Volela vih znati zašto nisu ništa učinili za onaj karavan tano. Seljani inaju čance. Nogli su odavno prevesti Ure i tovarne životinje."
<BR>&nbsp;&nbsp;&nbsp;&nbsp;&nbsp;Sara se nađe u nedoumici. Ulgorinoj 'kentaurskoj' rasi ne bi nimalo prijalo da reku prelazi nesigurnim drvenim čamcima, gde je hladna voda nadohvat ruke. "Možda su Uri odbili da uđu u čamce", reče ona. "Možda još nisu toliko očajni."
<BR>&nbsp;&nbsp;&nbsp;&nbsp;&nbsp;Kapetan donese odluku. 'Hauf-Voa' se okrete ka selu. Zaploviše bliže. Sara vide da je samo jedna stvar ostala cela: kamuflažna rešetka iznad sela. Sve ostalo ležalo je u ruševinama.
<BR>&nbsp;&nbsp;&nbsp;&nbsp;&nbsp;Ovo su samo muškarci; izgleda da su porodice poslali u šumu, pomisli ona.
<BR>&nbsp;&nbsp;&nbsp;&nbsp;&nbsp;U šumi je bilo mnogo garu drveća na kome ljudska bića mogu stanovati; oni žitelji koji su bili Gheueni mogli su se spustiti u reku i pridružiti uzvodnim naseobinama svoje rase. Svejedno, zgarište sela izgledalo je turobno.
<BR>&nbsp;&nbsp;&nbsp;&nbsp;&nbsp;Sara se zapita koliko je tek zlo moglo nastati da se ostvarilo ono za šta se zalagao Jop. Da su bacili u vazduh branu Dolo, bilo bi uništeno i poplavom odneto sve što su dosad videli na obe obale, svaki gat, svaka kuća, svako gnezdo. Nastradalo bi i mnogo životinja, mada, možda ne više nego u nekoj prirodnoj poplavi. Lark kaže da su važne vrste, a ne jedinke, pomisli ona. Nijedna ekološka niša ne bi bila ugrožena nestankom naših malih drvenih građevina. Planeta Jijo ne bi pretrpela nikakvu štetu.
<BR>&nbsp;&nbsp;&nbsp;&nbsp;&nbsp;Pa ipak, pomisli Sara, sumnjivo je ovo što sad radimo: toliko paljevine i rušenja, samo da bismo ubedili neke galaktičke glavonje da smo Stazom iskupljenja odmakli dalje nego što stvarno jesmo.
<BR>&nbsp;&nbsp;&nbsp;&nbsp;&nbsp;Blejd stade uz nju. Njegova plava ljuštura odisala je vodenom parom, zato što je rosa isparavala iz šavova: siguran znak zabrinutosti. Stojeći na pet hitinskih nogu, počeo se ljuljati u složenom ritmu.
<BR>&nbsp;&nbsp;&nbsp;&nbsp;&nbsp;"Sara, imaš li reuga?" upita je on. "Možeš li ga nabaciti i videti da li grešim?"
<BR>&nbsp;&nbsp;&nbsp;&nbsp;&nbsp;"Nažalost, prestala sam ga nositi. Toliko boja, toliko jakih osećanja, pa čovek ne može da se usredsredi na sam jezik koji čuje." Nije pomenula da joj je nošenje reuga i bolno, još otkad je načinila grešku i došla na Jošuovu sahranu sa reugom na glavi. "Zašto?" upita ona. "Šta se toliko brineš?"
<BR>&nbsp;&nbsp;&nbsp;&nbsp;&nbsp;Blejdova kupola na leđima zadrhta, a i reug omotan oko nje. "Taj narod na obali..." reče on. "Izgleda... nekako čudno."
<BR>&nbsp;&nbsp;&nbsp;&nbsp;&nbsp;Sara pažljivije pogleda kroz jutarnju izmaglicu. Seljani Binga bili su velikom većinom ljudska bića, ali našlo se tu i Huniša, Trekija i Gheuena. Svaka ptica svome jatu, pomisli Sara; fanatici sa fanaticima; verski fanatizam jači je od rasnih deoba.
<BR>&nbsp;&nbsp;&nbsp;&nbsp;&nbsp;Doduše, pomisli ona, i jeretici se sa jereticima druže, i to je, takođe, jače od rasnih deoba. Pade joj na um da njen rođeni brat, Lark, jeste deo jednog pokreta ne manje radikalnog od ovog spaljivačkog koji je doveo do rušenja mosta.
<BR>&nbsp;&nbsp;&nbsp;&nbsp;&nbsp;Nekoliko primitivnih ribarskih čunova, takozvanih 'koruba', otisnu se sa obale, izlazeći ispod kamuflažnih skrovišta natkriljenih drvećem. Išli su pravcem kao da hoće da presretnu brodić. "Da li oni misle da nas provedu kroz...?" upita mladi Jonah.
<BR>&nbsp;&nbsp;&nbsp;&nbsp;&nbsp;Odgovor stiže sledećeg trenutka: prva kuka za grabljenje zviznu kroz vazduh i tresnu na palubu 'Hauf-Voa'.
<BR>&nbsp;&nbsp;&nbsp;&nbsp;&nbsp;Za njom brzo i druge.
<BR>&nbsp;&nbsp;&nbsp;&nbsp;&nbsp;"Nećemo vam ništaaa!" povika sa najbliže korube jedan čovek debelih mišica. "Dođte naobalu i čuvćemo vas. Hoćmo samo vašu laaaađu uzet."
<BR>&nbsp;&nbsp;&nbsp;&nbsp;&nbsp;To nikako nije smeo reći ponositoj posadi rečne lađe. Svi Huniši osim krmanoša jurnuše da grabe i bacaju preko ograde, u vodu, opasne kuke. Ali koliko god da su ih bacali, nove su doletale.
<BR>&nbsp;&nbsp;&nbsp;&nbsp;&nbsp;Jonah pokaza prstom nizvodno. "Gledajte!"
<BR>&nbsp;&nbsp;&nbsp;&nbsp;&nbsp;Ako je ikome još bilo nejasno šta Bingovci planiraju za lađu 'Hauf-Voa', svaka sumnja iščeze sada: jer, videše ugljenisane ostatke nekog spaljenog broda. Pocrnela rebra broda štrčala su uvis iz kostura. Posada se oglasi potmulim kricima očajanja koji nađoše odjek u Sarinoj kičmi i nateraše nure na palubi u besomučan lavež.
<BR>&nbsp;&nbsp;&nbsp;&nbsp;&nbsp;Huniši navališe udvojenom snagom da zbacuju kuke sa broda.
<BR>&nbsp;&nbsp;&nbsp;&nbsp;&nbsp;Sarin prvi nagon bio je da zakloni neznanca, pacijenta, od svakog zla. Ali ranjenik je ležao bezbedno na svom mestu, već zaklonjen krupnim prstenastim telom Pzorinim.
<BR>&nbsp;&nbsp;&nbsp;&nbsp;&nbsp;"Dolazi ovamo", reče ona Blejdu. "Treba da se pomogne."
<BR>
<BR>&nbsp;&nbsp;&nbsp;&nbsp;&nbsp;Sve do uspostavljanja Velikog mira gusari su često napadali brodove na ovaj način. Možda su pradedovi ovih današnjih napadača koristili istu tu tehniku u bitkama na život i smrt, u opakim starim danima. Kuke su bile napravljene od nađenih šiljatih komada bujurskog metala. Zarivale su se, kad se konopac zategne, duboko u drvo. Sara primeti, pokolebana, da su konopci od mulk vlakna, obrađenog jednim trečkim procesom zbog koga ih je bilo prokleto teško preseći. I još gore: oni na obali nisu vukli konopce golim rukama, nego pomoću velikih čekrka. I huniška snaga i Blejdove velike makazaste štipaljke behu jedva dovoljni da otrgnu kuke iz drveta. Svejedno, Sara se upinjala da pomogne, a njihov putnik G'Kek je pomagao na drugi način, kao osmatrač; javljao im je kad god se neka koruba pokušala opasno približiti. Jedino se Jop udobno naslonio na katarku i odatle posmatrao šta se događa; lepo se videlo da ga ovo zabavlja. Sari je bilo sasvim jasno na čijoj strani je taj seljak, verski fundamentalista.
<BR>&nbsp;&nbsp;&nbsp;&nbsp;&nbsp;Obala - sve bliže i bliže. Kad bi se 'Hauf-Voa' odmakla barem toliko da se dočepa matice, snaga vode počela bi vući u njenu korist. Ali ni to, možda, ne bi bilo dovoljno da pokida ove jake konopce. A ako bi se kobilica broda zarila u neki peščani sprud - to bi bio kraj.
<BR>&nbsp;&nbsp;&nbsp;&nbsp;&nbsp;Posada se, u očajanju, doseti jedne nove taktike. Dograbiše sekire i počeše seći u komade ogradu i daske, na svim mestima gde se neka kuka zabila. Napadali su svoju sopstvenu lađu, bacali u vodu velike količine drveta, nošeni besom koji je bilo zaprepašćujuće videti, s obzirom na to koliko su Huniši smireni i tihi u običnim prilikama.
<BR>&nbsp;&nbsp;&nbsp;&nbsp;&nbsp;Onda se najednom ceo brodić poče izmicati ispod Sarinih nogu, okretati oko svoje središnje uspravne ose, kao da se vrti oko glavne katarke.
<BR>&nbsp;&nbsp;&nbsp;&nbsp;&nbsp;"Zakačili krmu!" povika neko.
<BR>&nbsp;&nbsp;&nbsp;&nbsp;&nbsp;Sara pritirča krmenom delu broda i pogleda dole. Zaista, jedna velika, metalna bodlja probila je veliku, pljosnatu, drvenu polugu postavljenu na šarkama, pomoću koje je krmanoš okretao krmu. Taj deo nisu mogli odseći i baciti jer bi onda 'Hauf-Voa' ostala osakaćena, plutala bi bilo kuda, bespomoćna.
<BR>&nbsp;&nbsp;&nbsp;&nbsp;&nbsp;Šimpanzica Priti iskezi zube i kriknu. Tresući se od straha, poče se pentrati preko ograde, ali je Sara zaustavi čvrstom rukom.
<BR>&nbsp;&nbsp;&nbsp;&nbsp;&nbsp;"Taj posao je za mene", reče ona šturo, pa zbaci tuniku i kilt. Jedan mornar joj dade sekiricu koja je na kraju drške imala kožni kaiš kroz koji se mogla provući ruka.
<BR>&nbsp;&nbsp;&nbsp;&nbsp;&nbsp;Nemojte svi u glas da mi govorite da ne treba da idem u nešto ovako opasno, pomisli ona ironično. Znala je da niko ništa slično tome ne namerava da joj kaže.
<BR>&nbsp;&nbsp;&nbsp;&nbsp;&nbsp;Ali i ne treba. Neke stvari su naprosto očigledne same po sebi.
<BR>
<BR>&nbsp;&nbsp;&nbsp;&nbsp;&nbsp;Provukla je levu ruku do ramena, tako da joj je sad sekirica visila okačena o rame. Nije nimalo prijalo: hladni metal sečiva pritiskao joj je levu dojku. Doduše, sama oštrica bila je zaštićena jednim komadom štavljene kože, kao navlakom. Sara se poče pentrati niz krmeni deo broda.
<BR>&nbsp;&nbsp;&nbsp;&nbsp;&nbsp;Da je zadržala odeću, to bi joj smetalo. Sad su joj bili potrebni i nožni prsti da bi našla oslonac; brod je bio načinjen na načelu preklapanja dasaka jedne preko druge, a ne glatkog sastavljanja, i to je donekle pomagalo. Sara je drhtala od jutarnje svežine, ali mnogo više od sirovog straha.
<BR>&nbsp;&nbsp;&nbsp;&nbsp;&nbsp;Dlanovi su joj se znojili, i to je znatno odmagalo. A usta su joj, kao za inat, bila suva kao urski dah.
<BR>&nbsp;&nbsp;&nbsp;&nbsp;&nbsp;Pa, ja se već godinama nisam pentrala! - pomisli ona.
<BR>&nbsp;&nbsp;&nbsp;&nbsp;&nbsp;Bićima koja nisu ljudi možda se moglo činiti da je pentranje po spoljašnjoj strani lađe nešto najnormalnije za ljudska bića koja se ionako 'stalno penju na drveće'. Kao što neki očekuju da svaki Ur bude izvanredan trkač-kurir i da svaki Treki majstorski sprema piće zvano martini. A bilo je, zapravo, najlogičnije da Jop krene na ovaj zadatak, ali nije krenuo, niti bi mu kapetan dozvolio, iz određenih, drugih razloga.
<BR>&nbsp;&nbsp;&nbsp;&nbsp;&nbsp;Dok se spuštala sve niže i niže, pridržavajući se jednom rukom za uspravnu gredu krme, čula je odozgo ohrabrujuće poklike mornara. Ali iz koruba i iz mase na obali dopirali su krici poruge i grdnje.
<BR>&nbsp;&nbsp;&nbsp;&nbsp;&nbsp;E, super, pomisli ona. Nikad me nije toliko ljudi gledalo odjednom, a ja gola golcata.
<BR>&nbsp;&nbsp;&nbsp;&nbsp;&nbsp;Kabl od malk vlakana zujao je od silne napetosti jer su seljaci potezali polugu čekrka da bi povukli lađu bliže obali; a tamo se već okupilo nekoliko sivih Gheuena koji su držali upaljene buktinje. Sari se činilo da su već sasvim blizu i da jasno oseća vrelinu plamena. Najzad se spusti do mesta gde se mogla čvrsto osloniti i nogama i rukama o razne delove broda i krme, ali i to je imalo svoju cenu: morala se tako raširiti da su joj sada, zaista, svi videli sve. Uze sekiricu, ali sad je trebalo skinuti zaštitnu navlaku sa oštrice, a to nije mogla drugom rukom jer bi pala; morala je to uraditi zubima. Ukus crvenkastog metala bio je gorak i električan. Stresla se, a onda pribrala, jer umalo da padne. Rečni tok izazivao je silovito komešanje vode ispod i iza lađe; činilo se da će Sara svakog trenutka pasti u taj hladni kovitlac uljastog izgleda.
<BR>&nbsp;&nbsp;&nbsp;&nbsp;&nbsp;Pogrdni krici sa obale ogromno su se pojačali onog trenutka kad je počela udarati sekiricom. Trudila se da izdubi u drvetu polukružnu rupu oko metalnog šiljka, da bi on ispao. Poletelo je iverje. Izdubila je dovoljno sa gornje strane i počela da radi ispod šiljka, nastojeći da i tu oslabi drvo, što je bio teži deo posla; kad, najednom, nešto udari po njenoj levoj nadlanici. Zabolelo je veoma; talasi bola krenuše uz ruku. Ona vide da joj se oštar komadić drveta zabio u nadlanicu.
<BR>&nbsp;&nbsp;&nbsp;&nbsp;&nbsp;Malo dalje u drvetu bila je rupa od metka izbačenog iz praćke.
<BR>&nbsp;&nbsp;&nbsp;&nbsp;&nbsp;Drugi takav hitac. Sada je metak udario u krmu, rikošetirao i odleteo nad reku, gde je nekoliko puta odskočio od površine, odbijajući se kao 'žabica'.
<BR>&nbsp;&nbsp;&nbsp;&nbsp;&nbsp;Ovi pucaju na mene! - pomisli Sara.
<BR>&nbsp;&nbsp;&nbsp;&nbsp;&nbsp;E, jesu degeni jedni ljigavi i bljakasti...
<BR>&nbsp;&nbsp;&nbsp;&nbsp;&nbsp;Sara otkri u sebi dar za psovanje koji joj dotad nije bio poznat. Očas naređa najgore psovke na pet jezika, ali ne gubeći ni tren u zabijanju sekirice opet i opet u drvo. Radila je to, zapravo, žešće nego ikad. Po brodu je oko nje bubnjala nova paljba, kao da neko baca kamene oblutke ogromnom brzinom. Ona je, pregrejana i razbešnjena, sve to prenebregla.
<BR>&nbsp;&nbsp;&nbsp;&nbsp;&nbsp;"Očarsija, perkije! Sjokaj drisona!" povika ona. I nastavi ih psovati na novom, rosijskom jeziku, a onda pređe na gal-dva, kad drvo najzad popusti. Uz siloviti, neočekivani prasak metalni šiljak izlete nazad prema obali, kuda ga je silovito vukao kabl, mučenički zategnut. Ovaj trzaj odnese Sari i sekiricu iz ruke; sevnu metal na suncu. Pokušavala je da se održi na krmi, ali ravnoteža je bila izgubljena, a njene ruke klizave od znoja i krvi. Jeknu i pade u vodu reke Roni, koja je dočeka tvrdo, kao ledeno hladni zid, i izbi joj sav vazduh iz pluća.
<BR>
<BR>&nbsp;&nbsp;&nbsp;&nbsp;&nbsp;Batrgala se pod vodom, nastojeći prvo da nađe površinu, zatim da proturi glavu u vazduh i uhvati nekoliko dubokih udisaja, i najzad da se ne uplete u mnogobrojne zamršene konopce i kablove koji su ležali svud po vodi. Fijuknu jedna nova metalna kuka i zabode se u vodu samo pedalj, jedan zastrašujući pedalj daleko od njenog lica. Sledećeg trenutka morala je da zaroni duboko da bi izbegla umršenu gomilu konopaca koji su je mogli zarobiti.
<BR>&nbsp;&nbsp;&nbsp;&nbsp;&nbsp;Vrtloženje vode ispod broda bilo je dodatna opasnost. Oslobođena 'Hauf-Voa' uveliko je koristila priliku za bekstvo.
<BR>&nbsp;&nbsp;&nbsp;&nbsp;&nbsp;Sara je opet izbila na površinu, ali sad su je pluća već bolela. Našla se oči u oči sa jednim mršavim mladićem koji se držao jednom rukom za rub čamca-korube i nadnosio nad vodu; u drugoj ruci držao je praćku. Njihovi pogledi su se spojili, i mladić ustuknu, iznenađen. Onda on pogleda niže i vide njenu nagost. I pocrvene. Najednom ostavi praćku i poče skidati kožuh s leđa, misleći, očigledno, da Saru zaogrne njime.
<BR>&nbsp;&nbsp;&nbsp;&nbsp;&nbsp;"Hvala..." reče Sara boreći se za vazduh. "Ali... mora idem."
<BR>&nbsp;&nbsp;&nbsp;&nbsp;&nbsp;Zapliva i brzo se udalji od čamca. Još jednom, poslednji put pogleda mladog seljaka, koji je izgledao pokunjen, razočaran. Nije ovaj još za gusara, nije dovoljno otvrdnuo, pomisli Sara. Ovaj novi, grubi svet još nije izbrisao poslednje tragove njegovog kavaljerstva.
<BR>&nbsp;&nbsp;&nbsp;&nbsp;&nbsp;Ali biće vremena i za to, pomisli ona.
<BR>
<BR>&nbsp;&nbsp;&nbsp;&nbsp;&nbsp;Zaplivala je u maticu reke, koja joj sad poče pomagati da pliva brzo. Uskoro ugleda 'Hauf-Vou' daleko nizvodno. Posada je u međuvremenu okrenula brodić i počela veslati nasuprot rečnom toku, uzvodno, da bi Sara imala priliku da ih sustigne. Sada su smeli da učine tako nešto, jer je selo Bing ostalo daleko iza njih. Ipak, morala je plivati još dugo i naporno da bi se dočepala broda i počela penjati uz lestvice od konopca. Na pola puta do gore, uhvatiše je grčevi u mišićima i ona stade. Mornari su je morali izvući na palubu.
<BR>&nbsp;&nbsp;&nbsp;&nbsp;&nbsp;Moram ojačati, moraju mi pustolovine preći u naviku, reče ona sebi. Neko ju je zamotavao u ćebe.
<BR>&nbsp;&nbsp;&nbsp;&nbsp;&nbsp;Posle joj je Pzora obradio ranu, a brodski kuvar spremio neki naročiti čaj. Ruka ju je bolela, pa i celo telo kao da je bolno pulsiralo, ali, ipak, osećala se nekako fino, čudnovato fino. Kao da se kroz nju širio neki topli sjaj.
<BR>&nbsp;&nbsp;&nbsp;&nbsp;&nbsp;Donela sam odluke, i pokazalo se da su bile ispravne, pomisli Sara. Pre godinu dana činilo se da je svaka moja odluka pogrešna. Sada se možda štošta promenilo.
<BR>&nbsp;&nbsp;&nbsp;&nbsp;&nbsp;Stiskajući šakom ćebe, gledala je kako posada obavlja nove manevre. Vratili su se uzvodno do sela Bing, ali držeći se pomno zapadne obale, i tamo ukrcali karavan; onda su prevezli Ure i njihove tovarne životinje daleko nizvodno i zatim na drugu obalu, da bi karavan mogao nastaviti putovanje. Smiren timski rad cele posade, ali i putnika, bio je ohrabrujući prizor, i Sara poče vedrije gledati i na 'velika' pitanja; na sličan način, kratkotrajna bitka podigla je nešto drugo u njoj.
<BR>&nbsp;&nbsp;&nbsp;&nbsp;&nbsp;Podigla je moju veru u samu sebe, pomisli ona. Nisam verovala da sam dorasla ovim događajima.
<BR>&nbsp;&nbsp;&nbsp;&nbsp;&nbsp;Možda je otac bio u pravu, reče ona sebi. Dovoljno dugo sam dreždala u onoj prokletoj kućici na drvetu.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
