<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. GALAKTINCI
<P>&nbsp;&nbsp;&nbsp;&nbsp;&nbsp;Sizeren Zraka i Kandže stupio je na svoj lični brod i otpozdravio pratnji vojnika Kandže. Ove trupe bile su pažljivo odabrane, sa pažljivo uređenim perjem i uredno obojenim ćubama koje su označavale čin i jedinicu. Admiralov pomoćnik, Kvako, žurno je prišao da prihvati ceremonijalni ogrtač. Kad su se svi smestili na sedala, pilot je uključio gravitacione motore i uputio se ka gradilištu vojnog objekta na brežuljcima istočno od Port Helenije. Sizeren Zraka i Kandže ćutke je posmatrao kako iza njih nestaje nova gradska ograda i kako preleću preko farmi u okolini malog zemljanskog naselja.
<BR>&nbsp;&nbsp;&nbsp;&nbsp;&nbsp;Najstariji pukovnik jata, drugi po komandi, salutirao je sa oštrim škljocanjem kljuna. "Je li sabor prošao dobro? Pogodno? Zadovoljavajuće?" upitao je.
<BR>&nbsp;&nbsp;&nbsp;&nbsp;&nbsp;Sizeren Zraka i Kandže rešio je da se ne naljuti zbog drskosti ovakvog pitanja. Bilo je korisnije imati pomoćnika koji zna da misli nego nekoga sa savršeno urednim perjem. Položaj Sizerena dobio je delom i zato što se okružio takvim osobama. Admiral je uputio svom podređenom ohol treptaj odobrenja. "Naš konsenzus trenutno je prikladan, dovoljan, prigodan".
<BR>&nbsp;&nbsp;&nbsp;&nbsp;&nbsp;Pukovnik jata naklonio se i vratio na svoje mesto. Naravno, i on je bio svestan da konsenzus ne može biti savršen na ovako ranom stupnju Stapanja. To se videlo i po Sizerenovom razbarušenom perju i unezverenom pogledu.
<BR>&nbsp;&nbsp;&nbsp;&nbsp;&nbsp;Poslednji Komandni sabor bio je posebno neizvestan i nekoliko pojedinosta ozbiljno je išlo na živce admiralu.
<BR>&nbsp;&nbsp;&nbsp;&nbsp;&nbsp;Na primer, Sizeren Cene i Jemstva navaljivao je da se većina flote uputi da pomaže u drugim operacijama Gubrua, daleko odavde. I kao da to nije bilo dosta, treći vođa, Sizeren Doličnosti, još je zahtevao da ga svuda nose na njegovom sedalu - odbijao je da stupi nogom na tle Garta sve dok ne bude zadovoljena i poslednja tančina. Sveštenik je bio sav razbarušen i zagrejan povodom više pitanja - prekomernog umiranja ljudi od gasa za taoce, ugroženosti projekta za obnavljanje Garta, bedne veličine planetnog ogranka Biblioteke, statusa Uzdignutosti neprosvećenih, pre-razumnih neo-šimpanza.
<BR>&nbsp;&nbsp;&nbsp;&nbsp;&nbsp;Izgledalo je da se o svakom pitanju moraju stvoriti nova savezništva i voditi novi pregovori - još jedna bitka za konsenzus.
<BR>&nbsp;&nbsp;&nbsp;&nbsp;&nbsp;Pa ipak, bilo je i ozbiljnijih pitanja od ovih tričavih. Troje se upustilo i u raspravu o osnovama i taj proces stvarno je počeo da na neki način donosi uživanje. Pojavljivale su se prijatne strane Trijumvirata, naročito kad su igrali, pevušili i raspravljali o ozbiljnijim stvarima.
<BR>&nbsp;&nbsp;&nbsp;&nbsp;&nbsp;Do sada je izgledalo da će admiralov let do ženskog pola - Kraljice - biti prav i lak, jer on je od početka vodio. Sad mu je polako postajalo jasno da sa Sizerenom Cene i Jemstva neće biti tako lako. Ovo Stapanje neće biti jednostavna stvar.
<BR>&nbsp;&nbsp;&nbsp;&nbsp;&nbsp;Naravno, najbolja Stapanja ni ne treba da budu takva. U izbor troje vođa pohoda bilo je umešano mnogo različitih grupacija, jer su se Gospodari Gnezda kod kuće nadali da će se iz ove Trojnosti pojaviti nova jedinstvena politika. Da bi se to postiglo, svako od njih troje morao je imati izvrstan um i biti veoma različit od ostalih dvoje.
<BR>&nbsp;&nbsp;&nbsp;&nbsp;&nbsp;To je tek počinjalo da se pokazuje. Nekoliko zamisli koje su ostala dvojica iznela bile su vrlo mudre i prilično onespokojavajuće.
<BR>&nbsp;&nbsp;&nbsp;&nbsp;&nbsp;U pravu su što se jednog tiče, morao je da prizna admiral. Ne smemo samo da pokorimo, porazimo, pregazimo samonikle. Moramo ih obeščastiti!
<BR>&nbsp;&nbsp;&nbsp;&nbsp;&nbsp;Sizeren Zraka i Kandže toliko se usredsredio na vojna pitanja da mu je prešlo u naviku da o svojim parovima razmišlja kao o preprekama.
<BR>&nbsp;&nbsp;&nbsp;&nbsp;&nbsp;To je bilo pogrešno, bezobzirno, neverno od mene, pomislio je admiral.
<BR>&nbsp;&nbsp;&nbsp;&nbsp;&nbsp;Zapravo, trebalo bi se usrdno nadati da su činovnik i sveštenik jednako dobri u svojim oblastima kao admiral u svojoj. Ako Doličnost i Računovodstvo obave svoj posao onako sjajno kao što je izvedena invazija, onda će se njihova trojka pamtiti!
<BR>&nbsp;&nbsp;&nbsp;&nbsp;&nbsp;Sizeren Zraka i Kandže znao je da su neke stvari predodređene. Postavljene su u davno, davno vreme Praotaca. Mnogo pre nego što su jeretici i bezvredni klanovi počeli da prljaju zvezdane staze - užasni, izopačeni samonikli, pa Timbrimi, pa Tenanci, pa Soroi... bilo je neophodno da klan Gooksi-Gubru prevagne u ova teška vremena! Klan mora dostići veličinu!
<BR>&nbsp;&nbsp;&nbsp;&nbsp;&nbsp;Admiral se zamislio nad načinom na koji su jaja poraza Zemljana položena pre mnogo godina. Snage Gubrua sposobne su da otkriju i spreče svaki njihov pokret. Gas za taoce potpuno im je poremetio sve planove. Sve su to bile Sizerenove zamisli - i njegovog osoblja, naravno. Ovo je bio plod mnogih godina rada.
<BR>&nbsp;&nbsp;&nbsp;&nbsp;&nbsp;Sizeren Zraka i Kandže protegnuo je ruke. Osećao je napetost u mišićima koji su, mnogo pre uzdizanja njegove vrste, nosili njegove pretke kroz topla, suva strujanja vazduha na planeti Gubru.
<BR>&nbsp;&nbsp;&nbsp;&nbsp;&nbsp;Da! Neka zamisli mojih kolega budu nove, maštovite, sjajne...
<BR>&nbsp;&nbsp;&nbsp;&nbsp;&nbsp;Neka budu gotovo, zamalo - ali ne sasvim - sjajne kao moje.
<BR>&nbsp;&nbsp;&nbsp;&nbsp;&nbsp;Sizeren je počeo da uređuje perje dok se krstarica podizala i hitala ka istoku pod nebom oblacima pokrivenim.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
