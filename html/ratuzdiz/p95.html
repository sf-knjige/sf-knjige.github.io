<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>88. GEJLET
<P>&nbsp;&nbsp;&nbsp;&nbsp;&nbsp;Bilo joj je sve teže da se ubedi da joj je važno. Obeshrabrenost nije izazvala samo iscrpljenost od dugog, teškog dana, niti teret svih tih smotanih šimpanza koji su se uzdali u nju da ih vodi sve dalje i više kroz lavirint sve ozbiljnijih iskušenja.
<BR>&nbsp;&nbsp;&nbsp;&nbsp;&nbsp;Nije joj toliko smetalo čak ni stalno prisustvo visokog čima po imenu Gvozden. Svakako je bilo neprijatno videti ga kako sa lakoćom prolazi testove na kojima su padali mnogo bolji od njega. Osim toga, kao izabranik Organizatora, obično je bio tik iza nje sa onim večitim izveštačenim osmehom. Gejlet se trudila da stegne zube i ne obraća pažnju na njega.
<BR>&nbsp;&nbsp;&nbsp;&nbsp;&nbsp;Čak ni sami ispiti nisu joj mnogo smetali. Zapravo su bili najlepši deo dana. Koji je to drevni ljudski pripovedač rekao da je najveće zadovoljstvo i najveća snaga u usponu čovečanstva bilo uživanje veštog radnika u onome što stvara? Kad god bi se usredsredila, Gejlet je zaboravljala gotovo sve ostalo - svet, Pet Galaksija, sve osim izazova da pokaže svoju veštinu. Ispod svih kriza i mračnih pitanja časti i dužnosti uvek je nalazila osećanje čistog zadovoljstva kad god bi izvršila zadatak i znala da ga je uradila dobro, čak i pre nego što bi joj ispitivači Instituta to rekli.
<BR>&nbsp;&nbsp;&nbsp;&nbsp;&nbsp;Dakle, testovi joj nisu smetali. Najviše ju je iscrpljivala rastuća sumnja da je ipak načinila pogrešan izbor.
<BR>&nbsp;&nbsp;&nbsp;&nbsp;&nbsp;Trebalo je da odbijem učešće u ovome, pomislila je. Trebalo je da lepo kažem "ne".
<BR>&nbsp;&nbsp;&nbsp;&nbsp;&nbsp;Logika je, zapravo, bila ista kao i ranije. Po protokolu i svim pravilima, Gubrui su je stavili u položaj u kome nije imala nikakav izbor - radi svog dobra i dobra svoje rase i klana.
<BR>&nbsp;&nbsp;&nbsp;&nbsp;&nbsp;Pa ipak, znala je da je iskorišćena. Osećala se uprljano.
<BR>&nbsp;&nbsp;&nbsp;&nbsp;&nbsp;Tokom poslednje nedelje boravka u Biblioteci sve češće je hvatala sebe kako drema pred ekranima ispunjenim neverovatnim podacima. Progonili su je ružni snovi o pticama koje drže preteće instrumente. Tu su bili i Maks i Fiben i mnogi drugi, čak i pošto bi se trgla i probudila.
<BR>&nbsp;&nbsp;&nbsp;&nbsp;&nbsp;A onda je došao Dan. Obukla je ogrtač gotovo sa olakšanjem što se, konačno, približava kraj. Ali kraj čega?
<BR>&nbsp;&nbsp;&nbsp;&nbsp;&nbsp;Iz poslednje stanice za testiranje izišla je vitka šima, obrisala čelo rukavom srebrnaste tunike i umorno pošla da se pridruži Gejlet. Mihaela Nodings bila je samo učiteljica, ali pokazala se znatno prilagodljivija i izdržljivija od mnogih nosilaca plavog kartona koji su se sada spuštali zavojitim putem naniže. Gejlet je osetila duboko olakšanje što je njena nova prijateljica ostala među kandidatima. Uhvatila ju je za ruku.
<BR>&nbsp;&nbsp;&nbsp;&nbsp;&nbsp;"Ovaj put gotovo sam uprskala, Gejlet", rekla je Mihaela. Prsti su joj podrhtavali u Gejletinoj šaci.
<BR>&nbsp;&nbsp;&nbsp;&nbsp;&nbsp;"Hajde, nemoj da me zavitlavaš, Mihaela", pokušala je da je uteši. Pogladila joj je vlažne uvojke. "Ti si moja snaga. Ne bih mogla da nastavim bez tebe."
<BR>&nbsp;&nbsp;&nbsp;&nbsp;&nbsp;U Mihaelinim smeđim očima blesnula je zahvalnost, pomešana sa ironijom. "Lažeš, Gejlet. Lepo od tebe što mi to kažeš, ali tebi nije potreban niko od nas, a kamoli ja. Ono što ja jedva prođem, ti savladaš u trenutku."
<BR>&nbsp;&nbsp;&nbsp;&nbsp;&nbsp;To, naravno, nije bilo sasvim tačno. Gejlet je utvrdila da su ispitivanja Instituta za Uzdizanje tako podešena da ne mere samo koliko je ispitanik inteligentan, nego i koliko se trudi. Gejlet je svakako bila u prednosti nad većinom ostalih šimpanza, po obrazovanju i možda po koeficijentu inteligencije, ali u svakoj fazi morala je da se sve više trudi.
<BR>&nbsp;&nbsp;&nbsp;&nbsp;&nbsp;Iz stanice se pojavio još jedan šimpanza - uslovnjak po imenu Lisac - i odšetao se do mesta gde je stajao Gvozden sa još jednim iz svoje grupe. Lisac nije izgledao iscrpljeno. Zapravo, sva trojica preostalih uslovnjaka delovala su opušteno i samouvereno. Gvozden je uhvatio njen pogled i namignuo joj. Gejlet je brzo okrenula glavu.
<BR>&nbsp;&nbsp;&nbsp;&nbsp;&nbsp;Iz stanice je izišao još jedan čim i odmahnuo glavom. "To je to", rekao je.
<BR>&nbsp;&nbsp;&nbsp;&nbsp;&nbsp;"Znači, profesor Simins...?"
<BR>&nbsp;&nbsp;&nbsp;&nbsp;&nbsp;Čim je slegnuo ramenima i Gejlet je uzdahnula. Ovo stvarno nije imalo smisla. Nešto nije u redu, kad sjajne, obrazovane neo-šimpanze otpadaju, a uslovnjaci bez problema opstaju u grupi.
<BR>&nbsp;&nbsp;&nbsp;&nbsp;&nbsp;Naravno, Institut za Uzdizanje može tumačiti 'naprednost' drugačije od klana Zemlje. Gvozden, Lisac i Pajser svakako su inteligentni. Galaktinci možda ne smatraju njihove karakterne nedostatke za nešto strašno i odbojno kao što je slučaj sa Zemljanima.
<BR>&nbsp;&nbsp;&nbsp;&nbsp;&nbsp;Ne, to nije nikakav razlog, predomislila se Gejlet kad je sa Mihaelom pošla ispred preostalih dvadesetak šimpanza da ih povede dalje uzbrdo. Gejlet je znala da se iza svega ovoga krije nešto drugo. Uslovnjaci su suviše smireni. Znali su da postoji neka zvrčka.
<BR>&nbsp;&nbsp;&nbsp;&nbsp;&nbsp;To je bilo strašno. Galaktinski Instituti trebalo bi da budu neprikosnoveno pravedni, ali ovo... Pitala se da li bi mogla nešto da preduzme.
<BR>&nbsp;&nbsp;&nbsp;&nbsp;&nbsp;Kad su se približili sledećoj postaji - ovu je vodila okruglasta, kožasta inspektorka Soro sa šest robota - Gejlet se osvrnula i prvi put primetila da su blistavo udešeni galaktinski posmatrači - tuđinci van sastava Instituta, koji su došli da posmatraju svetkovinu i pozabave se nezvaničnom diplomatijom - gotovo svi otišli. Videla je poslednje kako se žurno udaljavaju nizbrdo, ka istoku, kao da ih je privukao neki zanimljiv događaj na toj strani.
<BR>&nbsp;&nbsp;&nbsp;&nbsp;&nbsp;Svakako se ne bi potrudili da nam kažu šta se dešava, ogorčeno je pomislila.
<BR>&nbsp;&nbsp;&nbsp;&nbsp;&nbsp;"Dobro, Gejlet", uzdahnula je Mihaela. "Ti si opet prva. Pokaži im da znamo kako se govori."
<BR>&nbsp;&nbsp;&nbsp;&nbsp;&nbsp;Dakle, čak i fina, skromna učiteljica može grubo da govori ako time pokazuje osećanja, vezu sa nekim. Gejlet je uzdahnula. "Da. Hajde da i to obavim."
<BR>&nbsp;&nbsp;&nbsp;&nbsp;&nbsp;Gvozden joj se iscerio, ali Gejlet se pravila da ga ne vidi kad je pristupila da se nakloni pred Soroankom i podvrgne se pažnji robota.
</P></TD></TR></TABLE>
<P class="next">
<A HREF=p96.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
