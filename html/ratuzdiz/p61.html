<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>55. UTAKALTING
<P>&nbsp;&nbsp;&nbsp;&nbsp;&nbsp;Plićaci su se penili od sluzavih algi kroz koje je ovlaš kljuckala poneka tankonoga ptica u potrazi za bubama. Žbunaste biljke oivičavale su u grupicama okolne stepe.
<BR>&nbsp;&nbsp;&nbsp;&nbsp;&nbsp;Otisci stopala vodili su od obale jezerceta do obližnje padine pokrivene niskim rastinjem. Čim je Utakalting pogledao otiske u blatu, bilo mu je jasno da ih je ostavio neko ko hoda isturenih grudi, i to najverovatnije na tri noge.
<BR>&nbsp;&nbsp;&nbsp;&nbsp;&nbsp;Brzo je podigao pogled kad je krajičkom oka uhvatio blesak plave svetlosti - isti onaj koji ga je i doveo ovamo. Pokušao je da pogleda pravo u svetlo, ali nestalo je pre nego što je uspeo.
<BR>&nbsp;&nbsp;&nbsp;&nbsp;&nbsp;Kleknuo je da ispita otiske. Široko se nasmešio dok ih je premeravao šakama. Kako lepi obrisi! Treće stopalo bilo je manje od ostalih i pomereno u stranu, kao da je neko dvonožno biće prošlo od jezera do žbunja naslanjajući se na zaobljenu toljagu.
<BR>&nbsp;&nbsp;&nbsp;&nbsp;&nbsp;Utakalting je podigao otpalu granu, ali oklevao je da obriše tragove.
<BR>&nbsp;&nbsp;&nbsp;&nbsp;&nbsp;Da li da ih ostavim, upitao se. Je li stvarno neophodno da ih sakrijem?
<BR>&nbsp;&nbsp;&nbsp;&nbsp;&nbsp;Zatresao je glavom.
<BR>&nbsp;&nbsp;&nbsp;&nbsp;&nbsp;Ne. Ljudi lepo kažu: ne menjaj planove na pola puta.
<BR>&nbsp;&nbsp;&nbsp;&nbsp;&nbsp;Otisci su nestali kad je prešao granom preko njih. Baš kad je završavao, začuo je iza sebe teške korake i zvuk lomljenja šiblja. Okrenuo se i video Kaulta kako izbija iza krivine uske staze i izlazi na jezerce usred prerije. Glif, lururanu, lebdeo je i okretao se iznad Tenančeve krupne glave sa krestom kao neki zbunjeni, parazitski insekt koji zuji i traži meko mesto koje se nikako ne pojavljuje.
<BR>&nbsp;&nbsp;&nbsp;&nbsp;&nbsp;Utakaltinga je korona bolela kao preopterećen mišić. Pustio je lururanu da još malo udara o Kaultovu grubu staloženost pre nego što je priznao poraz. Povukao je pobeđeni glif nazad i bacio granu na zemlju.
<BR>&nbsp;&nbsp;&nbsp;&nbsp;&nbsp;Tenanac ionako nije gledao u tle. Usredsredio se na mali instrument koji je nosio na dlanu. "Postajem sumnjičav, prijatelju", rekao je kad je prišao Timbrimu.
<BR>&nbsp;&nbsp;&nbsp;&nbsp;&nbsp;Utakalting je osetio da mu krv u arterijama na vratu naglo ubrzava tok. Je li moguće, upitao se.
<BR>&nbsp;&nbsp;&nbsp;&nbsp;&nbsp;"Sumnjičav prema čemu, poštovani kolega?"
<BR>&nbsp;&nbsp;&nbsp;&nbsp;&nbsp;Kault je sklopio instrument i sklonio ga u jedan od mnogobrojnih džepova na jakni. "Ima znakova..." Kresta mu se spustila i podigla. "Slušao sam nešifrovane poruke Gubrua; izgleda da se dešava nešto čudno."
<BR>&nbsp;&nbsp;&nbsp;&nbsp;&nbsp;Utakalting je uzdahnuo. Ne, Kaultov jednosmerni um usmerio se na potpuno drugu stranu. Nije bilo smisla truditi se da ga odvuče odatle svojim istančanim skretanjem pažnje.
<BR>&nbsp;&nbsp;&nbsp;&nbsp;&nbsp;"Šta okupatori smeraju?" upitao je.
<BR>&nbsp;&nbsp;&nbsp;&nbsp;&nbsp;"Pa, pre svega, primam mnogo manje uzbuđenih vojnih razgovora. Odjednom su se proredile one male borbe u planinama koje su bile toliko česte poslednjih dana i nedelja. Sećate li se, obojica smo se pitali zašto se Gubrui toliko trude da suzbiju taj stvarno malecak gerilski pokret."
<BR>&nbsp;&nbsp;&nbsp;&nbsp;&nbsp;Utakalting je, zapravo, bio prilično siguran da zna razlog tih užurbanih delatnosti Gubrua. Iz onog što su njih dvojica uspeli da sastave u mozaik, izgledalo je da su se okupatori nadali da nađu nešto u planinama Mulun. Slali su vojnike i naučnike na sve strane sa neiscrpnom energijom i izgleda da su skupo plaćali te napore.
<BR>&nbsp;&nbsp;&nbsp;&nbsp;&nbsp;"Šta mislite, zašto su borbe oslabile?" upitao je Kaulta.
<BR>&nbsp;&nbsp;&nbsp;&nbsp;&nbsp;"Po onom što sam razabrao, ne mogu biti siguran. Jedna mogućnost je da su Gubrui našli i uhvatili ono što tako očajnički traže..."
<BR>&nbsp;&nbsp;&nbsp;&nbsp;&nbsp;Teško, samouvereno je pomislio Utakalting. Duh ne može da se stavi u kavez.
<BR>&nbsp;&nbsp;&nbsp;&nbsp;&nbsp;"...ili su prestali da ga traže..."
<BR>&nbsp;&nbsp;&nbsp;&nbsp;&nbsp;Mnogo verovatnije, složio se Utakalting. Ptice će, ranije ili kasnije, neizbežno shvatiti da su ispale budale, pa će prestati da pipaju po magli.
<BR>&nbsp;&nbsp;&nbsp;&nbsp;&nbsp;"...a možda su Gubrui jednostavno ugušili otpor i likvidirali one koji su se bunili."
<BR>&nbsp;&nbsp;&nbsp;&nbsp;&nbsp;Utakalting se od sveg srca nadao da ovo nije tačno objašnjenje. To je rizik koji je morao da preuzme kad je odlučio da uvuče neprijatelja u ovu zbrku. Mogao je samo da se nada da njegova kćer i sin Megan Onigl nisu platili najveću cenu podržavajući njegovo uvijeno šegačenje sa strašnim pticama.
<BR>&nbsp;&nbsp;&nbsp;&nbsp;&nbsp;"Hmmm", odgovorio je. "A jeste li rekli da vas još nešto zbunjuje?"
<BR>&nbsp;&nbsp;&nbsp;&nbsp;&nbsp;"Ovo", nastavio je Kault. "Posle pet puta po dvanaest planetnih dana tokom kojih nisu učinili ništa na dobrobit ovog sveta, Gubrui su odjednom izdali saopštenje kojim nude amnestiju i zaposlenje ranijim članovima Službe za ekološki oporavak."
<BR>&nbsp;&nbsp;&nbsp;&nbsp;&nbsp;"Zaista? Pa, možda to znači da su završili konsolidaciju, pa sad mogu da malo posvete pažnju i svojim odgovornostima."
<BR>&nbsp;&nbsp;&nbsp;&nbsp;&nbsp;Kault je frknuo. "Možda. No, Gubrui su računovođe. Sve knjiže. Sebični ratnici bez osećanja za humor. Fanatično se drže onih vidova galaktinske tradicije koji ih zanimaju, pa ipak uopšte ne brinu za očuvanje planeta koje su odgajališta nego samo o statusu svog klana."
<BR>&nbsp;&nbsp;&nbsp;&nbsp;&nbsp;Iako se Kault slagao sa tom procenom, smatrao je da je Kault daleko od objektivnog posmatrača... i otkud Tenancu pravo da optuži nekoga za nedostatak humora?
<BR>&nbsp;&nbsp;&nbsp;&nbsp;&nbsp;U svakom slučaju, nešto je bilo očito. Sve dok je Kault ovako zaposlen razmišljanjem o Gubruima, biće beskorisno skretati njegovu pažnju na istančane znakove i otiske stopala u blatu.
<BR>&nbsp;&nbsp;&nbsp;&nbsp;&nbsp;Mogao je da oseti pokrete u preriji svuda unaokolo. Sitni mesožderi i njihov plen tražili su zaklon i smeštali se u male niše i pukotine u kojima će provesti podnevne sate kada vrelina leta zahteva previše energije za lov i bežanje. U tom pogledu visoki Galaktinci nisu nikakav izuzetak. "Hajdemo", rekao je Utakalting. "Sunce je visoko. Sa one strane vode vidim neko drveće."
<BR>&nbsp;&nbsp;&nbsp;&nbsp;&nbsp;Kault ga je sledio bez primedbi. Izgleda da nije obraćao pažnju na mala skretanja sa puta, sve dok daleke planine postaju iz dana u dan sve veće. Njihovi beli vrhovi sad više nisu bili samo tanka linija na obzorju. Možda će im trebati nedelje da stignu dotle i ko zna još koliko dok nađu put do Doline kroz nepoznate prevoje. No, Tenanci su znali da budu strpljivi kad im to odgovara.
<BR>&nbsp;&nbsp;&nbsp;&nbsp;&nbsp;Nije bilo plavih svetlucanja dok je Utakalting uređivao sklonište pod grupom gusto zbijenog drveća, iako je stalno 'bacao pogled' u tom pravcu. Ipak mu se učinilo da je koronom kenirao tragove divlje radosti nekog uma koji se krio u stepi - nekog krupnog, pametnog i poznatog.
<BR>
<BR>&nbsp;&nbsp;&nbsp;&nbsp;&nbsp;"Zbilja sam uveren da sam nekakav stručnjak za Zemljane", rekao je Kault malo kasnije, kad su razgovarali pod čvornovatim granama. Sitni insekti zujali su oko Tenančevih otvora za disanje, iako bi bili oduvani svaki put kad se približe. "To, plus moja ekološka stručnost, obezbedili su mi poslanstvo na ovoj planeti."
<BR>&nbsp;&nbsp;&nbsp;&nbsp;&nbsp;"Zaboravljate svoj smisao za humor", dodao je Utakalting, smešeći se.
<BR>&nbsp;&nbsp;&nbsp;&nbsp;&nbsp;"Da." Kaultova kresta se podigla, što je kod Tenenaca označavalo klimanje glavom. "Kod kuće me smatraju za đavolskog šaljivdžiju. Pravi tip za snalaženje sa samoniklima i timbrimskim podvaladžijama." Završio je nizom brzih, dubokih udisaja. To je očito bilo svesno izigravanje, jer Tenanci nemaju takav refleks za smeh. Nema veze, pomislio je Utakalting. S obzirom na tenanski humor, prilično je dobar.
<BR>&nbsp;&nbsp;&nbsp;&nbsp;&nbsp;"Jeste li imali mnogo neposrednog iskustva sa Zemljanima?"
<BR>&nbsp;&nbsp;&nbsp;&nbsp;&nbsp;"Oh, da", odgovorio je Kault. "Bio sam na Zemlji. Imao sam zadovoljstvo da hodam kroz njihove prašume i vidim tamošnje čudne, raznolike oblike života. Sreo sam neo-delfine i kitove. Moj narod veruje da sami ljudi ne bi smeli da imaju status potpuno uzdignutih - koristilo bi im nekoliko milenijuma glancanja pod odgovarajućim nadzorom - ali priznajem da je njihov svet divan, a njihovi štićenici perspektivni."
<BR>&nbsp;&nbsp;&nbsp;&nbsp;&nbsp;Jedan od razloga što Tenanci učestvuju u ovom ratu bila je nada da će dobiti sve tri rase sa Zemlje na prisilno usvojenje - 'za njihovo sopstveno dobro', naravno. Ipak, pošteno govoreći, ni sami Tenanci nisu se slagali oko toga. Recimo, Kaultova stranka smatrala je da je bolje provesti kampanju ubeđivanja, tokom nekih deset hiljada godina, pa time pridobiti Zemljane za dobrovoljno usvojenje, 'ljubavlju'.
<BR>&nbsp;&nbsp;&nbsp;&nbsp;&nbsp;Očito je da Kaultova stranka nema većinu u vladi.
<BR>&nbsp;&nbsp;&nbsp;&nbsp;&nbsp;"Naravno, upoznao sam neke Zemljane dok sam radio sa galaktinskim Institutom za migracije, tokom pohoda za pregovore sa narodom Fah-fah-n*fah."
<BR>&nbsp;&nbsp;&nbsp;&nbsp;&nbsp;Utakaltingova korona podigla se u kovitlac srebrnastih treplji, otvoren izraz iznenađenja. Znao je da čak i Kault može da razume taj izraz, ali nije ga bilo briga. "Vi... vi ste se sastali sa predstavnicima vodoničke kulture?" Nije čak znao ni da izgovori hipertuđinsko ime, drugačije od svakog regulisanog galaktinskog jezika.
<BR>&nbsp;&nbsp;&nbsp;&nbsp;&nbsp;Kault ga je još jednom iznenadio!
<BR>&nbsp;&nbsp;&nbsp;&nbsp;&nbsp;"Fah-fah-n*fah." Kaultovi prorezi za disanje ponovo su zatreperili, izigravajući smeh. Sada je zvučalo mnogo prirodnije. "Pregovori su se održavali u subkvadrantu Poul-Kren, nedaleko od onog što Zemljani zovu sektor Oriona."
<BR>&nbsp;&nbsp;&nbsp;&nbsp;&nbsp;"To je vrlo blizu zemljanskoj koloniji Hanan."
<BR>&nbsp;&nbsp;&nbsp;&nbsp;&nbsp;"Da. To je jedan od razloga što su bili pozvani da učestvuju. Iako su ti retki sastanci kiseoničkih i vodoničkih civilizacija najkritičniji i najosetljiviji događaji čitavih era, smatralo se da treba povesti i nekoliko Zemljana, kako bi videli neke istančanosti prave visoke diplomatije."
<BR>&nbsp;&nbsp;&nbsp;&nbsp;&nbsp;Možda zbog stanja smušenog iznenađenja u kome se nalazio, Utakaltingu se učinilo da je za trenutak kenirao Kaulta... da je osetio trag neke duboke Tenančeve zabrinutosti. Nije mi sve rekao, shvatio je Utakalting. Bilo je još razloga što su i Zemljani uključeni u to.
<BR>&nbsp;&nbsp;&nbsp;&nbsp;&nbsp;Milijardama godina održavala se složena ravnoteža između dveju uporednih i potpuno odvojenih kultura. Kao da su Pet Galaksija, zapravo, bile deset, jer postojalo je otprilike podjednako mnogo stabilnih svetova sa vodoničnom atmosferom koliko i planeta kao što su Gart, Zemlja ili Timbrim. Dve niske života, svaka sa ogromnim brojem vrsta i životnih oblika, nisu imale gotovo ništa zajedničko. Fah-fah-n*fah nisu želeli ništa kameno, a njihovi svetovi bili su suviše ogromni, hladni i teški da bi ih Galaktinci uopšte poželeli.
<BR>&nbsp;&nbsp;&nbsp;&nbsp;&nbsp;Osim toga, izgledalo je da oni koriste sasvim drugačije vremenske relacije i stepene. Pripadnici vodoničkih kultura više su voleli spore puteve, kroz hipersvemir nivoa D i čak normalan svemir između zvezda - carstvo u kome vlada relativnost - a brže međuzvezdane staze ostavljali su brzo-živućim naslednicima legendarnih Praotaca.
<BR>&nbsp;&nbsp;&nbsp;&nbsp;&nbsp;Ponekad je bilo sukoba. Nestajali su čitavi sistemi i klanovi. U takvim ratovima nije bilo pravila.
<BR>&nbsp;&nbsp;&nbsp;&nbsp;&nbsp;Ponekad je bilo trgovine - metali za gasove ili mašinerija u zamenu za čudne stvari koje nisu postojale čak ni u arhivima Velike Biblioteke.
<BR>&nbsp;&nbsp;&nbsp;&nbsp;&nbsp;Bilo je razdoblja kada su jedna ili druga civilizacija napuštale čitave spiralne krake. Galaktinski Institut za migracije organizovao je ogromne selidbe kiseoničkih kultura, otprilike svakih stotinak miliona godina. Zvaničan razlog bio je taj da se dozvoli 'ugar' velikih zvezdanih pojaseva, da bi planete imale vremena da razviju novi pre-razumni život. No, drugi razlog bio je opštepoznat... da se ostavi prostor između kiseoničkog i vodoničkog života tamo gde više nije bilo moguće da prenebregavaju jedni druge.
<BR>&nbsp;&nbsp;&nbsp;&nbsp;&nbsp;A sad mu je Kault pričao da su se nedavno vodili pregovori baš u sektoru Poul-Kren? I da su tamo bili i ljudi?
<BR>&nbsp;&nbsp;&nbsp;&nbsp;&nbsp;Kako nisam čuo za ovo ranije? upitao se.
<BR>&nbsp;&nbsp;&nbsp;&nbsp;&nbsp;Želeo je da sledi tu nit, ali nije imao prilike. Kaultu se očito nije pričalo dalje, pa se vratio na raniju temu razgovora.
<BR>&nbsp;&nbsp;&nbsp;&nbsp;&nbsp;"Još verujem da u emisijama Gubrua postoji neka abnormalnost, Utakaltinže. Po onom što su emitovali, jasno je da pročešljavaju i Port Heleniju i ostrva, tragajući za Zemljanima koji su stručnjaci za ekologiju i Uzdizanje."
<BR>&nbsp;&nbsp;&nbsp;&nbsp;&nbsp;Utakalting je odlučio da će radoznalost morati da sačeka - vrlo teška odluka za jednog Timbrima. "Pa, kao što sam pomenuo ranije, možda su Gubrui rešili da konačno izvrše svoju obavezu prema Gartu."
<BR>&nbsp;&nbsp;&nbsp;&nbsp;&nbsp;Kault je zaklrkljao tonom za koji je Utakalting znao da označava sumnju. "Čak i da je tako, tražili bi ekologe, ali zašto baš stručnjake za Uzdizanje? Predosećam da se još događa nešto veoma zanimljivo", zaključio je Kault. "Gubrui su nekoliko megasekundi bili izuzetno uznemireni."
<BR>&nbsp;&nbsp;&nbsp;&nbsp;&nbsp;Čak i bez malog prijemnika, bez novosti iz etera, Utakalting je to znao. Znao je po povremenom plavom svetlu koje je pratio već nedeljama. Svetlucanje je značilo da je diplomatsko skladište Timbrima obijeno. Mamac koji je ostavio u piramidi, zajedno sa brojnim drugim tragovima i nagoveštajima, mogao je dovesti svako razumno biće do samo jednog zaključka.
<BR>&nbsp;&nbsp;&nbsp;&nbsp;&nbsp;Bilo je očito da njegova šala veoma mnogo košta Gubrue.
<BR>&nbsp;&nbsp;&nbsp;&nbsp;&nbsp;Ipak, sve najbolje dolazi na kraju. Do sada su čak i Gubrui sigurno shvatili da je sve zajedno samo timbrimski trik. Ptice, zapravo, nisu glupe. Ranije ili kasnije, moraće da otkriju kako ne postoji ništa nalik na 'gartlinga'.
<BR>&nbsp;&nbsp;&nbsp;&nbsp;&nbsp;Sage kažu da ne valja previše rastezati šalu. Da li činim tu grešku što pokušavam da izvedem isti štos na Kaultu?
<BR>&nbsp;&nbsp;&nbsp;&nbsp;&nbsp;Oh, ali u ovom slučaju postupak je toliko drugačiji! Šala na Kaultov račun ispala je mnogo sporiji, mnogo teži, mnogo ličniji zadatak.
<BR>&nbsp;&nbsp;&nbsp;&nbsp;&nbsp;Uostalom, šta bih drugo radio da mi prođe vreme?
<BR>&nbsp;&nbsp;&nbsp;&nbsp;&nbsp;"Molim vas, recite mi još nešto o vašim sumnjama", obratio se svom saputniku. "Veoma, veoma sam zainteresovan."
</P></TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
