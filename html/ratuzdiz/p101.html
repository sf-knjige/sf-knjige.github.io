<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>93. ROBERT
<P>&nbsp;&nbsp;&nbsp;&nbsp;&nbsp;Svetkovinsko brdo sada je bilo tiho i po njemu su se zadržali samo otpaci. Hladan istočni vetar brisao je preko padina pretvorenih u travnjake, raznoseći žilavo smeće naneseno ranije iz udaljenih planina. Ponegde, na donjim terasama, gradske šimpanze čačkale su po otpacima, tražeći suvenire.
<BR>&nbsp;&nbsp;&nbsp;&nbsp;&nbsp;Na višim nivoima ostalo je još nekoliko paviljona. Oko njih se nekoliko desetina krupnih, crnih prilika lenjo biskalo i ćaskalo jezikom ruku, kao da nemaju nikakvih većih briga od tih ko će se s kim pariti i šta će sledeće naći za jelo.
<BR>&nbsp;&nbsp;&nbsp;&nbsp;&nbsp;Robertu je izgledalo da su gorile sasvim zadovoljne svojim životom. Zavidim im, pomislio je. Što se njega tiče, čak ni velika pobeda nije donela kraj brigama. Stvari na Gartu još su bile prilično opasne. Možda čak i opasnije nego pre dve noći, kada su se sudbina i slučajnost umešale i sve ih iznenadile.
<BR>&nbsp;&nbsp;&nbsp;&nbsp;&nbsp;Život je ponekad stvarno bio nezgodan. Zapravo, uvek je to bio.
<BR>&nbsp;&nbsp;&nbsp;&nbsp;&nbsp;Robert se vratio data-ekranu i pismu koje su mu službenici Instituta za Uzdizanje predali sat ranije.
<BR>
<BR>&nbsp;&nbsp;&nbsp;&nbsp;&nbsp;...Naravno, to je vrlo teško jednoj starici - naročito ako je, kao ja, navikla da uvek sve bude po njenom - ali znam da moram priznati koliko sam pogrešila prema svom rođenom sinu. Loše sam te procenila i žao mi je zbog toga.
<BR>&nbsp;&nbsp;&nbsp;&nbsp;&nbsp;Jedino mi je opravdanje da spoljašnji izgled može da zavara, a ti si, spolja gledano, bio strašno površan dečak. Izgleda da sam morala da primetim ono što se krije ispod toga - snagu koju si pokazao tokom ovih meseci krize. No, to nikada nisam ni naslutila. Možda sam se bojala da tako pažljivo ispitujem sopstvena osećanja.
<BR>&nbsp;&nbsp;&nbsp;&nbsp;&nbsp;U svakom slučaju, posle sklapanja mira imaćemo mnogo vremena da razgovaramo o ovome. Zasad će možda biti dovoljno ako kažem da sam veoma ponosna na tebe. Tvoja zemlja i tvoj klan mnogo ti duguju, kao i tvoja zahvalna mati.
<BR>
<BR>&nbsp;&nbsp;&nbsp;&nbsp;&nbsp;Voli te
<BR>&nbsp;&nbsp;&nbsp;&nbsp;&nbsp;Megan
<BR>
<BR>&nbsp;&nbsp;&nbsp;&nbsp;&nbsp;Kako je čudno, pomislio je Robert, da posle toliko godina upinjanja da zadobije njeno poverenje konačno uspe u tome, a onda ne zna šta da počne sa tim. Iznenada je saosećao sa svojom majkom; očito joj je bilo veoma teško da uopšte kaže sve ovo. Zato joj je oprostio hladan stil i hladne reči.
<BR>&nbsp;&nbsp;&nbsp;&nbsp;&nbsp;Ceo Gart smatrao je Megan Onigl za ljupku damu i poštenog predsednika. Samo su njeni muževi lutalice i Robert poznavali njenu drugu stranu, tako često uplašenu od stalnih obaveza i pitanja lične odanosti. Robertu je ovo bilo prvi put u životu da je vidi kako se izvinjava zbog nečeg zaista važnog, nečeg što uključuje porodicu i duboka osećanja.
<BR>&nbsp;&nbsp;&nbsp;&nbsp;&nbsp;Pogled mu se zamaglio, pa je brzo zatvorio oči. Pripisao je simptom oslobođenim poljima zvezdanih brodova, čije je zagrevanje motora dopiralo čak sa piste. Obrisao je obraze i zagledao se u veliku krstaricu - srebrnu i gotovo anđeosku, punu ozbiljne lepote - kako se diže i prolazi mu nad glavom, dokono polazeći ka svemiru i iza njega.
<BR>&nbsp;&nbsp;&nbsp;&nbsp;&nbsp;"Još jedan nakot letećih pacova", promrmljao je.
<BR>&nbsp;&nbsp;&nbsp;&nbsp;&nbsp;Utakalting se nije potrudio da podigne pogled. Ležao je oslonjen na laktove i posmatrao sivu vodu. "Galaktinski posetioci već su dobili više zabave nego što su se nadali, Roberte. Ova svetkovina Uzdizanja bila je dovoljna. Većina njih smatra svoje buduće svemirske bitke i opsade daleko manje primamljivim."
<BR>&nbsp;&nbsp;&nbsp;&nbsp;&nbsp;"Meni je bilo sasvim dosta po jedno od toga", dodao je Fiben Boldžer, ne otvarajući oči. Ležao je malo dalje nizbrdo, sa glavom u Gejletinom krilu. U tom trenutku ona nije imala šta da kaže, jer se posvetila uklanjanju čvorova iz njegovog krzna, pazeći da ne povredi još sveže modro-crne uboje. Za to vreme, Džo-Džo je biskao Fibenovu nogu.
<BR>&nbsp;&nbsp;&nbsp;&nbsp;&nbsp;Pa, i zaslužio je, pomislio je Robert. Iako su svetkovinu Uzdizanja prisvojile gorile, ishodi testova koje je Institut objavio i dalje su važili. Ako čovečanstvo uspe da se izvuče iz ovih nevolja i prištedi dovoljno za novu svetkovinu, kolonu otmenih neo-šimpanza sa Zemlje svakako će predvoditi dvoje neotesanih kolonista sa Garta. Iako Fiben nije izgledao zainteresovan za tu počast, Robert se ponosio svojim prijateljem.
<BR>&nbsp;&nbsp;&nbsp;&nbsp;&nbsp;Stazom im se polako približavala šima u jednostavnoj, dugačkoj haljini. Mlitavo se naklonila Utakaltingu i Robertu. "Koga zanimaju sveže vesti?" upitala je Mihaela Nodings.
<BR>&nbsp;&nbsp;&nbsp;&nbsp;&nbsp;"Mene ne!" zastenjao je Fiben. "Slobodno kaži Vaseljeni da ide u m..."
<BR>&nbsp;&nbsp;&nbsp;&nbsp;&nbsp;"Fibene", nežno ga je prekinula Gejlet. Pogledala je Mihaelu. "Želim da čujem."
<BR>&nbsp;&nbsp;&nbsp;&nbsp;&nbsp;Šima je sela i počela da čisti drugo Fibenovo rame. Umiren, on je ponovo zatvorio oči.
<BR>&nbsp;&nbsp;&nbsp;&nbsp;&nbsp;"Kault je dobio poruku od svog naroda", rekla je Mihaela. "Tenanci su pošli ovamo."
<BR>&nbsp;&nbsp;&nbsp;&nbsp;&nbsp;"Već!" Robert je zazviždao. "Bogami, oni ne traće vreme."
<BR>&nbsp;&nbsp;&nbsp;&nbsp;&nbsp;Mihaela je odmahnula glavom. "Kaultovi su se već obratili Zemljanskom Veću radi pregovora o kupovini genetske baze gorila i zapošljavanja zemljanskih stručnjaka kao savetnika."
<BR>&nbsp;&nbsp;&nbsp;&nbsp;&nbsp;"Nadam se da će Veće nabiti dobru cenu."
<BR>&nbsp;&nbsp;&nbsp;&nbsp;&nbsp;"Prosjaci ne smeju da budu izbirljivi", odgovorila je Gejlet. "Sudeći po odlazećim galaktinskim posmatračima, Zemlja je u gadnoj situaciji, kao i Timbrim. Ako ta pogodba znači da nam Tenanci više neće biti neprijatelji, nego možda čak i saveznici, to bi bilo od životnog značaja."
<BR>&nbsp;&nbsp;&nbsp;&nbsp;&nbsp;Po cenu da izgubimo gorile - svoje rođake - umesto da budu naši štićenici. Robert se zamislio. Dok je trajala svetkovina, video je samo fantastičnu ironiju, deleći sa Utakaltingom timbrimsko viđenje sveta. Sada je, ipak, bilo teže ne misliti na ozbiljan gubitak.
<BR>&nbsp;&nbsp;&nbsp;&nbsp;&nbsp;Oni ionako nisu ni bili naši, tešio se. Sad ćemo bar imati udela u odlučivanju oko njihovog odgajanja, a Utakalting kaže da Tenanci nisu tako gadni kao većina ostalih.
<BR>&nbsp;&nbsp;&nbsp;&nbsp;&nbsp;"A šta je sa Gubruima?" upitao je. "Pristali su da sklope mir sa Zemljom u zamenu za prihvataje svetkovine."
<BR>&nbsp;&nbsp;&nbsp;&nbsp;&nbsp;"Pa, oni, zapravo, nisu želeli takvu svetkovinu, zar ne?" Odgovorila je Gejlet: "Šta vi mislite, ambasadore Utakaltinže?"
<BR>&nbsp;&nbsp;&nbsp;&nbsp;&nbsp;Timbrimove treplje lenjo su se njihale. Ceo dan juče i celo jutro danas ispredao je male, zbunjujući zamršene glifove, daleko iznad Robertove sposobnosti keniranja, kao da uživa u ponovnom otkriću nečega što je izgubio.
<BR>&nbsp;&nbsp;&nbsp;&nbsp;&nbsp;"Ponašaće se onako kako oni misle da im najviše koristi, naravno", rekao je Utakalting. "Pitanje je da li će imati dovoljno razuma da znaju šta je dobro za njih."
<BR>&nbsp;&nbsp;&nbsp;&nbsp;&nbsp;"Kako to mislite?"
<BR>&nbsp;&nbsp;&nbsp;&nbsp;&nbsp;"Mislim da su Gubrui očito počeli ovaj pohod ne znajući tačno šta im je svrha. Njihov Trijumvirat odražava sukobljene stranke kod kuće. Početna namera njihovog pohoda bila je da iskoriste stanovnike Garta kao taoce i tako iskamče tajne Zemljanskog Veća. No, sada su shvatili da je Zemlja tvrdoglava kao i svi ostali kada je reč o onome što je otkrio taj vaš čuveni delfinski brod."
<BR>&nbsp;&nbsp;&nbsp;&nbsp;&nbsp;"Ima li novih vesti o 'Brazdaču'?" prekinuo ga je Robert.
<BR>&nbsp;&nbsp;&nbsp;&nbsp;&nbsp;Utakalting je uzdahnuo i ispreo glif palang. "Delfini su, izgleda, nekim čudom izbegli zamku koju im je postavilo desetak najfanatičnijih klanova - što je samo po sebi fantastičan podvig - i sada je po svemu sudeći 'Brazdač' slobodan među zvezdama. Poniženi fanatici izgubili su mnogo od ugleda, pa je napetost još veća nego ranije. To je još jedan razlog što Gospodari Legla Gubrua postaju sve uplašeniji."
<BR>&nbsp;&nbsp;&nbsp;&nbsp;&nbsp;"I tako, kada su okupatori otkrili da taocima neće prinuditi Zemlju na odavanje tajne, Sizereni su potražili neki drugi način da izvuku neku korist iz tako skupog pohoda", nagađala je Gejlet.
<BR>&nbsp;&nbsp;&nbsp;&nbsp;&nbsp;"Tačno. No, kad je prvi Sizeren Cene i Jemstva poginuo, to je izbacilo iz ravnoteže ceo njihov sistem vođstva. Umesto da pregovaraju dok ne postignu konsenzus o politici, troje Sizerena upustilo se u neobuzdanu trku za vrhovni položaj u Stapanju. Čak ni sad nisam siguran da razumem sve planove koji su možda mogli biti uzeti u obzir. No, poslednji - na kome su se konačno zadržali - vrlo skupo će ih koštati. Razmetljivo ometanje doličnog završetka svetkovine Uzdizanja gadna je stvar."
<BR>&nbsp;&nbsp;&nbsp;&nbsp;&nbsp;Robert je primetio da se Gejlet gadljivo mršti, jer očito se prisetila kako su je iskoristili. Fiben ju je, ne otvarajući oči, uhvatio za ruku. "Šta to znači za nas ovde?" upitao je Robert Utakaltinga.
<BR>&nbsp;&nbsp;&nbsp;&nbsp;&nbsp;"I razum i čast zahtevaće da Gubrui poštuju pogodbu sa Zemljom. To je jedini način da se izvuku iz gadnog sosa."
<BR>&nbsp;&nbsp;&nbsp;&nbsp;&nbsp;"Ali vi ne mislite da će oni tako postupiti."
<BR>&nbsp;&nbsp;&nbsp;&nbsp;&nbsp;"Zar bih inače ostao ovde, na neutralnom terenu? Ti i ja, Roberte, bili bismo sad sa Ataklenom, večerali bismo koogru i druge specijalitete koje sam sklonio na sigurno i satima bismo razgovarali o, oh, o bezbroj raznih stvari. No, to se neće desiti sve dok se Gubrui ne odluče između logike i samouništenja."
<BR>&nbsp;&nbsp;&nbsp;&nbsp;&nbsp;Robert je osetio jezu. "Koliko gadno to može da bude?" upitao je tihim glasom. I šimpanze su napeto slušale.
<BR>&nbsp;&nbsp;&nbsp;&nbsp;&nbsp;Utakalting se osvrnuo. Udahnuo je mek, hladan vazduh, kao da je retko vino. "Ovo je ljubak svet", uzdahnuo je, "pa ipak je prošao kroz strahote. Ponekad takozvana civilizacija, izgleda, teži da uništi upravo one stvari koje se zaklinje da štiti."
</P></TD></TR></TABLE>
<P class="next">
<A HREF=p102.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
