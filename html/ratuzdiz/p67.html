<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>61. ATAKLENA
<P>&nbsp;&nbsp;&nbsp;&nbsp;&nbsp;Ponekad bi se zabrinula da se suviše navikava na promene. Preuređeni nervni završeci, razmešteno masno tkivo, smešna isturenost sada tako ljudskog nosa - toliko se navikla na sve te stvari da se ponekad pitala hoće li ikada biti u stanju da se vrati u normalan timbrimski oblik.
<BR>&nbsp;&nbsp;&nbsp;&nbsp;&nbsp;Ta pomisao plašila je Ataklenu.
<BR>&nbsp;&nbsp;&nbsp;&nbsp;&nbsp;Sve do sada imala je ozbiljne razloge za svoje humaniformne izmene. Dok je vodila vojsku poluuzdignutih štićenika samoniklih, bilo je važno ličiti na ljudsku ženku. To je predstavljalo nekakvu vezu sa šimpanzama i gorilama.
<BR>&nbsp;&nbsp;&nbsp;&nbsp;&nbsp;I sa Robertom, prisetila se.
<BR>&nbsp;&nbsp;&nbsp;&nbsp;&nbsp;Zamislila se. Hoće li njih dvoje ikada ponovo vršiti opite, kao onom prilikom, sa poluzabranjenim slastima čulnosti između različitih vrsta? Sada joj je to izgledalo malo verovatno. Njihov brak sveo se na potpise na kori drveta, koristan deo politike. Ništa više nije bilo kao pre.
<BR>&nbsp;&nbsp;&nbsp;&nbsp;&nbsp;Spustila je pogled. U tamnoj vodi pred sobom videla je sopstveni odraz. "Nit' smrdi, nit' miriše", prošaputala je na angličkom. Nije se sećala gde je pročitala ili čula tu frazu, ali osećala je njeno metaforično značenje. Svaki mladi Timbrim koji bi je video u sadašnjem obliku sigurno bi pao na leđa od smeha. A što se tiče Roberta... pre samo mesec dana osećala je da su veoma bliski. Privlačnost koju je osećao prema njoj - gruba, samonikla glad - laskala joj je i prijala na vrlo izazovan način.
<BR>&nbsp;&nbsp;&nbsp;&nbsp;&nbsp;Sada je on ponovo među svojima, a ja sam ostala sama.
<BR>&nbsp;&nbsp;&nbsp;&nbsp;&nbsp;Ataklena je odmahnula glavom i rešila da se oslobodi takvih misli. Uzela je bočicu i pokvarila svoj odraz, sipajući u baru četvrt litra blede tečnosti. Kraj obale su se pojavile blatnjave pruge i uznemirile finu mrežu niti kojima su se oko bare završavale prevozne puzavice.
<BR>&nbsp;&nbsp;&nbsp;&nbsp;&nbsp;Ovo je bio poslednji u nizu malih bazena, nekoliko kilometara od pećina. Ataklena se usredsredila na posao, pažljivo vodeći beleške, jer je znala da nije pravi naučnik i da to mora nadoknaditi pedantnošću. Ipak, njeni jednostavni opiti već su davali obećavajuće učinke. Ako se pomoćnici vrate iz susedne doline na vreme sa podacima po koje ih je poslala, možda će imati nešto značajno da pokaže majoru Pratakultornu.
<BR>&nbsp;&nbsp;&nbsp;&nbsp;&nbsp;Možda izgledam kao čudovište, ali još sam Timbrimka! Dokazaću da mogu biti korisna, čak i ako me Zemljani ne smatraju za ratnika.
<BR>&nbsp;&nbsp;&nbsp;&nbsp;&nbsp;Bila je toliko usredsređena, šuma je bila toliko tiha, da su joj se iznenadne reči učinile kao grmljavina.
<BR>&nbsp;&nbsp;&nbsp;&nbsp;&nbsp;"Znači, tu se kriješ, Klena! Svuda sam te tražio!"
<BR>&nbsp;&nbsp;&nbsp;&nbsp;&nbsp;Ataklena se naglo okrenula i gotovo prosula zlatastu tečnost iz bočice. Puzavice svuda oko nje odjednom su joj se učinile kao mreža istkana da je uhvati. Puls joj je tokom delića sekunde ludački udarao, a onda je prepoznala Roberta, kako je gleda sa izvijenog korena gotovo-hrasta.
<BR>&nbsp;&nbsp;&nbsp;&nbsp;&nbsp;Nosio je mokasine, jaknu i pantalone od meke kože. Sa lukom i tobolcem prebačenim preko leđa, ličio je na junake onih starinskih bajki samoniklih koje joj je majka čitala kad je bila mala. Trebalo joj je više vremena nego što je očekivala da se vrati u normalno stanje.
<BR>&nbsp;&nbsp;&nbsp;&nbsp;&nbsp;"Roberte! Prepao si me."
<BR>&nbsp;&nbsp;&nbsp;&nbsp;&nbsp;Pocrveneo je. "Izvini. Nisam hteo."
<BR>&nbsp;&nbsp;&nbsp;&nbsp;&nbsp;Znala je da to nije baš istina. Robertov psi štit bio je bolji nego ranije i očito je bio ponosan što je mogao da joj priđe neprimećen. Nad glavom mu je kao nestašna prikaza lebdeo jednostavan, ali jasan kinivulun. Kad bi začkiljila, gotovo bi mogla da zamisli kako pred njom stoji neki mladi Timbrim...
<BR>&nbsp;&nbsp;&nbsp;&nbsp;&nbsp;Ataklena se stresla. Već je zaključila da ne sme da se upušta u takve stvari. "Hodi i sedi, Roberte. Pričaj mi šta si radio."
<BR>&nbsp;&nbsp;&nbsp;&nbsp;&nbsp;Robert se uhvatio za puzavicu, prebacio se na lišćem pokrivenu ilovaču i prišao otvorenom sandučetu za opite kraj tamne bare. Skinuo je luk i tobolac i seo prekrštenih nogu.
<BR>&nbsp;&nbsp;&nbsp;&nbsp;&nbsp;"Tražio sam nešto gde bih bio koristan." Slegnuo je ramenima. "Pratakultorn je završio sa ceđenjem informacija. Sad hoće da mu budem neka vrsta počasnog ađutanta, zadužen za visok moral šimpanza." Glas mu je postao piskav dok je opomašao južnoazijski naglasak zemljanskog oficira. "Moramo paziti na to da visoko drže glave, Onigl. Postarajte se da misle kako su važni za pokret otpora!"
<BR>&nbsp;&nbsp;&nbsp;&nbsp;&nbsp;Ataklena je klimnula. Razumela je i ono što Robert nije rekao. Uprkos dosadašnjim uspesima gerile, Pratakultorn je očito smatrao da su šimpanze izlišne - u najboljem slučaju, korisne kod diverzija ili kao prašinarska vojska. Održavanje veze sa detinjastim štićenicima moglo je izgledati kao zgodan zapećak za nedovoljno uvežbanog, verovatno razmaženog sina Planetnog koordinatora.
<BR>&nbsp;&nbsp;&nbsp;&nbsp;&nbsp;"Mislila sam da se Pratakultornu svidela tvoja zamisao o korišćenju simbiontskih bakterija protiv Gubrua", rekla je.
<BR>&nbsp;&nbsp;&nbsp;&nbsp;&nbsp;Robert je šmrknuo. Podigao je neku grančicu i počeo da je okreće između prstiju. "Oh, priznao je da je zanimljivo što crevne bakterije gorila razlažu oklope Gubrua. Složio se da odredi Bendžamina i još nekoliko šimpanza da pomažu u mom projektu."
<BR>&nbsp;&nbsp;&nbsp;&nbsp;&nbsp;Ataklena je pokušala da prati mračan tok njegovih misli. "Zar ti poručnik Mekju nije pomagala u ubeđivanju?"
<BR>&nbsp;&nbsp;&nbsp;&nbsp;&nbsp;Robert je oborio pogled pri pomenu mlade Zemljanke. Istovremeno je podigao štit i time potvrdio neke Ataklenine sumnje.
<BR>&nbsp;&nbsp;&nbsp;&nbsp;&nbsp;"Da, Lidija je pomogla, ali Pratakultorn kaže da je naprosto nemoguće poslati dovoljno bakterija na neprijateljska postrojenja pre nego što ih otkriju i neutrališu. Još mi se čini da Pratakultorn misli kako je ovo nevažno pitanje, eventualno možda ispomoć njegovom glavnom planu."
<BR>&nbsp;&nbsp;&nbsp;&nbsp;&nbsp;"Imaš li neku predstavu o tome šta on, zapravo, namerava?"
<BR>&nbsp;&nbsp;&nbsp;&nbsp;&nbsp;"Samo se smeši i ponavlja kako će pticama okrvaviti kljunove. Stigla su obaveštenja o nekom velikom postrojenju koje Gubrui grade južno od Port Helenije, pa će to možda biti dobra meta. No, neće da kaže ništa više. Uostalom, strategija i taktika tiču se samo profesionalaca, zar ne?
<BR>&nbsp;&nbsp;&nbsp;&nbsp;&nbsp;Slušaj, nisam došao ovamo da pričamo o Pratakultornu. Doneo sam nešto da ti pokažem." Skinuo je ranac i izvukao iz njega nešto umotano u tkaninu, koju je pažljivo skinuo. "Liči li ti na nešto?"
<BR>&nbsp;&nbsp;&nbsp;&nbsp;&nbsp;Na prvi pogled ličilo je na gomilu izgužvanih krpa sa učvorenim kanapima koji vise sa ivica. Kad je bolje pogledala, predmet u Robertovom krilu podsetio je Ataklenu na nekakvu smežuranu gljivu. Robert je uhvatio najveći čvor, gde se većina tankih vlakana spajala u gomilu, i raširio krajeve tako da se tanki materijal potpuno razmotao na laganom povetarcu.
<BR>&nbsp;&nbsp;&nbsp;&nbsp;&nbsp;"Pa... izgleda mi poznato, Roberte. Rekla bih da liči na mali padobran, ali očito je prirodnog porekla... kao da potiče od nekakve biljke." Odmahnula je glavom.
<BR>&nbsp;&nbsp;&nbsp;&nbsp;&nbsp;"Dobro pogađaš. Vrati se nekoliko meseci unazad, Klena, do izvesnog prilično gadnog dana... koji ni ti ni ja nikada nećemo zaboraviti."
<BR>&nbsp;&nbsp;&nbsp;&nbsp;&nbsp;Te reči ništa joj nisu značile, ali blesak empatije podstakao joj je sećanje. "To?" Dodirnula je meki, gotovo prozirni materijal. "To potiče od pločastog bršljana?"
<BR>&nbsp;&nbsp;&nbsp;&nbsp;&nbsp;"Tako je." Robert je klimnuo. "Gornji slojevi su u proleće sočni i čvrsti, toliko da ih možeš otkinuti i koristiti kao saonice..."
<BR>&nbsp;&nbsp;&nbsp;&nbsp;&nbsp;"Ako imaš dobru koordinaciju", pecnula ga je Ataklena.
<BR>&nbsp;&nbsp;&nbsp;&nbsp;&nbsp;"Oh, dobro. No, kad stigne jesen, gornje ploče se osuše dok ne postanu ovakve." Zanjihao je meku, svilenkastu ploču, držeći je za slobodne krajeve, tako da se nadimala na vetru. "Za koju nedelju biće još lakše."
<BR>&nbsp;&nbsp;&nbsp;&nbsp;&nbsp;Ataklena je odmahnula glavom. "Sećam se da si mi objašnjavao razloge. To je radi rasprostiranja, je li?"
<BR>&nbsp;&nbsp;&nbsp;&nbsp;&nbsp;"Tačno. Ova mala sporangija", otvorio je dlan da bi joj pokazao malu kapsulu u središtu niti, "leti padobranom, nošena vetrovima u poznu jesen. Nebo je puno ovoga, pa je ponekad čak i vazdušni saobraćaj otežan. To izaziva priličnu zbrku u gradu.
<BR>&nbsp;&nbsp;&nbsp;&nbsp;&nbsp;Na sreću, rekao bih, drevna bića koja su oprašivala pločasti bršljan istrebljena su pod Buburalima, pa su gotovo sve sporangije jalove. Da nije tako, do sad bi pola Doline bilo pokriveno pločastim bršljanom. I ono što ga je jelo sada više ne postoji."
<BR>&nbsp;&nbsp;&nbsp;&nbsp;&nbsp;"Fantastično." Ataklena je pratila drhtaj Robertovog oreola. "Imaš planove u vezi sa tim, zar ne?"
<BR>&nbsp;&nbsp;&nbsp;&nbsp;&nbsp;On je pažljivo sklonio nosač spora. "Jeste. Ili bar zamisao, mada mi se čini da me Pratakultorn neće ni saslušati. Već me je lepo klasifikovao, zahvaljujući mojoj majci."
<BR>&nbsp;&nbsp;&nbsp;&nbsp;&nbsp;Megan Onigl svakako je bila delimično odgovorna za sud koji je major doneo o njenom sinu. Kako može majka da tako pogrešno proceni sopstveno dete? Upitala se Ataklena. Ljudi su daleko napredovali od svog mračnog razdoblja, ali Ataklena je još sažaljevala ksu-non, sirote samonikle. Imaju još mnogo toga da nauče o sebi samima.
<BR>&nbsp;&nbsp;&nbsp;&nbsp;&nbsp;"Pratakultorn te možda neće neposredno slušati, ali on poštuje poručnika Mekju. Ona će te saslušati i preneti majoru tvoje zamisli."
<BR>&nbsp;&nbsp;&nbsp;&nbsp;&nbsp;Robert je odmahnuo glavom. "Ne znam."
<BR>&nbsp;&nbsp;&nbsp;&nbsp;&nbsp;"Zašto? Znam da se dopadaš toj mladoj Zemljanki. Zapravo, gotovo sam sigurna da u njenom oreolu osećam..."
<BR>&nbsp;&nbsp;&nbsp;&nbsp;&nbsp;"Ne smeš to da radiš, Klena", obrecnuo se Robert. "Ne bi smela da tako njuškaš po tuđim osećanjima. To je... to se tebe ne tiče."
<BR>&nbsp;&nbsp;&nbsp;&nbsp;&nbsp;Oborila je pogled. "Možda si u pravu, Roberte, ali ti si mi prijatelj i suprug. Kad si nervozan i napet, to je loše za nas oboje, je li tako?"
<BR>&nbsp;&nbsp;&nbsp;&nbsp;&nbsp;"Valjda." Izbegavao je njen pogled.
<BR>&nbsp;&nbsp;&nbsp;&nbsp;&nbsp;"Da li osećaš seksualnu privlačnost prema Lidiji Mekju? Da li ti se ona dopada?"
<BR>&nbsp;&nbsp;&nbsp;&nbsp;&nbsp;"Ne razumem zašto postavljaš..."
<BR>&nbsp;&nbsp;&nbsp;&nbsp;&nbsp;"Zato što ne mogu da te keniram, Roberte!" Prekinula ga je, delom i zbog nervoze. "Nisi više otvoren prema meni. Ako imaš takva osećanja, treba da ih podeliš sa mnom! Možda bih mogla da ti pomognem."
<BR>&nbsp;&nbsp;&nbsp;&nbsp;&nbsp;Pocrveneo je i konačno je pogledao. "Da mi pomogneš?"
<BR>&nbsp;&nbsp;&nbsp;&nbsp;&nbsp;"Naravno. Ti si mi muž i prijatelj. Ako si poželeo ženu koja pripada tvojoj vrsti, zar ne bi trebalo da ti budem saveznik? Zar ne bi trebalo da ti pomognem da budeš srećan?"
<BR>&nbsp;&nbsp;&nbsp;&nbsp;&nbsp;Robert je samo zatreptao, ali Ataklena je sad našla pukotine u njegovom inače čvrstom štitu. Osećala je da joj treplje lebde iznad ušiju, prateći ivice tih slabih mesta, stvarajući novi, nežni glif. "Zar osećaš krivicu zbog tih osećanja, Roberte? Zar misliš da si mi zbog toga neveran?" Nasmejala se. "Ali u braku između dveju vrsta dozvoljeno je imati ljubavnike i supružnike svoje rase. Ti to znaš! Šta bih ja mogla da ti pružim? Decu sigurno ne! Čak i da mogu, možeš li zamisliti kakve bismo mešance dobili?"
<BR>&nbsp;&nbsp;&nbsp;&nbsp;&nbsp;Sada se Robert nasmešio. Odvratio je pogled. U prostoru između njih uobličavao se glif.
<BR>&nbsp;&nbsp;&nbsp;&nbsp;&nbsp;"A što se tiče seksa radi razonode, pa znaš valjda da bih ti pružila samo neograničeno osujećenje, ti... ti pogrešno oblikovani majmune! Zašto se ne bih i ja obradovala ako nađeš neku sa kojom ćeš deliti ta zadovoljstva?"
<BR>&nbsp;&nbsp;&nbsp;&nbsp;&nbsp;"To... to nije tako lako, Klena. Ja..."
<BR>&nbsp;&nbsp;&nbsp;&nbsp;&nbsp;Pružila mu je ruku i nasmešila se, gotovo ga moleći da se smiri. "Ja sam ovde, Roberte", tiho je rekla.
<BR>&nbsp;&nbsp;&nbsp;&nbsp;&nbsp;Mladićeva pometenost ličila je na ogromnu potencijalnu energiju koja se koleba između dva stanja. Oči su mu poigravale dok je pokušavao da se zagleda u nestvar koju je ona stvorila. Onda se setio šta je naučio, pa je opet odvratio pogled, puštajući da keniranje otvori glif, njen poklon.
<BR>&nbsp;&nbsp;&nbsp;&nbsp;&nbsp;Lat-stun je poigravao i njihao se, prizivajući ga. Robert je dahnuo. Iznenađeno je raširio oči kad mu se oreol otvorio bez njegove volje. Raširio se kao cvet. Pojavilo se nešto - blizanac lat-stuna - trepereći i rastući u skladu sa Atakleninom koronom.
<BR>&nbsp;&nbsp;&nbsp;&nbsp;&nbsp;Dva pramena ničega, jedan ljudski i jedan timbrimski, dodirnuli su se, veselo uzmakli i ponovo se spojili.
<BR>&nbsp;&nbsp;&nbsp;&nbsp;&nbsp;"Ne boj se da ćeš izgubiti ono što imaš sa mnom, Roberte", šapnula je Ataklena. "Zar će ijedno ljudsko biće moći da sa tobom učini nešto ovakvo?"
<BR>&nbsp;&nbsp;&nbsp;&nbsp;&nbsp;Robert se konačno nasmešio. Nasmejali su se uglas. Nad njima je udvojeni lat-stun simbolizovao prisnost u paru.
<BR>
<BR>&nbsp;&nbsp;&nbsp;&nbsp;&nbsp;Tek kasnije, kad je Robert opet otišao, Ataklena je spustila debeli štit koji je podigla oko sopstvenih najdubljih osećanja. Tek kad se on udaljio, priznala je samoj sebi koliko mu zavidi.
<BR>&nbsp;&nbsp;&nbsp;&nbsp;&nbsp;Otišao je kod nje.
<BR>&nbsp;&nbsp;&nbsp;&nbsp;&nbsp;Po svemu što je znala, uradila je pravu stvar. Postupila je potpuno ispravno.
<BR>&nbsp;&nbsp;&nbsp;&nbsp;&nbsp;Ja sam uvrnuta. Bila sam to i pre dolaska na ovu planetu. Sad više čak i ne ličim ni na šta.
<BR>&nbsp;&nbsp;&nbsp;&nbsp;&nbsp;Robert je mogao da ima ljubavnicu Zemljanku, ali Ataklena će ostati potpunio sama. Nije mogla da nađe sličan odnos sa nekim iz svoje vrste.
<BR>&nbsp;&nbsp;&nbsp;&nbsp;&nbsp;Da me dodirne, da me zagrli, da spoji svoje treplje i svoje telo sa mojim, da izazove u meni plamen...
<BR>&nbsp;&nbsp;&nbsp;&nbsp;&nbsp;Pomalo iznenađeno, Ataklena je zaključila da je sada prvi put osetila nešto slično... žudnju za muškarcem svoje rase - ne prijateljem, ne kolegom, nego ljubavnikom.
<BR>&nbsp;&nbsp;&nbsp;&nbsp;&nbsp;Matikulana i Utakalting govorili su joj da će se to desiti jednog dana - da svaka devojka sazreva svojim tempom. Sada joj je to osećanje donelo samo gorčinu. Pojačalo je njenu usamljenost. Nešto u njoj krivilo je Roberta zbog ograničenja njegove rase. Kad bi i on mogao da promeni svoje telo, kad bi mogli da se nađu na pola puta!
<BR>&nbsp;&nbsp;&nbsp;&nbsp;&nbsp;No, ona pripada Timbrimima, 'umetnicima prilagodljivosti'. Tek kad je osetila vlagu na obrazima, shvatila je koliko je daleko doterala u toj 'umetnosti'. Utučeno je obrisala slane suze, prve u životu.
<BR>&nbsp;&nbsp;&nbsp;&nbsp;&nbsp;Tako su je zatekli njeni pomoćnici nekoliko sati kasnije, kad su se vratili sa zadataka na koje ih je poslala: sedela je kraj male, blatnjave bare, pod jesenjim vetrovima koji su duvali kroz krošnje i žurno nosili teške oblake ka sivim planinama na istoku.
</P></TD></TR></TABLE>
<P class="next">
<A HREF=p68.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
