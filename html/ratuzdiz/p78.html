<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>71. MAKS
<P>&nbsp;&nbsp;&nbsp;&nbsp;&nbsp;Krupni neo-šimpanza ugegao se u prostranu podzemnu prostoriju, ruku vezanih lisicama, vučen na kraju debelog lanca. Držao se daleko od čuvara, šimpanza u okupatorskim uniformama, ali povremeno bi prkosno prostrelio pogledom tuđinske tehničare koji su ga posmatrali sa visoke galerije.
<BR>&nbsp;&nbsp;&nbsp;&nbsp;&nbsp;Na licu je nosio sveže pruge ružičastih ožiljaka, živih i otvorenih na mestima gde mu je nedostajalo krzno. Rane su se zaceljivale, ali više nikada neće lepo izgledati.
<BR>&nbsp;&nbsp;&nbsp;&nbsp;&nbsp;"'Ajde, gnjido", rekao je jedan od stražara i gurnuo zarobljenika napred. "Ptica hoće da te pita nešto."
<BR>&nbsp;&nbsp;&nbsp;&nbsp;&nbsp;Maks se trudio da prenebregava uslovnjaka dok su ga vodili prema platformi nasred prostrane prostorije. Tu ga je čekalo nekoliko Kvakoa i gomila instrumenata.
<BR>&nbsp;&nbsp;&nbsp;&nbsp;&nbsp;Maks se zagledao u onog koji je očito bio vođa i naklonio se - plitko, ali dovoljno da ga natera da uzvrati na isti način.
<BR>&nbsp;&nbsp;&nbsp;&nbsp;&nbsp;Kraj Kvakoa stajalo je još troje izdajnika. Dvojica su bila otmeno obučena - svakako su sjajno zarađivala isporučujući Gubruima građevinsku opremu i radnu snagu. Govorkalo se da su neke poslove sklopili na štetu nestalih poslovnih partnera, ljudi. Po drugim pričama, ljudi zarobljeni na Kilmaru i ostalim ostrvima slagali su se sa tim poslovima i čak otvoreno upravljali njima. Maks nije znao u koju verziju bi radije poverovao. Treći čim na platformi bio je komandant najamničkog odreda uslovnjaka - krupan, ohol šimpanza po imenu Gvozden.
<BR>&nbsp;&nbsp;&nbsp;&nbsp;&nbsp;Maks je poznavao i protokol pozdravljanja sa izdajnicima. Iskezio se, pokazujući ogromne očnjake, i pljunuo im pred noge. Stražari su se proderali i cimnuli ga za lanac, pa se zateturao. Podigli su i pendreke, ali brzo kreštanje glavog Kvakoa zaustavilo ih je pre prvog udarca. Naklonili su se i odstupili.
<BR>&nbsp;&nbsp;&nbsp;&nbsp;&nbsp;"Jesi li siguran - uveren da je ovaj pojedinac - ova jedinka baš onaj koga tražimo?" upitao je Gvozdena pernati oficir. Čim je klimnuo.
<BR>&nbsp;&nbsp;&nbsp;&nbsp;&nbsp;"Našli smo ga ranjenog blizu mesta gde su uhvaćeni Gejlet Džons i Fiben Boldžer. Viđan je u njihovom društvu pre ustanka i zna se da je već mnogo godina sluga njene porodice. Spremio sam podrobnu analizu koja pokazuje koliko ga blizak kontakt sa tim pojedincima čini vrednim pažnje.
<BR>&nbsp;&nbsp;&nbsp;&nbsp;&nbsp;Kvako je klimnuo. "Bio si od velike pomoći", rekao je Gvozdenu. "Bićeš odgovarajuće - valjano nagrađen visokim statusom. Iako je jedan od kandidata Sizerena Doličnosti nekako izmakao iz naše mreže. Sada smo mi u prilici da izaberemo - odredimo njegovog zamenika. Bićeš obavešten."
<BR>&nbsp;&nbsp;&nbsp;&nbsp;&nbsp;Maks je dovoljno dugo živeo pod pravilima Gubrua da bi poznavao činovnike, sledbenike Sizerena Cene i Jemstva. Nije imao pojma šta hoće od njega, niti kako može da im koristi u ovim međusobnim čarkama.
<BR>&nbsp;&nbsp;&nbsp;&nbsp;&nbsp;Zašto su ga doveli ovamo? Duboko u utrobi veštačke planine, na obali zaliva preko puta Port Helenije, nalazio se ogroman mravinjak pun mašinerije i generatora. Tokom dugog silaska autoliftom, Maks je osetio da mu se krzno kostreši od statičkog elektriciteta dok su Gubrui i njihovi štićenici isprobavali titanske mašine.
<BR>&nbsp;&nbsp;&nbsp;&nbsp;&nbsp;Glavni Kvako okrenuo se da ge pogleda jednim okom. "Poslužićeš u dve svrhe", rekao je Maksu, "u dva cilja. Daćeš nam informacije - podatke o tvom ranijem poslodavcu, informacije koje će nam koristiti. I pomoći ćeš nam - učestvovaćeš u opitu."
<BR>&nbsp;&nbsp;&nbsp;&nbsp;&nbsp;Maks se ponovo iskezio. "Ništa od toga, i baš me briga ako sam nevaspitan. Možeš se preobući u klovna i voziti tricikl, što se mene tiče."
<BR>&nbsp;&nbsp;&nbsp;&nbsp;&nbsp;Kvako je trepnuo jednom, pa još jednom dok je slušao kompjuterski prevod radi provere. Posavetovao se sa saradnicima, a onda se ponovo okrenuo Maksu.
<BR>&nbsp;&nbsp;&nbsp;&nbsp;&nbsp;"Nisi shvatio - nisi razumeo moje reči. Neće biti ispitivanja. Ne moraš da govoriš. Nije nam potrebna tvoja saglasnost."
<BR>&nbsp;&nbsp;&nbsp;&nbsp;&nbsp;Samozadovoljna smirenost te izjave delovala je preteći. Maks je zadrhtao od iznenadnog predosećanja.
<BR>&nbsp;&nbsp;&nbsp;&nbsp;&nbsp;Kada su ga zarobili, neprijatelj je pokušao da iz njega izvuče informacije. Spremio se da izdrži koliko je god moguće, ali zapanjio se kad su počeli da se zanimaju za 'Gartlinge'. To su ga stalno pitali, ponovo i ponovo. "Gde su pre-razumni?"
<BR>&nbsp;&nbsp;&nbsp;&nbsp;&nbsp;Gartlinzi?
<BR>&nbsp;&nbsp;&nbsp;&nbsp;&nbsp;Bilo je lako poslati ih na krivi trag, lagati uprskos drogama i psi mašinama, jer su već same pretpostavke neprijatelja bile potpuno blentave. Zar Galaktinci da progutaju gomilu priča za malu decu! Imao je dovoljno iskustva da zavara ispitivače.
<BR>&nbsp;&nbsp;&nbsp;&nbsp;&nbsp;Između ostalog, strašno se trudio da ne prizna postojanje Gartlinga. Neko vreme je izgledalo da ih je to ubedilo kako je trag još svež.
<BR>&nbsp;&nbsp;&nbsp;&nbsp;&nbsp;Konačno su odustali i ostavili ga na miru. Možda su najzad shvatili da su obmanuti. U svakom slučaju, poslali su Maksa da radi na nekom gradilištu i pomislio je da su ga već potpuno zaboravili.
<BR>&nbsp;&nbsp;&nbsp;&nbsp;&nbsp;Eto, ipak nisu, pomislio je sada. Kvakoove reči prilično su ga uznemirile.
<BR>&nbsp;&nbsp;&nbsp;&nbsp;&nbsp;"Kako to mislite, neće biti pitanja?"
<BR>&nbsp;&nbsp;&nbsp;&nbsp;&nbsp;Sada mu je odgovorio vođa uslovnjaka. Gvozden je zadovoljno gladio brkove. "Znači da će sve što znaš lepo iscediti iz tebe. Sva ova mašinerija", mahnuo je rukom, "biće uperena samo u tebe. Tvoji odgovori će izići. Ti nećeš."
<BR>&nbsp;&nbsp;&nbsp;&nbsp;&nbsp;Maks je naglo udahnuo, a srce je počelo brže da mu udara. Umirivala ga je samo jedna čvrsta odluka: neće pružiti ovim izdajnicima zadovoljstvo da ga vide vezanog jezika! Usredsredio se na nalaženje reči.
<BR>&nbsp;&nbsp;&nbsp;&nbsp;&nbsp;"To... to je protiv... pravila ratovanja."
<BR>&nbsp;&nbsp;&nbsp;&nbsp;&nbsp;Gvozden je slegnuo ramenima. Pustio je da činovnik Kvako objasni stvar.
<BR>&nbsp;&nbsp;&nbsp;&nbsp;&nbsp;"Pravila štite - brinu o vrstama i svetovima mnogo više nego o pojedincima. Uostalom, niko ovde nije sledbenik sveštenstva!"
<BR>&nbsp;&nbsp;&nbsp;&nbsp;&nbsp;Tako dakle, shvatio je Maks. Sad sam u rukama fanatika. U sebi se oprostio sa šimama i čimovima i decom svoje grupne porodice, naročito sa svojom najstarijom grupnom ženom. Sada je znao da je više nikada neće videti. Takođe se u mislima sagnuo da poljubi sopstvenu stražnjicu na rastanku.
<BR>&nbsp;&nbsp;&nbsp;&nbsp;&nbsp;"Napravili ste dve greške", rekao je svojim tamničarima. "Prvo ste se izlanuli da je Gejlet živa, a onda da vas je Fiben opet namagarčio. Kad to znam, podneću šta god da ste mi spremili."
<BR>&nbsp;&nbsp;&nbsp;&nbsp;&nbsp;"Uživaj u tom kratkom zadovoljstvu", zarežao je Gvozden. "Ipak ćeš biti od velike pomoći da se smanji ugled tvoje bivše gazdarice."
<BR>&nbsp;&nbsp;&nbsp;&nbsp;&nbsp;"Možda", složio se Maks, "ali druga greška vam je bila to što ste me ostavili vezanog ovim..."
<BR>&nbsp;&nbsp;&nbsp;&nbsp;&nbsp;Dotad je držao opuštene ruke. Sada ih je naglo privukao i svom snagom cimnuo lanac. Srušio je obojicu stražara pre nego što je uspeo da im iščupa lanac iz ruku.
<BR>&nbsp;&nbsp;&nbsp;&nbsp;&nbsp;Raširio je noge za bolji oslonac i zamahnuo teškim lancem kao bičem. Pratnja se bacila u zaklon, ali nisu svi bili dovoljno brzi. Lobanja jednog od uglednih čimova rasprsnula se pod udarcem. Njegov kolega, u očajničkoj potrazi za zaklonom, naleteo je na trojicu Kvakoa i porušio ih kao kegle.
<BR>&nbsp;&nbsp;&nbsp;&nbsp;&nbsp;Maks se radosno proderao. Vrteo je svoje improvizovano oružje dok svi nisu bili oboreni ili van domašaja, a onda je promenio osu rotacije i počeo da maše postrance. Kad ga je pustio, lanac je poleteo ukoso naviše i obmotao se oko ograde na gornjoj platformi.
<BR>&nbsp;&nbsp;&nbsp;&nbsp;&nbsp;Bilo je lako uzverati se uz teške karike. Bili su suviše zapanjeni da bi ga na vreme sprečili. No, gore je morao da potroši dragocene sekunde na otplitanje lanca. Pošto je bio pričvršćen za lisice, moraće da ga ponese sa sobom.
<BR>&nbsp;&nbsp;&nbsp;&nbsp;&nbsp;A kuda da ga ponesem, upitao se kad je skupio karike. Primetio je belo perje zdesna, pa se naglo okrenuo i potrčao na drugu stranu, uz stepenice na sledeći nivo.
<BR>&nbsp;&nbsp;&nbsp;&nbsp;&nbsp;Sama pomisao na bekstvo bila je besmislena, naravno. Imao je samo dva moguća cilja: da načini što više štete, a onda da prekrati sopstveni život pre nego što ga nateraju da izda Gejlet.
<BR>&nbsp;&nbsp;&nbsp;&nbsp;&nbsp;Prvi posao obavljao je u trku, udarajući krajem lanca svaki držač, posudu i osetljiv instrument na vidiku. Neki delovi opreme bili su čvršći nego što su izgledali, ali ostali su se divno rušili i lomili. Čitave police sa opremom letele su preko ograde i preturale se na one ispod njega.
<BR>&nbsp;&nbsp;&nbsp;&nbsp;&nbsp;Ipak je posmatrao, tražeći dodatne mogućnosti. Ako se na vreme ne pojavi nikakva zgodna alatka ili oružje, moraće da se popne što više i skoči preko ograde.
<BR>&nbsp;&nbsp;&nbsp;&nbsp;&nbsp;Jedan Gubru i dvoje Kvakoa pojavili su se iza ugla, udubljeni u tehnički razgovor na svom cvrkutavom narečju. Kad su podigli pogled, Maks je urliknuo i mahnuo lancem. U oblaku perja jedan Kvako ostao je bez glavnog dela krila. Dok se lanac vraćao, Maks se zagledao u zapanjenog Gubrua i viknuo "Bu!". Ovaj je poskočio uz preplašeno kreštanje i pobegao, ostavljajući za sobom kišu perja.
<BR>&nbsp;&nbsp;&nbsp;&nbsp;&nbsp;"S poštovanjem", dodao je Maks, obraćajući se leđima ptice u bekstvu. Nikad se nije znalo da li kamere snimaju događaj. Gejlet mu je rekla da se ptice mogu ubijati, ali da to treba činiti učtivo.
<BR>&nbsp;&nbsp;&nbsp;&nbsp;&nbsp;Na sve strane su se oglašavale sirene i alarmi. Maks je gurnuo jednog Kvakoa, preskočio drugog i jurnuo uz sledeće stepenice. Gore je našao metu koju nije imao srca da zaobiđe. Kraj same ivice prevozne platforme stajala su napuštena kolica sa bar tonom osetljivih fotoničkih delova. Otvor teretnog lifta nije imao ogradu. Maks je zaboravio viku i buku koji su se približavali sa svih strana i podmetnuo rame pod zadnji kraj. Kreni, prostenjao je, i kolica su se stvarno pomerila.
<BR>&nbsp;&nbsp;&nbsp;&nbsp;&nbsp;"Hej! Eno ga tamo!" čuo je glas šimpanze. Maks je jače upro, žaleći što su ga rane toliko oslabile. Kolica su počela da se kotrljaju.
<BR>&nbsp;&nbsp;&nbsp;&nbsp;&nbsp;"Ti, pobunjeniče! Smesta prestani!"
<BR>&nbsp;&nbsp;&nbsp;&nbsp;&nbsp;Čuo je korake, ali znao je da kasne: inercija će obaviti svoj posao. Kolica su se zajedno sa tovarom preturila preko ivice. Idem za njima, pomislio je Maks.
<BR>&nbsp;&nbsp;&nbsp;&nbsp;&nbsp;No, kad je naređenje stiglo do nogu, one su se odjednom ukočile. Prepoznao je delovanje nervnog omamljivača. Grč ga je okrenuo taman na vreme da vidi omamljivač u rukama čima po imenu Gvozden.
<BR>&nbsp;&nbsp;&nbsp;&nbsp;&nbsp;Maks je osetio da mu se šake grče, kao da je uslovnjakov vrat u njima. Očajnički je poželeo da padne unazad, pravo u šaht.
<BR>&nbsp;&nbsp;&nbsp;&nbsp;&nbsp;Uspeo sam! Maks se osetio kao pobednik dok je pored njega proletalo odmorište. Utrnutost i peckanje neće još dugo trajati. Sad smo kvit, Fibene, pomislio je.
<BR>&nbsp;&nbsp;&nbsp;&nbsp;&nbsp;No, ipak još nije bilo gotovo. Maks je kao u daljini osetio da su mu utrnule ruke gotovo iščupane iz zglobova kad se iznenada zaustavio u padu. Lisice oko zglobova su se usekle u meso, a od njih je zategnuti lanac vodio do odmorišta. Kroz metalnu mrežu platforme mogao je da vidi raskoračenog Gvozdena kako iz sve snage vuče lanac. Uslovnjak je polako spustio pogled do njega i nasmešio se.
<BR>&nbsp;&nbsp;&nbsp;&nbsp;&nbsp;Maks je razočarano uzdahnuo i zatvorio oči.
<BR>
<BR>&nbsp;&nbsp;&nbsp;&nbsp;&nbsp;Kad je došao svesti, Maks je frknuo i nesvesno pokušao da se udalji od odvratnog zadaha. Zatreptao je i nejasno razabrao brkatog neo-šimpanzu kako drži u ruci prelomljenu ampulu. Iz nje je još izlazilo smrdljivo isparenje.
<BR>&nbsp;&nbsp;&nbsp;&nbsp;&nbsp;"Ah, vidim da si se probudio."
<BR>&nbsp;&nbsp;&nbsp;&nbsp;&nbsp;Maks se osećao bedno. Naravno, posle ošamućivanja sve ga je bolelo i nije mogao ni da se makne. Ruke i šake strašno su ga pekle. Bile su mu vezane iza leđa, ali pretpostavljao je da su slomljene.
<BR>&nbsp;&nbsp;&nbsp;&nbsp;&nbsp;"G...gde sam?" upitao je.
<BR>&nbsp;&nbsp;&nbsp;&nbsp;&nbsp;"U središtu hipersvemirske skretnice", mirno je odgovorio Gvozden.
<BR>&nbsp;&nbsp;&nbsp;&nbsp;&nbsp;Maks je pljunuo. "Prokleti lažove."
<BR>&nbsp;&nbsp;&nbsp;&nbsp;&nbsp;"Neka bude po tvome." Gvozden je slegnuo ramenima. "Mislio sam da zaslužuješ objašnjenje. Vidiš, ova naprava je naročita vrsta skretnice i zove se pojačivač. Trebalo bi da uzima slike iz mozga i pojačava ih, pa da se lepo vide. Tokom svetkovine kontrolisaće je Institut, ali njihovi predstavnici još nisu stigli. Zato ćemo danas da je malo preopteretimo, testiranja radi.
<BR>&nbsp;&nbsp;&nbsp;&nbsp;&nbsp;U normalnoj situaciji subjekat bi voljno sarađivao, pa je proces bezopasan. No, danas to nije toliko važno."
<BR>&nbsp;&nbsp;&nbsp;&nbsp;&nbsp;Iza Gvozdena se začulo oštro kreštanje. Kroz uzak prorez videli su se tehničari Sizerena Cene i Jemstva. "Vreme je!" obrecnuo se glavni Kvako. "Hajde, brže!"
<BR>&nbsp;&nbsp;&nbsp;&nbsp;&nbsp;"Što se žurite?" upitao je Maks. "Bojite se da je neka druga grupa Gubrua čula gužvu i da dolazi ovamo?"
<BR>&nbsp;&nbsp;&nbsp;&nbsp;&nbsp;Gvozden je podigao pogled sa proreza koji je zatvarao. Slegnuo je ramenima. "To samo znači da imamo vremena za jedno jedino pitanje. I to će biti dosta. Pričaj nam o Gejlet."
<BR>&nbsp;&nbsp;&nbsp;&nbsp;&nbsp;"Nikad!"
<BR>&nbsp;&nbsp;&nbsp;&nbsp;&nbsp;"To ne zavisi od tebe", nasmejao se Gvozden. "Jesi li ikada probao da ne razmišljaš o nečemu? Nećeš moći da izbegneš misli o njoj. A kad dobije polaznu tačku, mašina će iščupati iz tebe ostatak."
<BR>&nbsp;&nbsp;&nbsp;&nbsp;&nbsp;"Ti... ti..." Maks se borio da nađe reči, ali sada ih nije bilo. Ništa nije mogao da učini.
<BR>&nbsp;&nbsp;&nbsp;&nbsp;&nbsp;Osim da ne misli na Gejlet Džons. Ali čim je pokušavao da ne misli na nju, to je značilo da baš na nju misli! Maks je zaječao skoro u istom trenutku kad su mašine počele da tiho zuje kao da ga prate. Odjednom se osećao kao da mu po koži mile gravitaciona polja stotinu zvezdanih brodova.
<BR>&nbsp;&nbsp;&nbsp;&nbsp;&nbsp;A u mislima mu se vrtelo hiljadu slika. Sve veći i veći broj prikazivao je njegovu prijateljicu i nekadašnju gazdaricu.
<BR>&nbsp;&nbsp;&nbsp;&nbsp;&nbsp;"Ne!" Očajnički je tražio neku pomisao. Ne sme pokušavati da ne misli. Treba da zamišlja nešto drugo. Mora naći nešto novo i usmeriti se na to tokom poslednjih nekoliko sekundi života.
<BR>&nbsp;&nbsp;&nbsp;&nbsp;&nbsp;Naravno! Pustio je da ga neprijatelj vodi. Već nedeljama su ga ispitivali o Gartlinzima i samo o Gartlinzima. To je postalo nešto kao refren. Stalno su mu bili u glavi.
<BR>&nbsp;&nbsp;&nbsp;&nbsp;&nbsp;"Gde su pre-razumni?" uporno su pitali. Maks se usredsredio, i uprkos bolovima morao je da se nasmeje. "Od... svih... glupih... blentavih..."
<BR>&nbsp;&nbsp;&nbsp;&nbsp;&nbsp;Ispunio ga je prezir prema Galaktincima. Hteli su da iz njega izvuku projekciju? E, neka onda pojačaju ovo!
<BR>&nbsp;&nbsp;&nbsp;&nbsp;&nbsp;Znao je da napolju, u planinama i šumama, polako sviće. Zamislio je te šume i nešto nalik na 'Gartlinga', i nasmejao se slici koju je stvorio.
<BR>&nbsp;&nbsp;&nbsp;&nbsp;&nbsp;Svoje poslednje trenutke proveo je smejući se idiotariji života.
</P></TD></TR></TABLE>
<P class="next">
<A HREF=p79.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
