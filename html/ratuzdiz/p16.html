<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. FIBEN
<P>&nbsp;&nbsp;&nbsp;&nbsp;&nbsp;Tik iznad litice, kraj ivice useka, još su se dizali oblaci prašine na mestu gde je sila udara zaorala dugačku, ružnu brazdu u tlu. Šuma, koja se pružila dovde kao vrh strele, uništena je za nekoliko sekundi nečim što se sručilo sa neba, odskočilo i udarilo ponovo - dok su zemlja i rastinje leteli na sve strane - pre nego što se konačno smirilo na samoj ivici ponora.
<BR>&nbsp;&nbsp;&nbsp;&nbsp;&nbsp;Događaj se zbio tokom noći. Nedaleko odatle, drugi komadi otpada sa neba lomili su stenje i goreli, ali ovde se sve svelo na snažan udarac.
<BR>&nbsp;&nbsp;&nbsp;&nbsp;&nbsp;Kad se buka od udara stišala, još neko vreme čuli su se drugačiji zvuci. Odroni zemlje kotrljali su se niz liticu, a drveće blizu zaorane staze škripalo je i klatilo se. Predmet koji je izazvao svu ovu zbrku ostao je na kraju brazde, pucketajući i škljocajući dok se pregrejani metal hladio na struji svežeg vazduha iz doline.
<BR>&nbsp;&nbsp;&nbsp;&nbsp;&nbsp;Konačno se sve smirilo i vratilo u normalu. Lokalne životinje polako su izišle na otvoreno. Nekoliko ih se čak približilo, onjušilo sa gađenjem vreli predmet, a zatim pošlo za svojim poslovima - trebalo je preživeti još jedan dan.
<BR>&nbsp;&nbsp;&nbsp;&nbsp;&nbsp;Sletanje je zaista bilo gadno. Pilot se nije micao u svojoj kapsuli. Noć i sledeći dan prošli su bez ikakvog zvuka iznutra.
<BR>&nbsp;&nbsp;&nbsp;&nbsp;&nbsp;Konačno, uz kašljanje i ječanje, Fiben se probudio. "Šta...? Gde...?" Zastenjao je.
<BR>&nbsp;&nbsp;&nbsp;&nbsp;&nbsp;Prva pribrana pomisao bila mu je da je upravo progovorio na angličkom. To je dobro, zaključio je bez oduševljenja. Znači da mozak nije oštećen.
<BR>&nbsp;&nbsp;&nbsp;&nbsp;&nbsp;Za neo-šimpanze sposobnost govora je bila najveće dostignuće, a vrlo lako se gubila. Govorna afazija po pravilu značila je promenu statusa - a često i svrstavanje među uslovnjake.
<BR>&nbsp;&nbsp;&nbsp;&nbsp;&nbsp;Naravno, uzorci Fibenove plazme su već poslati na Zemlju i verovatno je bilo prekasno da se opozovu, pa zar bi bilo važno ako bi mu promenili status? Ionako mu nikad nije bilo važno koje je boje njegova genetska karta.
<BR>&nbsp;&nbsp;&nbsp;&nbsp;&nbsp;Ili mu bar nije bilo važnije nego svakom prosečnom šimpanzi.
<BR>&nbsp;&nbsp;&nbsp;&nbsp;&nbsp;Oho, postajemo filozofi? Odlažemo neizbežno? Ne oklevaj, Fibene, stari druže. Navali! Otvori oči. Prepipaj se. Proveri jesi li još u jednom komadu.
<BR>&nbsp;&nbsp;&nbsp;&nbsp;&nbsp;To je bilo lako pomisliti, ali mnogo teže izvesti. Fiben je zastenjao dok je pokušavao da podigne glavu. Bio je toliko dehidriran da mu je otvaranje očnih kapaka izgledalo kao podizanje zarđalih roletni.
<BR>&nbsp;&nbsp;&nbsp;&nbsp;&nbsp;Konačno je uspeo da zažmiri. Video je ispucali i ogaravljen vizir kapsule. Debeli slojevi prljavštine i iskidanog bilja bili su prošarani, ko zna kad posle pada, kapima slabe kiše.
<BR>&nbsp;&nbsp;&nbsp;&nbsp;&nbsp;Uskoro je otkrio jedan od razloga dezorijentisanosti: kapsula je bila nagnuta za preko pedeset stepeni. Petljao je po pojasu za vezivanje dok ga nije otkopčao i smesta pao preko doručja sedišta. Sačekao je da nakupi malo snage, a onda je počeo da lupa po zaglavljenom izlazu i mumla psovke sve dok ga iz otvora nije zasuo pljusak lišća i kamenčića.
<BR>&nbsp;&nbsp;&nbsp;&nbsp;&nbsp;Usledilo je nekoliko minuta sumanutog kijanja, a na kraju se Fiben našao previjen preko ivice izlaza, jedva dišući.
<BR>&nbsp;&nbsp;&nbsp;&nbsp;&nbsp;Zaškrgutao je zubima. "Hajde", promrmljao je, "idemo odavde!" Izdigao se na ruke. Trudeći se da ne misli na neprijatnu vrelinu spoljnjeg omotača i bol svojih uboja, očajnički se progurao kroz otvor, tražeći nogama stepenik sa spoljašnje strane. Osetio je prljavštinu, blagosloveno kopno. No, kad je pustio ivicu ulaza, levi članak ga nije izdržao. Prevrnuo se i prizemljio uz bolan tresak.
<BR>&nbsp;&nbsp;&nbsp;&nbsp;&nbsp;"Auf!" jeknuo je i izvukao ispod sebe oštar iverak koji mu je iscepao brodske pantalone. Prostrelio ga je pogledaom i bacio u stranu, a onda se uspuzao uz hrpu otpadaka koja je okruživala kapsulu.
<BR>&nbsp;&nbsp;&nbsp;&nbsp;&nbsp;Tačno pred njim, desetak metara dalje, praskozorje je osvetljavalo ivicu oštre padine. Odozdo je dopiralo udaljeno hučanje vode. Uh, pomislio je zaprepašćen blizinom izbegnute propasti, još koji metar i ne bih bio ovoliko žedan.
<BR>&nbsp;&nbsp;&nbsp;&nbsp;&nbsp;Kako se sunce podizalo, planina s druge strane doline postajala je sve jasnija, pokazujući zadimljena, oprljena mesta gde su pali veći komadi svemirskog otpada. Toliko o starom 'Prokonzulu', pomislio je Fiben. Posle sedam hiljada godina verne službe desetinama veličanstvenih galaktinskih rasa, dočekao je da ga razbuca jedan običan Fiben Boldžer, štićenik samoniklih, napola uvežban pilot civilne zaštite. Kakav ponižavajući kraj za dostojanstvenog starog ratnika...
<BR>&nbsp;&nbsp;&nbsp;&nbsp;&nbsp;No, Fiben je ipak nadživeo svoj brod. Bar za neko vreme.
<BR>&nbsp;&nbsp;&nbsp;&nbsp;&nbsp;Neko je jednom rekao da se razum može meriti energijom koju razumnjak utroši na stvari koje se ne tiču preživljavanja. Fibenu se činilo da mu je telo pretvoreno u napola pečeni giros, ali našao je snage da se nasmeši. Padao je nekoliko miliona kilometara, a možda će doživeti da o tome priča nekom prepametnom, dva pokolenja uzdignutijem unuku.
<BR>&nbsp;&nbsp;&nbsp;&nbsp;&nbsp;Potapšao je sprženu zemlju kraj sebe i nasmejao se glasom izobličenim od žeđi.
<BR>&nbsp;&nbsp;&nbsp;&nbsp;&nbsp;"Čik to uradi, Tarzane!"
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
