<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>77. FIBEN I SILVIJA
<P>&nbsp;&nbsp;&nbsp;&nbsp;&nbsp;Sačekala je da on dovede de Brahea uz stazu koja je izlazila iz Pećinske doline. Strpljivo je sedela kraj visokog smokva-bora, odmah iza prevoja, i progovorila je tek kad joj je sasvim prišao. "Mislio si da ćeš pobeći bez oproštaja, je li?" upitala je.
<BR>&nbsp;&nbsp;&nbsp;&nbsp;&nbsp;Fiben je vezao konja za granu drveta i seo pored Silvije. Odevena u dugačku suknju, držala je ruke omotane oko kolena. "Ma ne", rekao je. "Znao sam da neću biti te sreće."
<BR>&nbsp;&nbsp;&nbsp;&nbsp;&nbsp;Silvija ga je pogledala ispod oka i videla da se smeši. Frknula je i ponovo se zagledala u kanjon gde je rana izmaglica polako isparavala. Izgledalo je da će jutro biti vedro. "Činilo mi se da ćeš poći nazad u grad."
<BR>&nbsp;&nbsp;&nbsp;&nbsp;&nbsp;"Moram, Silvija. To je..."
<BR>&nbsp;&nbsp;&nbsp;&nbsp;&nbsp;Prekinula ga je. "Znam. Odgovornost. Moraš da se vratiš kod Gejlet. Potreban si joj, Fibene."
<BR>&nbsp;&nbsp;&nbsp;&nbsp;&nbsp;Klimnuo je. Nije ga trebalo podsećati na to da ima obavezu i prema Silviji. "Ovaj... dok sam se pakovao, došla je doktorica So i...
<BR>&nbsp;&nbsp;&nbsp;&nbsp;&nbsp;"Napunio si bočicu koju ti je dala." Silvija je pognula glavu. "Hvala. Smatram da sam dobro plaćena."
<BR>&nbsp;&nbsp;&nbsp;&nbsp;&nbsp;I Fiben je oborio pogled. Osećao se čudno što tako uvijeno govori o ovakvim stvarima. "Kada ćeš..."
<BR>&nbsp;&nbsp;&nbsp;&nbsp;&nbsp;"Večeras, izgleda. Spremna sam. Zar ne osećaš?"
<BR>&nbsp;&nbsp;&nbsp;&nbsp;&nbsp;Jakna i suknja koje je nosila skrivali su svaki spoljašnji znak, ali bila je u pravu. Oko nje se širio nepatvoreni miris. "Iskreno se nadam da ćeš dobiti to što želiš, Silvija".
<BR>&nbsp;&nbsp;&nbsp;&nbsp;&nbsp;Opet je klimnula. Ukočeno su sedeli. Fiben je pokušao da smisli nešto što bi rekao, ali osećao se tupavo. Znao je da će sve što pokuša sigurno ispasti naopako.
<BR>&nbsp;&nbsp;&nbsp;&nbsp;&nbsp;Iznenada se začulo prigušeno šuškanje odnekud odozdo, gde su se sa prevoja spuštale staze u nekoliko pravaca. Iza kamenitog zavoja pojavio se jedan visoki čovek koji je trčao neumornim korakom. Robert Onigl se uputio prema raskrsnici uskih staza. Nosio je samo luk i laki ranac.
<BR>&nbsp;&nbsp;&nbsp;&nbsp;&nbsp;Podigao je pogled i usporio kad je ugledao dvoje šimpanza. Nasmešio se u odgovor na Fibenovo mahanje, ali na raskršću se uputio slabo korišćenom južnom stazom. Uskoro je nestao u divljoj šumi.
<BR>&nbsp;&nbsp;&nbsp;&nbsp;&nbsp;"Šta on to radi?" upitala je Silvija.
<BR>&nbsp;&nbsp;&nbsp;&nbsp;&nbsp;"Izgledalo je kao da trči."
<BR>&nbsp;&nbsp;&nbsp;&nbsp;&nbsp;Lupila ga je po ramenu. "To sam videla. A kuda je pošao?"
<BR>&nbsp;&nbsp;&nbsp;&nbsp;&nbsp;"Pokušaće da savlada planinske prolaze pre snega."
<BR>&nbsp;&nbsp;&nbsp;&nbsp;&nbsp;"Planinske prolaze? Ali..."
<BR>&nbsp;&nbsp;&nbsp;&nbsp;&nbsp;"Pošto je major Prataklutorn nestao i pošto nemamo mnogo vremena, poručnik Mekju i ostali marinci pristali su na plan koji su skovali Robert i Ataklena."
<BR>&nbsp;&nbsp;&nbsp;&nbsp;&nbsp;"Ali on trči na jug", rekla je Silvija. Robert je izabrao malo korišćanu stazu koja je vodila duboko u Mulun.
<BR>&nbsp;&nbsp;&nbsp;&nbsp;&nbsp;Fiben je klimnuo. "Ide da potraži nekog. On je jedini sposoban za taj posao." Silviji je po njegovom glasu bilo jasno da joj neće ništa više reći o tome.
<BR>&nbsp;&nbsp;&nbsp;&nbsp;&nbsp;Još neko vreme sedeli su u tišini. Robertov prolazak bar im je prekinuo napetost. Ovo je smešno, pomislio je Fiben. Silvija mu se dopadala, i to veoma. Nikada nisu imali mnogo prilike da razgovaraju, a ovo im je možda poslednja šansa.
<BR>&nbsp;&nbsp;&nbsp;&nbsp;&nbsp;"Nikada nisi... nisi mi pričala o tvojoj prvoj bebi", brzo je rekao i istog časa se upitao je li uopšte smeo to da pita.
<BR>&nbsp;&nbsp;&nbsp;&nbsp;&nbsp;Naravno, bilo je očito da je Silvija rodila i dojila. Tragovi materinstva predstavljaju znak privlačnosti u rasi kod koje četvrtina ženki nikada neće rađati. No, to joj je sigurno donelo i bol, znao je.
<BR>&nbsp;&nbsp;&nbsp;&nbsp;&nbsp;"Bilo je to pre pet godina. Bila sam veoma mlada." Glas joj je bio miran, kontrolisan. "Zvao se... zvali smo ga Sihi. Odbor ga je testirao, kao i obično, ali našlo se da je... anomalan."
<BR>&nbsp;&nbsp;&nbsp;&nbsp;&nbsp;"Anomalan?"
<BR>&nbsp;&nbsp;&nbsp;&nbsp;&nbsp;"Da, upotrebili su baš tu reč. U nekim stvarima bio je nadmoćan... a u drugim 'neobičan'. Nije bilo očiglednih nedostataka, nego samo 'čudnih' osobina, tako su mi rekli. Nekoliko zvaničnika zabrinulo se zbog toga. Odbor za Uzdizanje odlučio je da ga pošalju na Zemlju radi daljih testova."
<BR>&nbsp;&nbsp;&nbsp;&nbsp;&nbsp;"Svi su bili veoma ljubazni." Šmrcnula je. "Ponudili su mi da odlučim hoću li ga pratiti."
<BR>&nbsp;&nbsp;&nbsp;&nbsp;&nbsp;Fiben je zatreptao. "I ti nisi otišla."
<BR>&nbsp;&nbsp;&nbsp;&nbsp;&nbsp;Pogledala ga je ispod oka. "Znam šta misliš. Ja sam grozna. Zato ti i nisam ranije rekla. Odbio bi pogodbu. Misliš da sam neodgovorna majka."
<BR>&nbsp;&nbsp;&nbsp;&nbsp;&nbsp;"Ne, samo..."
<BR>&nbsp;&nbsp;&nbsp;&nbsp;&nbsp;"U tom trenutku sve je izgledalo drugačije. Majka mi je bila bolesna. Nismo imali grupnu porodicu. Nisam mogla da je ostavim na brigu nekim strancima... a osećala sam da je više nikad neću videti.
<BR>&nbsp;&nbsp;&nbsp;&nbsp;&nbsp;U to vreme imala sam samo žuti karton. Znala sam da će moje dete na Zemlji dobiti novi dom ili... da će biti podizano u finoj porodici neo-šimpanza ili će ga čekati sudbina o kojoj nisam htela da ni razmišljam. Bila sam prepadnuta da ću preći toliko put samo da bi mi ga ionako oduzeli. Mislim da sam se užasavala i sramote ako ga proglase za uslovnjaka."
<BR>&nbsp;&nbsp;&nbsp;&nbsp;&nbsp;Piljila je u svoje ruke. "Nisam mogla da se odlučim, pa sam pokušala da dobijem savet. U Port Heleniji bio je jedan savetnik, čovek iz lokalnog Odbora za Uzdizanje. On mi je rekao šta misli o izgledima mog deteta. Kazao je da je siguran da sam rodila uslovnjaka.
<BR>&nbsp;&nbsp;&nbsp;&nbsp;&nbsp;I tako sam ostala kad su odveli mog Sihija. Šest... šest meseci kasnije majka mi je umrla."
<BR>&nbsp;&nbsp;&nbsp;&nbsp;&nbsp;Ponovo je pogledala Fibena.
<BR>&nbsp;&nbsp;&nbsp;&nbsp;&nbsp;"A onda, tri godine posle toga, stigla je poruka sa Zemlje. Vest da je moja beba sada srećna, lepo prilagođena, da ima plavi karton i da odrasta u divnoj porodici plavih kartona. Osim toga, o da, ja sam unapređena do zelenog kartona."
<BR>&nbsp;&nbsp;&nbsp;&nbsp;&nbsp;Grčevito je stegla ruke. "Oh, kako sam mrzela taj prokleti karton! Skinuli su me sa obaveznih godišnjih injekcija za kontracepciju, pa više nisam morala da tražim dozvolu ako zaželim da ponovo zatrudnim. Verovali su mi da ću kontrolisati svoju plodnost, kao prava odrasla osoba." Frknula je. "Kao odrasla? Šima koja napusti sopstveno dete? To im nije bilo važno! Unapredili su me, jer je on prošao neke glupe testove!"
<BR>&nbsp;&nbsp;&nbsp;&nbsp;&nbsp;Tako, pomislio je Fiben. To je bio uzrok njene gorčine, razlog njene saradnje sa Gubruima. Mnogo šta je bilo objašnjeno.
<BR>&nbsp;&nbsp;&nbsp;&nbsp;&nbsp;"Pridružila si se Gvozdenovoj grupi zbog protivljenja sistemu? Zbog nade da će pod Galaktincima stvari biti drugačije?"
<BR>&nbsp;&nbsp;&nbsp;&nbsp;&nbsp;"Tako nekako, možda. Ili sam možda samo bila besna." Slegnula je ramenima. "U svakom slučaju, posle izvesnog vremena nešto sam shvatila."
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Shvatila sam da, ma koliko sistem pod ljudima bio loš, pod Galaktincima bi mogao biti samo mnogo gori. Ljudi su svakako oholi, ali bar se mnogi od njih osećaju krivi zbog te oholosti. Pokušavaju da je obuzdaju. Njihova užasna istorija naučila ih je da se čuvaju nad... naduv..."
<BR>&nbsp;&nbsp;&nbsp;&nbsp;&nbsp;"Naduvenosti."
<BR>&nbsp;&nbsp;&nbsp;&nbsp;&nbsp;"Jeste. Znaju da to može postati klopka, ako se ponašaju kao bogovi, pa poveruju da je to istina. No, Galaktinci su navikli na takav način uplitanja! Oni kao da se nikad ne dvoume. Naprosto su užasno uobraženi... mrzim ih."
<BR>&nbsp;&nbsp;&nbsp;&nbsp;&nbsp;Fiben se zamislio. Tokom poslenjih meseci mnogo je naučio, pa je shvatio da je Silvija verovatno preterala u opisu svog slučaja. Sada je zvučala gotovo kao major Pratakultorn. No, Fiben je znao da tek poneka galaktinska rasa može da se smatra ljubaznom i učtivom.
<BR>&nbsp;&nbsp;&nbsp;&nbsp;&nbsp;Ipak, ovo nije vreme za premeravnje gorčine.
<BR>&nbsp;&nbsp;&nbsp;&nbsp;&nbsp;Sada je razumeo njenu upornost da dobije dete koje će od samog početka imati makar zeleni karton. To je bilo jasno. Htela je da zadrži svoju sledeću bebu i da osigura sebi unuke.
<BR>&nbsp;&nbsp;&nbsp;&nbsp;&nbsp;Dok je sedeo pored Silvije, postao je neprijatno svestan njenog trenutnog stanja. Za razliku od ljudskih ženki, šime imaju razdoblje u kome mogu da se pare i to je veoma teško sakriti. To je jedan od razloga za socijalne i porodične razlike između dve srodne vrste.
<BR>&nbsp;&nbsp;&nbsp;&nbsp;&nbsp;Osećao se krivim što ga je njeno stanje uzbudilo. Sve je bilo zakriljeno mekim, oštrim osećanjem i rešio je da ga ne pokvari bezosećajnošću. Želeo je da je nekako uteši, ali nije znao šta da joj ponudi.
<BR>&nbsp;&nbsp;&nbsp;&nbsp;&nbsp;Olizao je usne. "Ovaj, Silvija?"
<BR>&nbsp;&nbsp;&nbsp;&nbsp;&nbsp;Okrenula se prema njemu. "Molim, Fibene."
<BR>&nbsp;&nbsp;&nbsp;&nbsp;&nbsp;"Ovaj, stvarno se nadam da ćeš dobiti... mislim, nadam se da sam ostavio dovoljno..." Lice mu je gorelo.
<BR>&nbsp;&nbsp;&nbsp;&nbsp;&nbsp;Nasmešila se. "Doktorka So kaže da verovatno jesi. Uostalom, toga ima još na zalihama."
<BR>&nbsp;&nbsp;&nbsp;&nbsp;&nbsp;Fiben je odmahnuo glavom. "Hvala na poverenju, ali nije sigurno da ću se ponovo vratiti." Zagledao se prema zapadu.
<BR>&nbsp;&nbsp;&nbsp;&nbsp;&nbsp;Uzela ga je za ruku. "Pa, nisam toliko ponosna da odbijem dodatnu priliku kad mi se nudi. Rado ću prihvatiti još jedan prilog, ako si raspoložen."
<BR>&nbsp;&nbsp;&nbsp;&nbsp;&nbsp;Zatreptao je, osećajući da mu se puls ubrzava. "Ovaj, misliš sad, odmah?"
<BR>&nbsp;&nbsp;&nbsp;&nbsp;&nbsp;Klimnula je. "Pa kad inače?"
<BR>&nbsp;&nbsp;&nbsp;&nbsp;&nbsp;"Nadao sam se da ćeš to reći." Nasmešio se i pružio ruke prema njoj, ali ona ga je zaustavila jednim pokretom.
<BR>&nbsp;&nbsp;&nbsp;&nbsp;&nbsp;"Samo trenutak", rekla je. "Za kakvu me to curu smatraš? Možda imamo nestašicu sveća i šampanjca, ali očekivala bih bar malo predigre."
<BR>&nbsp;&nbsp;&nbsp;&nbsp;&nbsp;"Meni odgovara." Fiben se namestio tako da joj okrene leđa za biskanje. "Ti mene, pa ja tebe."
<BR>&nbsp;&nbsp;&nbsp;&nbsp;&nbsp;Silvija je opet odmahnula glavom. "Ne tu vrstu predigre, Fibene. Imala sam na umu nešto mnogo podsticajnije."
<BR>&nbsp;&nbsp;&nbsp;&nbsp;&nbsp;Posegnula je iza drveta i izvukla valjkasti predmet od rezbarenog drveta. Na jednom kraju je bila razapeta pažljivo zategnuta koža. Fiben se izbečio. "Bubanj?"
<BR>&nbsp;&nbsp;&nbsp;&nbsp;&nbsp;Njeni vešti prsti započeli su u brzom ritmu.
<BR>&nbsp;&nbsp;&nbsp;&nbsp;&nbsp;"Igraj", rekla je. "Molim te."
<BR>&nbsp;&nbsp;&nbsp;&nbsp;&nbsp;Fiben je uzdahnuo. Očito se nije šalila. Ma šta rekao Odbor za Uzdizanje, ova šima-manijak za plesom svakako je luda. Izgleda da on pada na takve tipove.
<BR>&nbsp;&nbsp;&nbsp;&nbsp;&nbsp;Ima stvari u kojima nikada nećemo ličiti na ljude, pomislio je dok je podizao granu i ispitivački je tresao. Bacio ju je i pokušao sa drugom. Već se osećao zažaren i pun energije.
<BR>&nbsp;&nbsp;&nbsp;&nbsp;&nbsp;Silvija je lupkala po bubnju. Počela je brzim, veselim ritmom od koga se Fibenu ubrzao dah. Sjaj u njenim očima kao da mu je zagrevao krv.
<BR>&nbsp;&nbsp;&nbsp;&nbsp;&nbsp;Tako treba da bude. Mi smo samo svoji, pomislio je.
<BR>&nbsp;&nbsp;&nbsp;&nbsp;&nbsp;Obema rukama stegao je granu i udario njome po nekom deblu. Lišće i grančice su se razleteli na sve strane. "Uuk..." rekao je.
<BR>&nbsp;&nbsp;&nbsp;&nbsp;&nbsp;Drugi udarac bio je jači, a kad ga je ritam poneo, i sledeći uzvik zvučao je istinskije.
<BR>&nbsp;&nbsp;&nbsp;&nbsp;&nbsp;Jutarnja magla je nestala. Nije bilo grmljavine. Namćorasti svemir nije im obezbedio ni jedan jedini oblak na nebu. Ipak, Fiben je znao da će ovaj put verovatno uspeti i bez munje.
</P></TD></TR></TABLE>
<P class="next">
<A HREF=p85.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
