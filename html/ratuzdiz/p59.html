<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>53. ROBERT
<P>&nbsp;&nbsp;&nbsp;&nbsp;&nbsp;Neprijatelj je počeo da koristi bolje robote. Ovaj put su ih dodatni troškovi spasli uništenja.
<BR>&nbsp;&nbsp;&nbsp;&nbsp;&nbsp;Izmoždena patrola Gubrua povlačila se kroz gustu džunglu, ostavljajući za sobom pojas spaljene zemlje u krugu od dvesta metara. Drveće je eksplodiralo, a prepletene puzavice kidale su se i šibale unaokolo kao prenapregnuti crvi. Lebdeći tenkovi nastavili su razaranje sve dok nisu stigli do terena dovoljno otvorenog za spuštanje. Tu su preostala vozila zauzela kružnu formaciju, okrenutu ka napolju, i nastavila neprekidnu vatru u svim pravcima.
<BR>&nbsp;&nbsp;&nbsp;&nbsp;&nbsp;Robert je gledao kako jedan odred šimpanza prilazi preblizu sa svojim ručnim katapultima i hemijskim granatama. Našli su se uhvaćeni u raznesenom drveću, odsečeni u kiši iverja načinjenog udarima koji ne biraju.
<BR>&nbsp;&nbsp;&nbsp;&nbsp;&nbsp;Robert je pokretima ruku poslao od grupe do grupe naređenje za povlačenje i rasturanje. Ovom konvoju više se nije moglo nauditi, jer je moćno vojno pojačanje nesumnjivo već stizalo. Njegovi zaštitnici pokupili su svoje zaplenjene puške i nestali u šumi, ispred i okolo.
<BR>&nbsp;&nbsp;&nbsp;&nbsp;&nbsp;Robert je mrzeo zaštinu mrežu koju su šimpanze plele oko njega, sprečavajući ga da se približi mestu okršaja dok sve ne bude bezbedno. Nije bilo načina da ih ubedi. Uostalom, do đavola, bili su u pravu.
<BR>&nbsp;&nbsp;&nbsp;&nbsp;&nbsp;Štićenici treba da štite svoje pokrovitelje kao pojedince - a pokroviteljska rasa zauzvrat čuva štićenike kao rasu.
<BR>&nbsp;&nbsp;&nbsp;&nbsp;&nbsp;Ataklena je, izgleda, bila sposobnija da se snalazi u tome. Poticala je iz kulture koja je i nastala u uverenju da je to jedino moguće stanje stvari. Osim toga, morao je da prizna, nju ne brine mačizam. Jedan od njegovih problema bio je to što retko dolazi u dodir sa neprijateljem. A toliko je želeo da dodirne Gubrue.
<BR>&nbsp;&nbsp;&nbsp;&nbsp;&nbsp;Povlačenje je uspešno izvedeno pre nego što su nebo ispunili neprijateljski brodovi. Robertov gerilski odred Zemljana razbio se na male grupe i pošao različitim putevima ka rasutim logorima, gde će ostati dok preko mreže šumskih puzavica ne dobiju novi poziv pod oružje. Samo se Robertova četa uputila natrag, prema visovima pod kojima se skrivao pećinski štab.
<BR>&nbsp;&nbsp;&nbsp;&nbsp;&nbsp;Zato su morali da pođu zaobilaznicom, jer bili su na istoku planina Mulun, a neprijatelj je postavio stražarnice na nekoliko planinskih vrhova - lako ih je snabdevao vazdušnim putem i branio naoružanjem iz svemira. Jedna ispostava isprečila im se na putu koji bi vodio pravo kući, pa su izviđači poveli Robertovu grupu niz prašumski usek, nešto severnije od prolaza Lorna.
<BR>&nbsp;&nbsp;&nbsp;&nbsp;&nbsp;Svuda okolo ležale su prevozne puzavice nalik na konopce. Svakako su predstavljale čudo prirode, ali sada su im usporavale silazak. Robert je imao dovoljno vremena da razmišlja. Uglavnom se pitao zašto Gubrui uopšte zalaze u planine.
<BR>&nbsp;&nbsp;&nbsp;&nbsp;&nbsp;Oh, bilo mu je drago zbog toga, jer su pružali Pokretu otpora priliku za napad. Inače bi gerilci mogli i da pljuckaju po neprijatelju, opremljenom toliko nadmoćnim oružjem.
<BR>&nbsp;&nbsp;&nbsp;&nbsp;&nbsp;Ali zašto se Gubrui uopšte bakću sa bednim, malim, gerilskim pokretom u planini Mulun kad čvrsto drže ostatak planete? Je li postojao neki simboličan razlog - nešto utkano u galaktinsku tradiciju - koji je zahtevao da zatru svaki izdvojeni pokušaj otpora?
<BR>&nbsp;&nbsp;&nbsp;&nbsp;&nbsp;Pa čak ni to ne bi moglo da objasni prisustvo mnoštva civila u planinskim ispostavama. Gubrui su gomilali naučnike u Mulunu. Tražili su nešto.
<BR>&nbsp;&nbsp;&nbsp;&nbsp;&nbsp;Robert je prepoznao teren i dao znak za zaustavljanje.
<BR>&nbsp;&nbsp;&nbsp;&nbsp;&nbsp;"Hajde da skrenemo i posetimo gorile", rekao je.
<BR>&nbsp;&nbsp;&nbsp;&nbsp;&nbsp;Njegov poručnik Elsi - sredovečna šima sa naočarima - namrštila se i zamišljeno ga pogledala. "Neprijateljski roboti za zaprašivanje ponekad svraćaju u taj kraj i bez razloga, ser. Tek onako. Mi šimpanze moći ćemo da se odmorimo tek kad vi budete ponovo bezbedni pod zemljom."
<BR>&nbsp;&nbsp;&nbsp;&nbsp;&nbsp;Robertu se nimalo nije vraćalo u pećine, naročito zato što je znao da se Ataklena nekoliko dana neće vratiti sa svog sledećeg zadatka. Proverio je kompas i mapu. "Ma hajde, zbeg je samo nekoliko kilometara odavde. Uostalom, znam ja vas šimpanze iz Središta Haulet. Sigurno držite svoje drage gorile na mestu koje je bezbednije čak i od pećina."
<BR>&nbsp;&nbsp;&nbsp;&nbsp;&nbsp;Bio je u pravu i Elsi je to znala. Stavila je prste u usta i zazviždala da pošalje izviđače kroz krošnje u novom pravcu - ka jugozapadu. Uprkos neravnom terenu, Robert se uglavom kretao po tlu. Nije mogao da jurca po tankim granama, bar ne kilometrima kao šimpanze. Ljudi jednostavno nisu specijalizovani za takve stvari.
<BR>&nbsp;&nbsp;&nbsp;&nbsp;&nbsp;Peli su se kroz drugi bočni kanjon, jedva nešto širi od pukotine u mamutskoj kamenoj barikadi. Ispod kolone lebdelo je meko pramenje magle, svetlucavo od višestrukog prelamanja dnevne svetlosti. Videle su se i duge, a jednom, kad se sunce našlo iznad i iza njega, Robert je pogledao u sloj lebdeće vlage i video svoju senku okruženu trobojnim oreolom, nalik na one što su nosili sveci u drevnoj ikonografiji.
<BR>&nbsp;&nbsp;&nbsp;&nbsp;&nbsp;Savršena, za sto osamdeset stepeni izvrnuta duga - mnogo ređa od njenih znatno običnijih rođaka koji su se izvijali nad svakim maglovitim predelom, dajući nadu i neporočnima i grešnicima.
<BR>&nbsp;&nbsp;&nbsp;&nbsp;&nbsp;Da bar nisam toliko prokleto racionalan, pomislio je. Kad ne bih tačno znao šta je to, možda bih pomislio da je predskazanje.
<BR>&nbsp;&nbsp;&nbsp;&nbsp;&nbsp;Uzdahnuo je. Prikaza je izbledela čak pre nego što se okrenuo da pođe dalje.
<BR>&nbsp;&nbsp;&nbsp;&nbsp;&nbsp;Robert je ponekad stvarno zavideo svojim precima koji su živeli u tami neznanja pre dvadeset prvog veka i koji su, izgleda, provodili vreme uglavnom u izmišljanju čudnih, živopisnih objašnjenja sveta, kako bi popunili zjapeće praznine svog neznanja. Tada se stvarno moglo verovati u sve.
<BR>&nbsp;&nbsp;&nbsp;&nbsp;&nbsp;Jednostavna, divno elegantna objašnjenja ljudskog ponašanja - očito nije bilo važno jesu li istinita, sve dok su dobro zvučala. Ko je želeo, mogao je verovati i da je svetac. Nije bilo nikoga da pokaže, jasnim opitnim dokazima, da nema lakih odgovora, ni čarobnih metaka, ni kamena mudraca, nego samo jednostavni, dosadni razum.
<BR>&nbsp;&nbsp;&nbsp;&nbsp;&nbsp;Gledano unazad, Zlatno Doba izgledalo je strašno kratko. Prošlo je jedva stoleće od kraja Tame do kontakata sa galaktinskom zajednicom. Zemlja nije imala ratove tek nešto manje od stotinu godina.
<BR>&nbsp;&nbsp;&nbsp;&nbsp;&nbsp;A vidi nas sada, pomislio je Robert. Je li moguće da se svemir zaverio protiv nas? Konačno smo odrasli, međusobno se izmirili... i ustanovili da su zvezde već zauzeli ludaci i čudovišta.
<BR>&nbsp;&nbsp;&nbsp;&nbsp;&nbsp;Ne, popravio se. Ne samo čudovišta. Zapravo, većinu galaktinskih klanova činili su sasvim pristojni narodi. No, fanatici su retko puštali umerenu većinu da živi na miru, kako u prošlosti Zemlje tako i u sadašnjosti Pet Galaksija.
<BR>&nbsp;&nbsp;&nbsp;&nbsp;&nbsp;Možda zlatna doba jednostavno ne mogu da traju.
<BR>&nbsp;&nbsp;&nbsp;&nbsp;&nbsp;Zvuk se čudno prostirao kroz ove uske, kamenite useke i izukrštane puzavice. U jednom trenutku činilo mu se kao da se penje kroz potpuno utihnuli svet, kao da se pokretno pramenje magle sastoji od vate koja prigušuje svaki zvuk. Odmah zatim iznenada bi čuo delić razgovora - samo nekoliko reči - i znao bi da mu je neki čudan akustički trik doneo šapat dvojice izviđača, verovatno udaljenih više stotina metara.
<BR>&nbsp;&nbsp;&nbsp;&nbsp;&nbsp;Posmatrao je šimpanze. Još su izgledali nervozno, njegovi gerilci koji su do pre nekoliko meseci bili farmeri, rudari i ekološki tehničari. No, iz dana u dan postajali su sve bolji. Čvršći i odlučniji.
<BR>&nbsp;&nbsp;&nbsp;&nbsp;&nbsp;I divljiji, shvatio je dok ih je gledao kako se brzo pojavljuju i nestaju, provlačeći se kroz drveće. Bilo je nečeg snažnog i divljeg u načinu na koji su se kretali i kako su im bleskale oči dok su skakali sa grane na granu. Izgleda da su im retko bile potrebne reči da bi znali šta ostali rade. Tiho kreštanje, gest i grimasa, najčešće su bili sasvim dovoljni.
<BR>&nbsp;&nbsp;&nbsp;&nbsp;&nbsp;Osim lukova, tobolaca i ručno istkanih futrola za oružje, šimpanze su se kretale uglavnom nage. Uljuljkujuće zamke civilizacije - cipele i fabrički tkana odeća - sasvim su nestali. Sa njima su otišle i neke opsene.
<BR>&nbsp;&nbsp;&nbsp;&nbsp;&nbsp;Robert je pogledao niz sebe - bosih nogu, samo u kratkim pantalonama i mokasinama, sa ručno tkanim rancem, izujedan, izgreben i svakoga dana sve grublji. Prljavi nokti. Kosa je počela da mu smeta pa ju je napred odsekao, a pozadi povezao. Brada je odavno prestala da ga svrbi.
<BR>&nbsp;&nbsp;&nbsp;&nbsp;&nbsp;Neki Itiji misle da ljude treba još Uzdizati - da smo i sami jedva nešto više od životinja. Robert je skočio, uhvatio se za puzavicu, prebacio se preko tamnog gustiša zlokobnog trnja i spretno se prizemio na oborenom deblu. To uverenje prilično je rasprostranjeno među Galaktincima. Ko sam ja da ih opovrgavam?
<BR>&nbsp;&nbsp;&nbsp;&nbsp;&nbsp;Pred njim se nešto dešavalo. Brzi signali rukama prenosili su se između drveća. Njegovi najbliži čuvari, neposredno odgovorni za njegovu bezbednost, mahnuli su mu da pođe obilazno ka zapadu, stranom kanjona koja je bila uz vetar. Posle nekoliko desetina metara penjanja shvatio je i zašto. Čak i kroz okolnu vlagu osetio je gust, slatkasti zadah starog gasa za taoce, zarđalog metala i smrti.
<BR>&nbsp;&nbsp;&nbsp;&nbsp;&nbsp;Uskoro je stigao do mesta odakle je mogao da vidi celu malu dolinu i uski ožiljak - već zalečen pod slojevima mladog bilja - koji se završavao zgužvanom masom nekada glatke mašinerije, sada raskinute i uništene.
<BR>&nbsp;&nbsp;&nbsp;&nbsp;&nbsp;Šimpanze su tiho šaputale i sporazumevale se signalima sa izviđačima. Ovi su oprezno prišli i počeli da preturaju po kršu, a ostali su spremili oružje i posmatrali nebo. Robertu se učinilo da vidi bele kosti kako štrče iz olupine, odavno očišćene u uvek gladnoj džungli. Da je pokušao da se približi, čuvari bi ga svakako fizički sprečili, pa je sačekao da stigne Elsi sa izveštajem.
<BR>&nbsp;&nbsp;&nbsp;&nbsp;&nbsp;"Bili su preopterećeni", rekla je, opipavajući malu 'crnu kutiju'. Očito su joj emocije smetale da govori. "Pokušavali su da u Port Heleniju prevezu previše ljudi, dan posle prve upotrebe gasa za taoce. Neki su već bili bolesni, a ovo im je bio jedini transporter. Nisu uspeli da pređu onaj vrh", pokazala je prema maglovitim visovima na jugu. "Mora da su bar deset puta udarili o stenje kad su pali čak ovamo. Da li... da li da ostavimo ovde nekoliko šimpanza, ser? Kao... kao grupu za sahranu?"
<BR>&nbsp;&nbsp;&nbsp;&nbsp;&nbsp;Robert je nogom prevrtao zemlju. "Ne. Označite mesto. Ucrtajte ga na mapu. Zamoliću Ataklenu da ga kasnije fotografišemo, kao dokaz. A dotle, neka Gart uzme od njih sve što mu je potrebno. Ja..."
<BR>&nbsp;&nbsp;&nbsp;&nbsp;&nbsp;Odvratio je pogled. U ovoj situaciji nije samo šimpanzama bilo teško da nađu reči. Pokretom glave naredio je pokret. Dok se uspinjao, misli su mu bile rastrzane. Mora postojati način da naškode neprijatelju gore nego dosad!
<BR>&nbsp;&nbsp;&nbsp;&nbsp;&nbsp;Pre više dana, u mračnoj noći bez mesečine, posmatrao je kako dvanaest odabranih šimpanza sleće u napad na logor Gubrua. Leteli su na ručno izrađenim, gotovo nevidljivim papirnim zmajevima. Stuštili su se sa neba, bacili nitroglicerin i gasne bombe, a onda su se izgubili među zvezdama pre nego što je neprijatelj uopšte shvatio šta se dešava.
<BR>&nbsp;&nbsp;&nbsp;&nbsp;&nbsp;U opštoj buci i dimu, zbrci i kreštanju, nije se moglo videti koliko je napad uspešan. Ipak, sećao se koliko mu je bilo grozno što sve posmatra iz zaklona. On je obučeni pilot, sposobniji za ovakav zadatak od svih tih planinskih šimpanza!
<BR>&nbsp;&nbsp;&nbsp;&nbsp;&nbsp;No, Ataklena je izdala naređenja kojih su se neo-šimpanze strogo pridržavale. Robertu se ništa nije smelo desiti.
<BR>&nbsp;&nbsp;&nbsp;&nbsp;&nbsp;To je sve moja krivica, mislio je dok se provlačio groz šiprag. Pošto je Ataklenu proizveo za formalnu suprugu, pružio joj je status koji joj je bio potreban da bi vodila ovaj mali rat... a dao joj je i neku vrstu vlasti nad samim sobom. Sad nije mogao da radi sve što poželi.
<BR>&nbsp;&nbsp;&nbsp;&nbsp;&nbsp;Sad mu je Ataklena bila žena, na neki način. Malo jači brak, pomislio je. Ma koliko Atklena prilagođavala svoj izgled da liči na ljude, to ga je samo podsećalo šta ne može da uradi. Roberta je to izbezumljivalo. To je sigurno jedan od razloga što su brakovi između rasa tako retki!
<BR>&nbsp;&nbsp;&nbsp;&nbsp;&nbsp;Pitam se šta Megan misli o novostima... pitam se je li se naš kurir probio do nje.
<BR>&nbsp;&nbsp;&nbsp;&nbsp;&nbsp;"Pssst!"
<BR>&nbsp;&nbsp;&nbsp;&nbsp;&nbsp;Brzo je pogledao udesno. Elsi je stajala na obližnjoj grani. Pokazala je uzbrdo, ka otvoru u magli koji je pružao pogled na visoke oblake kako kližu po tamnoplavom nebu, kao čamci sa staklenim dnom na nevidljivim slojevima pritiska. Ispod oblaka videla se šumovita planinska padina. Sa zaklonjenih mesta po njoj su se dizali uski stubovi dima.
<BR>&nbsp;&nbsp;&nbsp;&nbsp;&nbsp;"Planina Fosi", kratko je rekla Elsi. Robertu je smesta bilo jasno zašto su šimpanze smatrale da je ovo bezbedno mesto... dovoljno bezbedno čak i za njihove dragocene gorile.
<BR>
<BR>&nbsp;&nbsp;&nbsp;&nbsp;&nbsp;Duž obale mora Kilmar ležalo je svega nekoliko poluaktivnih vulkana. Ipak, po celom Mulunu bilo je mesta gde je tle povremeno podrhtavalo. Ponekad se izlivala i lava. I jedno i drugo se dešavalo sve ređe.
<BR>&nbsp;&nbsp;&nbsp;&nbsp;&nbsp;Planina Fosi je siktala. Isparenja su se skupljala u čupave, zmijaste oblike nad geotermalnim izvorima, gde su se jezerca vrele vode pušila i ponekad izlivala u vidu gejzira. Sveprisutne prevozne puzavice ovde su se sticale iz svih pravaca, preplićući se u debelu užad dok su se penjale uz padine poluuspavanog vulkana. Ovde su imale čitavu tržnicu u senovitim, dimljivim baricama iz kojih su retki elementi, pristigli kroz uske pukotine u vrelom kamenu, konačno ulazili u šumsku ekonomiju.
<BR>&nbsp;&nbsp;&nbsp;&nbsp;&nbsp;"Trebalo je da pretpostavim", nasmejao se Robert. Naravno da bi Gubrui na ovakvom mestu teško išta otkrili. Nekoliko golišavih antropoida na ovim padinama ne bi značili ništa usred sve te vreline, isparenja i hemijskih materija. Ako bi okupatori ikad i došli u obilazak, gorile i njihovi čuvari jednostavno bi se stopili sa okolnom džunglom i vratili bi se tek kad njuškala odu.
<BR>&nbsp;&nbsp;&nbsp;&nbsp;&nbsp;"Čija je ovo zamisao?" upitao je dok su napredovali ispod gustog šumskog krova. Miris sumpora postajao je sve jači.
<BR>&nbsp;&nbsp;&nbsp;&nbsp;&nbsp;"Generalova", odgovorila je Elsi.
<BR>&nbsp;&nbsp;&nbsp;&nbsp;&nbsp;Slaže se. Robert nije bio ljubomoran. Ataklena je pametna, čak i za Timbrimku, a za sebe je znao da ne može biti mnogo iznad ljudskog proseka. "Zašto meni niko nije kazao?"
<BR>&nbsp;&nbsp;&nbsp;&nbsp;&nbsp;Elsi je očito bilo neprijatno. "Pa, niste nikada pitali, ser. Bili ste zauzeti svojim opitima, utvrđivanjem da su optička vlakna onaj neprijateljev trik za pronalaženje. A..."
<BR>&nbsp;&nbsp;&nbsp;&nbsp;&nbsp;Zaćutala je.
<BR>&nbsp;&nbsp;&nbsp;&nbsp;&nbsp;"Da?" Robert je bio uporan.
<BR>&nbsp;&nbsp;&nbsp;&nbsp;&nbsp;Elsi je slegnula ramenima. "Nismo bili sigurni da možda nećete ipak biti zaprašeni gasom, ranije ili kasnije. Da se to desilo, morali biste da se javite u grad, zbog protivotrova. Bili biste ispitivani - a možda bi vas i psi-skenirali."
<BR>&nbsp;&nbsp;&nbsp;&nbsp;&nbsp;Robert je zatvorio oči, otvorio ih i klimnuo. "Dobro. Za trenutak sam se upitao da li mi verujete."
<BR>&nbsp;&nbsp;&nbsp;&nbsp;&nbsp;"Ser!"
<BR>&nbsp;&nbsp;&nbsp;&nbsp;&nbsp;"Nije važno", mahnuo joj je. Ataklenina odluka bila je ispravna i logična - kao i uvek. Želeo je da što manje razmišlja o tome.
<BR>&nbsp;&nbsp;&nbsp;&nbsp;&nbsp;"Hajdemo da vidimo gorile."
<BR>
<BR>&nbsp;&nbsp;&nbsp;&nbsp;&nbsp;Sedeli su u malim porodičnim grupama i već izdaleka ih je bilo lako razlikovati - bili su krupniji, tamniji i dlakaviji od svojih rođaka, neo-šimpanza. Na krupnim, šiljastim licima - crnim kao opsidijan - imali su izraz smirene usredsređenosti dok su jeli, međusobno se biskali ili radili na glavnom zadatku koji im je dodeljen - na tkanju platna za rat.
<BR>&nbsp;&nbsp;&nbsp;&nbsp;&nbsp;Čunci su leteli po širokim, drvenim razbojima, provlačeći ručno ispredene niti kroz raspetu osnovu, šušteći i zujeći u ritmu usklađenom sa dubokim mumlanjem velikih majmuna. Štektanje i duboko, atonalno mumlanje pratili su Roberta i njegovu grupu dok su prolazili ka središtu zbega.
<BR>&nbsp;&nbsp;&nbsp;&nbsp;&nbsp;Povremeno bi neka tkalja prekinula posao i spustila čunak da bi se razmahala rukama u razgovoru sa susetkom. Robert je dovoljno poznavao jezik znakova da bi pratio njihovo ćaskanje, ali gorile su, izgleda, govorile narečjem prilično različitim od onog što ga koriste mlade šimpanze. Jezik je bio jednostavan, ali i elegantan na neki osoben način, sa stilom koji je bio samo njihov.
<BR>&nbsp;&nbsp;&nbsp;&nbsp;&nbsp;Ovo očito nisu bile obične, velike šimpanze, nego potpuno drugačija rasa, drugačijeg razvoja. Drugačiji put do razuma.
<BR>&nbsp;&nbsp;&nbsp;&nbsp;&nbsp;Svaka grupa gorila sastojala se od nekoliko odraslih ženki, njihovih mladunčadi, nekoliko mladih i jednog ogromnog odraslog mužjaka sa srebrnastim leđima. Krzno patrijarha uvek je bilo sedo duž leđa i bokova. Glava se završavala izraženim šiljkom. Inženjering Uzdizanja izmenio je držanje neo-gorila, ali krupniji mužjaci još su morali da se pri hodanju oslanjaju bar na jednu ruku. Ogroman grudni koš i ramena činili su ih preteškim za kretanje na dve noge.
<BR>&nbsp;&nbsp;&nbsp;&nbsp;&nbsp;Za razliku od njih, gipka deca-gorile sa lakoćom su se kretala na dve noge. Čela su im bila obla, glatka, bez oštrog nagiba i koščatih prevoja koji će im kasnije dati upadljivo divalj izgled. Roberta je zainteresovala sličnost mladih sve tri rase - gorila, šimpanzi i ljudi. Tek kasnije u životu potpuno će se ispoljiti upadljive razlike u nasleđu i sudbini.
<BR>&nbsp;&nbsp;&nbsp;&nbsp;&nbsp;Neotenija, pomislio je. To je bila klasična teorija pre Kontakta koja je dobila više dokaza u prilog nego protiv - po njoj je deo tajne razuma bio u tome da se što više i što duže liči na dete. Na primer, ljudska bića su tokom velikog dela života zadržala lice, prilagodljivost i (kad nije bila nasilno ugušena) neverovatnu radoznalost mladih antropoida.
<BR>&nbsp;&nbsp;&nbsp;&nbsp;&nbsp;Je li ta osobenost slučajna? Je li ona omogućila pre-razumnom homo habilisu da načini skok koji mnogi smatraju nemogućim - da uzdigne samog sebe, potezanjem za perčin, do inteligencije potrebne za zvezdana putovanja? Ili je to ipak bio poklon onih tajanstvenih bića za koja su neki verovali da su se nekada poigrala ljudskim genima, hipotetičkih pokrovitelja čovečanstva?
<BR>&nbsp;&nbsp;&nbsp;&nbsp;&nbsp;Sve su to samo pretpostavke, ali jedna stvar je jasna. Drugi sisari Zemlje, kad prođu pubertet, uglavnom gube zanimanje za učenje i igru. Ljudi, delfini - a sada, sve više sa svakim novim pokolenjem i neo-šimpanze - zadržavaju divljenje prema svetu sa kojim su se rodili.
<BR>&nbsp;&nbsp;&nbsp;&nbsp;&nbsp;Jednog dana možda će i odrasle gorile imati tu osobinu. Već sad su pripadnici izmenjenog plemena bistriji i ostaju duže radoznali od svojih zemaljskih rođaka. Možda će jednog dana i njihovi potomci proživeti ceo svoj vek kao večito mladi.
<BR>&nbsp;&nbsp;&nbsp;&nbsp;&nbsp;Naravno, ako Galaktinci to uopšte dozvole.
<BR>
<BR>&nbsp;&nbsp;&nbsp;&nbsp;&nbsp;Mlade gorile slobodno su se muvale okolo, svuda zabadajući nos. Nisu udarani ni kažnjavani, samo bi ih nežno gurnuli u stranu kad bi se našli na putu, obično uz milovanje ili frktanje koje je izražavalo ljubav. Dok je prolazio pored jedne grupe, Robert je čak primetio mužjaka sa sedim leđima kako u grmlju opasuje jednu od svojih ženki. Troje mladih veralo se po njegovim širokim leđima i vešalo mu se o ogromne ruke. Nije obraćao pažnju na njih, nego je klečao zatvorenih očiju - obavljao je svoju dužnost prema svojoj vrsti.
<BR>&nbsp;&nbsp;&nbsp;&nbsp;&nbsp;Druga deca su se sjurila, lomeći granje, i zaustavila se pred Robertom. Iz usta su im visile trake nekog plastičnog materijala koji su žvakali dok ga ne pretvore u iskidane krpe. Dvoje mladih piljilo je naviše u njega s izrazom nalik na strahopoštovanje. Onaj treći, manje stidljiv od ostalih, zamahao je rukama, dajući prilježne, malo raštimane znake. Robert se nasmešio i podigao mališu.
<BR>&nbsp;&nbsp;&nbsp;&nbsp;&nbsp;Dalje uz padinu, iznad lanca zamagljenih, toplih izvora, Robert je primetio druge smeđe prilike kako se provlače između drveća. "Mladi mužjaci", objasnila je Elsi, "i oni koji su prestari da zadrže vođstvo. Pre invazije, planeri u Središtu Haulet pokušavali su da odluče treba li se uplesti u njihov porodični sistem. To je njihov način života, ali sirotim mužjacima baš je teško - nekoliko godina zadovoljstva i poštovanja, ali po cenu usamljenosti tokom većeg dela života." Odmahnula je glavom. "Gubrui su stigli pre nego što smo se odlučili. Sad možda više nikad nećemo imati priliku."
<BR>&nbsp;&nbsp;&nbsp;&nbsp;&nbsp;Robert se uzdržao od komentara. Užasavao se ograničenja u ugovoru, ali još nije mogao da se pomiri sa onim što su Elsine kolege radile u Središtu Haulet. Bilo je drsko što su uzeli odluku u svoje ruke. Iz toga ništa dobro nije moglo da proiziđe.
<BR>&nbsp;&nbsp;&nbsp;&nbsp;&nbsp;Dok su se približavali toplim izvorima, video je šimpanze kako se ozbiljno kreću unaokolo, svako za svojim poslom. Jedna šima zavirivala je u usta gorile petostruko većeg od sebe i nešto čačkala zubarskim priborom. Druga je strpljivo pokazivala jezik znakova čitavom razredu od desetoro malih gorila.
<BR>&nbsp;&nbsp;&nbsp;&nbsp;&nbsp;"Koliko se šimpanza stara o njima?"
<BR>&nbsp;&nbsp;&nbsp;&nbsp;&nbsp;"Doktor de Šriver iz Središta Haulet, desetak tehničara koji su i ranije radili sa njom i još oko dvadeset stražara i dobrovoljaca iz okolnih naselja. Zavisi od broja gorila, jer ponekad ih vodimo da pomažu u ratu."
<BR>&nbsp;&nbsp;&nbsp;&nbsp;&nbsp;"Kako ih hranite?" upitao je Robert dok su silazili na obalu jednog izvora. Nekoliko šimpanza iz njegovog odreda već je stiglo dotle i sad su se izležavali na vlažnoj obali, pijuckajući toplu supu. U obližnjoj pećinici nalazila se priručna ostava gde je nekoliko šima kutlačama punilo nove posude.
<BR>&nbsp;&nbsp;&nbsp;&nbsp;&nbsp;"To jeste problem", složila se Elsi. "Gorile imaju vrlo osetljivo varenje i teško je uravnotežiti im ishranu na pravi način. Čak i u očuvanim predelima Afrike, krupnom odraslom mužjaku potrebno je tridesetak kilograma bilja, voća i insekata svakog dana. Prirodne gorile mnogo se kreću da bi nabavile toliko hrane, a mi to ne smemo da dozvolimo."
<BR>&nbsp;&nbsp;&nbsp;&nbsp;&nbsp;Robert je čučnuo na vlažno kamenje i pustio malog gorilu koji je otrčao do vode, još žvaćući onu iskrzanu plastičnu traku. "Zvuči kao prilična frka".
<BR>&nbsp;&nbsp;&nbsp;&nbsp;&nbsp;"Aha. Na sreću, doktor Šulc je baš prošle godine rešio problem. Drago mi je što je imao to zadovoljstvo pre smrti."
<BR>&nbsp;&nbsp;&nbsp;&nbsp;&nbsp;Robert je izuo mokasine. Voda je izgledala topla. Zamočio je nožni prst i brzo ga izvukao. "Jao! Kako je uspeo?"
<BR>&nbsp;&nbsp;&nbsp;&nbsp;&nbsp;"Ovaj, izvinite?"
<BR>&nbsp;&nbsp;&nbsp;&nbsp;&nbsp;"Kako je Šulc rešio problem?"
<BR>&nbsp;&nbsp;&nbsp;&nbsp;&nbsp;"Mikrobiologijom, ser." Elsi je iznenada podigla pogled, blistavih očiju. "Ah, evo stiže supa i za nas!"
<BR>&nbsp;&nbsp;&nbsp;&nbsp;&nbsp;Robert je prihvatio činiju od šime čija je kecelja sigurno bila sašivena od platna istkanog na razbojima gorila. Hodala je hramljući. Robert se upitao je li možda povređena u nekoj borbi.
<BR>&nbsp;&nbsp;&nbsp;&nbsp;&nbsp;"Hvala", rekao je i duboko udahnuo miris. Nije bio svestan koliko je gladan. "Elsi, kako to misliš mikrobiologijom?"
<BR>&nbsp;&nbsp;&nbsp;&nbsp;&nbsp;Pažljivo je otpila gutljaj. "Crevnim bakterijama. Simbiontima. Svi ih mi imamo. Sitna stvorena koja nam žive u crevima i ustima. Uglavnom su to bezopasni partneri. Pomažu nam da svarimo hranu u zamenu za besplatnu vožnju."
<BR>&nbsp;&nbsp;&nbsp;&nbsp;&nbsp;"Ah." Robert je, naravno, znao za bio-simbionte; to se učilo u školama.
<BR>&nbsp;&nbsp;&nbsp;&nbsp;&nbsp;"Doktor Šulc je uspeo da smisli soj mikroba koji pomaže gorilama da jedu - sa uživanjem - mnoštvo biljaka sa Garta. Oni..."
<BR>&nbsp;&nbsp;&nbsp;&nbsp;&nbsp;Prekinuo ju je piskavi uzvik, potpuno različit od ičega što bi majmun mogao da proizvede. "Roberte!" cičao je visoki glasić.
<BR>&nbsp;&nbsp;&nbsp;&nbsp;&nbsp;Robert je podigao pogled i nasmešio se. "Ejpril. Mala Ejpril Vu! Kako si, Sunčice?"
<BR>&nbsp;&nbsp;&nbsp;&nbsp;&nbsp;Devojčica je bila obučena kao Tarzanova Džejn. Jahala je na levom ramenu jednog krupnog, mladog gorile koji se sav pretvorio u strpljivu nežnost. Ejpril se nagnula i razmahala se rukama u brzom nizu znakova. Gorila joj je pustio noge, pa se uspentrala da mu stoji na ramenu, pridržavajući mu se za glavu radi ravnoteže. Njen čuvar je mirno frktao.
<BR>&nbsp;&nbsp;&nbsp;&nbsp;&nbsp;"Drž' me, Roberte!"
<BR>&nbsp;&nbsp;&nbsp;&nbsp;&nbsp;Robert je žurno ustao. Pre nego što je stigao išta da kaže ili da je zaustavi, ona je skočila, nalik na malu, smeđu vetrenjaču u oblaku plave kose. Uhvatio ju je tako da su joj noge mlatalrale na sve strane. Za trenutak, pre nego što ju je čvrsto ščepao, srce mu je udaralo brže nego u bici ili u veranju po planini.
<BR>&nbsp;&nbsp;&nbsp;&nbsp;&nbsp;Znao je da bezbednosti radi drže devojčicu zajedno sa gorilama. Sada je sa žaljenjem shvatio koliko je bio zaposlen od kako se oporavio od povreda. Bio je prezauzet da bi i pomislio na ovo dete, jedinog slobodnog čoveka u planinama osim njega. "Ćao, šećeru", rekao joj je. "Kako si mi? Da li dobro paziš na gorile?"
<BR>&nbsp;&nbsp;&nbsp;&nbsp;&nbsp;Ejpril je ozbiljno klimnula. "Moram da ih dobro pazim, Roberte. Moramo da budemo glavni, jer smo ostali samo mi."
<BR>&nbsp;&nbsp;&nbsp;&nbsp;&nbsp;Robert ju je čvrsto zagrlio. Tog trenutka osetio se užasno usamljeno. Nije ni shvatao koliko mu je nedostajalo ljudsko društvo. "Jeste. Ostali smo samo ti i ja."
<BR>&nbsp;&nbsp;&nbsp;&nbsp;&nbsp;"Ti i ja i Timbim Ataklena", podsetila ga je devojčica.
<BR>&nbsp;&nbsp;&nbsp;&nbsp;&nbsp;Pogledao ju je u oči. "Ipak, radiš sve što ti kaže doktor de Šriver, je li?"
<BR>&nbsp;&nbsp;&nbsp;&nbsp;&nbsp;Klimnula je. "Da, doktorka je fina. Kaže da ću možda uskoro moći da vidim mamu i tatu."
<BR>&nbsp;&nbsp;&nbsp;&nbsp;&nbsp;Robert se trgao. Moraće da razgovara sa de Šriverovom o ovom zavaravanju devojčice. Zapovednik zbega verovatno nije imala snage da kaže istinu ljudskom detetu - da će se oni starati o njoj još ko zna koliko vremena. Poslati je u Port Heleniju značilo bi odati tajnu o gorilama, a sad je čak i Ataklena bila rešena da to spreči.
<BR>&nbsp;&nbsp;&nbsp;&nbsp;&nbsp;"Odnesi me tamo dole, Roberte", zatražila je Ejpril, umiljato se smešeći. Pokazala je zaravnjeni kamen na kome se mali gorila ludirao pred nekoliko članova Robertove grupe. Šimpanze su se popustljivo smejale kreveljenju malog mužjaka. Njihovi zadovoljni, pomalo snishodljivi glasovi bili su Robertu potpuno razumljivi. Prirodno je da se vrlo mlada štićenička rasa tako ponaša prema još mlađoj. Šimpanze su se vrlo pažljivo, gotovo roditeljski ponašale prema gorilama.
<BR>&nbsp;&nbsp;&nbsp;&nbsp;&nbsp;Robert se, opet, osećao pomalo kao otac koga čeka neprijatan posao - da saopšti deci kako kuca neće moći da ostane njihova zauvek.
<BR>&nbsp;&nbsp;&nbsp;&nbsp;&nbsp;Poneo je Ejpril na drugu obalu i spustio je da sedne. Ovde je temperatura vode bila mnogo prijatnija. Ne, bila je divna. Izuo je mokasine i počeo da mrda prstima u prijatnoj toploti.
<BR>&nbsp;&nbsp;&nbsp;&nbsp;&nbsp;Ejpril i beba gorila seli su pored njega, nalakćeni na njegova kolena. Elsi je sela kraj njih. Prizor je bio lep i miran. Kad bi se nekim čudom iz vode pojavio neo-delfin i skočio uvis sa širokim osmehom, sve zajedno bi predstavljalo divan porodični portret.
<BR>&nbsp;&nbsp;&nbsp;&nbsp;&nbsp;"Hej, šta to imaš u ustima?" Pružio je ruku prema malom gorili, koji se brzo povukao van domašaja. Zagledao se u Roberta, radoznalo raširenim očima.
<BR>&nbsp;&nbsp;&nbsp;&nbsp;&nbsp;"Šta on to žvaće?" upitao je Robert Elsi.
<BR>&nbsp;&nbsp;&nbsp;&nbsp;&nbsp;"Izgleda kao plastična traka, ali... otkud ona ovde? Ovde ne bi smelo da bude ničeg što je proizvedeno na Gartu."
<BR>&nbsp;&nbsp;&nbsp;&nbsp;&nbsp;"To nije proizvedeno na Gartu", rekao je neko. Podigli su pogled prema šimi koja im je donela supu. Smešeći se, ona je obrisala ruke o kecelju pre nego što se sagla da podigne malog gorilu. Njoj je bez protivljenja dao plastiku. "Svi mališani žvaću ovakve trake. Testirane su radi bezbednosti i potpuno smo sigurni da ništa iz njih ne viče Gubruima 'Evo Zemljana!'"
<BR>&nbsp;&nbsp;&nbsp;&nbsp;&nbsp;Elsi i Robert zbunjeno su se pogledali. "Otkuda ste tako sigurni? Kakva je to materija?"
<BR>&nbsp;&nbsp;&nbsp;&nbsp;&nbsp;Šima je izazivala malog majmuna, mašući trakom tik ispred njegovog lica, sve dok ovaj nije ciknuo i ščepao je, pa strpao ižvakano parče nazad u usta.
<BR>&nbsp;&nbsp;&nbsp;&nbsp;&nbsp;"Nekoliko njihovih roditelja donelo je otkinute delove plastike sa prve uspešne zasede, tamo kod Središta Haulet. Rekli su da 'dobro miriše'. Sad je svi klinci neprestano žvaću."
<BR>&nbsp;&nbsp;&nbsp;&nbsp;&nbsp;Uputila je Elsi i Robertu osmeh. "To je ono superplastično vlakno iz bojnih brodova Gubrua. Znate već, materijal koji zaustavlja metke."
<BR>&nbsp;&nbsp;&nbsp;&nbsp;&nbsp;Robert i Elsi su piljili u nju.
<BR>&nbsp;&nbsp;&nbsp;&nbsp;&nbsp;"Hej, Kongi, šta misliš?" Šima je tepala malom gorili. "Pametnice mala. Kaži, ako voliš da žvaćeš brodski oklop, hoćeš li uskoro poželeti nešto stvarno ukusno? Možda neki grad? Recimo nešto jednostavno, kao Njujork?"
<BR>&nbsp;&nbsp;&nbsp;&nbsp;&nbsp;Beba je ispustila iskrzanu, vlažnu traku taman koliko da zevne, otkrivajući oštre, blistave zube.
<BR>&nbsp;&nbsp;&nbsp;&nbsp;&nbsp;Šima se nasmešila. "Mljac! Znate, čini mi se da se malom Kongiju dopala ova zamisao."
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
