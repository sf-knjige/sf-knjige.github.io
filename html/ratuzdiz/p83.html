<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>76. PEĆINE
<P>&nbsp;&nbsp;&nbsp;&nbsp;&nbsp;"Klena!" radosno je povikao Robert. Kada je ugledao jahače kako izlaze iza krivine na stazi, gotovo je ispustio svoj kraj projektila koji je iznosio iz pećina zajedno sa jednim čimom.
<BR>&nbsp;&nbsp;&nbsp;&nbsp;&nbsp;"Hej, pazi malo šta radiš... kapetane." Jedan od Pratakultornovih kaplara ispravio se u poslednjem trenutku. Poslednjih nedelja počeli su da se sa više poštovanja odnose prema Robertu - jer zaslužio je to - ali vojnicima bi se povremeno omakao izraz prezira prema svakom 'civilu'.
<BR>&nbsp;&nbsp;&nbsp;&nbsp;&nbsp;Drugi šimpanza brzo je prišao i preuzeo nosni deo granate iz Robertovih ruku. Izgledao je zgađen od pomisli na čoveka koji uopšte pokušava da nešto nosi.
<BR>&nbsp;&nbsp;&nbsp;&nbsp;&nbsp;Robert nije obratio pažnju na uvrede. Otrčao je do staze i kad je kolona putnika stigla, uhvatio je uzdu Atakleninog konja. Drugu ruku pružio je ka njoj.
<BR>&nbsp;&nbsp;&nbsp;&nbsp;&nbsp;"Klena, drago mi je što si..." Za trenutak je zaćutao. Čak i dok mu je stezala ruku, pokušavao je da žmirkanjem prikrije zbunjenost. "... ovaj, drago mi je što si stigla."
<BR>&nbsp;&nbsp;&nbsp;&nbsp;&nbsp;Ataklenin osmeh bio je potpuno drugačiji od ičega što je ranije video, a u njenom oreolu kenirao je tugu koje ranije nije bilo.
<BR>&nbsp;&nbsp;&nbsp;&nbsp;&nbsp;"Naravno da sam stigla, Roberte." Nasmešila se. "Zar si mislio da neću?"
<BR>&nbsp;&nbsp;&nbsp;&nbsp;&nbsp;Pomogao joj je da sjaše. Osećao je da drhti ispod površinske smirenosti. Promenila si se, ljubavi. Kao da je osetila njegove misli, pružila je ruku da mu dodirne obraz. "Postoje neke sličnosti između galaktinske zajednice i tvog naroda, Roberte. I jedni i drugi imaju predanja koja govore da je život nalik na točak."
<BR>&nbsp;&nbsp;&nbsp;&nbsp;&nbsp;"Točak?!"
<BR>&nbsp;&nbsp;&nbsp;&nbsp;&nbsp;"Da." Oči su joj blistale. "Okreće se. Napreduje. A ipak ostaje isti."
<BR>&nbsp;&nbsp;&nbsp;&nbsp;&nbsp;Sa olakšanjem je ponovo osetio nju. Ispod svih promena još je bila Ataklena. "Nedostajala si mi", rekao je.
<BR>&nbsp;&nbsp;&nbsp;&nbsp;&nbsp;"I ti meni." Nasmešila se. "Hajde, pričaj mi o tom majoru i o njegovim planovima."
<BR>
<BR>&nbsp;&nbsp;&nbsp;&nbsp;&nbsp;Robert se ushodao po malom skladištu, ispunjenom zalihama sve do visine iznad stalaktita. "Mogu da raspravljam sa njim. Mogu probati da ga ubeđujem. Zamisli, njemu nije bitno ni to da li se izdirem na njega, samo ako smo nasamo i ako posle rasprave skočim dva metra uvis čim on kaže 'hop'." Odmahnuo je glavom. "Ipak, ne mogu da mu se otvoreno suprotstavim, Klena. Nemoj tražiti da pogazim zakletvu."
<BR>&nbsp;&nbsp;&nbsp;&nbsp;&nbsp;Robert je očito dospeo u rascep između dve odanosti. Ataklena je osećala njegovu napetost.
<BR>&nbsp;&nbsp;&nbsp;&nbsp;&nbsp;Fiben Boldžer ih je, sa rukom u gipsu, posmatrao kako raspravljaju, ali zasad se nije mešao.
<BR>&nbsp;&nbsp;&nbsp;&nbsp;&nbsp;Ataklena je odmahnula glavom. "Roberte, objasnila sam ti da će se to što major Pratakultorn planira najverovatnije pretovriti u katastrofu."
<BR>&nbsp;&nbsp;&nbsp;&nbsp;&nbsp;"Pa kaži to njemu!"
<BR>&nbsp;&nbsp;&nbsp;&nbsp;&nbsp;Pokušala je, naravno, još tokom iste večeri. Pratakultorn je učtivo saslušao njeno pažljivo objašnjenje mogućih posledica napada na svetkovinsko mesto Gubrua. Imao je popustljiv izraz lica, ali kad je završila izlaganje postavio joj je samo jedno pitanje: hoće li se smatrati da je napad usmeren protiv zvaničnih neprijatelja Zemlje ili protiv samog Instituta za Uzdizanje.
<BR>&nbsp;&nbsp;&nbsp;&nbsp;&nbsp;"Kada stigne poslanstvo Instituta, mesto postaje njihova svojina", morala je da odgovori. "Tada bi napad značio propast čovečanstva".
<BR>&nbsp;&nbsp;&nbsp;&nbsp;&nbsp;"A pre toga?" upitao je lukavo.
<BR>&nbsp;&nbsp;&nbsp;&nbsp;&nbsp;Ataklena je nervozno zatresla glavom. "Do tada će mesto pripadati Gubruima. Ali to nije vojni objekat! Izgrađen je zbog nečega što bi se moglo nazvati i svetim. Doličnost takvog čina, ako se ne bude ponašalo tačno u skladu..."
<BR>&nbsp;&nbsp;&nbsp;&nbsp;&nbsp;Potrajalo je neko vreme dok nije shvatila da su sve rasprave beskorisne. Pratakultorn je obećao da će uzeti u obzir njeno mišljenje i time je razgovor bio završen. Svi su znali šta major misli o prihvatanju saveta od 'itijevske dece'.
<BR>&nbsp;&nbsp;&nbsp;&nbsp;&nbsp;"Poslaćemo poruku do Megan", predložio je Robert.
<BR>&nbsp;&nbsp;&nbsp;&nbsp;&nbsp;"To si sigurno već uradio", odgovorila je Ataklena.
<BR>&nbsp;&nbsp;&nbsp;&nbsp;&nbsp;Namrštio se i to je potvrdilo njeno nagađanje. Pošto je zaobišao Pratakultorna, narušio je pravila službe. U najboljem slučaju to će se shvatiti kao postupak razmaženog klinca koji plače na maminom ramenu. U najgorem, stigao bi pred vojni sud.
<BR>&nbsp;&nbsp;&nbsp;&nbsp;&nbsp;Ovakav postupak pokazivao je da Robert ne okleva da se otvoreno suprotstavi Pratakultornu iz straha za sebe, nego iz pridržavanja zakletve časti.
<BR>&nbsp;&nbsp;&nbsp;&nbsp;&nbsp;I bio je u pravu. Ataklena je poštovala njegovu čast.
<BR>&nbsp;&nbsp;&nbsp;&nbsp;&nbsp;No, te obaveze ne važe i za mene, pomislila je. Fiben, koji je dosad ćutke sedeo, sada je uhvatio njen pogled i rečito prevrnuo očima. Potpuno su se slagali što se Roberta tiče.
<BR>&nbsp;&nbsp;&nbsp;&nbsp;&nbsp;"Već sam kaz'o majoru da bi rušenje svetkovinskog mesta moglo da učini uslugu neprijatelju. Oni su to sagradili za Gartlinge. Šta god smislili da učine sa nama, šimpanzama, to je verovatno samo vađenje iz bule u kojoj su se našli. A šta ako je cela skalamerija osigurana? Mi je raznesemo, a oni nas optuže i dobiju brdo love?"
<BR>&nbsp;&nbsp;&nbsp;&nbsp;&nbsp;"Major Pratakultorn je pomenuo tu tvoju zamisao", odgovorila je na Fibenovo pitanja. "Meni se čini pronicljivo, ali po njemu je zamisao malo verovatna."
<BR>&nbsp;&nbsp;&nbsp;&nbsp;&nbsp;"Dakle, on misli da je to bezvezno majmunsko sr..."
<BR>&nbsp;&nbsp;&nbsp;&nbsp;&nbsp;Zaćutao je kad su začuli korake po kamenom hodniku. "Kuc, kuc", javio se ženski glas tik iza zavese. "Smem li da uđem?"
<BR>&nbsp;&nbsp;&nbsp;&nbsp;&nbsp;"Samo izvolite, poručniče Mekju", odgovorila je Ataklena. "Ionako smo gotovo završili." Tamnokosa žena ušla je i sela na neki sanduk pored Roberta. On joj se bledo nasmešio, ali odmah se ponovo zagledao u svoje šake. Mišići na rukama podrhtavali su mu dok je stezao i opuštao pesnice.
<BR>&nbsp;&nbsp;&nbsp;&nbsp;&nbsp;Ataklena je osetila bol kad je Mekjuova spustila ruku na Robertovo koleno pre nego što je progovorila. "Njegovo zločanstvo hoće da održi još jednu ratnu konferenciju pre povečerja". Pogledala je Ataklenu i nasmešila joj se. "I vi ste pozvani da prisustvujete ukoliko želite. Vi ste naš cenjeni gost, Ataklena."
<BR>&nbsp;&nbsp;&nbsp;&nbsp;&nbsp;Ataklena se setila vremena kada je bila gospodarica ovih pećina i kada je komandovala vojskom. Ne smem dozvoliti da to utiče na mene, pomislila je. Sada je bilo važno samo da ova stvorenja narednih dana što manje naude sebi samima.
<BR>&nbsp;&nbsp;&nbsp;&nbsp;&nbsp;Osim toga, rešila je da izvede izvesnu šalu. Šalu koju je ona sama jedva razumela, ali odnedavno joj se sve više sviđala.
<BR>&nbsp;&nbsp;&nbsp;&nbsp;&nbsp;"Ne, hvala, poručniče. Mislim da ću poći da se pozdravim sa mojim prijateljima šimpanzama, a onda ću na počinak. Jahali smo nekoliko dana."
<BR>&nbsp;&nbsp;&nbsp;&nbsp;&nbsp;Robert se osvrnuo prema njoj dok je odlazio sa svojom ljudskom ljubavnicom. Nad glavom kao da mu se nadneo metaforičan oblak sa maleckim munjama. Nisam znala da možeš to da radiš sa glifovima, začudila se Ataklena. Izgleda da se svakog dana nauči ponešto novo.
<BR>&nbsp;&nbsp;&nbsp;&nbsp;&nbsp;Pomogao joj je Fibenov opušten, otkačen osmeh dok je odlazio za ljudima. Da li je i u njemu osetila nešto? Zavereničko namigivanje?
<BR>&nbsp;&nbsp;&nbsp;&nbsp;&nbsp;Kad su svi otišli, Ataklena je počela da pretura po svom prtljagu. Mene ne vezuju njihove dužnosti, razmišljala je. Ni njihovi zakoni.
<BR>
<BR>&nbsp;&nbsp;&nbsp;&nbsp;&nbsp;Pećine su mogle da budu potpuno mračne, naročito kad se isključi jedina svetlosna kugla koja obasjava čitav deo hodnika. Tamo dole oštar vid nije mnogo značio, ali timbrimska korona jeste i te kako.
<BR>&nbsp;&nbsp;&nbsp;&nbsp;&nbsp;Ataklena je isprela čitav mali odred jednostavnih, ali naročitih glifova. Prvom od njih jedina uloga bila je da njuška ispred nje i traži put kroz tamu. Pošto hladna, tvrda materija smeta svemu nematerijalnom, bilo je lako osetiti gde leže zidovi i prepreke. Pramičak ničega pažljivo ih je izbegavao.
<BR>&nbsp;&nbsp;&nbsp;&nbsp;&nbsp;Sledeći glif vrteo joj se nad glavom i proveravao je li neko možda saznao da se na donjim nivoima nalazi uljez. U ovom delu hodnika šimpanze nisu spavale, jer je bio određen za ljude.
<BR>&nbsp;&nbsp;&nbsp;&nbsp;&nbsp;Lidija i Robert bili su napolju, u patroli. To je značilo da u ovom delu pećine postoji još samo jedan oreol osim njenog. Ataklena se polako kretala prema njemu.
<BR>&nbsp;&nbsp;&nbsp;&nbsp;&nbsp;Treći glif ćutke je skupljao snagu, čekajući da na njega dođe red.
<BR>&nbsp;&nbsp;&nbsp;&nbsp;&nbsp;Polako i tiho, šunjala se preko nataloženog đubriva od hiljada pokolenja letećih bubojeda koji su tu obitavali pre nego što su ih Zemljani oterali svojom bukom. Ravnomerno je disala i u sebi brojala, kao ljudi, da bi sačuvala red u mislima.
<BR>&nbsp;&nbsp;&nbsp;&nbsp;&nbsp;Do pre koji dan ne bi ni pokušala da kontroliše tri oprezna glifa odjednom. Sada joj je sve izgledalo lako i prirodno, kao da je to radila bezbroj puta.
<BR>&nbsp;&nbsp;&nbsp;&nbsp;&nbsp;Otela je ovu i mnoge druge veštine od Utakaltinga, pomoću tehnike o kojoj su Timbrimi retko razgovarali, a još ređe je koristili.
<BR>&nbsp;&nbsp;&nbsp;&nbsp;&nbsp;Postala sam prašumski ratnik, udala sam se za čoveka, a sad i ovo. Moji školski drugovi stvarno bi se zapanjili.
<BR>&nbsp;&nbsp;&nbsp;&nbsp;&nbsp;Pitala se da li je njenom ocu ostalo išta od sposobnosti koje mu je tako grubo otrgla.
<BR>&nbsp;&nbsp;&nbsp;&nbsp;&nbsp;Oče, ti i majka odavno ste ovo uredili. Pripremio si me, a da nisam ni primetila. Jesi li već tada znao da će mi jednog dana biti neophodno?
<BR>&nbsp;&nbsp;&nbsp;&nbsp;&nbsp;Sa tugom je uviđala da je najverovatnije uzela više nego što je Utakalting smeo da joj pruži. A ipak mi nije dovoljno. Bilo je velikih praznina. Duboko u sebi bila je sigurna da se cela priča koja obuhvata čitave svetove i vrste neće završiti bez ličnog učešća njenog oca.
<BR>&nbsp;&nbsp;&nbsp;&nbsp;&nbsp;Izviđački glif zadržao se nad okačenim komadom tkanine. Ataklena je prišla, ali nije videla zaklon čak ni kada ga je dodirnula prstima. Izviđač se raspleo i ponovo stopio sa uznjihanim trepljama njene korone.
<BR>&nbsp;&nbsp;&nbsp;&nbsp;&nbsp;Polako je sklonila zavesu u stranu i ušunjala se u sobicu. Stražarski glif nije našao tragove svesti unutra. Mogla je samo da kenira čvrsti ritam ljudskog dremeža.
<BR>&nbsp;&nbsp;&nbsp;&nbsp;&nbsp;Naravno, major Pratakultorn nije hrkao. San mu je bio vrlo lak. Pogladila je ivice njegovog uvek prisutnog psi štita koji mu je čuvao misli, snove i vojno znanje.
<BR>&nbsp;&nbsp;&nbsp;&nbsp;&nbsp;Njihovi vojnici su dobri, a postaju sve bolji, pomislila je. Timbrimski savetnici ulagali su tokom mnogih godina puno truda da nauče svoje samonikle saveznike kako da postanu pravi galaktinski ratnici. Iskreno rečeno, često su i Timbrimi imali prilku da nauče neke neverovatne trikove - zamisli kakve nikada ne bi smislila rasa odgajena pod galaktinskom kulturom.
<BR>&nbsp;&nbsp;&nbsp;&nbsp;&nbsp;Za razliku od ostalih rodova vojske, Zemljanska mornarica nije koristila tuđinske savetnike. Oni su bili anahronizam, istinski samonikli.
<BR>&nbsp;&nbsp;&nbsp;&nbsp;&nbsp;Glif z-hutan pažljivo se približio usnulom čoveku. Spuštao se sve niže, a Ataklena ga je videla kao metaforičnu kuglu tečnog metala. Dodirnuo je Pratakultornov psi-štit i razlio se po njemu u zlatnim potočićima, lako ga prevlačeći glazurom.
<BR>&nbsp;&nbsp;&nbsp;&nbsp;&nbsp;Ataklena je sad malo lakše disala. Zavukla je ruku u džep i izvukla staklenu ampulu. Prišla je bliže i pažljivo klekla kraj kreveta. Kad je prinela anestetik pred lice usnulog čoveka, prsti su joj se ukočili.
<BR>&nbsp;&nbsp;&nbsp;&nbsp;&nbsp;"Ja to ne bih", ležerno je rekao.
<BR>&nbsp;&nbsp;&nbsp;&nbsp;&nbsp;Ataklena je dahnula. Pre nego što je stigla da se pomeri, on ju je ščepao za doručja. U oskudnoj svetlosti mogla je da mu vidi samo beonjače. Iako je major bio budan, psi štit ostao je potpuno nepomičan, još zračeći talase dremeža. Shvatila je da je sve bila varka, pažljivo pripremljena klopka!
<BR>&nbsp;&nbsp;&nbsp;&nbsp;&nbsp;"Vi Itiji naprosto morate da nas potcenjujete, je li? Čak i vi, pametnjakovići sa Timbrima, nikako da to utuvite u glavu."
<BR>&nbsp;&nbsp;&nbsp;&nbsp;&nbsp;Geir hormoni su podivljali. Ataklena se oduprla i cimnula da bi se oslobodila, ali to je bilo kao bekstvo iz metalnih mengela. Ispružila je nokte pretvorene u kandže, ali on je mirno držao njene ruke tako da ga nije mogla dohvatiti. Kad je pokušala da se okrene na bok i udari ga nogama, ćutke joj je pritisnuo ruke, koristeći ih kao poluge da je zadrži na kolenima. Tolika snaga naterala ju je da glasno zaječi. Gasna ampula ispala joj je iz utrnule ruke.
<BR>&nbsp;&nbsp;&nbsp;&nbsp;&nbsp;"Vidiš", prijateljski joj je rekao Pratakultorn, "neki od nas misle da ne treba praviti nikakve kompromise. Šta bismo postigli kad bismo probali da se pretvorimo u prave galaktinske građane?" Podrugljivo se nasmešio. "Čak i kad bismo uspeli, samo bismo postali čudovišta, užasna bića potpuno odvojena od onog što znači biti čovek. Uostalom, ta mogućnost ni ne postoji. Neće nas pustiti da postanemo građani. Špil je napakovan. Karte su obeležene. To oboje znamo, zar ne?"
<BR>&nbsp;&nbsp;&nbsp;&nbsp;&nbsp;Ataklena je isprekidano dahtala. Iako je odavno bilo jasno da je sve besmisleno, geir reakcija još ju je terala da se otima i bori protiv čovekove neverovatne snage. Pokretljivost i brzina nisu značili ništa protiv njegovih refleksa i obuke.
<BR>&nbsp;&nbsp;&nbsp;&nbsp;&nbsp;"Imamo i mi naše tajne, ako nisi znala", priznao je Pratakultorn. "Stvari koje ne govorimo našim timbrimskim prijateljima, pa čak ni većini našeg naroda. Bi li htela da saznaš koje su to tajne? Bi li?"
<BR>&nbsp;&nbsp;&nbsp;&nbsp;&nbsp;Ataklena nije imala daha da odgovori. U Pratakultornovim očima bilo je nečeg divljeg, gotovo životinjskog.
<BR>&nbsp;&nbsp;&nbsp;&nbsp;&nbsp;"Pa, ako bih ti rekao neku od njih, to bi ti bila smrtna presuda", nastavio je, "a ja zasad neću da odlučujem o tome. Zato ću ti reći nešto što tvoj narod već zna."
<BR>&nbsp;&nbsp;&nbsp;&nbsp;&nbsp;U trenutku je premestio obe njene ruke u jednu svoju. Drugom je posegnuo prema njenom grlu.
<BR>&nbsp;&nbsp;&nbsp;&nbsp;&nbsp;"Znaš, mi marinci učimo i kako da onesposobimo, pa čak i da ubijemo pripadnike savezničke rase Itija. Da li te zanima koliko će mi trebati da te onesvestim? Samo napred. Počni da brojiš, važi?"
<BR>&nbsp;&nbsp;&nbsp;&nbsp;&nbsp;Ataklena se ritala i otimala, ali nije vredelo. Oko grla joj se zatvorio bolni stisak. Vazduh kao da se zgusnuo. Iz daljine je dopirao Pratakultornov šapat.
<BR>&nbsp;&nbsp;&nbsp;&nbsp;&nbsp;"Ovaj svemir je prokleto odvratno mesto."
<BR>&nbsp;&nbsp;&nbsp;&nbsp;&nbsp;Nije mogla da zamisli veću tamu, ali oko nje je počelo da se sliva potpuno crnilo. Ataklena se upitala hoće li se ponovo probuditi. Žao mi je, oče. To će joj verovatno biti poslednje misli.
<BR>&nbsp;&nbsp;&nbsp;&nbsp;&nbsp;Iznenadila se kad je i dalje ostala pri svesti. Stisak oko vrata, i dalje bolan, kao da je malo popustio. Uspela je da uvuče malo vazduha i pokušala je da shvati šta se dešava. Pratakultornove ruke su podrhtavale. Bilo joj je jasno da se on trudi, ali nekako je gubio snagu!
<BR>&nbsp;&nbsp;&nbsp;&nbsp;&nbsp;Pregrejana korona nije joj bila od koristi. Potpuno zbunjena i izgubljena, mlitavo je pala na pod kad je Pratakultornov stisak prestao. Sada je čovek s mukom disao. Čula je napregnuto stenjanje, a zatim tresak prevrnutog kreveta. Usledilo je čangrljanje rezervoara za vodu, pa zvuk kao da je neko zdrobio data-ekran.
<BR>&nbsp;&nbsp;&nbsp;&nbsp;&nbsp;Ataklena je osetila nešto pod rukom. Ampula! Ali šta se dešava sa Pratakultornom?
<BR>&nbsp;&nbsp;&nbsp;&nbsp;&nbsp;Boreći se sa hormonskom iscrpljenošću, nasumce je puzala sve dok nije napipala polomljeni data-ekran. Slučajno je okrznula prekidač, pa je ekran oštećene naprave bacio nešto slabe svetlosti.
<BR>&nbsp;&nbsp;&nbsp;&nbsp;&nbsp;To joj je omogućilo da vidi neverovatan prizor... čoveka kako se bori - napetih čvornovatih mišića - sa dvema dugim, smeđim rukama koje ga drže s leđa.
<BR>&nbsp;&nbsp;&nbsp;&nbsp;&nbsp;Pratakultorn se otimao i siktao. Bacao se svom težinom levo i desno. No, ništa mu nije pomagalo da se oslobodi. Ataklena je preko njegovog ramena videla par smeđih očiju. Za trenutak je oklevala, a onda je žurno prišla noseći ampulu.
<BR>&nbsp;&nbsp;&nbsp;&nbsp;&nbsp;Sada Pratakultorn nije imao psi štit. Njegova mržnja bila je otvorena za keniranje svima koji imaju tu moć. Očajnički se opirao kad je prinela stakleni cilindar i slomila mu ga pod nosom.
<BR>&nbsp;&nbsp;&nbsp;&nbsp;&nbsp;"Zadržava dah", promrmljao je neo-šimpanza kad se oblak plavičaste pare razišao oko čovekovih nozdrva, pa polako polegao po tlu.
<BR>&nbsp;&nbsp;&nbsp;&nbsp;&nbsp;"Nema veze", odgovorila je. Iz džepa je izvadila još deset ampula.
<BR>&nbsp;&nbsp;&nbsp;&nbsp;&nbsp;Kada ih je video, Pratakultorn je tiho uzdahnuo. Udvostručio je napore da se otme, ali to je samo približavalo trenutak kada će konačno morati da udahne. Čovek je bio tvrdoglav. Trebalo mu je punih pet minuta, pa čak i tada Ataklena je verovala da se onesvestio od nedostatka kiseonika, a da drogu nije ni osetio.
<BR>&nbsp;&nbsp;&nbsp;&nbsp;&nbsp;"Svaka čast", rekao je Fiben kad ga je konačno pustio. "Ti marinci su stvarno snažni." Stresao se i sručio pored onesvešćenog čoveka.
<BR>&nbsp;&nbsp;&nbsp;&nbsp;&nbsp;Ataklena je mlitavo sela pored njega.
<BR>&nbsp;&nbsp;&nbsp;&nbsp;&nbsp;"Hvala ti, Fibene", tiho je rekla.
<BR>&nbsp;&nbsp;&nbsp;&nbsp;&nbsp;Slegnuo je ramenima. "Možeš misliti, izdaja i napad na pokrovitelja. Kao da je to važno."
<BR>&nbsp;&nbsp;&nbsp;&nbsp;&nbsp;Pogledala je gips koji je on nosio na levoj ruci od one večeri kad je pobegao iz Port Helenije. "Ah, to?" Fiben se iscerio. "Pa kan'da sam hteo da iznudim malo sažaljenja. Nemoj nikom reći, važi?"
<BR>&nbsp;&nbsp;&nbsp;&nbsp;&nbsp;Onda se uozbiljio i zagledao u Pratakultorna. "Možda i nisam neki stručnjak, ali večeras sigurno nisam osvojio poene kod Odbora za Uzdizanje."
<BR>&nbsp;&nbsp;&nbsp;&nbsp;&nbsp;Pogledao je Ataklenu, a onda se jedva nasmešio. Uprkos svemu kroz šta je prošla, njoj se sve ovo najednom učinilo urnebesno smešno.
<BR>&nbsp;&nbsp;&nbsp;&nbsp;&nbsp;Iznenada je počela da se smeje - tiho, ali sa dubokim vibracijama kao i njen otac. Ko zna zašto, ali to je uopšte nije iznenadilo.
<BR>
<BR>&nbsp;&nbsp;&nbsp;&nbsp;&nbsp;To nije bio kraj posla. Ataklena je morala da pođe za Fibenom dok je nosio onesvešćenog čoveka kroz mračne tunele. Kad su se prošunjali pored Pratakultornovog kaplara, Ataklena je ispružila nežne, gotovo mlitave treplje i produbila marinčev san. Ovaj je nešto promrmljao i okrenuo se u krevetu. Ataklena je sada bila posebno oprezna, pa je dvaput proverila je li njegov psi štit pravi, da li zaista spava.
<BR>&nbsp;&nbsp;&nbsp;&nbsp;&nbsp;Fiben je dahtao, usana izvijenih u grimasu dok ga je vodila po neravnoj kosini otpadaka nekog drevnog klizišta, pa u bočni prolaz za koji marinci gotovo sigurno nisu znali. Bar ga nije bilo na mapi pećine koju je tog dana našla u pobunjeničkoj bazi podataka.
<BR>&nbsp;&nbsp;&nbsp;&nbsp;&nbsp;Fibenov oreol zaoštravao se svaki put kad bi lupio nožne prste o nešto na mračnoj, neravnoj uzbrdici. Nesumnjivo je želeo da prokune Pratakultornovu neobičnu težinu, ali se uzdržavao bar dok ne iziđu u vlažnu, tihu noć.
<BR>&nbsp;&nbsp;&nbsp;&nbsp;&nbsp;"Sport i mutacije", uzdahnuo je kad je spustio svoj teret. "Barem Pratakultorn nije mnogo visok. Ne bih izdržao da su mu se ruke i noge celim putem vukle po prašini."
<BR>&nbsp;&nbsp;&nbsp;&nbsp;&nbsp;Onjušio je vazduh. Nije bilo mesečine, samo se magla širila oko obližnjih visova, kao gusta para, i pomalo se presijavala. Fiben je pogledao Ataklenu. "Pa? Šta sad, šefe? Ono dole će se pretvoriti u osinjak već za koji sat, naročito kad Robert i ta Mekjuova stignu nazad. Hoćete li da odem po de Brahea i odvučem ovaj loš uzor za štićenike Zemlje? To bi značilo dezertiranje, ali nema veze, ionako nisam bio dobar vojnik."
<BR>&nbsp;&nbsp;&nbsp;&nbsp;&nbsp;Ataklena je odmahnula glavom. Istovremeno je ispružila koronu i našla tragove onog što je tražila. "Ne, Fibene, to ne mogu da zahtevam od tebe. Uostalom, imaš drugi zadatak. Pobegao si iz Port Helenije da bi nas upozorio na ponudu od Gubrua. Sada moraš da se vratiš i suočiš sa svojom sudbinom."
<BR>&nbsp;&nbsp;&nbsp;&nbsp;&nbsp;Fiben se namrštio. "Jeste li sigurni? Nisam vam potreban?"
<BR>&nbsp;&nbsp;&nbsp;&nbsp;&nbsp;Ataklena je prinela ruke usnama i izvela drhtavi zov noćne ptice. Iz tame pod njima začuo se tih odgovor. Onda se ponovo okrenula ka Fibenu. "Naravno da si mi potreban. Svima si nam potreban. No, najviše ćeš moći da učiniš baš tamo dole, pored mora. A osećam i tvoju želju da se vratiš."
<BR>&nbsp;&nbsp;&nbsp;&nbsp;&nbsp;Fiben je počeo da vuče samog sebe za palčeve. "Mora da sam lud, sve mi se čini."
<BR>&nbsp;&nbsp;&nbsp;&nbsp;&nbsp;Nasmešila mu se. "Ne. To je samo još jedan znak da je Sizeren Doličnosti znao šta radi kad je izabrao tebe... iako bi verovatno bilo bolje da pokazuješ malo više poštovanja prema svojim pokroviteljima."
<BR>&nbsp;&nbsp;&nbsp;&nbsp;&nbsp;Fiben se ukočio. Onda kao da je osetio deo njene ironije, pa se nasmešio. Na stazi ispod njih začuo se tih konjski topot. "Dobro", rekao je i sagnuo se da podigne mlohavo telo majora Pratakultorna. "Hajde, ćale. Sada ću biti nežan kao sa rođenom tetkom usedelicom." Cmoknuo je čekinjavi marinčev obraz i pogledao Ataklenu.
<BR>&nbsp;&nbsp;&nbsp;&nbsp;&nbsp;"Je l' sad bolje, gos'ce?"
<BR>&nbsp;&nbsp;&nbsp;&nbsp;&nbsp;Nešto što je dobila od oca učinilo je da njene treplje zapucketaju. "Da, Fibene", nasmejala se, "sad je mnogo bolje."
<BR>
<BR>&nbsp;&nbsp;&nbsp;&nbsp;&nbsp;Lidija i Robert bili su sumnjičavi kad su stigli pred zoru i ustanovili da im je zvanični komandant nestao. Preostali pripadnici zemljanske mornarice nepoverljivo su gledali Ataklenu. Mala grupa šimpanza prošla je kroz Pratakultornovu sobu i raščistila sve tragove bitke pre dolaska ljudi, ali činjenica da je Pratakultorn nestao bez traga i glasa nije se mogla sakriti.
<BR>&nbsp;&nbsp;&nbsp;&nbsp;&nbsp;Robert je čak naredio da Ataklena za vreme istrage ostane u svojoj sobi, sa marincem pred vratima. Njegovo olakšanje zbog verovatnog odlaganja planiranog napada nestalo je pred navalom osećanja dužnosti. U poređenju sa njim, poručnik Mekju bila je oličenje smirenosti. Spolja gledano, nije delovala nimalo zabrinuto - kao da je major samo malo odšetao napolje. Jedino je Ataklena osećala Zemljankinu unutrašnju zbunjenost i neodlučnost.
<BR>&nbsp;&nbsp;&nbsp;&nbsp;&nbsp;U svakom slučaju, ništa nisu mogli da učine. Poslate su patrole u potragu. Sreli su grupu Atakleninih šimpanza koji su se na konjima vraćali iz zbega gorila, ali Pratakultorn tada više nije bio sa njima. Bio je visoko u drveću, predavan od jednog do drugog šumskog diva, sada već budan i besan, ali bespomoćan i umotan kao mumija.
<BR>&nbsp;&nbsp;&nbsp;&nbsp;&nbsp;U ovom slučaju ljudi su plaćali ceh svom 'liberalizmu'. Podigli su svoje štićenike tako da budu individualisti i građani, pa je šimpanzama bilo lako da racionalizuju zarobljavanje jednog čoveka radi dobrobiti svih ostalih. Svojim snishodljivim, potcenjivačkim stavom Pratakultorn im je samo pomogao. Ipak, Ataklena je bila sigurna da će se sa majorom pažljivo i učtivo postupati.
<BR>&nbsp;&nbsp;&nbsp;&nbsp;&nbsp;Robert je te večeri predsedavao novom ratnom veću. Ataklenin nesigurni status kućnog pritvora je izmenjen, pa je i ona prisustvovala. Fiben i šimpanze-poručnici civilne zaštite takođe su bili tu, kao i mornarički podoficiri.
<BR>&nbsp;&nbsp;&nbsp;&nbsp;&nbsp;Ni Lidija ni Robert nisu pominjali nastavak Pratakultornovih planova. Taktično su pretpostavili da major ne bi ni hteo da ih izvrše bez njega.
<BR>&nbsp;&nbsp;&nbsp;&nbsp;&nbsp;"Možda je pošao u samostalno izviđanje, ili u brzu inspekciju neke ispostave. Možda će se vratiti noćas ili sutra", nedužno je nagađala Elen So.
<BR>&nbsp;&nbsp;&nbsp;&nbsp;&nbsp;"Možda. Zasad je najbolje da pretpostavimo najgore", rekao je Robert. Izbegavao je Ataklenin pogled. "Poslaćemo poruku u zbeg, za svaki slučaj. Pretpostavljam da će potrajati desetak dana dok dobijemo nova naređenja od Saveta, a oni će poslati i zamenu."
<BR>&nbsp;&nbsp;&nbsp;&nbsp;&nbsp;Očito je smatrao da Megan Onigl neće ostaviti njega na komandujućem položaju.
<BR>&nbsp;&nbsp;&nbsp;&nbsp;&nbsp;"Pa, ja bih da se vratim u Port Heleniju", jednostavno je rekao Fiben. "Moći ću da se nađem u središtu zbivanja. Osim toga, treba da budem uz Gejlet."
<BR>&nbsp;&nbsp;&nbsp;&nbsp;&nbsp;"Zašto misliš da će te Gubrui primiti nazad, kad si već pobegao?" upitala je Lidija Mekju. "Što te ne bi naprosto ubili?"
<BR>&nbsp;&nbsp;&nbsp;&nbsp;&nbsp;Fiben je slegnuo ramenima. "Ako naiđem na pogrešnog Gubrua, to će mi se verovatno i desiti."
<BR>&nbsp;&nbsp;&nbsp;&nbsp;&nbsp;Nastupila je duga tišina. Kad je Robert upitao ima li drugih predloga, ljudi i ostale šimpanze su ćutali. Dok je Pratakultorn bio tu, vladajući stavovima i raspoloženjem, bar je njegovo preterano samopouzdanje nadoknađivalo njihovu nesigurnost. Sada su ponovo bili suočeni sa stvarnom situacijom: bili su malecka vojska sa vrlo ograničenim mogućnostima, a neprijatelj se spremao da pokrene niz događaja koje nisu mogli ni da shvate, a kamoli da spreče.
<BR>&nbsp;&nbsp;&nbsp;&nbsp;&nbsp;Ataklena je čekala dok ih nije obuzelo tmurno raspoloženje. Onda je izgovorila pet reči. "Potreban nam je moj otac."
<BR>&nbsp;&nbsp;&nbsp;&nbsp;&nbsp;Iznenadila se kad su i Robert i Lidija počeli da klimaju. Čak i kad od vlade u izgnanstvu budu stigla naređenja, verovatno će biti neodređena i zbunjujuća kao i uvek. Bilo je očito da im treba dobar savet, naročito sad kad je reč o galaktinskoj diplomatiji.
<BR>&nbsp;&nbsp;&nbsp;&nbsp;&nbsp;Bar ta Mekjuova ne deli Pratakultornovu ksenofobiju, pomislila je Ataklena. Bila je primorana da prizna kako joj se sviđa ono što kenira u oreolu zemljanske žene.
<BR>&nbsp;&nbsp;&nbsp;&nbsp;&nbsp;"Robert kaže da si sigurna da ti je otac živ", rekla je Lidija. "To je dobro. Ali gde je on? Kako da ga nađemo?"
<BR>&nbsp;&nbsp;&nbsp;&nbsp;&nbsp;Ataklena se nagnula napred. Pazila je da joj korona miruje. "Znam gde je."
<BR>&nbsp;&nbsp;&nbsp;&nbsp;&nbsp;"Stvarno?" Robert je zažmirkao. "Ali..." Zaćutao je kad je posegnuo prema njoj svojim unutrašnjim čulom, prvi put od juče. Ataklena se setila kako se tada osećala, kad ga je videla kako drži Lidiju za ruku. Za trenutak se oduprla njegovom pokušaju, a onda se postidela i popustila.
<BR>&nbsp;&nbsp;&nbsp;&nbsp;&nbsp;Robert se zavalio i duboko uzdahnuo. Nekoliko puta je zatreptao. "Oh." Nije kazao ništa više.
<BR>&nbsp;&nbsp;&nbsp;&nbsp;&nbsp;Sada je Lidija prenosila pogled od Roberta do Ataklene i nazad. Zakratko je zračila nečim pomalo nalik na zavist.
<BR>&nbsp;&nbsp;&nbsp;&nbsp;&nbsp;I meni on pripada na način koji je tebi nedostupan, obradovala se Ataklena, ali zapravo je delila ovaj trenutak sa Robertom.
<BR>&nbsp;&nbsp;&nbsp;&nbsp;&nbsp;"...N-tah-hoo, Utakalting", rekao je on na galaktinskom sedmom. "Treba nešto da učinimo, i to brzo."
</P></TD></TR></TABLE>
<P class="next">
<A HREF=p84.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
