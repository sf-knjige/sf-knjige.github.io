<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>89. GALAKTINCI
<P>&nbsp;&nbsp;&nbsp;&nbsp;&nbsp;Sizeren Zraka i Kandže špartao je gore-dole pod vetrovitim paviljonom Instituta za Uzdizanje. Admiralov glas podrhtavao je od besa.
<BR>&nbsp;&nbsp;&nbsp;&nbsp;&nbsp;"Neprihvatljivo! Neverovatno! Nedopustivo! Tu invaziju treba sprečiti, zaustaviti, savladati!"
<BR>&nbsp;&nbsp;&nbsp;&nbsp;&nbsp;Uobičajena rutina normalne Svetkovine Uzdizanja bila je uzdrmana. Zvaničnici i ispitivači Instituta - Galaktinci mnogih oblika i veličina - sada su se skupljali pod velikim šatorom, žurno konsultovali prenosne Biblioteke i tražili prethodne primere događaja kakav nikad ranije nisu videli ni mogli da zamisle. Neočekivani poremećaj izazvao je opštu pometnju, a naročito u uglu u kome je Sizeren igrao ples besa pred paukolikim bićem.
<BR>&nbsp;&nbsp;&nbsp;&nbsp;&nbsp;Vrhovni Sudija, paukolika Serentinka, mirno je stajala okružena data-tankovima i pažljivo slušala žalbe komandanta Gubrua.
<BR>&nbsp;&nbsp;&nbsp;&nbsp;&nbsp;"Neka se proglasi prekršaj, narušavanje, ozbiljna povreda protokola! Moji vojnici oštro će pojačati doličnost!" Sizeren je nakostrešio perje da bi pokazao ružičasti preliv koji se već video ispod spoljašnjeg sloja - kao da bi Serentini bili zadivljeni saznanjem da je admiral gotovo ženka, gotovo kraljica.
<BR>&nbsp;&nbsp;&nbsp;&nbsp;&nbsp;No, taj prizor nije zadivio Vrhovnog Sudiju. Svi Serentini su ženke. Šta bi tu bilo veličanstveno?
<BR>&nbsp;&nbsp;&nbsp;&nbsp;&nbsp;Vrhovni Sudija pažljivo je krila koliko je sve ovo zabavlja. "Novodošli odgovaraju svim kriterijumima za učešće u Svetkovini", strpljivo je odgovorila na galaktinskom trećem. "Izazvali su zabrinutost, naravno, i o ovom će se mnogo govoriti i kada dan prođe. Ipak, oni su samo jedna od mnogih osobenosti ove svetkovine koje je čine, pa, neobičnom."
<BR>&nbsp;&nbsp;&nbsp;&nbsp;&nbsp;Gubru je otvorio kljun, pa ga opet zatvorio. "Šta ste time hteli da kažete?"
<BR>&nbsp;&nbsp;&nbsp;&nbsp;&nbsp;"Kažem da se ovako čudna Svetkovina Uzdizanja nije desila već megagodinama. Već sam pomišljala da je potpuno otkažem."
<BR>&nbsp;&nbsp;&nbsp;&nbsp;&nbsp;"Da se niste usudili! Žalićemo se, tražiti odštetu, zahtevati zadovoljenje..."
<BR>&nbsp;&nbsp;&nbsp;&nbsp;&nbsp;"O, voleli biste to, je li?" Vrhovni Sudija je uzdahnula. "Svi znaju da su se Gubrui raširili preko gubera. Presuda protiv jednog Instituta pokrila bi vam deo troškova, zar ne?"
<BR>&nbsp;&nbsp;&nbsp;&nbsp;&nbsp;Gubru je ovaj put oćutao. Vrhovni Sudija počešala je sa dva pipka nabor u ljušturi. "Neki moji saradnici misle da ste sve ovo isplanirali. Mnoge nepravilnosti u ovoj svetkovini i jeste predvideli, ali pri pažljivom ispitivanju svaka se završava tik pre nego što pređe u prekršaj. Vrlo pažljivo ste pronašli ranije primere i nedorečena mesta.
<BR>&nbsp;&nbsp;&nbsp;&nbsp;&nbsp;Na primer, uzmimo saglasnost ljudi pre svetkovine za njihove sopstvene štićenika. Uopšte nije jasno jesu li ti vaši taoci razumeli sa čime se slažu kada su potpisali papire koje ste im pokazali."
<BR>&nbsp;&nbsp;&nbsp;&nbsp;&nbsp;"Imali su - ponuđen im je - moguć pristup Biblioteci."
<BR>&nbsp;&nbsp;&nbsp;&nbsp;&nbsp;"Veština kojoj mnogi samonikli nisu dorasli. Postoji i sumnja u ucenu."
<BR>&nbsp;&nbsp;&nbsp;&nbsp;&nbsp;"Imamo poruku sa pristankom Zemlje! Sa njihovog matičnog sveta! Iz njihovog rođenog gnezda!"
<BR>&nbsp;&nbsp;&nbsp;&nbsp;&nbsp;"Aha", složila se Serentinka. "Prihvatili su vašu ponudu mira i besplatne svetkovine. Koja sirota rasa samoniklih u tako teškoj situaciji sme da odbije takav predlog? No, semantička analiza pokazuje da su se oni samo složili da o tom pitanju dalje razgovaraju! Očito nisu razumeli da ste im predložili oslobađanje od starih zaduženja, sklopljenih i pre pedeset paktaara! To je omogućilo da se izbegne razdoblje čekanja."
<BR>&nbsp;&nbsp;&nbsp;&nbsp;&nbsp;"Njihovo nerazumevanje jezika nije naša briga", upao je Sizeren Zraka i Kandže.
<BR>&nbsp;&nbsp;&nbsp;&nbsp;&nbsp;"Tako je. A slaže li se sa time Sizeren Doličnosti?"
<BR>&nbsp;&nbsp;&nbsp;&nbsp;&nbsp;Sada je zavladala tišina. Vrhovni Sudija konačno je podigla obe prednje noge i prekrstila ih u zvaničnom naklonu. "Vaš protest primljen je k znanju. Svetkovina će se nastaviti u skladu sa drevnim pravilima koja su postavili Praoci."
<BR>&nbsp;&nbsp;&nbsp;&nbsp;&nbsp;Komandant Gubrua nije imao izbora. Uzvratio je naklon. Okrenuo se i izleteo napolje, ljutito se gurajući kroz gomilu svojih stražara i pomoćnika i ostavljajući ih da uznemireno kvocaju za njim.
<BR>&nbsp;&nbsp;&nbsp;&nbsp;&nbsp;Sudija se obratila svom robotu-pomoćniku. "O čemu smo govorili pre dolaska Sizerena?"
<BR>&nbsp;&nbsp;&nbsp;&nbsp;&nbsp;"O približavanju broda čiji putnici zahtevaju diplomatski imunitet i status posmatrača", odgovorila je mašina na galaktinskom prvom.
<BR>&nbsp;&nbsp;&nbsp;&nbsp;&nbsp;"Ah, da. O tome."
<BR>&nbsp;&nbsp;&nbsp;&nbsp;&nbsp;"Delovali su prilično uznemireno jer presretači Gubrua pokušavaju da ih odesku i možda će im naneti zlo."
<BR>&nbsp;&nbsp;&nbsp;&nbsp;&nbsp;Sudija je oklevala samo za časak. "Obavestite dotične izaslanike da ćemo rado udovoljiti njihovom zahtevu. Mogu da se spuste pravo na Brdo, pod zaštitom Instituta za Uzdizanje."
<BR>&nbsp;&nbsp;&nbsp;&nbsp;&nbsp;Robot je žurno pošao da prenese naređenje. Tada su prišli ostali pomoćnici, mašući ispisima i pružajući preliminarne izveštaje o novim i novim nepravilnostima. Holo-ekrani su se uključivali jedan za drugim da prikažu masu koja je stizala do podnožja brega, izlivajući se iz zarđalih čamaca i napredujući uz nečuvane padine.
<BR>&nbsp;&nbsp;&nbsp;&nbsp;&nbsp;"Ovaj događaj postaje sve zanimljiviji", zamišljeno je uzdahnula Vrhovni Sudija. "Baš me zanima šta će se sad desiti..."
</P></TD></TR></TABLE>
<P class="next">
<A HREF=p97.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
