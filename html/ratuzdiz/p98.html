<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>91. FIBEN
<P>&nbsp;&nbsp;&nbsp;&nbsp;&nbsp;Koliko se lako poraz otrgne iz čeljusti pobede?
<BR>&nbsp;&nbsp;&nbsp;&nbsp;&nbsp;Fiben je mozgao o tome dok se izvlačio iz svetkovinske odore i puštao da mu dva čima natrljaju ramena uljem. Protegao se i ponadao se da se dovoljno seća onih davnih dana kada se bavio rvanjem.
<BR>&nbsp;&nbsp;&nbsp;&nbsp;&nbsp;Suviše sam star za ovo, pomislio je, a dan je bio dug i težak.
<BR>&nbsp;&nbsp;&nbsp;&nbsp;&nbsp;Gubrui se nisu šalili kada su radosno objavili da su pronašli izlaz. Gejlet je pokušavala da mu objasni štos dok se pripremao. Kao i obično, sve je bio puno apstraktnih pojmova.
<BR>&nbsp;&nbsp;&nbsp;&nbsp;&nbsp;"Koliko sam ja razumela, Fibene, Galaktinci ne odbijaju zamisao o evoluciji kao takvoj, nego samo o evoluciji inteligencije. Oni veruju da nešto slično našem 'darvinizmu' važi sve do pre-razumnosti. Osim toga, smatraju da priroda mudro podstiče svaku vrstu da dokaže svoju podesnost u divljini."
<BR>&nbsp;&nbsp;&nbsp;&nbsp;&nbsp;Fiben je uzdahnuo. "Pređi na stvar, Gejlet, molim te. Samo mi reci zašto moram da se bijem sa tim mamlazom. Mislio sam da je odlučivanje dvobojem glupo čak i po itijevskim merilima."
<BR>&nbsp;&nbsp;&nbsp;&nbsp;&nbsp;Gejlet je odmahnula glavom. Neko vreme izgledalo je da i dalje ima govorni blok, ali to je prestalo kad se ponovo vratila svom sitničavom načinu razmišljanja.
<BR>&nbsp;&nbsp;&nbsp;&nbsp;&nbsp;"E, pa nije. Naročito ako pažljivo razmisliš. Vidiš, kada pokroviteljske rase podižu nove štićenike do inteligencije zvezdanih putnika, suočene su sa opasnošću da se suviše zanesu i unište srž štićenika, njihovu podesnost, koja ih je i učinila kandidatima za Uzdizanje."
<BR>&nbsp;&nbsp;&nbsp;&nbsp;&nbsp;"Znači, misliš..."
<BR>&nbsp;&nbsp;&nbsp;&nbsp;&nbsp;"Mislim da bi Gubrui rado optužili ljude za takvu vrstu greške nad šimpanzama, a jedini način da ih osporimo jeste da pokažemo kako smo još strasni, čvrsti i fizički jaki."
<BR>&nbsp;&nbsp;&nbsp;&nbsp;&nbsp;"Ali mislio sam da oni silni testovi..."
<BR>&nbsp;&nbsp;&nbsp;&nbsp;&nbsp;Gejlet je odmahnula glavom. "Testovi su pokazali da svi okupljeni na ovoj zaravni odgovaraju merilima za prelazak u treću fazu. Čak i...", Gejlet je iskrivila lice i izgledalo je da jedva nalazi reči, "...čak i ovi uslovnjaci su sjajni, bar po većini testova koje propisuju pravila Instituta. Oni su manjkavi samo po našim uvrnutim, zemljanskim merilima."
<BR>&nbsp;&nbsp;&nbsp;&nbsp;&nbsp;"Kao što su pristojnost i telesni mirisi. Jasno. Ipak, i dalje ne shvatam..."
<BR>&nbsp;&nbsp;&nbsp;&nbsp;&nbsp;"Fibene, Institut uopšte ne mari ko će stupiti na skretnicu, pošto smo ionako svi prošli testove. Ako Gubrui žele da se naš muški predstavnik rase takmiči sa njihovim u još jednoj disciplini, u 'podesnosti', pa, bilo je i ranije takvih slučajeva. Zapravo, takav način izbora bio je mnogo češći od glasanja."
<BR>&nbsp;&nbsp;&nbsp;&nbsp;&nbsp;Na drugoj strani male čistine, Gvozden se izvio i iscerio Fibenu, podržan dvojicom svojih saveznika. Lisac i Pajser šalili su se sa snažnim vođom uslovnjaka, samouvereno se smejući zbog naglog preokreta u njihovu korist.
<BR>&nbsp;&nbsp;&nbsp;&nbsp;&nbsp;Sada je na Fibena došao red da odmahne glavom i progunđa. "Gudalova, kakav je to način upravljanja Galaksijom! Možda je Pratakultorn ipak bio u pravu."
<BR>&nbsp;&nbsp;&nbsp;&nbsp;&nbsp;"Šta reče, Fibene?"
<BR>&nbsp;&nbsp;&nbsp;&nbsp;&nbsp;"Ništa", odgovorio je kad je video sudiju, Institutskog zvaničnika Pilu, kako se približava središtu borilišta. Brzo se okrenuo da pogleda Gejlet u oči. "Samo mi reci, hoćeš li se udati za mene ako pobedim?"
<BR>&nbsp;&nbsp;&nbsp;&nbsp;&nbsp;"Ali..." Zatreptala je, ali je klimnula. Igledalo je da će reći još nešto, ali odjednom ju je opet spopao onaj pogled, kao da ne može da nađe prave reči. Stresla se i neobičnim, udaljenim glasom uspela da izgovori pet reči.
<BR>&nbsp;&nbsp;&nbsp;&nbsp;&nbsp;"Ubij - ga - mene - radi, Fibene."
<BR>&nbsp;&nbsp;&nbsp;&nbsp;&nbsp;U njenim očima nije bilo divlje krvoločnosti, nego nečeg mnogo dubljeg: očajanja.
<BR>&nbsp;&nbsp;&nbsp;&nbsp;&nbsp;Fiben je klimnuo. Nije se nimalo zavaravao oko Gvozdenovih namera.
<BR>&nbsp;&nbsp;&nbsp;&nbsp;&nbsp;Sudija ih je pozvao da priđu. Neće biti oružja. Neće biti pravila. Tutnjava iz podzemlja pretvorila se u tešku, potmulu grmljavinu, a zona neprostora nad njihovim glavama svetlucala je po ivicama kao da je obasjavaju smrtonosne munje.
<BR>
<BR>&nbsp;&nbsp;&nbsp;&nbsp;&nbsp;Kad su se Fiben i njegov protivnik suočili, počeli su oprezno da kruže jedan oko drugog, opisavši potpuni krug oko arene. Devet ostalih šimpanza stajalo je na višoj strani, kraj Utakaltinga, Kaulta i Roberta Onigla. Sa suprotne strane motrili su ih Gubru i dva Gvozdenova sadruga. Razni galaktinski posmatrači i zvaničnici Instituta za Uzdizanje razmestili su se sa strane.
<BR>&nbsp;&nbsp;&nbsp;&nbsp;&nbsp;Lisac i Pajser mahali su svom vođi pesnicama i kezili zube. "Sredi ga, Fibene", dobacio je jedan od devet šimpanza. Znači, čitav kićeni obred, čitava tajanstvena i drevna tradicija i nauka sveli su se na ovo. Ovako majka Priroda bira za koga će glasati.
<BR>&nbsp;&nbsp;&nbsp;&nbsp;&nbsp;"Po-čni!" Iznenadni uzvik sudije Pile probio je Fibenu uši kao nadzvučni pisak, trenutak pre nego što je zvučnik preveo reč.
<BR>&nbsp;&nbsp;&nbsp;&nbsp;&nbsp;Gvozden je bio brz. Jurnuo je pravo napred i Fiben je skoro prekasno shvatio da je to varka. Počeo je da se povlači ulevo i u bezmalo poslednjem trenutku promenio je pravac, zamahnuvši podignutom nogom.
<BR>&nbsp;&nbsp;&nbsp;&nbsp;&nbsp;Udarac nije doneo zadovoljavajući zvuk lomljenja kome se nadao, ali Gvozden je ipak bolno uzviknuo i otkotrljao se u stranu, držeći se za rebra. Nažalost, i Fiben je izgubio ravnotežu pa nije mogao da iskoristi priliku. Već nekoliko sekundi kasnije Gvozden je opet pošao napred, ovaj put opreznije, sa ubilačkim pogledom.
<BR>&nbsp;&nbsp;&nbsp;&nbsp;&nbsp;Postoje dani kada jednostavno ne treba ustajati iz kreveta, pomislio je Fiben kad su nastavili kruženje.
<BR>&nbsp;&nbsp;&nbsp;&nbsp;&nbsp;Zapravo, današnji dan za njega je počeo buđenjem u duplji drveta, nekoliko kilometara od zida oko Port Helenije, gde su padobrani pločastog bršljana krasili ogoljene grane voćnjaka u zimskom mirovanju...
<BR>&nbsp;&nbsp;&nbsp;&nbsp;&nbsp;Gvozden je fintirao, pa zamahnuo stegnutom desnicom. Fiben je poklekao i pokušao da ga udari levicom. Naišao je na blokadu i začuo se glasni prasak pri sudaru kostiju podlaktica.
<BR>&nbsp;&nbsp;&nbsp;&nbsp;&nbsp;...Vojnici Kandže morali su da budu učtivi, pa je poterao de Brahea galopom sve dok nije stigao u stari zatvor...
<BR>&nbsp;&nbsp;&nbsp;&nbsp;&nbsp;Kraj uha mu je prohujala pesnica nalik na đule. Fiben je zakoračio bliže ispruženoj ruci i naglo se okrenuo da bi zabio lakat u izloženi protivnikov pleksus.
<BR>&nbsp;&nbsp;&nbsp;&nbsp;&nbsp;...Piljeći u napuštenu sobu, shvatio je da mu ostaje vrlo malo vremena. De Brahe je galopirao napuštenim ulicama, dok mu je u ustima landarao cvet...
<BR>&nbsp;&nbsp;&nbsp;&nbsp;&nbsp;Udarac nije bio dovoljno jak. Još gore, nije stigao da se sagne kad je Gvozdenova ruka sunula da ga ščepa za grlo.
<BR>&nbsp;&nbsp;&nbsp;&nbsp;&nbsp;...a dokovi su bili puni šimpanza - sabijenih na molovima, zgradama, ulicama - i svi su piljili...
<BR>&nbsp;&nbsp;&nbsp;&nbsp;&nbsp;Užasni stisak pretio je da mu spreči disanje. Fiben je čučnuo i pružio desno stopalo unazad, između Gvozdenovih nogu. Cimnuo je u stranu da bi Gvozdena naterao da se bori za ravnotežu, a onda se naglo trgao na suprotnu stranu i istovremeno zamahnuo nogom. Gvozdenova desna noga je popustila, a napor da održi ravnotežu odbacio je Fibena u stranu. Uslovnjakov strašni stisak oko grla trajao je još jedan predugi trenutak, a kad se otrgao, poneo je sa sobom i deo Fibenovog mesa.
<BR>&nbsp;&nbsp;&nbsp;&nbsp;&nbsp;...trampio je konja za čamac i pošao preko zaliva, prema lancu plutača...
<BR>&nbsp;&nbsp;&nbsp;&nbsp;&nbsp;Fibenu je iz razderanog vrata lila krv. Rana je promašila jugularnu venu za jedva centimetar. Uzmakao je kad je video koliko brzo se Gvozden vratio na noge. Uslovnjakova brzina bila je potpuno obeshrabrujuća.
<BR>&nbsp;&nbsp;&nbsp;&nbsp;&nbsp;...vodio je mentalnu bitku sa plutačama i zaslužio - čistom logikom - pravo da prođe kroz njih...
<BR>&nbsp;&nbsp;&nbsp;&nbsp;&nbsp;Gvozden je iskezio zube, raširio dugačke ruke i ispustio krik od koga se ledila krv. Prizor je odjeknuo u Gibenu kao sećanje na bitke koje su se vodile davno, davno pre nego što su šimpanze počele da upravljaju zvezdanim brodovima, kada je zastrašivanje značilo polovinu pobede.
<BR>&nbsp;&nbsp;&nbsp;&nbsp;&nbsp;"Možeš ti to, Fibene", uzviknuo je Robert Onigl i time razbio Gvozdenovu magiju. "Hajde, momče! Učini to za Simona."
<BR>&nbsp;&nbsp;&nbsp;&nbsp;&nbsp;Sranje, pomislio je Fiben. Tipičan ljudski štos, da me podstakne osećanjem krivice!
<BR>&nbsp;&nbsp;&nbsp;&nbsp;&nbsp;Ipak je uspeo da savlada trenutni talas nesigurnosti i da se isceri neprijatelju u lice. "Jeste, znaš da se dereš, ali možeš li da učiniš ovo?"
<BR>&nbsp;&nbsp;&nbsp;&nbsp;&nbsp;Stavio je palac na nos i brzo se bacio u stranu kad je Gvozden jurnuo. Sada su obojica uspela da zadaju čiste udarce koji su zazvučali kao prigušeno bubnjanje. Obojica su se oteturala do suprotnih krajeva arene pre nego što su uspela da se okrenu, dahćući i kezeći zube.
<BR>&nbsp;&nbsp;&nbsp;&nbsp;&nbsp;... Plaža je bila prljava, a put uz litice dugačak i težak. No, to je bio samo početak. Iznenađeni zvaničnici Instituta već su počeli da rasklapaju svoje mašine kada se pojavio on i naterao ih da ostanu i testiraju još jednog kandidata. Mislili su da će ga lako oterati kući...
<BR>&nbsp;&nbsp;&nbsp;&nbsp;&nbsp;Kad su se sledeći put sudarili, Fiben je podneo nekoliko gadnih udaraca u lice samo da bi zakoračio u stranu i bacio neprijatelja na zemlju. Nije pokazao baš najelegantniji primer džiu-džice, a pri tom je još osetio i razdirući bol u nozi.
<BR>&nbsp;&nbsp;&nbsp;&nbsp;&nbsp;Gvozden je za trenutak bespomoćno ležao, ali kad je Fiben pokušao da ga zgrabi, noga mu je gotovo otkazala poslušnost.
<BR>&nbsp;&nbsp;&nbsp;&nbsp;&nbsp;Uslovnjak se odmah podigao. Fiben je pokušao da ne šepa, ali mora da se nečim odao, jer je sledeći Gvozdenov napad bio usmeren udesno, a kad je Fiben pokušao da odstupi, leva noga ga je izdala.
<BR>&nbsp;&nbsp;&nbsp;&nbsp;&nbsp;...naporni testovi, neprijateljski pogledi, napetost od nesigurnosti hoće li stići na vreme...
<BR>&nbsp;&nbsp;&nbsp;&nbsp;&nbsp;Kad je pao poleđuške, odmah je zamahnuo nogama, ali postigao je samo to da ga oko članka ščepaju neverovatno snažni prsti. Fiben je pokušao da nađe oslonac, ali prsti su mu samo grebali po zemlji. Pokušao je da sklizne u stranu, ali protivnik ga je cimnuo prema sebi i bacio se na njega.
<BR>&nbsp;&nbsp;&nbsp;&nbsp;&nbsp;...I kroz sve to je prošao samo da bi stigao ovamo? Da. Sve u svemu, to je stvarno bio strašan dan...
<BR>&nbsp;&nbsp;&nbsp;&nbsp;&nbsp;Postoje trikovi kojima rvač može da se posluži protiv jačeg i težeg suparnika. Fiben se prisetio ponečeg dok je pokušavao da se oslobodi. Da je bio samo malo manje blizu potpunoj iscrpljenosti, možda bi i uspeo da ih primeni.
<BR>&nbsp;&nbsp;&nbsp;&nbsp;&nbsp;Sada je jedino mogao da postigne nekakvu nepostojanu ravnotežu. Uspeo je da pronađe položaj u kome je Gvozdenova zastrašujuća snaga bila malo ublažena. Tela su im se naprezala i trzala, a ruke stezale u traganju za ma kakvim otvaranjem protivnika. Lica su im bila pritisnuta o zemlju, toliko približena da su osećali vreli dah onog drugog.
<BR>&nbsp;&nbsp;&nbsp;&nbsp;&nbsp;Publika oko njih već je neko vreme ćutala. Nisu se više čuli uzvici ohrabrenja sa ove ili one strane. Dok se zajedno sa neprijateljem kotrljao tamo-amo, namerno sporo u smrtonosno ozbiljnoj borbi, Fiben je na trenutak imao pred sobom otvoren vidik na nizbrdicu Svetkovinskog brda. Delićem svesti shvatio je da su posmatrači otišli. Na mestu gde su do malopre bili gusto zbijeni raznorazni Galaktinci sada je ostao samo prazan pojas izgažene trave.
<BR>&nbsp;&nbsp;&nbsp;&nbsp;&nbsp;Video je poslednje kako se žurno spuštaju nizbrdo, ka istoku, galameći i uzbuđeno gestikulirajući na raznim jezicima. Primetio je paukoliku Serentinku, Vrhovnog Sudiju, kako stoji usred grupe pomoćnika, ne obraćajući više pažnju na borbu dvojice šimpanza. Čak se i sudija Pila okrenuo i gledao u nekakvu gužvu na nizbrdici.
<BR>&nbsp;&nbsp;&nbsp;&nbsp;&nbsp;Zar tako, posle svih priča po kojima je ispalo da sudbina svega u Vaseljeni zavisi od bitke na život i smrt dvojice šimpanza? Onaj delić Fibenove svesti osetio se uvređen.
<BR>&nbsp;&nbsp;&nbsp;&nbsp;&nbsp;Spopala ga je radoznalost, čak i u ovakvom položaju. Šta se, pobogu, tamo dešava?
<BR>&nbsp;&nbsp;&nbsp;&nbsp;&nbsp;Bilo je dovoljno da podigne oči za centimetar, kako bi video šta se dešava, pa da uprska. Za delić sekunde propustio je Gvozdenovu grešku dok se bolje nameštao. Pošto je Fiben prekasno napao, uslovnjak je iskoristio priliku da ga bolje uhvati i stegne. Počeo je da ga davi.
<BR>&nbsp;&nbsp;&nbsp;&nbsp;&nbsp;"Fibene!" Bio je to Gejletin glas, uzdrhtao od osećanja. Znači, bar neko ga je još gledao, pa makar video samo konačno poniženje.
<BR>&nbsp;&nbsp;&nbsp;&nbsp;&nbsp;Fiben je uložio svu snagu. Upotrebio je trikove iščupane iz bezdana sećanja. No, svaki od njih zahtevao je snagu koju Fiben više nije imao. Postepeno je gubio.
<BR>&nbsp;&nbsp;&nbsp;&nbsp;&nbsp;Gvozden se iskezio kad je uspeo da namesti podlakticu preko Fibenovog grla. Odjednom je jedva, trzavo disao. Nije imao dovoljno vazduha i zato se još očajnije borio.
<BR>&nbsp;&nbsp;&nbsp;&nbsp;&nbsp;A onda su odsjaji malaksali jer je nešto zaklonilo svetla i bacilo tamnu senku preko obojice. Gvozden je zažmirkao i iznenada primetio da se tik pored Fibenove glave pojavilo nešto masivno. Crno, dlakavo stopalo. Iz njega je izrastala noga, kratka, jaka kao stablo, i vodila naviše na planini krzna...
<BR>&nbsp;&nbsp;&nbsp;&nbsp;&nbsp;Fiben je počeo da gubi svest, ali svet mu se naglo pojavio pred očima kad je pritisak na grkljan popustio. Grčevito je udahnuo kroz još sužen dušnik i pokušao da se osvrne i utvrdi zašto je još živ.
<BR>&nbsp;&nbsp;&nbsp;&nbsp;&nbsp;Prvo što je ugledao bila su dva pitoma, smeđa oka koja su ga prijateljski, otvoreno posmatrala sa lica crnog kao ugalj, postavljenog na vrhu brda mišića.
<BR>&nbsp;&nbsp;&nbsp;&nbsp;&nbsp;Ta planina umela je i da se smeši. Biće je pružilo ruku dugačku koliko omanji šimpanza i radoznalo opipalo Fibena. Gvozden se stresao i trgao od iznenađenja, ili možda od straha. Kad je stvorenje uhvatilo šakom Gvozdenovu mišicu, stegnulo ju je samo koliko da proveri čimovu snagu.
<BR>&nbsp;&nbsp;&nbsp;&nbsp;&nbsp;Očito, nije bilo mesta poređenju. Ogromni mužjak gorile zadovoljno je zafrktao. Zapravo, izgledalo je kao da se smeje.
<BR>&nbsp;&nbsp;&nbsp;&nbsp;&nbsp;Okrenuo se, oslanjajući se u hodu i na jednu ruku, i pošao da se pridruži crnom odredu koji je upravo marširao pored zapanjene grupe šimpanza. Gejlet je piljila u neverici, a Utakalting je ubrzano treptao razmaknutim očima.
<BR>&nbsp;&nbsp;&nbsp;&nbsp;&nbsp;Robert Onigl je, izgleda, razgovarao sam sa sobom, a Gubrui su torokali i kreštali.
<BR>&nbsp;&nbsp;&nbsp;&nbsp;&nbsp;Kault je privukao ozbiljnu pažnju gorila. Četiri ženke i tri mužjaka okupili su se oko krupnog Tenanca, pružajući ruke da ga dodirnu. On im je uzvratio rečima, govoreći sporo i veselo.
<BR>&nbsp;&nbsp;&nbsp;&nbsp;&nbsp;Fiben nije hteo da dvaput načini istu grešku. Nije mogao da shvati kako su se gorile stvorile na vrhu Svetkovinskog brda i nije hteo čak ni da pokuša. Povratio je usredsređenost delić sekunde pre protivnika. Kad je Gvozden ponovo spustio pogled, u očima mu je blesnuo užas čim je ugledao približavanje Fibenove pesnice.
<BR>&nbsp;&nbsp;&nbsp;&nbsp;&nbsp;Mala zaravan našla se u opštoj zbrci glasova - ludački prizor lišen ma kakvog nagoveštaja reda. Granice arene za borbu prestale su da važe, jer su se Fiben i Gvozden valjali pod nogama šimpanza, gorila, Gubrua i svih ostalih koji su tuda trčali, skakali i puzali. Više ih niko nije gledao, a ni Fibena više nije bilo briga za to. Jedino je znao da je dao obećanje i da treba da ga održi.
<BR>&nbsp;&nbsp;&nbsp;&nbsp;&nbsp;Zasuo je Gvozdena udarcima, ne dajući mu da povrati ravnotežu sve dok nije urliknuo i u očajanju odgurnuo Fibena kao krpu. Čim se bolno prizemio, Fiben je naslutio pokret negde iza sebe i okrenuo se taman da vidi Lisca kako podiže nogu da ga šutne. No, udarac je otišao u prazno jer je uslovnjaka zgrabio prijateljski raspoložen gorila i podigao ga u kostolomni zagrljaj.
<BR>&nbsp;&nbsp;&nbsp;&nbsp;&nbsp;Drugog Gvozdenovog druga zadržao je Robert Onigl - ili, tačnije, držao ga je. Čim je sigurno bio jači od većine ljudi, ali nije mu vredelo, jer je visio u vazduhu. Robert je podigao Pajsera iznad glave, kao Herkul Anteja. Mladić je klimnuo Fibenu.
<BR>&nbsp;&nbsp;&nbsp;&nbsp;&nbsp;"Pazi se, sinko."
<BR>&nbsp;&nbsp;&nbsp;&nbsp;&nbsp;Fiben se otkotrljao u stranu, a Gvozden je tresnuo o zemlju na mestu gde je bio do maločas, podižući oblak prašine. Fiben je smesta skočio na protivnikova leđa i uhvatio ga u polu-nelson.
<BR>&nbsp;&nbsp;&nbsp;&nbsp;&nbsp;Sve se uskovitlalo oko njega, kao da jaše divljeg ždrepca. Fiben je osetio ukus krvi, a prašina mu je punila pluća strašnim, razdirućim bolom. No, kad je čuo neprijateljevo teško dahtanje, znao je da će moći da izdrži još malo.
<BR>&nbsp;&nbsp;&nbsp;&nbsp;&nbsp;Gvozdenova glava savijala se sve više i više. Fiben je uspeo da prebaci noge napred i izbije uslovnjaku oslonac.
<BR>&nbsp;&nbsp;&nbsp;&nbsp;&nbsp;Gvozden se sručio pravo pleksusom na Fibenovu petu. Udar bola verovatno je značio da je slomio nekoliko prstiju, ali zviždavi zvuk značio je da je Gvozdenova dijafragma blokirana, a disanje prekinuto.
<BR>&nbsp;&nbsp;&nbsp;&nbsp;&nbsp;Odnekud je smogao još snage. Naglo je trgnuo i okrenuo protivnika. Uhvatio ga je u čvrste makaze, ispružio ruku i primenio isti onaj zahvat u stilu 'zabranjeni-ali-koga-briga' koji je maločas iskusio na sebi.
<BR>&nbsp;&nbsp;&nbsp;&nbsp;&nbsp;Kost se urezivala u rskavicu. Zemlja pod njima kao da je pulsirala, a nebo se treslo i urlikalo. Tuđinska stopala promicala su na sve strane, a onda se začulo neprekidno kreštanje i žamor na desetak isprepletanih jezika. Ipak, Fiben je slušao samo dah koji nije prolazio kroz neprijateljevo grlo... osećao je jedino otkucaje pulsa koje je očajnički pokušavao da ućutka...
<BR>&nbsp;&nbsp;&nbsp;&nbsp;&nbsp;A onda mu se nešto rasprslo u mozgu.
<BR>
<BR>&nbsp;&nbsp;&nbsp;&nbsp;&nbsp;Kao da se nešto u njemu otvorilo i izlilo nekakvu blistavu svetlost napolje iz sive mase mozga. Ošamućen, isprva je pomislio da ga je neki uslovnjak ili Gubru udario u glavu. No, takva svetlost ne potiče od nesvestice. Bolelo ga je, ali ne na taj način.
<BR>&nbsp;&nbsp;&nbsp;&nbsp;&nbsp;Usredsredio se na najvažnije - da čvrsto drži sve slabijeg neprijatelja. Ipak, nije mogao da ne misli na neobičnu pojavu. Tražio je sa čim da je uporedi, ali nije bilo odgovarajuće metafore. Bezvučni izliv bio je istovremeno tuđinski i jezivo poznat.
<BR>&nbsp;&nbsp;&nbsp;&nbsp;&nbsp;Fiben se odjednom setio plavog svetla koje je veselo poigravalo dok je ispaljivalo strašne zrake na njegova stopala. Setio se 'smrdljive bombe' koja je naterala uobraženog, čupavog, malog diplomatu da pobegne, zaboravljajući dostojanstvo. Setio se priča koje je noćima slušao od generala. Sličnost ga je navela na sumnju...
<BR>&nbsp;&nbsp;&nbsp;&nbsp;&nbsp;Galaktinci na celoj zaravni prekinuli su višejezičnu vrevu i zagledali se naviše. Fiben je morao da još malo podigne glavu kako bi video šta ih je zainteresovalo. Ipak, pre toga se pobrinuo za svog protivnika. Pošto je Gvozden uspeo da uvuče nekoliko kratkih, grčevitih udisaja, Fiben je ponovo pojačao stisak da bi ga držao na granici svesti. Kad je to sredio, podigao je pogled.
<BR>&nbsp;&nbsp;&nbsp;&nbsp;&nbsp;"Utakalting", šapnuo je, shvatajući razlog ove mentalne pometnje.
<BR>&nbsp;&nbsp;&nbsp;&nbsp;&nbsp;Timbrim je stajao na padini malo iznad ostalih. Raširio je ruke, a krajevi zvanične odore lepršali su u divljem vetru koji je divljao oko otvorene hipersvemirske skretnice. Oči su mu bile široko razmaknute.
<BR>&nbsp;&nbsp;&nbsp;&nbsp;&nbsp;Treplje Utakaltingove korone su se razmahale, a nad glavom mu se okretalo nešto.
<BR>&nbsp;&nbsp;&nbsp;&nbsp;&nbsp;Jedna šima zaječala je i pritisnula dlanovima slepoočnice. Čulo se kako nekom Pringu zveckaju zubo-gnječila. Za mnoge prisutne glif je bio jedva primetan. Ipak, Fiben je, prvi put u životu, istinski kenirao. Ono što je kenirao zvalo se tutsunukan.
<BR>&nbsp;&nbsp;&nbsp;&nbsp;&nbsp;Glif je bio čudovišan - div pun dugo sabijane energije. Srž odlagane neodlučnosti vrtela se i poigravala, a onda se, bez upozorenja, razletela. Fiben je osetio strujanje preko i oko sebe - ni manje ni više nego čista, nepatvorena radost.
<BR>&nbsp;&nbsp;&nbsp;&nbsp;&nbsp;Utakalting je zračio emocijama kao da se neka brana u njemu prelomila. "N-ha surustuannu, khammint Ataklena vit-tanna!" uzviknuo je. "Kćeri, da li mi ti ovo šalješ, da li mi time vraćaš ono što sam ti dao? Oh, kako je zanimljivo složeno i umnoženo! Kakva sjajna šala na račun tvog ponosnog roditelja!"
<BR>&nbsp;&nbsp;&nbsp;&nbsp;&nbsp;Žestina njegovih osećanja zahvatila je sve koji su stajali u blizini. Šimpanze su treptale i piljile u njega. Robert Onigl je brisao suze.
<BR>&nbsp;&nbsp;&nbsp;&nbsp;&nbsp;Utakalting se okrenuo i pokazao stazu koja je vodila naviše, ka mestu Izbora. Svi su videli da je tamo, na samom vrhu Svetkovinskog brda, skretnica sada potpuno povezana. Duboko zakopane mašine obavile su svoj posao i sada im je nad glavama zjapio tunel, čije su ivice blistale, ali unutrašnjost je bila obojena tamnije od crnog.
<BR>&nbsp;&nbsp;&nbsp;&nbsp;&nbsp;Izgledalo je da usisava svetlost, pa je bilo teško čak i razabrati da se tu nalazi otvor. Ipak, Fiben je znao da je to veza u stvarnom vremenu - odavde pa do bezbroj drugih svetova gde su se okupili svedoci da posmatraju i pamte večerašnje događaje.
<BR>&nbsp;&nbsp;&nbsp;&nbsp;&nbsp;Nadam se da Pet Galaksija uživaju u predstavi. Pošto je Gvozden pokazivao znake oživljavanja, Fiben ga je mlatnuo po slepoočnici i ponovo podigao pogled.
<BR>&nbsp;&nbsp;&nbsp;&nbsp;&nbsp;Na pola puta do vrha, na uskoj stazi stajale su tri nejednake prilike. Prva je bila mali neo-šimpanza sa nekako predugačkim rukama i izobličenim, kratkim i krivim nogama. Džo-Džo se jednom rukom uhvatio za Kaulta, ogromnog Tenenca, ambasadora. Kaultovu drugu moćnu šapu držala je malecka ljudska devojčica, čija se plava kosa na pojačanom vetru lepršala kao blistava zastava.
<BR>&nbsp;&nbsp;&nbsp;&nbsp;&nbsp;Neverovatna trojka zajedno je posmatrala sam vrh, gde se okupilo neobično društvo.
<BR>&nbsp;&nbsp;&nbsp;&nbsp;&nbsp;Desetak gorila, mužjaka i ženki, stajalo je u krugu tačno pod polunevidljivom rupom u prostoru. Njihali su se napred-nazad, zureći u zjapeću prazninu nad sobom, i mumlali duboku, atonalnu melodiju.
<BR>&nbsp;&nbsp;&nbsp;&nbsp;&nbsp;"Verujem...", rekla je zapanjena Serentinka, Vrhovni Sudija Instituta za Uzdizanje, "... verujem da se ovo događalo ranije... jednom ili dvaput... ali sigurno ne u poslednjih hiljadu eona."
<BR>&nbsp;&nbsp;&nbsp;&nbsp;&nbsp;Začuo se još jedan glas, mrmljao je na grubom angličkom, punom osećanja. "Nije pošteno. Ovo je trebalo da bude naše vreme!" Fiben je video suze kako teku niz lice nekoliko neo-šimpanza. Neki su se zagrlili i jecali.
<BR>&nbsp;&nbsp;&nbsp;&nbsp;&nbsp;I Gejletine oči su se ovlažile, ali Fiben je znao da ona vidi i ono što je ostalima promaklo. Njene suze bile su suze olakšanja i radosti.
<BR>&nbsp;&nbsp;&nbsp;&nbsp;&nbsp;Sa svih strana čuli su se novi i novi izrazi zaprepašćenja.
<BR>&nbsp;&nbsp;&nbsp;&nbsp;&nbsp;"...ali kakva su to stvorenja, bića, jedinke?" pitao je jedan od Gubru Sizerena.
<BR>&nbsp;&nbsp;&nbsp;&nbsp;&nbsp;"...pre-razumni", odgovorio je drugi glas na galaktinskom trećem.
<BR>&nbsp;&nbsp;&nbsp;&nbsp;&nbsp;"...prošli su kroz sve stanice za testiranje, prema tome sigurno su spremni za nekakvu svetkovinu", mumlao je Kordvejner Eplbi. "Ali kako su, pobogu, gor..."
<BR>&nbsp;&nbsp;&nbsp;&nbsp;&nbsp;Robert Onigl je brzo digao ruku da bi prekinuo svog sunarodnika. "Nemojte više koristiti staro ime. Ovo su Gartlinzi, prijatelju."
<BR>&nbsp;&nbsp;&nbsp;&nbsp;&nbsp;Vazduh se jonizovao i ispunio mirisom munje. Utakalting je pevao od zadovoljstva zbog simetrije ovog veličanstvenog iznenađenja, ove sjajne šale, u timbrimskom glasu se čuo bogat, nezemaljski zvuk. Zanesen prizorom, Fiben nije ni primetio kad se uspravio na noge i ustao da bi bolje video.
<BR>&nbsp;&nbsp;&nbsp;&nbsp;&nbsp;Zajedno sa ostalima video je presijavanje nad džinovskim majmunima koji su se njihali i mumlali na vrhu brda. Nad glavama im se uskovitlao mlečnobeli veo i počeo da očvršćava kao da će se uobličiti.
<BR>&nbsp;&nbsp;&nbsp;&nbsp;&nbsp;"Ovako nešto nije se desilo od vremena nastanka svih živih rasa", zadivljeno je kazala Vrhovni Sudija. "Rase štićenika prošle su bezbroj svetkovina Uzdizanja tokom poslednjih milijardu godina. Postepeno su osvajale naredne nivoe i birale savetnike u Uzdizanju da im pomognu. Nekoliko ih je čak iskoristilo priliku da zatraži kraj Uzdizanja... da se vrate u ranije stanje..."
<BR>&nbsp;&nbsp;&nbsp;&nbsp;&nbsp;Izmaglica je zadobila ovalan oblik. U njoj su tamni oblici postajali sve jasniji, kao da se polako pomaljaju iz duboke magle.
<BR>&nbsp;&nbsp;&nbsp;&nbsp;&nbsp;"...ali samo najdrevnija predanja govore o novoj vrsti koja dolazi po svojoj volji, iznenađujući celu galaktinsku zajednicu, i zahteva pravo da izabere sopstvene pokrovitelje."
<BR>&nbsp;&nbsp;&nbsp;&nbsp;&nbsp;Fiben je začuo stenjanje i spustio pogled do Gvozdena koji je počeo da se, drhteći, podiže na laktove. Bio je pokriven prašinom i zgrušanom krvlju od glave do pete.
<BR>&nbsp;&nbsp;&nbsp;&nbsp;&nbsp;To mu se mora priznati. Stvarno je izdržljiv. Doduše, ni Fiben se nije zavaravao da mnogo bolje izgleda.
<BR>&nbsp;&nbsp;&nbsp;&nbsp;&nbsp;Zamahnuo je nogom. Biće sasvim lako... Pogledao je u stranu i video Gejlet kako ga posmatra.
<BR>&nbsp;&nbsp;&nbsp;&nbsp;&nbsp;Gvozden se prevrnuo na leđa. Pogledao je Fibena sa potpunom otupelošću.
<BR>&nbsp;&nbsp;&nbsp;&nbsp;&nbsp;Prokletstvo. Umesto da udari, sagnuo se i pružio ruku ranijem neprijatelju. Ne znam ni zašto smo se borili. Ionako je neko drugi pokupio krem sa kolača.
<BR>&nbsp;&nbsp;&nbsp;&nbsp;&nbsp;Kroz gomilu se proneo žamor iznenađenja. Gubrui su se uvređeno razgalamili. Fiben je uspravio Gvozdena na noge, osovio ga i tek onda podigao pogled da vidi šta su to gorile uradile da izazovu ovoliku preneraženost.
<BR>&nbsp;&nbsp;&nbsp;&nbsp;&nbsp;Video je lice Tenanca. Ogroman i potpuno jasan, lik je lebdeo u žiži hipersvemirske skretnice i neverovatno je ličio na Kaulta.
<BR>&nbsp;&nbsp;&nbsp;&nbsp;&nbsp;Kakav priseban, ozbiljan, prilježan izraz, pomislio je Fiben. Tipično za Tenance.
<BR>&nbsp;&nbsp;&nbsp;&nbsp;&nbsp;Nekoliko okupljenih Galaktinaca iznenađeno je zažamorilo, ali većina je bila potpuno ukočena od iznenađenja. Izuzetak je bio samo Utakalting, čije se oduševljeno divljenje još širilo na sve strane kao vatromet.
<BR>&nbsp;&nbsp;&nbsp;&nbsp;&nbsp;"Zvurtin-statta... radio sam na ovome, a pojma nisam imao!"
<BR>&nbsp;&nbsp;&nbsp;&nbsp;&nbsp;Ogromni lik Tenanca povukao se malo nazad u beličasti oval. Sad su svi videli širok vrat sa prorezima, a zatim moćni trup. No, kad su u vidno polje dospele njegove ruke, postalo je jasno da pored njega stoje još dve prilike i drže ga za ruke.
<BR>&nbsp;&nbsp;&nbsp;&nbsp;&nbsp;"Pravilno", rekla je Vrhovni Sudija svojim pomoćnicima. "Neimenovana vrsta štićenika faze jedan, zasad označena kao Gartlinzi, izabrala je za svoje pokrovitelje Tenance. Za savetnike i zaštitnike odabrali su zajedno neo-šimpanze i ljude sa Zemlje."
<BR>&nbsp;&nbsp;&nbsp;&nbsp;&nbsp;Robert Onigl je podvrisnuo. Kordvejner Eplbi je pao na kolena od iznenađenja. Zvuk obnovljenog kreštanja Gubrua postao je zaglušujući.
<BR>&nbsp;&nbsp;&nbsp;&nbsp;&nbsp;Fiben je osetio nečiju šaku u svojoj. Gejlet je susrela njegov pogled očima u kojima je gorčina sada bila pomešana sa ponosom.
<BR>&nbsp;&nbsp;&nbsp;&nbsp;&nbsp;"No, dobro", uzdahnuo je. "Ionako nam ne bi dali da ih zadržimo. Ovako bar imamo pravo da ih posećujemo. Čuo sam i da Tenanci nisu tako strašni u poređenju sa ostalim Itijima."
<BR>&nbsp;&nbsp;&nbsp;&nbsp;&nbsp;Gejlet je odmahnula glavom. "Ti si znao nešto o tim stvorenjima, a nisi mi rekao?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "Trebalo je da bude tajna. Imala si posla. Nisam hteo da te gnjavim nevažnim sitnicama. Zaboravio sam. Mea culpa. Nemoj me tući, molim te."
<BR>&nbsp;&nbsp;&nbsp;&nbsp;&nbsp;Oči kao da su joj za trenutak blesnule. Onda je i ona uzdahnula i zagledala se ka vrhu brda. "Neće im dugo trebati da shvate kako to nisu Gartlinzi nego bića sa Zemlje."
<BR>&nbsp;&nbsp;&nbsp;&nbsp;&nbsp;"Šta će onda biti?"
<BR>&nbsp;&nbsp;&nbsp;&nbsp;&nbsp;Sad je na Gejlet bio red da slegne ramenima. "Verovatno ništa. Otkuda god da su došli, očito su spremni za Uzdizanje. Ljudi su potpisali ugovor - ma koliko nepravedan - koji zabranjuje klanu Zemlje da ih podiže, pa će verovatno ovo važiti i dalje. Svršen čin. Barem i mi imamo svoju ulogu. Pazićemo da se posao obavlja kako treba."
<BR>&nbsp;&nbsp;&nbsp;&nbsp;&nbsp;Tutnjava pod njihovim nogama već je počela da jenjava. Kakofonija piskavih krikova Gubrua već ih je nadjačavala. No, Vrhovni Sudija nije obraćala pažnju na njih. Već je zaposlila sve svoje pomoćnike, naređujući prikupljanje podataka, izradu podrobnih pregleda testova i diktirajući hitne poruke sedištu Instituta.
<BR>&nbsp;&nbsp;&nbsp;&nbsp;&nbsp;"Osim toga, moramo pomoći Kaultu da obavesti svoj klan", dodala je. "Biće nesumnjivo iznenađeni ovim novostima."
<BR>&nbsp;&nbsp;&nbsp;&nbsp;&nbsp;Fiben je video Sizerena Zraka i Kandže kako se šunja ka obližnjoj letelici Gubrua i odlazi punom brzinom. Vrtlog pomerenog vazduha uskovitlao je perje preostalih ptica.
<BR>&nbsp;&nbsp;&nbsp;&nbsp;&nbsp;Desilo se da je Fiben slučajno sreo pogled Sizerena Doličnosti, koji je zurio naniže sa svoje usamljene sedalice. Tuđinac se sada držao mnogo uspravnije. Nije obraćao pažnju na kvocanje svojih sunarodnika, nego je posmatrao Fibena mirnim, netremičnim, žutim okom.
<BR>&nbsp;&nbsp;&nbsp;&nbsp;&nbsp;Fiben se naklonio. Posle trenutka oklevanja, tuđinac je zauzvrat učtivo klimnuo.
<BR>&nbsp;&nbsp;&nbsp;&nbsp;&nbsp;Nad vrhom brda i raspevanim gorilama - sada zvanično najmlađim građanima civilizacije Pet Galaksija - svetlucavi oval se povukao nazad u suženi tunel. Postepeno je nestajao, ali ne pre nego što je svim prisutnim pokazao još jedan prizor koji nikad ranije niko nije video... i verovatno niko više ni neće.
<BR>&nbsp;&nbsp;&nbsp;&nbsp;&nbsp;Gore na nebu, slike Tenanca, šimpanze i čoveka su se zagledale. Onda je Tenanac zabacio glavu i nasmejao se.
<BR>&nbsp;&nbsp;&nbsp;&nbsp;&nbsp;Bogato, duboko, deleći veselje sa svojim maleckim partnerima, kožasta prilika se smejala. Grmela je od smeha.
<BR>&nbsp;&nbsp;&nbsp;&nbsp;&nbsp;Od svih okupljenih posmatrača, samo su Utakalting i Robert Onigl poželeli da se pridruže nestvarnom biću iznad sebe u onome što Tenanci nikada ne čine. Slika je nastavila da se smeje i dok je bledela, sve dok je konačno nije progutala zatvorena rupa u prostoru i dok je nisu pokrile vraćene zvezde.
</P></TD></TR></TABLE>
<P class="next">
<A HREF=p99.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
