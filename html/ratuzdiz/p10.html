<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. ATAKLENA
<P>&nbsp;&nbsp;&nbsp;&nbsp;&nbsp;Robert je predvodio na nekoliko metara ispred nje, koristeći mačetu da odseče grane koje su ponegde preprečavale usku stazu. Blistava svetlost sunca, Gimelaja, meko je prodirala kroz šumski krov, zagrevajući prolećni vazduh.
<BR>&nbsp;&nbsp;&nbsp;&nbsp;&nbsp;Atakleni je bilo drago što polako napreduju. Pošto joj je težina bila raspoređena drugačije nego što je navikla, i samo hodanje predstavljalo je pustolovinu. Pitala se kako ljudske žene uspevaju da prođu kroz život oslanjajući se na tako široke kukove. Možda je to cena koju treba platiti da bi se dobile bebe sa velikim glavama, umesto da rano rode, a zatim lepo smeste dete u džep da na miru raste dalje.
<BR>&nbsp;&nbsp;&nbsp;&nbsp;&nbsp;Ceo opit - postepeno menjanje tela da bi delovalo što ljudskije - bio je samo jedna od neobičnih strana njene posete koloniji Zemljana. Svakako ne bi mogla da se kreće unaokolo tako neupadljiva da se nalazi među reptiloidnim Soroima ili prstenastim bićima Jofura. A istom prilikom naučila je više o fiziološkoj kontroli nego tokom svih godina školovanja.
<BR>&nbsp;&nbsp;&nbsp;&nbsp;&nbsp;Ipak, neprijatnosti su je često pratile i razmišljala je o prekidanju opita.
<BR>&nbsp;&nbsp;&nbsp;&nbsp;&nbsp;Umesto da uzdahne, na vrhovima treplji zaigrao joj je glif nespokojstva. Možda bi mi za to bilo potrebno više napora nego za dalje hodanje.
<BR>&nbsp;&nbsp;&nbsp;&nbsp;&nbsp;Čak i za vrlo prilagodljivu timbrimsku fiziologiju postojale su granice mogućeg. Suviše velike promene tokom kratkog vremena mogle bi da dovedu do prevelike potrošnje enzima.
<BR>&nbsp;&nbsp;&nbsp;&nbsp;&nbsp;U svakom slučaju, pomalo joj je laskalo da kenira zbunjenost koja je postepeno obuzimala Roberta. Počinjala je da se pita da li ga zaista privlači. Pre godinu dana i sama ta pomisao bi je šokirala. Čak i timbrimski mladići činili su je nervoznom, a Robert je bio tuđinac!
<BR>&nbsp;&nbsp;&nbsp;&nbsp;&nbsp;Sada je, iz istog razloga, osećala pre radoznalost nego gađenje.
<BR>&nbsp;&nbsp;&nbsp;&nbsp;&nbsp;Bilo je nečeg gotovo hipnotičnog u postojanom njihanju ranca na njenim leđima, ritmu mekih čizama na neravnoj stazi i zagrevanju nožnih mišića naviklih na gradske ulice. Ovde, na umerenoj visini, vazduh je bio topao i vlažan. Nosio je hiljade bogatih mirisa - kiseonika, humusa u previranju, ljudskog znoja.
<BR>&nbsp;&nbsp;&nbsp;&nbsp;&nbsp;Dok je Ataklena sa naporom pratila svog vodiča duž strmog grebena, začula se tiha tutnjava negde daleko ispred njih. Zvučalo je kao rad snažnih motora ili neke fabrike. Zvuk se za trenutak utišao, a onda je počeo da raste sa svakim njihovim korakom. Robert je očito spremao neko iznenađenje, pa je Ataklena savladala radoznalost i nije ništa pitala.
<BR>&nbsp;&nbsp;&nbsp;&nbsp;&nbsp;Robert se konačno zaustavio i sačekao je na okuci staze. Zatvorio je oči, usredsređen, i Atakleni se učinilo da vidi, samo za trenutak, svetlucave tragove primitivnog emotivnog glifa. Umesto pravog keniranja, doneo joj je vizuelnu sliku - visoki, razmahani vodoskok u jasnim prelivima zelenog i plavog.
<BR>&nbsp;&nbsp;&nbsp;&nbsp;&nbsp;Postaje sve bolji, pomislila je pre nego što mu se pridružila na krivini i uzviknula od iznenađenja.
<BR>&nbsp;&nbsp;&nbsp;&nbsp;&nbsp;Kapljice, milijarde sićušnih tečnih sočiva, blistale su u trakama svetla koje je prodiralo kroz šumske senke. Duboki tutanj koji ih je celog sata vodio ovamo pretvorio se u gromoglasnu buku koja je tresla granje i odjekivala u stenju i njihovim kostima. Tačno pred njima, niz uglačanu liticu survavao se ogroman vodopad, razbijajući se u maglu i penu u kanjonu koji je dubio tokom nebrojenih godina.
<BR>&nbsp;&nbsp;&nbsp;&nbsp;&nbsp;Reka koja pada bila je ekstravagancija prirode, rasipnija od najbrbljivijih zabavljača među ljudima, ponosnija od svakog razumnog pesnika.
<BR>&nbsp;&nbsp;&nbsp;&nbsp;&nbsp;Ovo je bilo previše da bi se primalo samo očima i ušima. Ataklenine treplje su se ustalasale, tražeći, kenirajući, u jednom od onih trenutaka o kojima su govorili tvorci timbrimskih glifova - kada kao da se čitav svet pridružuje empatskoj mreži koju obično čine samo živa bića. U trenutku koji je izgledao vrlo dug shvatila je da drevni Gart, iako ranjen i obogaljen, i dalje zna da peva.
<BR>&nbsp;&nbsp;&nbsp;&nbsp;&nbsp;Robert se nasmešio. Ataklena je uhvatila njegov pogled i uzvratila mu osmeh. Uhvatili su se za ruke. Dugo su stajali bez reči i posmatrali svetlucave, promenljive duge kako se nadvijaju nad čudom prirode.
<BR>&nbsp;&nbsp;&nbsp;&nbsp;&nbsp;Začudo, lepota je rastužila Ataklenu i naterala je da požali što je uopšte došla na ovu planetu. Nije želela da tu otkrije lepotu. Sada joj se sudbina ovog malog sveta činila još tragičnijom.
<BR>&nbsp;&nbsp;&nbsp;&nbsp;&nbsp;Koliko je puta samo poželela da Utakalting nije prihvatio ovo naimenovanje. No, želje su vrlo retko mogle da menjaju stvari.
<BR>&nbsp;&nbsp;&nbsp;&nbsp;&nbsp;Ma koliko ga je volela, Ataklena je oduvek smatrala svog oca nedokučivim. Često nije mogla da razume njegov način razmišljanja, niti da predvidi njegove postupke. Tako je bilo i sa prihvatanjem ovog položaja, kad je lako mogao dobiti drugi, samo da je zamolio.
<BR>&nbsp;&nbsp;&nbsp;&nbsp;&nbsp;I to što ju je poslao u planine sa Robertom... to nije bilo samo 'radi njene bezbednosti', to joj je bilo jasno. Je li stvarno trebalo da traga za smešnim glasinama o tajanstvenim planinskim bićima? Teško. Verovatno je Utakalting predložio to samo da je malo odvoji od briga.
<BR>&nbsp;&nbsp;&nbsp;&nbsp;&nbsp;A onda je pomislila na još jedan mogući razlog.
<BR>&nbsp;&nbsp;&nbsp;&nbsp;&nbsp;Je li njen otac stvarno zamislio da bi ona mogla stupiti u uzajamnu vezu sa... sa jednim čovekom? Na tu pomisao nozdrve su joj se raširile do gotovo dvostruke veličine. Pažljivo, kontrolišući koronu da bi sakrila osećanja, povukla je ruku iz Robertove i laknulo joj je kad on nije pokušao da je zadrži.
<BR>&nbsp;&nbsp;&nbsp;&nbsp;&nbsp;Prekrstila je ruke i stresla se.
<BR>&nbsp;&nbsp;&nbsp;&nbsp;&nbsp;Kod kuće je imala samo nekoliko površnih veza sa mladićima, i to uglavnom sa kolegama radi učenja. Pre nego što joj je majka umrla, to je izazvalo priličan broj porodičnih svađa. Matikluana je gotovo očajavala što ima tako uzdržanu i usamljenu kćer. No, bar je otac nije nagovarao da čini više nego što je želela.
<BR>&nbsp;&nbsp;&nbsp;&nbsp;&nbsp;Možda se sad predomislio?
<BR>&nbsp;&nbsp;&nbsp;&nbsp;&nbsp;Robert je svakako bio simpatičan i prijatan. Sa visokim jagodicama i lepo razmaknutim očima, bio je lep koliko se to moglo očekivati od jednog ljudskog bića. Pa ipak, Ataklenu je šokirala već sama činjenica što je u stanju da razmišlja o tome.
<BR>&nbsp;&nbsp;&nbsp;&nbsp;&nbsp;Treplje su joj se zgrčile. Odmahnula je glavom i izbrisala nedovršeni glif pre nego što je mogla da utvrdi kakav bi bio. Nije htela da razmišlja o toj temi, naročito ne sad kad su iščekivali početak rata.
<BR>&nbsp;&nbsp;&nbsp;&nbsp;&nbsp;"Vodopad je predivan, Roberte", pažljivo je rekla na angličkom. "Ali ako duže ostanemo ovde, uskoro ćemo biti sasvim mokri."
<BR>&nbsp;&nbsp;&nbsp;&nbsp;&nbsp;On kao da se trgao iz dubokog razmišljanja. "Oh, u pravu si, Klena. Idemo." Osmehnuo joj se i pošao napred, odnoseći sa sobom talase svoje empatije.
<BR>&nbsp;&nbsp;&nbsp;&nbsp;&nbsp;Šuma se postepeno pretvarala u dugačke prste, zavučene između brda, postajući sve vlažnija i kvrgavija kako su se uspinjali kroz nju. Životinjice Garta, tihe i plašljive u dolini, sad su često šuškale u jedrom bilju, ponekad se čak i oglašavajući.
<BR>&nbsp;&nbsp;&nbsp;&nbsp;&nbsp;Uskoro su stigli do grebena u podnožju planine, gde se uzdizao lanac uspravnog kamenja, golog i sivog, nalik na kičmene pršljene nekog drevnog reptila koje joj je Utakalting pokazao u udžbeniku istorije Zemlje. Dok su skidali rance da se odmore, Robert joj je rekao da niko ne može da objasni poreklo ovih formacija, vrlo čestih na brdima ispod planina Mulun.
<BR>&nbsp;&nbsp;&nbsp;&nbsp;&nbsp;"Čak ni ogranak Biblioteke na Zemlji nema reference o ovome", rekao je, gladeći rukom jedan iskrzani monolit. "Prijavili smo istraživanje niskog prioriteta kod ogranka na Tanitu. Možda će za vek ili dva kompjuteri Bibliotečkog instituta iskopati izveštaj neke davno iščezle rase, koja je nekad živela ovde, i onda ćemo znati odgovor."
<BR>&nbsp;&nbsp;&nbsp;&nbsp;&nbsp;"Ali nadaš se da neće naći ništa."
<BR>&nbsp;&nbsp;&nbsp;&nbsp;&nbsp;Robert je slegnuo ramenima. "Recimo da bih više voleo da ovo ostane tajna. Možda ćemo je mi prvi rešiti." Zamišljeno se zagledao u kamenje.
<BR>&nbsp;&nbsp;&nbsp;&nbsp;&nbsp;Mnogi Timbrimi su slično razmišljali: više su voleli dobru zagonetku nego gotovu činjenicu. No, za Ataklenu to nije važilo. Ovakav stav - ovakvo preziranje Velike Biblioteke - smatrala je besmislenim.
<BR>&nbsp;&nbsp;&nbsp;&nbsp;&nbsp;Bez Biblioteke i ostalih galaktinskih Instituta, kiseonička kultura, koja dominira u Pet Galaksija, odavno bi zapala u potpuni haos - i verovatno završila u divljem, sveobuhvatnom ratu.
<BR>&nbsp;&nbsp;&nbsp;&nbsp;&nbsp;Doduše, većina klanova zvezdanih putnika suviše se oslanjala na Biblioteku, a Instituti su jedva ublažavali gloženja između najgrubljih i najmoćnijih klanova. Sadašnja kriza bila je samo poslednja u dugom nizu koji se protezao daleko unazad, u vreme kad nijedna današnja rasa još nije ni postojala.
<BR>&nbsp;&nbsp;&nbsp;&nbsp;&nbsp;Pa ipak, ova planeta bila je primer šta se može desiti kad se prekine stega Tradicije. Ataklena je osluškivala šumske zvuke. Zaklanjajući oči od sunca, posmatrala je čopor malih, čupavih bića kako se prebacuju sa grane na granu, hitajući ka popodnevnom suncu.
<BR>&nbsp;&nbsp;&nbsp;&nbsp;&nbsp;"Spolja gledano, niko ne bi pomislio da je ovo bio istrebljen svet", tiho je rekla.
<BR>&nbsp;&nbsp;&nbsp;&nbsp;&nbsp;Robert je spustio rance u senku jednog od monolita i počeo da seče komade soja-kobasice i hleba za užinu. "Prošlo je pedeset hiljada godina od kada su Bururali unakazili Gart, Ataklena. To je dovoljno dugo da se mnoge preživele životinjske vrste rašire i ispune neke od ispražnjenih niša. Sada bi verovatno samo zoolog mogao primetiti da ponešto nedostaje."
<BR>&nbsp;&nbsp;&nbsp;&nbsp;&nbsp;Ataklenina korona bila je potpuno raširena, kenirajući blede tragove emocija iz okolne šume. "Ja primećujem, Roberte. Osećam to. Ovo mesto je živo, ali je usamljeno. Nema one složenosti života kakva bi morala postojati u divljim šumama. I uopšte nema tragovaa Potencijala."
<BR>&nbsp;&nbsp;&nbsp;&nbsp;&nbsp;Robert je ozbiljno klimnuo glavom, ali ona je osetila da ga to mnogo ne pogađa. Sa tačke gledanja jednog Zemljanina, holokaust Bururalija desio se pre mnogo vremena.
<BR>&nbsp;&nbsp;&nbsp;&nbsp;&nbsp;Bururali su takođe bili novi, u to vreme, tek oslobođeni podređenosti Nahalima, pokroviteljskoj rasi koja ih je uzdigla do razuma. To je bio važan trenutak za Bururale, jer tek kad se ugovorno razdoblje završi štićenička rasa osniva sopstvene kolonije bez nadzora pokrovitelja. Kad je došlo njihovo vreme, Migracioni institut upravo je oglasio da je Gart ponovo spreman za delimično zauzimanje. Kao i uvek, Institut je očekivao da će novi stanari po svaku cenu zaštititi lokalne oblike života - naročito one koji bi jednog dana mogli dostići potencijal za uzdizanje.
<BR>&nbsp;&nbsp;&nbsp;&nbsp;&nbsp;Nahali su se razmetali da su Bururale od kavgadžijskih pre-razumnih mesoždera uzdigli u savršene Galaktince, odgovorne i pouzdane, vredne tolikog poverenja.
<BR>&nbsp;&nbsp;&nbsp;&nbsp;&nbsp;Pokazalo se da su Nahali napravili stravičnu grešku.
<BR>&nbsp;&nbsp;&nbsp;&nbsp;&nbsp;"Pa, šta i možeš očekivati kada čitava rasa potpuno poludi i počne da uništava sve što vidi pred sobom?" upitao je Robert. "Nešto je pošlo naopako, pa su se Bururali pretvorili u divljake i rastrgli svet koji je trebalo da čuvaju. Nikakvo čudo što ne možeš da osetiš Potencijal na Gartu, Klena. Samo male životinje, koje mogu da se dobro sakriju, uspele su da izbegnu ludilo Bururala. Krupnije, inteligentnije životinje postale su lanjski sneg."
<BR>&nbsp;&nbsp;&nbsp;&nbsp;&nbsp;Ataklena je zatreptala. Taman kad je pomislila da je ovladala angličkim, Robert bi je ponovo poklopio korišćenjem čudne ljudske sklonosti - metafore. Umesto da kao u drugim jezicima porede dva pojma, metafore su, mimo svake logike, spajale potpuno različite pojmove kao da su isti! Nijedan galaktinski jezik nije dopuštao takve besmislice.
<BR>&nbsp;&nbsp;&nbsp;&nbsp;&nbsp;Obično je bila u stanju da se snađe sa tim čudnim lingvističkim oblicima, ali ovaj ju je zatekao nespremnu. Iznad njene ustalasane korone brzo se obrazovao mali glif tiv-nus, simbol nesavršenosti komunikacije.
<BR>&nbsp;&nbsp;&nbsp;&nbsp;&nbsp;"O tom razdoblje čitala sam samo kratke izveštaje. Šta se desilo sa Bururalima?"
<BR>&nbsp;&nbsp;&nbsp;&nbsp;&nbsp;Robert je slegnuo ramenima. "Oh, zvaničnici iz Instituta za uzdizanje i Migracionog instituta konačno su navratili, otprilike vek pošto je istrebljenje počelo. Inspektori su bili užasnuti, naravno. Utvrdili su da su se Bururali izopačili gotovo do neprepoznatljivosti. Tumarali su unaokolo i uništavali sve što su mogli da uhvate. Do tada su odbacili svu zastrašujuću tehnologiju sa kojom su počeli pokolj i vratili se gotovo bukvalno na zube i kandže. Pretpostavljam da su zato neke sitne životinje uspele da prežive. Ekološke katastrofe nisu toliko retke kao što bi Instituti voleli da se veruje, ali ovo je bio ogroman skandal. Cela Galaksija se zgražavala. Mnogi veliki klanovi poslali su bojne flote i stavili ih pod zajedničku komandu. Uskoro više nije bilo Bururala."
<BR>&nbsp;&nbsp;&nbsp;&nbsp;&nbsp;Ataklena je klimnula. "Pretpostavljam da su njihovi pokrovitelji, Nahali, takođe bili kažnjeni."
<BR>&nbsp;&nbsp;&nbsp;&nbsp;&nbsp;"Tačno. Izgubili su status i sad su nečiji štićenici. To je cena neodgovornosti. O tome smo učili u školi. Nekoliko puta."
<BR>&nbsp;&nbsp;&nbsp;&nbsp;&nbsp;Kad joj je ponudio još jedno parče kobasice, Ataklena je odmahnula glavom. Izgubila je apetit. "I tako ste vi, ljudi, dobili još jedan svet pod reklamacijom."
<BR>&nbsp;&nbsp;&nbsp;&nbsp;&nbsp;Robert je spakovao ostatke užine. "Jeste. Pošto smo pokrovitelji sa dve rase štićenika, imamo pravo na kolonije, ali Instituti nam uvek daju ostatke tuđih nesreća. Moramo da radimo iz petnih žila da bismo ispravili ekosistem ove planete, ali Gart je, zapravo, ljubak u poređenju sa nekim drugim svetovima. Trebalo bi da vidiš Demi i Horst, tamo u maglini Obećane Zemlje."
<BR>&nbsp;&nbsp;&nbsp;&nbsp;&nbsp;"Čula sam za njih." Ataklena se stresla. "Mislim da ni najmanje ne želim da ih vidim..."
<BR>&nbsp;&nbsp;&nbsp;&nbsp;&nbsp;Zastala je usred rečenice. "Mislim da ni..." Dužice su joj zaigrale kad je počela da se osvrće oko sebe, odjednom zbunjena. "Tu-un dunn!" Korona joj se naglo raširila. Ataklena je ustala i pošla, kao u transu, do mesta gde su se prastare stene uzdizale nad zamagljenim vrhovima drveća.
<BR>&nbsp;&nbsp;&nbsp;&nbsp;&nbsp;Robert je pošao za njom. "Šta je bilo?"
<BR>&nbsp;&nbsp;&nbsp;&nbsp;&nbsp;"Osetila sam nešto", tiho je rekla.
<BR>&nbsp;&nbsp;&nbsp;&nbsp;&nbsp;"Hmmm. To me n malo ne čudi. Em tvoj timbrimski nervni sistem, em sve to menjanje tela da bi mi ugodila. Nikakvo čudo što imaš smetnje na vezama."
<BR>&nbsp;&nbsp;&nbsp;&nbsp;&nbsp;Ataklena je nestrpljivo odmahnula glavom. "Nisam to radila samo da bih tebi ugodila, uobraženi ljudski mužjače! I već sam te molila da budeš pažljiviji sa tim užasnim metaforama. Timbrimska korona nije radio! A sad budi dobar pa zaćuti za trenutak."
<BR>&nbsp;&nbsp;&nbsp;&nbsp;&nbsp;Robert je poslušao. Ataklena se usredsredila, pokušavajući da ponovo kenira...
<BR>&nbsp;&nbsp;&nbsp;&nbsp;&nbsp;Možda korona nije mogla da ima smetnje na vezama kao radio, ali je mogla biti ometena drugim zračenjima. Tragala je za slabim oreolom koji je na trenutak osetila, ali više nije išlo. Robertova trapava, znatiželjna empatija potpuno je zaklonila sve ostalo.
<BR>&nbsp;&nbsp;&nbsp;&nbsp;&nbsp;"Šta je bilo, Klena?" Tiho je upitao.
<BR>&nbsp;&nbsp;&nbsp;&nbsp;&nbsp;"Ne znam. Nešto nedaleko odavde, prema jugoistoku. Ličilo je na ljude... i šimpanze... ali bilo je još nečega."
<BR>&nbsp;&nbsp;&nbsp;&nbsp;&nbsp;Robert se namrštio. "Pa, možda je to neka od ekoloških stanica. A ima i izdvojenih imanja širom ovog područja, uglavnom na većim visinama, tamo gde raste sezin."
<BR>&nbsp;&nbsp;&nbsp;&nbsp;&nbsp;Naglo se okrenula. "Roberte, osetila sam Potencijal! U vrlo kratkom i vrlo jasnom trenutku, dodirnula sam emocije pre-razumnog bića!"
<BR>&nbsp;&nbsp;&nbsp;&nbsp;&nbsp;Robertova osećanja odjednom su postala hladna i nemirna, mada mu se lice nije promenilo. "Kako to misliš?"
<BR>&nbsp;&nbsp;&nbsp;&nbsp;&nbsp;"Otac mi je rekao nešto pre nego što smo se nas dvoje uputili u planine. U tom trenutku nisam ga ozbiljno shvatila. Delovalo je nemoguće, kao one bajke koje vaši ljudski autori prave da bi nama Timbrimima izazivali noćne more."
<BR>&nbsp;&nbsp;&nbsp;&nbsp;&nbsp;"Tvoji ih kupuju na tone", prekinuo ju je Robert. "Romane, stare filnome, tri-vi, pesme..."
<BR>&nbsp;&nbsp;&nbsp;&nbsp;&nbsp;Ataklena kao da ga nije čula. "Utakalting je pomenuo priče o biću sa ove planete, lokalnom obliku života sa visokim Potencijalom... koje je možda zaista preživelo holokaust Bururala." Ataklenina korona obrazovala je glif neobičan za nju, silf-ta, radost rešavanja zagonetke. "Počinjem da se pitam... možda su predanja ipak istinita?"
<BR>&nbsp;&nbsp;&nbsp;&nbsp;&nbsp;Da li je Robertovo raspoloženje odalo tračak olakšanja? Ataklena je osetila da njegova gruba ali delotvorna zaštita emocija počinje da dejstvuje.
<BR>&nbsp;&nbsp;&nbsp;&nbsp;&nbsp;"Hmmm. Pa, predanja postoje", rekao je. "Obične priče kakve pričaju samonikli. Teško da bi zainteresovale prefinjene Galaktince, sve mi se čini."
<BR>&nbsp;&nbsp;&nbsp;&nbsp;&nbsp;Ataklena ga je pažljivo pogledala i pomilovala ga po mišici. "Hoćeš li me naterati da čekam dok ti natenane serviraš priču sa dramatičnim pauzama? Ili ćeš poštedeti sebe modrica i odmah mi reći sve što znaš?"
<BR>&nbsp;&nbsp;&nbsp;&nbsp;&nbsp;Robert se nasmejao. "Pa, kad si već tako ubedljiva... možda si i mogla da osetiš empatiju Gartlinga."
<BR>&nbsp;&nbsp;&nbsp;&nbsp;&nbsp;Ataklena je zatreptala krupnim, zlatastim očima. "To ime je rekao i moj otac!"
<BR>&nbsp;&nbsp;&nbsp;&nbsp;&nbsp;"Aha. Znači, Utakalting je slušao priče starih skupljača sezina... zamisli šta imamo posle samo sto zemaljskih godina na ovoj planeti... Uglavnom, priča se da je jedna krupna životinja uspela da pobegne Bururalima - služeći se lukavstvom, svirepošću i Potencijalom. Ljudi i šimpanze iz planina pričaju o opljačkanim klopkama, rublju ukradenom sa konopca i čudnim oznakama ugrebanim na nepristupačnim stenama. To je verovatno samo luk i voda", nasmešio se. "Ali setio sam se tih predanja kad mi je majka rekla da treba da pođem ovamo. Pomislio sam, možda neću protraćiti vreme ako povedem jednu Timbrimku koja bi mogla da svojom empatskom mrežom upeca nekog Gartlinga."
<BR>&nbsp;&nbsp;&nbsp;&nbsp;&nbsp;Neke metafore Ataklena je brzo shvatala. Nokti su joj pritisli Robertovu ruku. "Je li? Znači, to je jedini razlog što sam dospela u ovu divljinu? Treba da umesto tebe njuškam kroz predanja i maglu?"
<BR>&nbsp;&nbsp;&nbsp;&nbsp;&nbsp;"Naravno", izazivao ju je Robert. "Zašto bih inače bio ovde, potpuno sam u planinama sa bićem iz dalekog svemira?"
<BR>&nbsp;&nbsp;&nbsp;&nbsp;&nbsp;Ataklena je zasiktala kroz zube, ali zapravo je bila zadovoljna. Ova ljudska sarkastičnost nije se mnogo razlikovala od 'obrnutog govora' njenog naroda. Kad se Robert glasno nasmejao, morala je da mu se pridruži. Za trenutak su nestale sve brige zbog rata i opasnosti. Olakšanje je za oboje bilo ogromno.
<BR>&nbsp;&nbsp;&nbsp;&nbsp;&nbsp;"Ako takvo biće postoji, nas dvoje ćemo ga sigurno naći", konačno je rekla.
<BR>&nbsp;&nbsp;&nbsp;&nbsp;&nbsp;"Tako je, Klena. Naći ćemo ga zajedno."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
