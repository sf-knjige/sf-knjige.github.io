<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;"Il je odletela?" upitao sam.
<BR>&nbsp;&nbsp;&nbsp;&nbsp;&nbsp;"Zašto? Doleteo je Tuan i otišli su na spavanje. Ako dođe poziv, otići ćemo ja ili Lakost."
<BR>&nbsp;&nbsp;&nbsp;&nbsp;&nbsp;"A uniforma?"
<BR>&nbsp;&nbsp;&nbsp;&nbsp;&nbsp;"Triko? Dobar bih ja bio u njemu. Snaći ću se već i ovako. Uzgred budi rečeno, Il je rekla da bi trebalo da budeš kod kuće na doručku."
<BR>&nbsp;&nbsp;&nbsp;&nbsp;&nbsp;"Tačno je. A ovde više ništa neću dobiti?"
<BR>&nbsp;&nbsp;&nbsp;&nbsp;&nbsp;"Znaš šta? Hajdemo u kihinju."
<BR>&nbsp;&nbsp;&nbsp;&nbsp;&nbsp;To u stvari nije bila prava kuhinja, već radni kutak, nekakvo predvorje raja. Iz susedne prostorije mirisalo je na svežu kafu i još nešto prženo.
<BR>&nbsp;&nbsp;&nbsp;&nbsp;&nbsp;"Hladno meso, kafu i jagode", doviknuo je Džabža. Tog istog časa metalne ruke pružile su iza vrata sve što je traženo. Džabža je prihvatio tanjire i postavio ih pred mene.
<BR>&nbsp;&nbsp;&nbsp;&nbsp;&nbsp;"A ti?" upitao sam ga.
<BR>&nbsp;&nbsp;&nbsp;&nbsp;&nbsp;"Lakost i ja smo upravo doručkovali. Ne stidi se. U Jegerhauenu nećeš dobiti medveđe meso."
<BR>&nbsp;&nbsp;&nbsp;&nbsp;&nbsp;"A odakle ti ono ovde? Na Veneri, čini mi se, još nisu počeli da gaje medvede."
<BR>&nbsp;&nbsp;&nbsp;&nbsp;&nbsp;"Bili smo u lovu." Džabža se blaženo osmehnuo. "Jer, mi na to imamo pravo, samo oružje ne sme da bude novije od hiljadu devetstote godine. U tome je problem. Kroz mesec dana ćemo krenuti u lov na jelena. Hoćeš li sa nama?"
<BR>&nbsp;&nbsp;&nbsp;&nbsp;&nbsp;"Idete svi, učetvoro?"
<BR>&nbsp;&nbsp;&nbsp;&nbsp;&nbsp;"Ne, Il to ne voli."
<BR>&nbsp;&nbsp;&nbsp;&nbsp;&nbsp;"Čudnovato. Čovek bi mogao da pomisli suprotno. A njen brat?"
<BR>&nbsp;&nbsp;&nbsp;&nbsp;&nbsp;"Kakav brat?"
<BR>&nbsp;&nbsp;&nbsp;&nbsp;&nbsp;"Tuan", rekao sam ne baš mnogo sigurnim glasom.
<BR>&nbsp;&nbsp;&nbsp;&nbsp;&nbsp;"Kakav joj je on do vraga, brat! Jednostavno - žutokljunac. A oni odista i liče. On odlično puca, ima muzejski vinčester. No, jesmo li se dogovorili?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Dopada ti se u Jegerhauenu?"
<BR>&nbsp;&nbsp;&nbsp;&nbsp;&nbsp;"Da", rekao sam čvrstim glasom. "Dopada mi se tamo, Džabža."
<BR>&nbsp;&nbsp;&nbsp;&nbsp;&nbsp;Pogledao me je i više me ništa nije pitao. Bio je to odista momak koji je začudujuće brzo sve shvatao.
<BR>&nbsp;&nbsp;&nbsp;&nbsp;&nbsp;Uzeo sam za peteljku najveću jagodu i počeo da je vrtim pred sopstvenim nosem. Kako je sve jednostavno bilo u toj kolibi. Večere pri svećama, lov, muzejski vinčester... Kao da ih ono, što je potreslo celo čovečanstvo, nije ni dotaklo. A možda oni i ne znaju?
<BR>&nbsp;&nbsp;&nbsp;&nbsp;&nbsp;"Slušaj, Džabža, a da li odista znate ono?"
<BR>&nbsp;&nbsp;&nbsp;&nbsp;&nbsp;"Nego šta", odlično me je shvatio i nije se uopšte začudio.
<BR>&nbsp;&nbsp;&nbsp;&nbsp;&nbsp;"I kome je to samo palo napamet prvome da obnaroduje takve podatke? Samom Erberu?"
<BR>&nbsp;&nbsp;&nbsp;&nbsp;&nbsp;Pogledao me je malo začuđeno.
<BR>&nbsp;&nbsp;&nbsp;&nbsp;&nbsp;"Interesantno, a kako ti zamišljaš to tvoje: 'obnarodovati'? Možda misliš da su u svakoj kući okačili spiskove ili da su uputili pozive: 'Treba da se javite tamo i tamo da bi ste se upoznali sa datumom sopstvene smrti...' Ne, dragi moj. Ono što se tada dešavalo - ne može se opisati. Kongres psihologa, konferencija sociologa, fonoplenumar heopsihologa, kongres neurologa, simpozijum neuropatologa, svezemaljski fonoreferendumi su obavljani jedan za drugim, kao potok meteorita. Sve je kiptelo, vrilo, kao kaša u loncu. I tek kada se apsolutna većina izjasnila protiv konzervacije tih prokletih podataka i za obavljanje eksperimenata na strogo dobrovoljnim principima - tek tada je Komitet 'Overatora' doneo 'Odluku o dostupu podacima...' - postoji takav talmud. Čitali su ga kao fantastični roman - sve sama upozorenja tipa: ako nadesno kreneš - san ćeš izgubiti, ako nalevo kreneš - apetit ćeš izgubiti, a ako pravo kreneš - devojke te neće voleti..."
<BR>&nbsp;&nbsp;&nbsp;&nbsp;&nbsp;"I ipak si krenuo."
<BR>&nbsp;&nbsp;&nbsp;&nbsp;&nbsp;"Pročitao sam i - krenuo."
<BR>&nbsp;&nbsp;&nbsp;&nbsp;&nbsp;"Oh, suviše nekako lako kod tebe to ispada... Ali ima i takvih koji nisu krenuli?"
<BR>&nbsp;&nbsp;&nbsp;&nbsp;&nbsp;"Prirodno."
<BR>&nbsp;&nbsp;&nbsp;&nbsp;&nbsp;"Ima li mnogo takvih?"
<BR>&nbsp;&nbsp;&nbsp;&nbsp;&nbsp;Džabža je slegao ramenima:
<BR>&nbsp;&nbsp;&nbsp;&nbsp;&nbsp;"Pored tebe, u Jegerhauenu još trojica. I svi znaju. Kod nas ih ima četvorica. I takođe svi znaju. Jer, 'Overator' je ipak nosio kolosalno znanje. Trebalo ga je uzeti - da se vidi može li od toga biti nekakve koristi."
<BR>&nbsp;&nbsp;&nbsp;&nbsp;&nbsp;"Eksperiment na čoveku."
<BR>&nbsp;&nbsp;&nbsp;&nbsp;&nbsp;"Ali zato - kakav samo eksperiment! I ti ne bi pristao?"
<BR>&nbsp;&nbsp;&nbsp;&nbsp;&nbsp;"Obavio bih ga sam na sebi. Samo na sebi."
<BR>&nbsp;&nbsp;&nbsp;&nbsp;&nbsp;"Aha! Konačno smo došli do istine - na sebi. U stvari je tako ispalo - svako je odlučio da ga obavi na samome sebi. Čitao si tamo, u toj tvojoj vasionskoj stanici sigurno razne knjige o Poslednjem Svetskom ratu. Sećaš li se: izlazi komandir pred stroj i govori: to je potrebno, ali, to je - sigurna smrt. Ko će? I evo, izlaze: prvi, drugi, treći, a posle toga odmah po trojica, četvorica, sedmorica, i evo, svi ostali iskoračuju napred - i ponovo je pred komesarom jedan jedinstveni stroj. A kod vas se u takvom stroju nalaze - trojica. Kod nas - četvorica. A negde možda nema čak ni nikoga. A negde su u njemu hiljade, milioni."
<BR>&nbsp;&nbsp;&nbsp;&nbsp;&nbsp;"Tada je od svih njih trebalo odabrati samo nekolicinu."
<BR>&nbsp;&nbsp;&nbsp;&nbsp;&nbsp;"Nekolicinu? Interesantno. A koju to - nekolicinu? Ko bi to preuzeo na sebe da izabere Lakosta, a meni da kaže: bratac, ti ne odgovaraš! Ili suprotno. U tome i jeste stvar, što su u tom stroju svi bili jednaki, slabih u njemu nije bilo. U istoriji čovečanstva nastupali su trenuci, kada su ljudi, svi do jednoga, nešto umeli. Svi su oni - apsolutno svi - počeli da se kreću na dve noge. I evo, svi su počeli da govore. Svi su, sa naizmeničnim uspehom, počeli da se uspinju stepeništem civilizacije. A tada je nastupio trenutak kada su svi ljudi na Zemlji postali članovi komunističkog društva. I stvar uopšte nije u društvenoj formaciji, iznutra je čovek postao drugačiji. Kao da su počeli da ga mese od nekog drugog materijala. Tako smo i došli do toga da su za Erberov eksperiment bili pogodni apsolutno svi."
<BR>&nbsp;&nbsp;&nbsp;&nbsp;&nbsp;"Sve su to samo opšta rasuđivanja", prekinuo sam ga. "Ja živim sa ono troje, i mogu to bolje da vidim. A da i ne govorimo o tome, da ni u kom slučaju ne bih dopustio da tim podacima imaju pristupa žene i deca. Ja bih porazmislio i što se tiče Elefantusa i Pateri Pata..."
<BR>&nbsp;&nbsp;&nbsp;&nbsp;&nbsp;"Što se tiče žena i dece, toga se okani. Deci niko ništa ne govori, u Komitet ljudi mogu da se obrate tek kada napune šesnaest godina, a sa šesnaest godina čovek više nije dete. A žene su jače i od tebe i mene. Što se pak tiče doktora Elie i onog tvog Pata, ti ih, bratac moj, iako i živiš sa njim pod istim krovom, posmatraš jednostrano. Tek si nedavno saznao za 'Overatora', a za njih je to - već odavno preživljena stvar. Oni sada imaju, lako je moguće, mnogo ozbiljnije brige. Pogledaj ih malo bolje, porazmisli."
<BR>&nbsp;&nbsp;&nbsp;&nbsp;&nbsp;"Ipak je sve to nehumano, Džabža..."
<BR>&nbsp;&nbsp;&nbsp;&nbsp;&nbsp;"Nehumano...", počeo je da žvaće, "humano ili nehumano? Reč je odista začuđujuće odgovarala za preživljavanje i od višekratnog ponavljanje je fantastičnom brzinom gubila svoj pravi smisao. - No, dobro, izvršimo još jednu ekskurziju u Poslednji Svetski rat. Zamisli da se čovek izvlači iz rova i staje pod mitraljeski rafal. Može li?"
<BR>&nbsp;&nbsp;&nbsp;&nbsp;&nbsp;"Ako je to zahtevano..."
<BR>&nbsp;&nbsp;&nbsp;&nbsp;&nbsp;"Ne vrdaj. U odnosu na njega samoga - da li je to humano?"
<BR>&nbsp;&nbsp;&nbsp;&nbsp;&nbsp;"Ma kakvi!"
<BR>&nbsp;&nbsp;&nbsp;&nbsp;&nbsp;"I ja sam istog mišljenja. A on se i pored svega toga izvlači iz rova i zatvara svojim grudima neprijateljski mitraljez - svojim telom. I daj da završimo jednom za svagda o humanizmu. Sada se čovečanstvo našlo pred teoremom. Dato je - znanje. Potrebno je dokazati da li je to znanje potrebno ljudima? I nema drugog dokaza, do izneti sve na svojim plećima. Preneti do poslednje granice, baciti sve u vražju mater i reći..."
<BR>&nbsp;&nbsp;&nbsp;&nbsp;&nbsp;"Ne treba?" povikao sam.
<BR>&nbsp;&nbsp;&nbsp;&nbsp;&nbsp;"Pazi samo kako si to brzo zaključio! Eksperiment se još obavlja. I nemoguće ga je zaustaviti, sve dok na Zemlji živi i jedan jedini čovek našeg pokoljenja."
<BR>&nbsp;&nbsp;&nbsp;&nbsp;&nbsp;"Pa sam si rekao da se može desiti da ne znaju baš svi. Tako da nije reč baš o celom pokoljenju."
<BR>&nbsp;&nbsp;&nbsp;&nbsp;&nbsp;"Ne, brate, upravo o celom pokoljenju. Sećaš li se pokoljenja prve revolucije, građanskog rata, osvajanja kosmosa. I nije važno koliko se tamo u procentima kretalo pod crvenom zastavom, koliko je nosilo šinjel, koliko je letelo međuplanetarnim brodovima. Važno je da su postojala takva pokoljenja. Jer inače - kako ih razlikovati? Po godinama? Odbrojao si dve decenije i - gotovo je pokoljenje? Nije, bratac. Pokoljenja se, izvini za visokoparne reči, računaju po podvizima. A podvig - jednostavno, ljudski - to je kada se bojiš i kada ti je teško, a ono čega se bojiš ipak radiš. Ne znam kako će nas nazivati u istoriji, ali mi, barem po mome mišljenju, imamo pravo na to da sebe smatramo za pokoljenje."
<BR>&nbsp;&nbsp;&nbsp;&nbsp;&nbsp;Pogledao sam ga - ko zna, možda su tu umeli da se drže, ali nekako nisam mogao da povežem njegovu prostodušnu njušku sa rečju 'podvig'.
<BR>&nbsp;&nbsp;&nbsp;&nbsp;&nbsp;Ustali smo obojica.
<BR>&nbsp;&nbsp;&nbsp;&nbsp;&nbsp;"No, da krenem."
<BR>&nbsp;&nbsp;&nbsp;&nbsp;&nbsp;Izašli smo na parking ispred Kolibe. Dva mobila - jedan težak, pun robota i razne opreme, a drugi žut, jednosed, dežurali su kraj vrata.
<BR>&nbsp;&nbsp;&nbsp;&nbsp;&nbsp;Džabža mi je pružio ručerdu, obraslu riđim čekinjama, izdahnuo jaku struju toplog vazduha i rekao:
<BR>&nbsp;&nbsp;&nbsp;&nbsp;&nbsp;"Znaš šta... Kada tvoje ushićenje Jegerhauenom dostigne kulminaciju, pozovi Kolibu, mobil i dođi ovamo. Salut, Ramone."
<BR>&nbsp;&nbsp;&nbsp;&nbsp;&nbsp;"Salut, Džožua."
<BR>&nbsp;&nbsp;&nbsp;&nbsp;&nbsp;"Džabža", rekao je i rastopio se u širokom osmejku. "Dža-bža."
<BR>&nbsp;&nbsp;&nbsp;&nbsp;&nbsp;Uvukao sam se u mobil. Moje skije bile su na podu. Svet je bio žut i čist, kao da sam sedeo u tegli sa medom i posmatrao iz nje planine koje su se taložile poda mnom. Koliba se više nije videla - sakrili su je oblaci.
<BR>&nbsp;&nbsp;&nbsp;&nbsp;&nbsp;"Nisam zakasnio?" Upitao sam jednostavno zbog toga, što nisam uspeo ništa drugo da smislim dok sam leteo.
<BR>&nbsp;&nbsp;&nbsp;&nbsp;&nbsp;"Nisi", rekla je i krenula prema verandi, na kojoj smo jeli.
<BR>&nbsp;&nbsp;&nbsp;&nbsp;&nbsp;Krenuo sam za njom, smatrajući da dvostruki doručak i nije baš tako surova kazna za glupavo proćerdanih pola dana.
<BR>&nbsp;&nbsp;&nbsp;&nbsp;&nbsp;Trpao sam u sebe sve, što sam po svojoj gluposti poručio pre deset dana.
<BR>&nbsp;&nbsp;&nbsp;&nbsp;&nbsp;Sana me je pažljivo pogledala:
<BR>&nbsp;&nbsp;&nbsp;&nbsp;&nbsp;"Nije ti dobro?"
<BR>&nbsp;&nbsp;&nbsp;&nbsp;&nbsp;"Šta ti je. Jednostavno sam već jeo i tamo."
<BR>&nbsp;&nbsp;&nbsp;&nbsp;&nbsp;"Onda da ne gubimo vreme", rekla je ustajući. "Jer, i ja sam već doručkovala."
<BR>&nbsp;&nbsp;&nbsp;&nbsp;&nbsp;Odlično sam shvatao da je to neistina.
<BR>&nbsp;&nbsp;&nbsp;&nbsp;&nbsp;"A meni se dopada", bio sam uporan i nastavio sam da trpam u sebe nekakvu odvratnu ribu.
<BR>&nbsp;&nbsp;&nbsp;&nbsp;&nbsp;Stajala je, oslonivši se na sto i mirno me posmatrala.
<BR>&nbsp;&nbsp;&nbsp;&nbsp;&nbsp;Veliko Znanje, mislio sam sa gorčinom. Veliko Znanje koje su preuzeli na svoja pleća najjači ovoga sveta. Kada bi Džošua mogao da vidi ovu scenu... A znanje - ono je odista veliko i snažno. Kada bih sada bio slobodan, već bih leteo prema Kipru da bih na sebi iskusio šta ono daje. Nisam čak ni sumnjao u to da ono odista može da da jako mnogo. Pitanje je samo - kome? Možda je Džabža upravo zbog njega i postao onakav, kakav je. I Lakost je upravo zbog toga stvorio svog mitskog 'Leoparda'; Il i Tuana ne treba uzimati u obzir - oni su još prava deca, oni o svemu tome još nisu ni razmišljali. Ali kada počnu da razmišljaju - to će ih učiniti još jačim, celovitijim, osmišljenijim. U to nisam sumnjao.
<BR>&nbsp;&nbsp;&nbsp;&nbsp;&nbsp;Ali šta će to Sani? Da bi imala prava da me muči svojom brižnošću? Da bi mi meko stavljala na znanje da moram da idem da se prošetam i da mi oko vrata vezuje topao šal, a posle da ludi od uznemirenosti i da me dočekuje onako, kako me je danas dočekala, i ponovo da me pušta, i ponovo da me privlači nazad...
<BR>&nbsp;&nbsp;&nbsp;&nbsp;&nbsp;Načinio sam poslednji pokušaj:
<BR>&nbsp;&nbsp;&nbsp;&nbsp;&nbsp;"Sedi i jedi. Kada čoveka posmatraju, on počinje da gubi apetit."
<BR>&nbsp;&nbsp;&nbsp;&nbsp;&nbsp;Nije ni pomislila da sedne. Bacio sam viljušku i ćutke otišao u odaju za kibernetiku. Njena haljina šuštala je za mojim leđima.
<BR>&nbsp;&nbsp;&nbsp;&nbsp;&nbsp;Duž zidova bile su poređane nekakve razvaline upečatljivih razmera.
<BR>&nbsp;&nbsp;&nbsp;&nbsp;&nbsp;"A kakva su sad ovo iznenađenja?"
<BR>&nbsp;&nbsp;&nbsp;&nbsp;&nbsp;"Kiber-dijagnostičari starog tipa, bez imitirajućih shema. Dijagnostičari u pravom smislu te reči - bez metodike lečenja. Konstatovanje same činjenice oboljenja. Mislila sam da bi u prvoj etapi mogli da te navedu na neke ideje."
<BR>&nbsp;&nbsp;&nbsp;&nbsp;&nbsp;Ne bih imao ništa protiv toga da mi na pamet padne bilo kakva ideja. Prišao sam prvom kiberu i počeo da se pravim da mu analiziram shemu. Dobro je što je Sana bila lekar, a ne mehaničar. Odvrtka u rukama mi je bila potpuno dovoljna da izgledam kao da radim. Kada je prošlo petnaestak minuta, pogledao sam Sanu. Nije se uopšte spremala da ode. Uključila se na najveći od tih brontosaurusa i usredsređeno slušala brzo šaputanje koje se čulo iz fonoklipsa. Čini mi se da će moja želja - da radimo zajedno - od ovog jutra početi da se ispunjava.
<BR>&nbsp;&nbsp;&nbsp;&nbsp;&nbsp;Nisam imao gde da se povučem, i počeo sam da se bavim shemom svog starca. Bože moj! To je bio čitav kibernetički grad! Spoj medicinskog fakulteta sa čitavim univerzitetom - nepotrebni programi fizike, matematike, biologije, pa čak i filosofije. Da ljudi nisu umeli da prave smanjene kopije shema - takva mašina bi zauzimala prostor od najmanje jednog kubnog kilometra. Neka je pregleda Pedel i odabere šta mu treba.
<BR>&nbsp;&nbsp;&nbsp;&nbsp;&nbsp;"Sana, a gde je Pedel?"
<BR>&nbsp;&nbsp;&nbsp;&nbsp;&nbsp;"Potreban ti je?"
<BR>&nbsp;&nbsp;&nbsp;&nbsp;&nbsp;"Razume se, bez njega sam kao bez glave."
<BR>&nbsp;&nbsp;&nbsp;&nbsp;&nbsp;"Čini mi se da je ostao tamo."
<BR>&nbsp;&nbsp;&nbsp;&nbsp;&nbsp;"Ne može biti. Naredio sam mu da te prati!"
<BR>&nbsp;&nbsp;&nbsp;&nbsp;&nbsp;"Pateri Pat ga je isključio."
<BR>&nbsp;&nbsp;&nbsp;&nbsp;&nbsp;Nisam počeo da se raspitujem zašto, da ne bih naleteo na nepotrebna pitanja. Sana je izašla da pošalje dežurnog 'gnoma' po Pedela.
<BR>&nbsp;&nbsp;&nbsp;&nbsp;&nbsp;Pedel se pojavio kroz deset minuta. Sane nije bilo. 'Aha - pomislio sam - uloge su se izmenile. Sada će on da me drži na oku'.
<BR>&nbsp;&nbsp;&nbsp;&nbsp;&nbsp;Prišao sam mu i uključio mu na stomaku lampicu bioemitovanja. Ali ona se nije palila. To još nije značilo - mogao je i da pamti.
<BR>&nbsp;&nbsp;&nbsp;&nbsp;&nbsp;"Kako si se proveo?" upitao sam ga.
<BR>&nbsp;&nbsp;&nbsp;&nbsp;&nbsp;"Ne sećam se, bio sam isključen. Uključila me je maločas Sana Loge."
<BR>&nbsp;&nbsp;&nbsp;&nbsp;&nbsp;"Slušaj", odlučio sam da ga isprovociram. "Ako bi nekom čoveku, za normalan rad bile potrebne svakodnevne šetnje, skijanje, na primer, i kada bi to čovek radio - šta misliš, da li bi to radio zbog toga što to mora, što to može ili što hoće?"
<BR>&nbsp;&nbsp;&nbsp;&nbsp;&nbsp;"Što mora", odgovorio je bez razmišljanja. "Čovek mora da održava sposobnosti svakodnevnom aktivnom delatnošću."
<BR>&nbsp;&nbsp;&nbsp;&nbsp;&nbsp;"Hvala ti, smirio si me, sam sebi sam izgledao kao poslednji podlac. Kakav ti je pogram za danas?"
<BR>&nbsp;&nbsp;&nbsp;&nbsp;&nbsp;Program mu je bio preopširan, i naredio sam mu da počne da radi. Jadna riđa stoka. Svojevremeno su me razgovori sa njim zabavljali, iako on za mene nije bio ovaploćenje čoveka, kao što je to bio slučaj sa Sanom. Sa tobom mi je bilo bolje nego sa nekim ljudima. Sada mi jednostavno nisi potreban, ali - doći će, nastupiće dan, i osetiću da si mi - neprijatelj. Ti si sa njima - sa Pateri Patom, Elefantusom i... Sanom. Ti si njihovo čedo. Ne. Ti si njihovo delo. No, radi, radi. Kiberneprijatelju.
<BR>&nbsp;&nbsp;&nbsp;&nbsp;&nbsp;Pedel je poslušno radio nad našom shemom i teško da je mogao da pogodi da mu u sebi izjavljujem da ga mrzim. Jednostavno sam tog dana spavao samo tri sata, i trebalo ga je poslati negde dalje i smestiti se u neki kutak. A ako najednom uđe Sana, onda ću morati da joj objašnjavam šta sam radio cele noći, i moraću da joj prepirčavam naše razgovore, a osećao sam da to jednostavno neću moći da učinim. Smestio sam se u fotelju sa knjigom u ruci i ispružio noge. Razume se, dva mehaničara za jedan nacionalni park - to je kap u moru, čak i sa najsavršenijim pomoćnim robotima. Kakav samo mora da je kod njih sistem signalizacije! Čak je strašno i pomisliti. Samo da Džabža ne pronađe mehaničara, ne sačekavši da mogu slobodno da raspolažem samim sobom. Ne mogu valjda da mu kažem šta me vezuje za Jegerhauen. Iako nisam ni mislio da mogu sa nepoznatim ljudima da govorim o onima, o onoj četvorici, a eto, mogao sam - i kao da sam se izlečio. Džabža... U koledžu smo takve nazivali 'kretenčići'. A eto šta iz njih ispada.
<BR>&nbsp;&nbsp;&nbsp;&nbsp;&nbsp;Ušla je Sana. Jedva sam uspeo da zabodem nos u knjigu. I posle sam se neusiljeno okrenuo prema njoj:
<BR>&nbsp;&nbsp;&nbsp;&nbsp;&nbsp;"Šta, ručak?"
<BR>&nbsp;&nbsp;&nbsp;&nbsp;&nbsp;"Još ne."
<BR>&nbsp;&nbsp;&nbsp;&nbsp;&nbsp;Oh, tako mu četiri stotine đavola i špargli u majonezu, kako su to govorili pirati koji su poštovali sami sebe. Hoće li se već jednom završiti ovaj dan?
<BR>&nbsp;&nbsp;&nbsp;&nbsp;&nbsp;Tupo sam posmatrao Sanu, koja je zadavala Pedelu nekakve proračune. Kroz mesec dana je - lov na jelena. Dogovorili smo se.
<BR>&nbsp;&nbsp;&nbsp;&nbsp;&nbsp;Zasukao sam rukave i prihvatio se ozbiljno posla. Mesec dana je čovek još nekako i mogao da se strpi.
<BR>&nbsp;&nbsp;&nbsp;&nbsp;&nbsp;Za vreme ručka smo ćutali. I nehotice sam se pitao da li znaju sve o mojoj noćašnjoj avanturi? Nisam hteo prvi da govorim o tome, da se ne bih uplatkao; jer ako ne znaju sve, tada bih naleteo na neželjena raspitivanja. Pateri Pat je jeo brže nego obično i nije nijednom bacio pogled prema meni. Sigurno se dosetio mog jučerašnjeg pokušaja da od Pedela načinim Špijuna. Ponekad bi izmenili po koju reč o vremenu; sada sam shvatao da ovde, na teritoriji nacionalnog parka, to nije banalni razgovor, već veoma važna informacija, od koje zavise mnogobrojne grupe ljudi, koje sada lutaju po zasneženim alpskim stazama.
<BR>&nbsp;&nbsp;&nbsp;&nbsp;&nbsp;Začudilo me je samo jedno: zašto te ljude koji su se okupili oko stola za ručavanje, toliko interesuju sudbine nepoznatih alpinista? Jer, na sebi sam iskusio da oni za obično ljudsko saučešće jednostavno nemaju vremena. Tradicionalna tema? Možda.
<BR>&nbsp;&nbsp;&nbsp;&nbsp;&nbsp;Posmatrao sam Elefantusa, koji je teško pokretao ogromnim veđama. Upravo je govorio o lavinama. Lavinama, koje nastaju od jakog zvuka - pucnja na primer. Kako sam to pristao da pođem u lov, a da ne znam čak ni da pucam? Rezervno oružje oni sigurno imaju: naučiću brzo da pucam, posle dva-tri pokušaja. Znači, moram da odem tamo na prvu lekciju.
<BR>&nbsp;&nbsp;&nbsp;&nbsp;&nbsp;Desert sam pojeo sa apetitom koji je očigledno obradovao Sanu. Vratili smo se u svoju kuću, oterao sam Pedela, koji mi se motao pod nogama i počeo da uhodavam shemu za najjednostavnije zadatke. Ma koliko to bilo čudnovato, sve se odvijalo dobro. Uveče se Sana uznemirila.
<BR>&nbsp;&nbsp;&nbsp;&nbsp;&nbsp;"Zar je to moguće tako?" meko me je prekorevala. "Celog jutra si se samo pravio da analiziraš sheme, a zato si celo veče radio sa jutarnjom intenzivnošću. A šetnja?"
<BR>&nbsp;&nbsp;&nbsp;&nbsp;&nbsp;"Na kraju krajeva, mogu valjda sam da odlučujem šta treba, a šta ne treba da radim?"
<BR>&nbsp;&nbsp;&nbsp;&nbsp;&nbsp;"Ne govorim o tome. Iscrpljuješ se..."
<BR>&nbsp;&nbsp;&nbsp;&nbsp;&nbsp;"Jednostavno nemam dovoljno vremena. Svakodnevnih šetnji ću morati da se odreknem; u najboljem slučaju ću moći da se skijam dva puta nedeljno, ali zato po jedno četiri sata."
<BR>&nbsp;&nbsp;&nbsp;&nbsp;&nbsp;"Razume se. Samo, ne zaboravi da poneseš 'mikija'."
<BR>&nbsp;&nbsp;&nbsp;&nbsp;&nbsp;"Razume se, neću zaboraviti. Pa ti barem znaš, da bez dadilje ne mogu da načinim ni jedan jedini korak."
<BR>&nbsp;&nbsp;&nbsp;&nbsp;&nbsp;"Ja ću ti biti loša dadilja, dragi..."
<BR>&nbsp;&nbsp;&nbsp;&nbsp;&nbsp;"Loša. Zla. Neljubazna. Brundalo. Eto ti na."
<BR>&nbsp;&nbsp;&nbsp;&nbsp;&nbsp;"Kako brzo deca prerastaju svoje igračke i svoje dadilje..."
<BR>&nbsp;&nbsp;&nbsp;&nbsp;&nbsp;"Daj da uradimo sve suprotno. Da ja budem tebi dadilja. I, časne mi reči, više te nikada neću pustiti samu. I neću ti dozvoliti da radiš neispavana. I neću ti dozvoliti da legneš a da se nisi prošetala..."
<BR>&nbsp;&nbsp;&nbsp;&nbsp;&nbsp;Najednom je pobledela.
<BR>&nbsp;&nbsp;&nbsp;&nbsp;&nbsp;"Ne, ne, ako možeš - neka sve ostane onako kako i jeste."
<BR>&nbsp;&nbsp;&nbsp;&nbsp;&nbsp;I ponovo nisam mogao da shvatim - da li čitam njene misli ili je to bila moja mašta, ali najednom sam jasno čuo: 'Ako se budeš gnjavio sa mnom, ako me budeš nosio na rukama, ako me budeš negovao - onda ću svakog minuta osećati da umirem'.
<BR>&nbsp;&nbsp;&nbsp;&nbsp;&nbsp;"No, dobro", rekao sam nežno. "Sve će ostati po tvome. A ja hoću da spavam, dadiljo."
<BR>&nbsp;&nbsp;&nbsp;&nbsp;&nbsp;Dugo sam joj gladio zlatastu kosu, milovao sam je čak i onda, kada je zaspala. Posle sam zaspao i ja. Ali, u snu mi se javila crnooka devojčica, i ja sam se obradovao njenom dolasku. Sedela je na leđima ogromnog jelena, grlila ga oko vrata i govorila: "On je dobar", i ja nisam mogao da shvatim kako može tako da govori o jelenu - jer on joj uopšte nije bio brat...
<BR>
<BR>&nbsp;&nbsp;&nbsp;&nbsp;&nbsp;Sutradan su se Elefantus, Sana i Pateri Pat konačno odlučili. To je, istina, bio samo deo onoga što je trebalo da kodiram, nije to bila čak ni polovina - to je bila samo simptomatika, ali svejedno, to je bio već aktivni rad, i slobodno sam odahnuo.
<BR>&nbsp;&nbsp;&nbsp;&nbsp;&nbsp;Za Sanu su nastupili blaženi dani - mogla je da me hrani kašičicom. Bukvalno nisam izlazio iz kibernetičke odaje, gde su stizale i stizale stare i nove mašine. To su uglavnom bili kiberdijagnostičari, ili kidovi kako smo ih mi zvali, za najvažnije vrste zračenja. Ona ih je odlično poznavala, ali gde je to mogla da dođe u dodir sa njima? Jednom nisam mogao da izdržim i upitao sam je. U prvi mah se napravila da me nije čula; a posle je rekla nekako kao usput, da je poslednjih godina bila šef radijacione laboratorije Saharskog kosmodroma.
<BR>&nbsp;&nbsp;&nbsp;&nbsp;&nbsp;Posla je bilo preko glave, i Sana mi je stajala iza leđa upravo sa onom trakom, koja je mogla da mi zatreba u sledećem trenutku, sa sendvičem ili džemperom, i sa tim sam se pomirio.
<BR>&nbsp;&nbsp;&nbsp;&nbsp;&nbsp;I najednom se sve završilo. Učinilo mi se da sam za sve kriv samo ja, a u stvari je ispadalo da sam badava žurio, pošto dalje programa nije bilo čak ni u opštim crtama i trebalo je čekati materijal iz Kolharana i Mombgre.
<BR>&nbsp;&nbsp;&nbsp;&nbsp;&nbsp;Sana mi je predložila da nastavim da se bavim teorijom sa Pedelom. Dosta resko sam joj odgovorio da je on preopterećen proračunom svih jela koja konzumiram. Sana mi je prekorno pogledala i primetila da ne može da radi sve sama, jer ne poseduje dovoljan matematski aparat.
<BR>&nbsp;&nbsp;&nbsp;&nbsp;&nbsp;Uzdahnuo sam sa olakšanjem - konačno se kod Sane probudilo osećanje humora. Nisam morao da se uzdržim i upitao sam je za kim je od njenih saharskih kosmonauta išla sa sendvičima i toplim pregačama. Sana je spustila glavu.
<BR>&nbsp;&nbsp;&nbsp;&nbsp;&nbsp;"Osećala sam da ćeš kad-tad da mi postaviš to pitanje", rekla je tiho. "Svih jedanaest godina sam obavljala svoju dužnost. I samo to. Nikoga nisam volela, osim tebe, Ramone."
<BR>&nbsp;&nbsp;&nbsp;&nbsp;&nbsp;Stegao sam pesnice. No, šta sam mogao da uradim?
<BR>&nbsp;&nbsp;&nbsp;&nbsp;&nbsp;Više nikada nisam imao želju da je podsećam na prošIost.
<BR>
<BR>&nbsp;&nbsp;&nbsp;&nbsp;&nbsp;Krajem ručka trećeg dana mog prinudnog odmora, više nisam mogao da izdržim.
<BR>&nbsp;&nbsp;&nbsp;&nbsp;&nbsp;"Slušaj, Pateri", rekao sam za stolom. "Možda bi ipak mogao da mi daš neke materijale, da ne čekamo one koji treba da stignu sa istoka? Neće biti strašno ako nije sve dorađeno do kraja. Sana će ispraviti sve na licu mesta."
<BR>&nbsp;&nbsp;&nbsp;&nbsp;&nbsp;Pateri Pat je digao glavu. Lice i vrat su mu postali ljubičasti, purpurni i, na kraju, potpuno crveni, kao sveže zaklana govedina.
<BR>&nbsp;&nbsp;&nbsp;&nbsp;&nbsp;"Ako imaš višak slobodnog vremena", procedio je kroz zube, "onda možeš da se prošetaš malo na skijama. To ti sasvim dobro polazi za rukom."
<BR>&nbsp;&nbsp;&nbsp;&nbsp;&nbsp;Mirno sam pojeo svoje trešnje i okrenuo se Sani:
<BR>&nbsp;&nbsp;&nbsp;&nbsp;&nbsp;"Dobre savete treba koristiti. Odmorićemo se malo i - u planine. Samo uzmi u obzir, ovoga puta neću krenuti bez tebe."
<BR>&nbsp;&nbsp;&nbsp;&nbsp;&nbsp;Sana je bespomoćno raširila ruke:
<BR>&nbsp;&nbsp;&nbsp;&nbsp;&nbsp;"Nemam opremu."
<BR>&nbsp;&nbsp;&nbsp;&nbsp;&nbsp;"Kakva šteta!" potrudio sam se da licu dam izraz saučešća. "No, idemo, moraću onda da ti dam jednu svoju skiju."
<BR>&nbsp;&nbsp;&nbsp;&nbsp;&nbsp;Uznemireno me je pogledala. Oprostila se od Elefantusa. Ćutala je sve vreme puta.
<BR>&nbsp;&nbsp;&nbsp;&nbsp;&nbsp;Kod kuće sam je propustio ispred sebe, a sam sam se zadržao u holu. Pedel, koji nas je stalno i svuda pratio, ušao je u kuću i krenuo u radnu polovinu, ali sam ga zaustavio:
<BR>&nbsp;&nbsp;&nbsp;&nbsp;&nbsp;"Pedel", rekao sam tiho, "moje skije štapove i pancerice, i još jedne skije, štapove i pancerice, one manje, u istom magacinu."
<BR>&nbsp;&nbsp;&nbsp;&nbsp;&nbsp;Stajao je preda mnom u stavu mirno.
<BR>&nbsp;&nbsp;&nbsp;&nbsp;&nbsp;"U magacinu Jegerhauen-jug-dva nalazi samo jedan par skija, štapova i pancerica."
<BR>&nbsp;&nbsp;&nbsp;&nbsp;&nbsp;"Zašto lažeš, dragi moj?" začudio sam se. "One su tamo jedne kraj drugih, lično sam video... Jednostavno si zaboravio."
<BR>&nbsp;&nbsp;&nbsp;&nbsp;&nbsp;"Tačno. Zaboravio sam."
<BR>&nbsp;&nbsp;&nbsp;&nbsp;&nbsp;"Donesi onda oba para."
<BR>&nbsp;&nbsp;&nbsp;&nbsp;&nbsp;"Ne mogu. Sećam se samo jednog. Drugi par u magacinu Jegerhauena-jug-dva ne postoji."
<BR>&nbsp;&nbsp;&nbsp;&nbsp;&nbsp;Nisam želeo da se sam mučim. Uz to sam hteo da nadigram onoga, koji je hteo da me prevari.
<BR>&nbsp;&nbsp;&nbsp;&nbsp;&nbsp;"Potpuno tačno", rekao sam. "Ti ne možeš da se sećaš drugog para. Njega tamo nije ni bilo do sada. Jutros sam ga tamo stavio. Jesi li me shvatio? Stavio sam ga tamo, moj je. Ugledaćeš ga, zapamti da su oba para moja. No eto, donesi mi ih."
<BR>&nbsp;&nbsp;&nbsp;&nbsp;&nbsp;Kroz jedan minut je Pedel dovukao ono što mi je bilo potrebno.
<BR>&nbsp;&nbsp;&nbsp;&nbsp;&nbsp;"A sada pozovi ovamo Sanu Loge."
<BR>&nbsp;&nbsp;&nbsp;&nbsp;&nbsp;Kada je ušla, okrenuo sam se prema njoj sa najnevinijim izrazom lica:
<BR>&nbsp;&nbsp;&nbsp;&nbsp;&nbsp;"Pogledaj samo šta je našao Pedel! Junačina je, odista! Uveren sam da će ti biti kao po meri."
<BR>&nbsp;&nbsp;&nbsp;&nbsp;&nbsp;Sana se veličanstveno okrenula prema robotu:
<BR>&nbsp;&nbsp;&nbsp;&nbsp;&nbsp;"Idite, Pedel, nastavite sa radom."
<BR>&nbsp;&nbsp;&nbsp;&nbsp;&nbsp;Umalo nisam zafrktao. Mislio sam da će se začuditi - ko je drugi, ako ne ona, mogao da naredi Pedelu da zaboravi? A ona ga je oterala sa izrazom lica vojvotkinje, koja izbacuje napolje slugu, da bi priredila scenu svom najdražem suprugu po svim pravilima bontona - u četiri oka.
<BR>&nbsp;&nbsp;&nbsp;&nbsp;&nbsp;Ali, ona se spustila u fotelju i ćutala je, posmatrajući me mirnim i jezivim pogledom. Umela je da gleda tako, da je pod ispod njenih nogu počeo da se njiše.
<BR>&nbsp;&nbsp;&nbsp;&nbsp;&nbsp;"Ramone", rekla je konačno. "U ime one ljubavi, koja je postojala među nama pre deset godina, i koja nije umela da nadživi to vreme, molim te: dozvoli mi da preživim ovu godinu samo ovde i samo sa tobom."
<BR>&nbsp;&nbsp;&nbsp;&nbsp;&nbsp;Uhvatio sam se za glavu. Gurnuo sam kamen, i počela je da pada lavina. Mogao sam da podnesem jedanaest godina zatočeništva, ali ta patetika na smučarske teme...
<BR>&nbsp;&nbsp;&nbsp;&nbsp;&nbsp;"Ti hoćeš da me odvedeš nazad u svet, iz koga sam otišla kod tebe. Jer, ja sam te toliko godina, Ramone, čekala, da nisam mogla da delim svoje poslednje dane između sebe i nekog drugog. Želim da budem samo kraj tebe i potreban si mi jak, pun života. Ti imaš sve - rad koji voliš, komfornu kuću, brižne ruke i snegom prekrivene planine. Živi, dragi moj. Radi, zaboravljajući na mene - tada ću moći da ti pomognem. Vladaj ovim domom - ja ću ga ukrašavati i sređivati. Odlazi u planine - čekaću te, jer je onaj koji odlazi i vraća se, sto puta draži od onoga koji stalno živi kraj tebe. Ali, ne zovi me da pođem sa tobom."
<BR>&nbsp;&nbsp;&nbsp;&nbsp;&nbsp;Znao sam da moram da joj priđem, da teatralno padnem pred nju na kolena i, sakrivši lice u nabore haljine, da joj se kunem da je neću napustiti do njenog poslednjeg časa...
<BR>&nbsp;&nbsp;&nbsp;&nbsp;&nbsp;Smakao sam sa zida 'mikija' i kao ošuren izleteo iž kuće. Kada sam prešao jedno pedesetak koračaji osvestio sam se i seo na kamen. Fonom sam pozvao Pedela da donese opremu i džempere i čekajući ga da dođe, skupio se pod prodornim udarcima proletnjeg vetra. Đavo ga odneo kako su ljudi uvek umeli da kvare sve oko sebe! Ko bi mogao da mi poveruje da sam posle svega toga nastavio da je volim? Ne bih poverovao ni sam sebi. Znao sam da je potpuno beskorisno govoriti joj o tome, jer će to ona prihvatiti samo kao utehu, a da izmišljam bilo šta - sada jednostavno nisam mogao. Za tako nešto nisam imao snage. Jer sam je voleo.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
