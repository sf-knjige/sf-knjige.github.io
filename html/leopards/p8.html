<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Sana je svakog dana postajala sve rasejanija. Zaboravljala je šta je htela da radi; ponekad je najednom zamirala kraj vrata i kretala nazad - verovatno nije mogla da se seti gde je i po šta htela da ode. Pokreti su joj postali mnogo sporiji nego zimi. Čini se da je počela da shvata koliko je staje mehanička brzina. Ali, brzinu akcija smenila je brzina osećanja - kao da je za tih nekoliko meseci koliko nam je preostalo htela da mi preda celokupnu svoju nežnost, ljubav i još nešto, gorko i uzbudljivo, što nema imena na ljudskom jeziku. Kod trave koja vene to je - miris. Kod čoveka - odista ne znam. Najverovatnije je to - bol. I sve je to bilo tako vrelo i nepodnošljivo, da mi je ponekad padalo napamet: a da li je u meni prema njoj ostalo nešto drugo osim bezgraničnog i nemoćnog sažaljenja?
<BR>&nbsp;&nbsp;&nbsp;&nbsp;&nbsp;Ali, čvrsto sam znao da čovek može prestati da voli samo onda kada jedno osećanje zameni drugo. Sada o nekom drugom osećanju nije moglo biti ni govora. Postojala je istina Koliba, ali sam bio više nego siguran da tamo nikada ne bih otišao, kada bi me privlačila neka žena, a ne predivna četvorka divnih momaka.
<BR>&nbsp;&nbsp;&nbsp;&nbsp;&nbsp;A pošto bih položio sebi račun o tome, mirne savesti sam odlazio u Kolibu.
<BR>&nbsp;&nbsp;&nbsp;&nbsp;&nbsp;Ovoga puta sam tamo zatekao samo Džabžu i Lakosta. Poslednji je bio ponovo u uniformi i nešto je crtao na omanjoj tamnoj dasci. Džabža je sedeo kao Turčin, na kolenima mu je ležala debela 'Metodika proteziranja stomačnog trakta'. Tu knjigu sam jedared video kod Pedela i zapamtio sam je po beskonačnim crtežima ružičastih unutrašnjih organa. Uvek sam imao veoma visoko mišljenje o sopstvenim živcima, ali posle trideset minuta razgledanja svih tih girlandi, počeo sam loše da se osećam. Sklonio sam knjigu negde dalje, da ne dospe slučajno u reke Sani - čudnovato, ponekad sam u potpunosti zaboravljao da je ona lekar.
<BR>&nbsp;&nbsp;&nbsp;&nbsp;&nbsp;A sada sam posmatrao blaženu fizionomiju Džabže i razmišljao: evo, zbog navike i profesionalnog interesovanja, činjenica da smo ispunjeni nekakvim odvratnim crevima od prirodne plastike njega ne samo da ne muči, već ga, sudeći po izrazu lica, dovodi u stanje tihog oduševljenja. Pa onda se čovek može navići i na ono, što je doneo 'Overator'. Filosofski razmotriti stvari sa svih strana, otkriti pozitivne faktore te pojave, i sve će se naći na svom mestu, pojaviće se čak i interes... A možda će čovek jednostavno otupeti?
<BR>&nbsp;&nbsp;&nbsp;&nbsp;&nbsp;U međuvremenu sam konačno bio zapažen.
<BR>&nbsp;&nbsp;&nbsp;&nbsp;&nbsp;"No, šta je?" upitao je Džabža umesto pozdrava.
<BR>&nbsp;&nbsp;&nbsp;&nbsp;&nbsp;"Ovoga puta bez ikakvog razloga", smelo sam izjavio.
<BR>&nbsp;&nbsp;&nbsp;&nbsp;&nbsp;"Divno."
<BR>&nbsp;&nbsp;&nbsp;&nbsp;&nbsp;"Naša Koliba počinje da stiče slavu visokoplaninskog banjskog mesta", primetio je Lakost, ne dižući glavu sa svog crteža.
<BR>&nbsp;&nbsp;&nbsp;&nbsp;&nbsp;Znači, nisam jedini koji im dosađuje. Čudnovato je samo što do sada još nikoga nisam susreo.
<BR>&nbsp;&nbsp;&nbsp;&nbsp;&nbsp;"A vi možete da se uobrazite, Ramone", rekao je Džabža, kao da je pogađao moje misli. "Mi ne puštamo ovamo baš svakoga, a uz to još i bez razloga."
<BR>&nbsp;&nbsp;&nbsp;&nbsp;&nbsp;"Od mene se očekuje reverans?"
<BR>&nbsp;&nbsp;&nbsp;&nbsp;&nbsp;"Ma ne, ostavi to Il. Njoj to mnogo gracioznije polazi za rukom, iako i u tvojim pokretima ima nečeg", sa tim rečima mi je Lakost pružio svoj crtež.
<BR>&nbsp;&nbsp;&nbsp;&nbsp;&nbsp;To je bio nacrt za čašu ili pepeljaru, ili neku drugu posudu potpuno antičkog oblika. Na ivici čaše, opustivši jednu nogu, sedeo je goli satir. Sa njegove desne strane, takođe na samoj ivici, ležao je, ispruživši se, gušter, i satir ga je iz poluokreta posmatrao.
<BR>&nbsp;&nbsp;&nbsp;&nbsp;&nbsp;"I pored svojih rogova i kopita, on je nekako suviše lepo građen za satira", rekao sam. "Pa i kompozicija liči na sliku iz svakodnevnog života. Sve u svemu, nije strogo."
<BR>&nbsp;&nbsp;&nbsp;&nbsp;&nbsp;"Vidi, vidi", rekao je Džabža. "Razume se u to."
<BR>&nbsp;&nbsp;&nbsp;&nbsp;&nbsp;Pružio je ruku i uzeo mi crtež; posle se nasmejao, sigurno mu ga Lakost nije do tada pokazao. Posle mi je vratio dasku.
<BR>&nbsp;&nbsp;&nbsp;&nbsp;&nbsp;Pogledao sam i shvatio da sam satir - ja.
<BR>&nbsp;&nbsp;&nbsp;&nbsp;&nbsp;Čudesa prava! Moglo bi da se pomisli da me je neko video kako sam tada, letos, razgovarao sa gušterom na obali. Ali na obali kao da nije bilo nikoga. Uz sve to je bilo potrebno odista fenomenalno pamćenje, da bi se zapamtio lik slučajnog prolaznika, pa još se izveštiti i skinuti ga golog... Pa još i ovi rogovi i kopita...
<BR>&nbsp;&nbsp;&nbsp;&nbsp;&nbsp;"Odakle sada ovo?" dozvolio sam sebi da se začudim.
<BR>&nbsp;&nbsp;&nbsp;&nbsp;&nbsp;"Tako. Jednostavno sam našao odgovarajući komad sivog porfirita, sa ljubičasto-mrkom žicom. Daću da ga grubo obrade po crtežu, a ostalo ću završiti već sam."
<BR>&nbsp;&nbsp;&nbsp;&nbsp;&nbsp;"A zašto?"
<BR>&nbsp;&nbsp;&nbsp;&nbsp;&nbsp;"Il, za pribadače. Devojka pati od snobizma - svaki češalj mora da bude ručni rad."
<BR>&nbsp;&nbsp;&nbsp;&nbsp;&nbsp;"Razmazili ste dete."
<BR>&nbsp;&nbsp;&nbsp;&nbsp;&nbsp;"On je taj koji stalno popušta", Lakost je klimnuo glavom prema Džabži. Ovaj se samo osmehnuo.
<BR>&nbsp;&nbsp;&nbsp;&nbsp;&nbsp;"Uzgred budi rečeno, gde je ona?"
<BR>&nbsp;&nbsp;&nbsp;&nbsp;&nbsp;"Otišla je na poziv. Sitnica, mogao bi sve da obavi i robot, ali su se ljudi preplašili, po prvi put im se tako nešto desilo - čovek im je potreban."
<BR>&nbsp;&nbsp;&nbsp;&nbsp;&nbsp;Setio sam se samoga sebe, kako sam se batrgao na dnu ledenog jarka i shvatio sam da u mom slučaju tim pre nije bio potreban čovek - komotno je mogao da se pošalje robot.
<BR>&nbsp;&nbsp;&nbsp;&nbsp;&nbsp;"Sami su tražili pomoć?"
<BR>&nbsp;&nbsp;&nbsp;&nbsp;&nbsp;"Ma ne, jednostavno smo znali da će se staza uskoro prekinuti, a iza njih je već bila zasuta. A na stazi su petorica, sve dečaci. Il je otišla da im obriše noseve."
<BR>&nbsp;&nbsp;&nbsp;&nbsp;&nbsp;"Znači, vi stalno držite pod prismotrom svaki kilometar nacionalnog parka?"
<BR>&nbsp;&nbsp;&nbsp;&nbsp;&nbsp;"Kao prvo - ne mi, već signalni uređaji. Čim signalni uređaj oseti da nešto nije u redu - diže uzbunu. Tako je bilo i prošloga puta kada si bio ovde, sa urvinom."
<BR>&nbsp;&nbsp;&nbsp;&nbsp;&nbsp;"A oni ne kasne?"
<BR>&nbsp;&nbsp;&nbsp;&nbsp;&nbsp;"Sve što si onda čuo, bilo je emitovano pre nego što se urvina sručila na ljude. Ona se tek pokretala, a mi smo već krenuli. Zato i precizne koordinate, i debljinu snežne mase saznajemo tek u mobilu. Kao drugo, svaki kilometar drže pod prismotrom osmatrači; oni uzimaju u obzir stanje puteva, glečera, snežne mase i ostale statističke podatke. Signalni uređaji se nalaze na ljudima - čim čovek pređe granicu nacionalnog parka, dobija signalni uređaj. To je njegov - anđeo-čuvar."
<BR>&nbsp;&nbsp;&nbsp;&nbsp;&nbsp;"Kada bih mogao da ga pogledam..."
<BR>&nbsp;&nbsp;&nbsp;&nbsp;&nbsp;"Zašto da ne. Roba je tu."
<BR>&nbsp;&nbsp;&nbsp;&nbsp;&nbsp;Ostavili smo Lakosta da nastavi rad na svojim pseudoantičkim nacrtima i popeli smo se u salu za osmatranje.
<BR>&nbsp;&nbsp;&nbsp;&nbsp;&nbsp;Ona se nalazila na poslednjem spratu i zauzimala je ceo vrh planine, tako da se tavanica kao konus dizala uvis. Zidovi sale predstavljali su ogroman ekran, koji se čas raspadao na odvojene delove, čas opet slivao u jedinstvenu panoramu. Nekakve kutije su se kretale duž zidova, čas su se dizale na tankim metalnim šapicama, čas su opet ostajale da vise u vazduhu, preskačući jedna drugu i upirući se u sam ekran. To su, prema svemu, i bili uređaji za signalizaciju.
<BR>&nbsp;&nbsp;&nbsp;&nbsp;&nbsp;"A ovo je Il", rekao je Džabža, privodeći me mutnoplavičastom ekranu. Šest tamnih figura kretalo se po potpuno glatkom zidu.
<BR>&nbsp;&nbsp;&nbsp;&nbsp;&nbsp;"Ona je prva?"
<BR>&nbsp;&nbsp;&nbsp;&nbsp;&nbsp;"Ne, zadnja. Loše se vidi - to je granica kvadrata."
<BR>&nbsp;&nbsp;&nbsp;&nbsp;&nbsp;"A da li je to daleko odavde?"
<BR>&nbsp;&nbsp;&nbsp;&nbsp;&nbsp;Džabža je uradio nešto sa sandukom, koji je visio pred ekranom.
<BR>&nbsp;&nbsp;&nbsp;&nbsp;&nbsp;"Dve stotine četrdeset i četiri kilometra", glas koji je dizao uzbunu, začuo se odnekud odozodo. Podsećao je na lepi Džabžin bariton. No, odista, svaki signalni uređaj ne može da ima sopstveni diktouređaj, bilo bi to suviše komplikovano.
<BR>&nbsp;&nbsp;&nbsp;&nbsp;&nbsp;"Centar mora da ima veliki broj paralelnih kanala", konstatovao sam upitno.
<BR>&nbsp;&nbsp;&nbsp;&nbsp;&nbsp;"Kako da ne! Nedavno su ga nanovo opremili - stanica je stvorena pre tri stotine godine, mnoge stvari nisu više ni za šta, a uz sve to je još i tesno."
<BR>&nbsp;&nbsp;&nbsp;&nbsp;&nbsp;"Mi smo se u detinjstvu spremali da odemo na Himalaje, ali sam tada počeo da se spremam za letove", primetio sam kao uzgred.
<BR>&nbsp;&nbsp;&nbsp;&nbsp;&nbsp;Džabža je odmahnuo rukom.
<BR>&nbsp;&nbsp;&nbsp;&nbsp;&nbsp;"I to su mi neke planine! Kažu da je do Everesta, od samog podnožja do vrha, izgrađeno stepenište sa gelenderom. Tamo ovakvih stanica, kao što je ova naša, ima jedno dvadeset. Sanatorijumi i domovi odmora na svakom su koraku. Visokoplaninska pozorišta i cirkusi. To nije nacionalni park, već pravo vašarište. On je prvi osnovan, kada su ljudi iz Evrope i Severne Amerike krenuli da osvajaju još neosvojene pašnjake. Puna tri stoleća, dok je osvajan Mars, a Evropa čišćena od aktivnih taloga, i dok je obavljana demontaža raznih industrijskih postrojenja, dok su gradovi oslobađani od zagađenosti i saobraćaja, dok su fanatici drevnog doba, kao što je Lakost, pokušavali da izvrše rekonstrukciju svakog grada u njegovom sopstvenom arhitektonskom stilu - Švajcarski nacionalni park je bio prava pravcata pustinja. Dobro je još što se neka tamo dobra duša prisetila da pusti ovamo razne životinje, po par od čistih i nečistih. Priča se da su se ovde pojavili čak i sabljasti tigrovi. Ja ih, istina, nisam susretao, ali gotovo da verujem u to. A kada je Evropa nanovo 'otkrivena', ovde je morala da bude stvorena stanica po uzoru na Himalaje, Kilimandžaro, južnoamerički 'Plato' i antarktički 'Mirnij'. Ali zato ovde nema nikakvih suvišnih stvari - razne raskoši ili letnjikovaca. Postoje samo kolibe sa komforom dostojnim kamenog doba. Ako si tatin sinčić - gubi se i idi u Himalaje. Tamo su samo viseći putevi dugački koliko razdaljina od Zemlje do Meseca."
<BR>&nbsp;&nbsp;&nbsp;&nbsp;&nbsp;Govorio je, a ja sam sve vreme posmatrao šest tamnih silueta koje su se kretale duž svetlo-sivog zida. Kako je Džabža prepoznao koja je od njih Il? Buljio sam i zurio i nikako nisam mogao da pogodim. Za mene su svi oni bili apsolutno jednaki.
<BR>&nbsp;&nbsp;&nbsp;&nbsp;&nbsp;"No, idemo dole", rekao je Džabža, i našli smo se u okruglom hodniku.
<BR>&nbsp;&nbsp;&nbsp;&nbsp;&nbsp;"Naša kuhinja; uzgred budi rečeno, ti si ovde već bio. Najveća svetinja. Moj šef-kuhinje je odista fantastično prefinjeni tip. Tri godine sam ga trenirao iako je već bio programiran. I Lakost i Tuan su se sa njim dosta namučili."
<BR>&nbsp;&nbsp;&nbsp;&nbsp;&nbsp;"Jasno", rekao sam. "Ja sam takođe prošao kroz sve to. Verovatno su najprefinjeniji gurmani bili manastirski igumani."
<BR>&nbsp;&nbsp;&nbsp;&nbsp;&nbsp;"Budale su ako to nisu bili."
<BR>&nbsp;&nbsp;&nbsp;&nbsp;&nbsp;"Bili su, jer inače ne bi imali šta drugo da rade."
<BR>&nbsp;&nbsp;&nbsp;&nbsp;&nbsp;"Jesi li imao dobrog kuvara tamo, na vasionskoj stanici?"
<BR>&nbsp;&nbsp;&nbsp;&nbsp;&nbsp;"Nisam ga uopšte imao. To mi ni na pamet nije padalo. Konzerve su sve bile sveže - sami smo ih doneli."
<BR>&nbsp;&nbsp;&nbsp;&nbsp;&nbsp;"Konzerve! Zbog toga bih odista morao da se obesim. Idemo dalje. Naš salon - potpuno savremena prostorija. Ništa interesantno."
<BR>&nbsp;&nbsp;&nbsp;&nbsp;&nbsp;Odista, tu nije bilo ničeg interesantnog. I izgledao je nekako ledeno, ličio je na salu za konferencije ili za zvanične prijeme. Sledeća vrata nismo otvarali.
<BR>&nbsp;&nbsp;&nbsp;&nbsp;&nbsp;"Ovde je moje carstvo - ne moraš da kvariš sebi raspoloženje. Jer, ne možeš uvek da prebaciš nastradalog u Ženevu - a tamo je najbliža bolnica. Odlična, razume se ali do nje ima pola sata. Nisi u stanju uvek brzo da manevrišeš. Međutim, na svoju opremu se odista ne mogu požaliti. Imam sve što mi je potrebno. A sada - pazi. Samo, ne pričaj: švercujem te."
<BR>&nbsp;&nbsp;&nbsp;&nbsp;&nbsp;To je bio vajarski atelje. Nije trebalo da mi se objašnjava da je ovde sve pripadalo Lakostu.
<BR>&nbsp;&nbsp;&nbsp;&nbsp;&nbsp;"Gledaj", rekao je Džabža skoro sa poštovanjem, "to ti je Leopard."
<BR>&nbsp;&nbsp;&nbsp;&nbsp;&nbsp;Uz strmu padinu verao se crni leopard. Bio je već mrtav, smrzavao se, ali se ipak uspinjao. Znao je da će ako se uzvere do vrha, nanovo dobiti život. I on je puzao da bi živeo, a ne da bi umro. Toliko je volje, želje i napetosti poslednjih snaga bilo u tom jakom, čvrstom telu, da je bilo odista nemoguće pomisliti da je želeo da umre. Posmatrajući ga, shvatio sam o čemu je govorila Il.
<BR>&nbsp;&nbsp;&nbsp;&nbsp;&nbsp;"Kamen za njega smo vukli još malo pa sa Aldebarana. Čudovišan komad - ovo tu je samo njegova smanjena kopija."
<BR>&nbsp;&nbsp;&nbsp;&nbsp;&nbsp;"A gde je original?" setio sam se da upitam.
<BR>&nbsp;&nbsp;&nbsp;&nbsp;&nbsp;"Na vrhu", rekao je Džabža. "Na vrhu Kilimandžara. Video sam ga tamo. Uzgred budi rečeno, tamo sam se i upoznao sa Lakostom i odatle sam ga i dovukao ovamo. Idemo, jer bi domaćin mogao da stigne."
<BR>&nbsp;&nbsp;&nbsp;&nbsp;&nbsp;Dalje su sobe sledile jedna za drugom, stvarajući izvijenu anfiladu - verovatno su se pružale pored spoljnih zidova kolibe.
<BR>&nbsp;&nbsp;&nbsp;&nbsp;&nbsp;Ogromne mašine. U centru svake nalazila se ženska figura, načinjena od nekakve prozračne plastike. Laki pipci obavijali su figuru kao da su je mazili.
<BR>&nbsp;&nbsp;&nbsp;&nbsp;&nbsp;"Ovo takođe nije interesantno - mašine za pletenje. Ovo ti je carstvo Il."
<BR>&nbsp;&nbsp;&nbsp;&nbsp;&nbsp;Prišao sam bliže i shvatio da mašina i nema baš mnogo, već da se jednostavno po zidovima nalaze ogledala. Sa svih strana su me posmatrali moji odrazi. Pisaći sto sa daskom za crtanje, pred njim - računska mašina. Izgleda da je bilo dovoljno dati nacrt, a mašine su već razrađivale model i predavale precizne crteže kibernetičkim šivaćim mašinama.
<BR>&nbsp;&nbsp;&nbsp;&nbsp;&nbsp;"Koliko ima haljina?"
<BR>&nbsp;&nbsp;&nbsp;&nbsp;&nbsp;"Nisam brojao. Sašiveno je najmanje dve stotine, ali mnoge od njih ona poklanja Ženevskom pozorištu."
<BR>&nbsp;&nbsp;&nbsp;&nbsp;&nbsp;"I to mi je manija."
<BR>&nbsp;&nbsp;&nbsp;&nbsp;&nbsp;"Ma ne, ona to jednostavno mora da radi."
<BR>&nbsp;&nbsp;&nbsp;&nbsp;&nbsp;Prirodno, to je bilo neophodno svim ženama, počev od kamenog doba, samo se muškarci nisu baš uvek slagali sa tim.
<BR>&nbsp;&nbsp;&nbsp;&nbsp;&nbsp;Prišli smo sledećim vratima. Sa desne i leve strane su se nalazile nekakve manje mašine, i u njihovom centru su se na tankim diskovima nalazile male, prema svemu dečije noge. Činilo se da su ogromni pauci uhvatili te nožice i čvrsto ih držali u svojim metalnim šapama. U polumračnoj radionici bilo je sveže i tužno. Ovde se Il igrala, ukrašavajući samu sebe. Ali na dečije veselje ovde nije mnogo mirisalo. Verovatno zbog toga, što nije bilo Il.
<BR>&nbsp;&nbsp;&nbsp;&nbsp;&nbsp;A ovo je njen studio, i našao sam se u čudnovatoj prostoriji. Bila je trouglasta, jako uska i izdužena. Ovde je vladao sumrak, kao u pozorišnoj garderobi. U centru se nalazilo nekoliko fotelja, na podu su ležala tri jastuka. U oštrom uglu, od koga su se razilazili prevučeni crnim ripsom zidovi, nalazio se čudnovat uređaj, koji je podsećao na pult bioprojektora u spoju sa kabinom za fiziološka istraživanja. Suprotan zid bio je malo udubljen i slabo se svetlucao.
<BR>&nbsp;&nbsp;&nbsp;&nbsp;&nbsp;"Ne shvataš? Sedi."
<BR>&nbsp;&nbsp;&nbsp;&nbsp;&nbsp;Seo sam u prvu fotelju na koju sam naleteo.
<BR>&nbsp;&nbsp;&nbsp;&nbsp;&nbsp;"Gledaj tamo", Džabža je klimnuo glavom prema zidu koji je svetlucao.
<BR>&nbsp;&nbsp;&nbsp;&nbsp;&nbsp;Svetlost se ugasila. Čudnovata muzika, neobično melodična, počela je da odjekuje sa svih strana. Činilo mi se da se rađa negde u meni. Istovremeno se od površine zida odvojila jedna svetla tačka i počela da raste, da se pretvara u oblačak koji je treperio. To je bila suknja, ili tačnije rečeno desetak suknji, složenih zajedno. Nekada odavno su u takvoj odeći igrale balerine. Sada sam već mogao da vidim ruke, noge, pa čak i crte lica. Začudio sam se što to nije bila Il, već nekakva druga žena. Pored nje se pojavio partner, sav u crnom, nisam mogao da ga bolje razgledam. I u muzici su se sve jasnije čula dva ljudska glasa - muški i ženski. Oni su lagano potisnuli sve instrumente i ostali su sami, i da nije bilo igrača, kada bi se čuli samo ti glasovi, verovatno bih video čudnovatu, sporu igru, koju je izmislio Džabža. Činilo se da igraju ne osećajući sopstvenu težinu, kao da plivaju u vodi. Igraju, stalno dotičući jedno drugo, kao da su se bojali da će se razići u raznim pravcima zbog jednog jedinog neopreznog pokreta i da će se izgubiti u neobuhvatnom prostoru. I pri tome posmatraju jedno drugo ne odvajajući se.
<BR>&nbsp;&nbsp;&nbsp;&nbsp;&nbsp;Ali, kroz nekoliko minuta sam zapazio da se među njima pojavio sivi, zgusnuti prostor, koji ne samo da ih je razdvajao, već ih je čak odbijao jedno od drugoga. Razilazili su se sve više i više - već su bili beskonačno udaljeni jedno od drugoga, a beskonačnost koja se nalazila među njima ipak im nije smetala da osećaju jedno drugo, i svaki je nastavljao da igra tako, kao da je osečao ruku onog drugog, kao da je video oči koje su se presijavale pored njega i u slobodnom letu oni su se i dalje oslanjali na ruku koje nije bilo, ali koja bi trebalo da ih pridržava... Čudnovata je to bila igra. Simbolična.
<BR>&nbsp;&nbsp;&nbsp;&nbsp;&nbsp;U studiju se upalila svetlost.
<BR>&nbsp;&nbsp;&nbsp;&nbsp;&nbsp;"Hoćeš li da probaš?" upitao je Džabža.
<BR>&nbsp;&nbsp;&nbsp;&nbsp;&nbsp;"Ne, jer sam i time pokušao da se bavim. Ponekad nešto ispadne od svega toga, ali to nikada nije ono što je čoveku potrebno, i nekako je iskidano, kao da je mrtvo... Mogao bi - još da mi ponudiš i stihove da pišem... Rimu mogu da ti pronađem koju god hoćeš, a čitave stihove - hvala ti najlepše. Netalentovan sam. A ranije nisam ni pomišljao da si ti uz sve to još i čovek pozorišta."
<BR>&nbsp;&nbsp;&nbsp;&nbsp;&nbsp;"Nije to ništa! To ja onako, za sebe. A Il - to je odista glava."
<BR>&nbsp;&nbsp;&nbsp;&nbsp;&nbsp;"Radiš ovde sa njom?"
<BR>&nbsp;&nbsp;&nbsp;&nbsp;&nbsp;Sagao je glavu, i najednom mi se pričinilo da sam ugledao takvu nežnost - i u pogledu, i u izrazu lica, i u svemu - kada je lako digao ruke sa širokim, pljosnatim prstima, kao da mu je na dlanovima ležalo nešto teško i dragoceno, i kada je progutao pljuvačku i nije mi odgovorio, već je samo sagao glavu i tada sam shvatio da ni Tuan, ni Lakost sa time nemaju nikakve veze, i da je okrugla njuška sa glupavim osmejkom - lice glumca koji je mogao da postane onoliko predivan, koliko je to sam želeo da bude, i da niko, osim Džabže, neće dati Il ono što joj je neophodno - beskonačnu fantaziju, ovaploćenu u realnim slikama sveta koji on stvara. Znao sam kakvih je nadčovečanskih napora stajalo stvoriti istovremeno i muziku, i pozadinu i žive ljude koji se pokreću, dižu, i ne dozvoliti da se ništa ne ugasi, da se sve to potčini vlastitoj fantaziji... Nije svako, ko napiše nekoliko rimovanih redaka - pesnik. Ali onaj ko je stvorio barem jednu potpunu scenu, taj je već čovek pozorišta. U davnini se u takvim slučajevima govorilo - to je od boga. I odista! Može čovek da sedi decenijama, da trenira dok ne izgubi svest, u savršenstvu da stvara geometrijske figure, mašine, zgrade, ali da smisli, stvori od početka do kraja barem nekoliko sekundi ljudskog života - to je mogao samo pravi talenat.
<BR>&nbsp;&nbsp;&nbsp;&nbsp;&nbsp;A oni su to, ispostavlja se, umeli.
<BR>&nbsp;&nbsp;&nbsp;&nbsp;&nbsp;Džabža - to još nije ništa. Ali Il, devojčica?
<BR>&nbsp;&nbsp;&nbsp;&nbsp;&nbsp;"Džabža", rekao sam. "Pokaži mi Il."
<BR>&nbsp;&nbsp;&nbsp;&nbsp;&nbsp;Brzo me je pogledao. Pljosnato, flegmatično lice mu ništa nije izražavalo. Posle se jedna veđa malo digla:
<BR>&nbsp;&nbsp;&nbsp;&nbsp;&nbsp;"Pazi ti njega! Tako, odmah mu je i pokaži. Pa ako to uradim, ti iz Kolibe jednostavno nikada ne bi otišao."
<BR>&nbsp;&nbsp;&nbsp;&nbsp;&nbsp;"A ti misliš da mi se baš toliko ide?" upitao sam ga. "Samo bi to bilo suviše prosto, kada bi to sve bilo zbog Il." Džabža je ćutao. Da li je pogađao šta me je vezivalo za Jegerhauen, ili je čak i tačno znao - to nije bilo važno. Bio je junačina što je ćutao. A ja sam sedeo na nekakvoj stolici, i njihao sam se uz takt muzike - svetle i zadivljujuće ritmične, ona nikako nije htela da nestane i - govorio sam, govorio...
<BR>&nbsp;&nbsp;&nbsp;&nbsp;&nbsp;"Džabža", govorio sam, "mir vaše Kolibe je đavolski star, to je sasvim druga epoha. To je epoha prostora koji je već prohujao, gde je sve - gore, napred i po strani. Znaš li kako se razvijalo čovečanstvo? Prvo je upoznavalo prostor - kao neprijatelja, oprezno, osvrćući se oko sebe. Ponekad to ljudi nisu čak ni zapažali - to je bilo iznad onoga što su oni mogli da shvate. Kako je čovek počeo da se udaljava od mesta na kome je živeo, tako je počeo da osvaja prostor. Tada je i nastala prva, dosta nejasna predstava o vremenu. Ne o onom vremenu od jela do lova. O vremenu. Shvataš me. Ali, ta predstava je otvorila takvu provaliju da je bilo bolje i ne razmišljati o tome. I čovečanstvo je počelo da se bavi prostorom, jer se on osvajao dosta jednostavno. I eto, starac Eber je odlučio da završi epohu osvajanja razdaljina - bilo koji kutak vasione trebalo je da postane dostupan čoveku. Ah, umesto da se završi jedna epoha, on je otkrio novu eru."
<BR>&nbsp;&nbsp;&nbsp;&nbsp;&nbsp;Džabža je ćutao, nagavši se nad pult i crtajući na panelu nekakvu bubu.
<BR>&nbsp;&nbsp;&nbsp;&nbsp;&nbsp;"Vaša Koliba ostala je u starom dobrom prostornom dobu", nastavio sam. "U njemu ste ostali i svi vi, pa čak i ono dvoje, koje si upravo maločas stvorio preda mnom. Oni su bili laki i ispunjeni svetlošću, jer nisu osećali između svakog kvadratnog centimetra svoje kože onaj čudovišni pritisak vremena, koji je legao na pleća svih ostalih stanovnika Zemlje."
<BR>&nbsp;&nbsp;&nbsp;&nbsp;&nbsp;"A ti si je video, celu Zemlju?" brzo me je upitao Džabža.
<BR>&nbsp;&nbsp;&nbsp;&nbsp;&nbsp;"Video sam je. Video sam ljude koji su tako brzi, da gube čak i ljudsku toplinu."
<BR>&nbsp;&nbsp;&nbsp;&nbsp;&nbsp;"I na osnovu već same te brzine zaključio si da su na Zemlji svi pošandrcali, kao tvoje kolege; pri tome mislim na Elefantusa i onoga... Pata."
<BR>&nbsp;&nbsp;&nbsp;&nbsp;&nbsp;Od iznenađenja sam čak prestao da se njišem. Eto ti na! U svetlosti teorije o podvizima pokoljenja upravo su mi Elefantus i Pateri Pat (razume se, u manjoj meri) izgledali kao heroji svog doba. Oni su bili svesni kratkotrajnosti svoga puta i zato su se trudili da urade što je moguće više. Jer, ja sam video kako su škrto trošili svoje vreme na sve ono što se nije neposredno odnosilo na posao. Znači, to nije junaštvo - davati svoj život nauci?
<BR>&nbsp;&nbsp;&nbsp;&nbsp;&nbsp;"Džabža", slegao sam ramenima, "ti si, bratac, neobjektivan. Oni rade kao pravi robijaši."
<BR>&nbsp;&nbsp;&nbsp;&nbsp;&nbsp;"Znam", rekao je Džabža, "pa šta onda? Raditi da bi organizam bio do krajnosti iscrpljen - to nije nikakva zasluga. Sada o tome maštaju samo takvi dečaci, kao što je Tuan. Pa i to samo iz čiste gluposti."
<BR>&nbsp;&nbsp;&nbsp;&nbsp;&nbsp;"Ali, ako postoji pokoljenje nekakvog podviga, onda moraju postojati i njegovi heroji!"
<BR>&nbsp;&nbsp;&nbsp;&nbsp;&nbsp;"Upravo u tome i jeste stvar. Vas nekolicina i Tuan. Svi su junaci, shvati to. A ako ne shvataš - sedaj u mobil i odjuri u bilo koji centar, samo da tamo bude što je moguće više ljudi."
<BR>&nbsp;&nbsp;&nbsp;&nbsp;&nbsp;"Ne sada, Džabža."
<BR>&nbsp;&nbsp;&nbsp;&nbsp;&nbsp;Ponovo je oćutao.
<BR>&nbsp;&nbsp;&nbsp;&nbsp;&nbsp;"I neka te sada neko shvati: čas su - 'pošandrcali', čas su opet svi - 'heroji'."
<BR>&nbsp;&nbsp;&nbsp;&nbsp;&nbsp;"A šta tu ima da se shvata? Heroji su - ljudi, a ljudi ima raznih."
<BR>&nbsp;&nbsp;&nbsp;&nbsp;&nbsp;Protiv toga je bilo odista teško bilo šta reći.
<BR>&nbsp;&nbsp;&nbsp;&nbsp;&nbsp;"Da", rekao sam, odista razni. "Čak i u naše doba."
<BR>&nbsp;&nbsp;&nbsp;&nbsp;&nbsp;"Kakve veze sa tim ima doba. Ti si evo ovde razvio teoriju da ljudi nekada nisu osećali pritisak vremena. A po mom skromnom mišljenju, mislio si jedno, a govorio - drugo. Ne daje ti mira ne Vreme - uopšteno, filosofsko, već jednostavno datumi, godine koje je doneo 'Overator'. Zar ne?"
<BR>&nbsp;&nbsp;&nbsp;&nbsp;&nbsp;"Tako je", priznao sam.
<BR>&nbsp;&nbsp;&nbsp;&nbsp;&nbsp;"Ti smatraš da su se ljudi tek sada zamislili nad tim pitanjem? Ne, Ramone. Saznati, upoznati svoje doba - to je oduvek predstavljalo maštu jakih i strahovanje slabih. Postoji takva bajka, stara-prastara, jedna od mnogih bajki o dobrom bogu. Bio je takav dobar bog - dobrotom svojom je ljude na hiljade ubijao, čak i bebe nije izbegavao; zemlje je čitave uništavao, sa zemljom sravnjivao. Čuo si, sigurno. Stvorio je taj bog jude i obavestio svakoga ponaosob kada će ga uzeti nazad. No, posla je tada bog imao jako mnogo - čitavu metagalaksiju je stvorio, neće na red Zemlja ponovo skoro doći. A kada je došla, izvršio je on inspekciju po nekim rejonima Sredozemnog mora. I prvi, na koga je naleteo, bio je jedna ljudeskara koja je rušila potpuno dobru kuću u kojoj je još moglo da se živi. 'Ah ti, kučkin sine', zaurlao je dobri bog, 'šta to radiš sa stambenim fondom!' 'Jednostavno, sutra', odgovorila je ljudeskara, 'treba da umrem, a da moj sused ništa ne bi dobio, kuću ću svoju porušiti i ovde sve uništiti.' Prokleo ga je bog i tada odluku doneo: niko više da ne zna kada će umreti. Od tada je mir vladao na Zemlji. Relativan, naravno."
<BR>&nbsp;&nbsp;&nbsp;&nbsp;&nbsp;Poćutali smo.
<BR>&nbsp;&nbsp;&nbsp;&nbsp;&nbsp;"Divlja bajka", rekao sam. "I ko li ju je samo izmislio?"
<BR>&nbsp;&nbsp;&nbsp;&nbsp;&nbsp;"Ko to zna? Nekakav trgovac. Sitna duša. Čudnovato je samo što su se na tu bajku pametni ljudi često pozivali. No, neka je đavo nosi. Otprilike u to isto doba je živeo jedan drugi čovek. Pesnik, i pisao je drugačije. Evo, saslušaj jedan njegov stih:
<BR>
<BR>&nbsp;&nbsp;&nbsp;&nbsp;&nbsp;'Reci mi bože čas smrti moje, i broj dana mojih da znam kakav je vek moj...'"
<BR>
<BR>&nbsp;&nbsp;&nbsp;&nbsp;&nbsp;Potresli su me uzdržana snaga, nekakva neustrašivost i beskonačna iskrenost tih šturih reči.
<BR>&nbsp;&nbsp;&nbsp;&nbsp;&nbsp;"Dante?"
<BR>&nbsp;&nbsp;&nbsp;&nbsp;&nbsp;"Ne, starije. Kažu da je to car David, samo mi ne liči baš mnogo - teško da je tako neustrašiv mogao da bude čovek, koji je suviše toga gubio zajedno sa životom. Pre bi se moglo reći da je to neki nepoznati mudrac, jer drevni carevi takođe nisu bili budale", Džabža je ustao, "umeli su sigurno referente da odabiraju."
<BR>&nbsp;&nbsp;&nbsp;&nbsp;&nbsp;Ponovo smo se obreli u hodniku. Pred nama su se nalazila još četvora jednaka vrata - Džabža je prošao pored njih.
<BR>&nbsp;&nbsp;&nbsp;&nbsp;&nbsp;"To je u stvari sve. To su naši lični apartmani - ćelije Lakosta, Tuana, moja i Il. Uzgred budi rečeno, ona se upravo vraća."
<BR>&nbsp;&nbsp;&nbsp;&nbsp;&nbsp;Ne bih rekao da sam primetio bilo kakav znak njenog povratka.
<BR>&nbsp;&nbsp;&nbsp;&nbsp;&nbsp;"Ne čudi se, navikli smo da raspoznajemo svaki mobil koji se spušta."
<BR>&nbsp;&nbsp;&nbsp;&nbsp;&nbsp;"Ali ja nisam čuo nijedan."
<BR>&nbsp;&nbsp;&nbsp;&nbsp;&nbsp;Džabža je otvorio vrata salona i pustio me da uđem prvi.
<BR>&nbsp;&nbsp;&nbsp;&nbsp;&nbsp;"Dok smo mi razgledali ove razvaline, oko desetak ih je poletelo i isto ih se toliko vratilo. Centralni kiber sam komanduje svim mehanizmima i poziva nas samo u izuzetnim slučajevima. Ekskurzija je završena. Šta imamo, to odista imamo. Ako hoćeš - prihvati."
<BR>&nbsp;&nbsp;&nbsp;&nbsp;&nbsp;"Sada ne mogu."
<BR>&nbsp;&nbsp;&nbsp;&nbsp;&nbsp;"Pogađam. Ali i ne odbijaš - i to je hleb."
<BR>&nbsp;&nbsp;&nbsp;&nbsp;&nbsp;"Mnogo sam ti ja pa potreban..."
<BR>&nbsp;&nbsp;&nbsp;&nbsp;&nbsp;"Pa eto, zapao si mi za oko."
<BR>&nbsp;&nbsp;&nbsp;&nbsp;&nbsp;"Nikada ne bih pomislio."
<BR>&nbsp;&nbsp;&nbsp;&nbsp;&nbsp;U tom trenutku je u sobu uletela Il.
<BR>&nbsp;&nbsp;&nbsp;&nbsp;&nbsp;"Aha!" povikala je tako, da su jezičci sveća počeli da lepršaju. "Zaradila sam odmor! Čitavo veče!"
<BR>&nbsp;&nbsp;&nbsp;&nbsp;&nbsp;Tuan i Lakost, koji su sedeli za predivnim ahalmatoličnim šahom, nisu čak ni digli glave.
<BR>&nbsp;&nbsp;&nbsp;&nbsp;&nbsp;"Izvoli samo", progundao je Tuan. "Može li samo bez cike? Ionako drhtim. Ne, pa zar je to red da te neko tako stegne sa svih strana!"
<BR>&nbsp;&nbsp;&nbsp;&nbsp;&nbsp;Lakost je, kao da se ništa nije desilo, gladio bradu.
<BR>&nbsp;&nbsp;&nbsp;&nbsp;&nbsp;"Tuane, dragi", Il nije ispuštala svolu žrtvu, "hajde da se malo provozamo!"
<BR>&nbsp;&nbsp;&nbsp;&nbsp;&nbsp;"Kada dobijem partiju."
<BR>&nbsp;&nbsp;&nbsp;&nbsp;&nbsp;Lakost se značajno nakašljao.
<BR>&nbsp;&nbsp;&nbsp;&nbsp;&nbsp;"Suši se onda ovde!" Il je odmahnula rukom. "Sam ne ide, i drugoga ne pušta. A Džabža je nazebao. Zaverili ste se, izrodi."
<BR>&nbsp;&nbsp;&nbsp;&nbsp;&nbsp;I tada je ugledala mene.
<BR>&nbsp;&nbsp;&nbsp;&nbsp;&nbsp;Preplašio sam se da će mi se obisnuti oko vrata. Nekakvo čudo ju je zadržalo da to ne uradi.
<BR>&nbsp;&nbsp;&nbsp;&nbsp;&nbsp;"Evo", pokazala je jednom rukom mene, a drugom tavanicu. "Ipak ima boga. Svakako."
<BR>&nbsp;&nbsp;&nbsp;&nbsp;&nbsp;"Ima", odgovorio sam. "Svakako. I to mi je on danas došanuo da ne ponesem sa sobom skije..."
<BR>&nbsp;&nbsp;&nbsp;&nbsp;&nbsp;"Ništa od svega toga", presekla me je Il. "Skije su u mobilu. A bogovi ne lažu, kod njih je strogo što se toga tiče. Ako se pogreši - odmah smrtna kazna, kao kod Vagnera."
<BR>&nbsp;&nbsp;&nbsp;&nbsp;&nbsp;"Od vas bi bio takav diktator..."
<BR>&nbsp;&nbsp;&nbsp;&nbsp;&nbsp;"A šta, zar sam loša kao - sobarica?"
<BR>&nbsp;&nbsp;&nbsp;&nbsp;&nbsp;"Niste mi se dopali."
<BR>&nbsp;&nbsp;&nbsp;&nbsp;&nbsp;"Odlično! Pošteno. A ovi (prstom preko ramena) stalno lažu i lažu, samo me hvale. No, dobro idemo, ostatke komplimenata ću čuti na svežem vazduhu."
<BR>&nbsp;&nbsp;&nbsp;&nbsp;&nbsp;"Prestani da se protiviš", posavetovao mi je Džabža. "Nema svrhe. Sada shvataš zašto te mamim da dođeš ovamo. Svi moramo ovako da se izvlačimo."
<BR>&nbsp;&nbsp;&nbsp;&nbsp;&nbsp;Il me je u meduvremenu već gurala iz sobe. Nehotice sam se okrenuo.
<BR>&nbsp;&nbsp;&nbsp;&nbsp;&nbsp;Đavo ga odneo, posmatrajući onu trojicu, bio sam spreman da se kladim u svoje skije, da nijedan od njih ne bi imao ništa protiv toga da se nađe na mome mestu. To je bila prava pravcata zavist. Ali, kog su onda đavola odbijali da krenu?
<BR>&nbsp;&nbsp;&nbsp;&nbsp;&nbsp;"Zajednički klimoglav", rekao sam. "Potčinjavam se gruboj sili. Za moje samopregorno žrtvovanje zahtevaću od vas dvostruku večeru. Uskoro ću se vratiti."
<BR>&nbsp;&nbsp;&nbsp;&nbsp;&nbsp;"Idite, idite!" Il me je lupala prstima u leđa. "Još se i opire!"
<BR>&nbsp;&nbsp;&nbsp;&nbsp;&nbsp;A ja se, da budem iskren, uopšte više nisam opirao.
<BR>&nbsp;&nbsp;&nbsp;&nbsp;&nbsp;U mobilu je ponovo sedela smirena, i ponovo na podu, obuhvativši kolena rukama. Sedeo sam na sedištu, licem okrenut njoj, i ponovo sam je bez ikakvog snebivanja posmatrao širom otvorenih očiju i stalno razmišljao: zašto se samo toliko radujem? I shvatio sam - to je zbog toga, što je danas ona - onakva kakva je, i ja je do poslednje trepavice znam kakva je - prava, a kada upoznaš čoveka onako kako sam ja uspeo da upoznam Il, onda ti on na izvestan način već i pripada.
<BR>&nbsp;&nbsp;&nbsp;&nbsp;&nbsp;Znao sam da će mi biti loše kada se mobil spustiti na Zemlju. Tada će mi se ona osvetiti za to što sada mora da sedi, stegavši na grudi koščata kolena, i da trpi moj pogled koji ju je posmatrao bez ikakvog ustručavanja.
<BR>&nbsp;&nbsp;&nbsp;&nbsp;&nbsp;Tako je bilo. Il je prva izletela napolje, samo što se mobil spustio na sneg. Dobacio sam joj kompletnu opremu i nevešto iskočio i sam, lako uganuvši pri tome nogu. Dobro je još što to nije videla: nisam sumnjao da bi tako nešto moglo da joj posluži pre kao povod za podsmeh, nego za brigu.
<BR>&nbsp;&nbsp;&nbsp;&nbsp;&nbsp;Padina je bila fantastična. Jednostavno je terala čoveka da slomije šiju na beskonačnim panjevima, nagibima i krivinama. Pa i senke su već bile izdužene - sunce je lagano počinjalo da zalazi.
<BR>&nbsp;&nbsp;&nbsp;&nbsp;&nbsp;"Jeste li spremni?" povikala je Il. "Za početak predlažem sustizanje, dajem vam sto metara fore. Kidajte!"
<BR>&nbsp;&nbsp;&nbsp;&nbsp;&nbsp;"Mislite da ću odbiti?"
<BR>&nbsp;&nbsp;&nbsp;&nbsp;&nbsp;Zamahnuo sam štapovima, i pojurio niz padinu. Negde visoko - visoko, iza mojih leđa začuo se prodoran ptičiji povik, i tada sam osetio da me sustiže. Nisu prošla ni dva minuta, a tanak skijaški štap se već približio mojim leđima i crni vešti đavo je počeo da promiče ispred mene. No, dobro, i ja sam, umesto da zaobiđem neprijatan uspon, koji je ličio na trambulinu visoku tri metra, pojurio pravo na njega, rizikujući da se urežem glavom u kedar, koji očigledno nije bio na mestu na kome je trebalo da bude - barem što se mene tiče. Ali, ispostavilo se da je ona od mene očekivala upravo to, jer je, ne videći me, najednom ukočila i propustila me da prođem napred, čak mi je i mahnula.
<BR>&nbsp;&nbsp;&nbsp;&nbsp;&nbsp;Nije teško dosetiti se da mi nije pošlo za rukom da svedem račune sa njom. Čučnuo sam i priznao da sam pobeđen. Izgledao sam više nego jadno. Ličio sam na izmučeno meče, i neko bi čak mogao i da se sažali nada mnom.
<BR>&nbsp;&nbsp;&nbsp;&nbsp;&nbsp;Il me je pustila da joj priđem. Tako sam nastavio da skijamo čučeći, vukući štapove za sobom.
<BR>&nbsp;&nbsp;&nbsp;&nbsp;&nbsp;"Predajem se", rekao sam krotko, "crkao sam."
<BR>&nbsp;&nbsp;&nbsp;&nbsp;&nbsp;Il je sagla glavu i pogledala me, začkiljivši na jedno oko. Jedna veđa joj je izražavala prezir, a druga - saučešće.
<BR>&nbsp;&nbsp;&nbsp;&nbsp;&nbsp;"Voda-voda-neotvoda", rekla je, "praseća priroda."
<BR>&nbsp;&nbsp;&nbsp;&nbsp;&nbsp;Izgubio sam dah.
<BR>&nbsp;&nbsp;&nbsp;&nbsp;&nbsp;"Šta?" upitao sam.
<BR>&nbsp;&nbsp;&nbsp;&nbsp;&nbsp;"Jednostavno to, da četrdeset hiljada prasića visi na koncu?"
<BR>&nbsp;&nbsp;&nbsp;&nbsp;&nbsp;Da nisam čučao, stajao bih pred njom na kolenima. Konačno sam bio na Zemlji.
<BR>&nbsp;&nbsp;&nbsp;&nbsp;&nbsp;Il je osetila da ću tog trenutka izvaliti nešto sentimentalno. Digla je rukavicu:
<BR>&nbsp;&nbsp;&nbsp;&nbsp;&nbsp;"Samo bez lirike, bojim je se."
<BR>&nbsp;&nbsp;&nbsp;&nbsp;&nbsp;Klimnuo sam glavom, kakva sad pa lirika. Na nju nisam imao apsolutno nikakvo pravo.
<BR>&nbsp;&nbsp;&nbsp;&nbsp;&nbsp;Lagano i dugo smo se spuštali nadole. U dolini je već vladao sumrak. Sneg se već bio gotovo svuda istopio, samo su se kraj kamena videle sive ogromne mrlje. Seli smo na gromadu kamena. Nju je prekrivalo nešto neravno - ili mahovina, ili neki lišaj. Nisam mogao da razaznam šta je to bilo.
<BR>&nbsp;&nbsp;&nbsp;&nbsp;&nbsp;"Da", konstatovao sam tužno, "posle instruktora alpinizma skijati sa takvim diletantom, kakav sam ja..."
<BR>&nbsp;&nbsp;&nbsp;&nbsp;&nbsp;Il je slegla ramenima:
<BR>&nbsp;&nbsp;&nbsp;&nbsp;&nbsp;"Tuan juri po planinama sam, kao poludeli divojarac. Njemu je potrebna predivna neznanka."
<BR>&nbsp;&nbsp;&nbsp;&nbsp;&nbsp;"Mogli bi ste da povedete Lakosta."
<BR>&nbsp;&nbsp;&nbsp;&nbsp;&nbsp;"On je nežan, ne podnosi hladnoću."
<BR>&nbsp;&nbsp;&nbsp;&nbsp;&nbsp;"Pa šta će on onda u stanici? Takođe čeka neznanku?"
<BR>&nbsp;&nbsp;&nbsp;&nbsp;&nbsp;"To ga je Džabža nagovorio."
<BR>&nbsp;&nbsp;&nbsp;&nbsp;&nbsp;"Onda preostaje Džabža."
<BR>&nbsp;&nbsp;&nbsp;&nbsp;&nbsp;"On se obično i šeta sa mnom."
<BR>&nbsp;&nbsp;&nbsp;&nbsp;&nbsp;Tako sam i mislio. Ta varljiva spoljašnjost, ta uvežbavanja, čak su im i sobe jedna kraj druge...
<BR>&nbsp;&nbsp;&nbsp;&nbsp;&nbsp;"On čeka ženu...", stiglo je do mene odnekud iz daljine. "Prošle su već dve godine kako je odletela, i vratiće se ujesen."
<BR>&nbsp;&nbsp;&nbsp;&nbsp;&nbsp;U srcu mi je najednom nešto puklo - nešto vrelo. Oh, kakva sam ja samo budala! Uobrazio sam bog zna šta. Setio sam se lika žene, koji je stvorio Džabža i koji me je začudio upravo time, što to nije bila - Il. Junačina si Džabža, prava junačina! Kako je to dobro što si oženjen!
<BR>&nbsp;&nbsp;&nbsp;&nbsp;&nbsp;"Šta?" upitala je najednom Il.
<BR>&nbsp;&nbsp;&nbsp;&nbsp;&nbsp;"Ništa", odgovorio sam.
<BR>&nbsp;&nbsp;&nbsp;&nbsp;&nbsp;Šta sam mogao, šta sam imao pravo da joj kažem? Jednostavno sam je zbacio sa kamena, i ona je jeknuvši, počela da se kotrlja po snegu.
<BR>&nbsp;&nbsp;&nbsp;&nbsp;&nbsp;Buh! - dobio sam grudvu pravo u lice. Buh! Buh! Ah, ti, đavole! Skočio sam, savio je do zemlje i nežno joj zabio nosić u sneg. I tog istog časa sam osetio da je nekako neprirodno premećem. Zaškripali su po snegu koraci, nešto tamno je promaklo u nebu.
<BR>&nbsp;&nbsp;&nbsp;&nbsp;&nbsp;"Il!" povikao sam. Oduzele su mi se ruke i noge! Đavo ga odneo, kome je to bilo potrebno - da uči dete, raznim tako divljačkim zahvatima, pa uz sve to da ih primenjuje na meni?
<BR>&nbsp;&nbsp;&nbsp;&nbsp;&nbsp;Počeo sam da razgledam sivo kamenje i pukotine. Kroz petnaest minuta, kad sam se setio svog 'mikija', pozvao sam Kolibu.
<BR>&nbsp;&nbsp;&nbsp;&nbsp;&nbsp;"Čime mogu da pomognem?" začuo se metalni glas, ali ga je tog istog časa zaglušio smeh, u kome se očigledno nisu čule nijanse ni dobrote, ni saučešća:
<BR>&nbsp;&nbsp;&nbsp;&nbsp;&nbsp;"Šta je, nezahvalni prestrašeni prekorni riteru, jeste li dobili svoje? Ne mislite da ću dozvoliti bilo kome da krene po vas, pre nego što smažem vašu duplu večeru."
<BR>&nbsp;&nbsp;&nbsp;&nbsp;&nbsp;"Ih, kao da mi se baš i jede."
<BR>&nbsp;&nbsp;&nbsp;&nbsp;&nbsp;"Tim bolje. Trčim za sto."
<BR>&nbsp;&nbsp;&nbsp;&nbsp;&nbsp;Ipak, i pored svega toga, mobil je došao nekako čak i suviše brzo - verovatno ga je poslala istog časa kada je stigla na stanicu. Utovario sam u njega sav svoj prtljag i najednom pomislio da bi trebalo barem jednom da se vratim kući na vreme. Raznovrsnosti radi.
<BR>&nbsp;&nbsp;&nbsp;&nbsp;&nbsp;"Eto, zlurado sam ponovio", kao da Il nije imala preča posla nego da me čeka, "baš mi se i ne jede."
<BR>&nbsp;&nbsp;&nbsp;&nbsp;&nbsp;I preko volje sam poleteo kući.
<BR>&nbsp;&nbsp;&nbsp;&nbsp;&nbsp;To sam odlučno smislio. I dobro je što sam to smislio upravo danas. U svakom slučaju, Sana je stajala kraj velikog prozora naše sobe, stavivši prste na staklo, i dugo-dugo posmatrala kako sam, sav prekriven snegom, jedva pokretao noge približavajući se kući. Mahnuo sam joj rukom, ali mi nije odgovorila, pa se čak nije ni nasmešila. Posmatrala me je onako kako može da se posmatra čovek, koga ćeš eto sada, ovoga časa da izgubiš. I treba ga se nagledati za ceo život. Samo je ona trebalo da se nagleda ne života, već one beskonačnosti koja dolazi posle života. Prišao sam i priljubio se čelom sa druge strane stakla. Nije se ni pomerila. Najednom sam zaželeo da zamahnem rukama, lupim po tom raskošnom staklu i, prekoračivši srču da je dograbim i učinim nešto, da je razdrmam, slomijem u njoj nešto što se nije podavalo, nešto što je uvek teralo da se kao tuđin ispravlja kada mi je kretala u susret. Ali, znao sam da će ona sama da se povuče jedan korak unazad i da će dići veđe, i ponovo ću shvatiti da ne radim ono što bi trebalo, da se tako sa njom ne može...
<BR>&nbsp;&nbsp;&nbsp;&nbsp;&nbsp;Odmakao sam se od stakla i krenuo u kuću, ne gledajući je više. Pažljivo sam se presvukao. Kada sam ušao u našu sobu, već je sedela u fotelji.
<BR>&nbsp;&nbsp;&nbsp;&nbsp;&nbsp;"Ramone", rekla je, "molim te samo za jedno..."
<BR>&nbsp;&nbsp;&nbsp;&nbsp;&nbsp;Pogledao sam u tavanicu. Lenja tuga počinjala je da se diže odnekud odozdo i ispunila me je nečim lepljivim, gustim, nečim što me je sputavalo. Smrtna tuga.
<BR>&nbsp;&nbsp;&nbsp;&nbsp;&nbsp;"Molim te da sa sobom u takve pohode nosiš oružje."
<BR>&nbsp;&nbsp;&nbsp;&nbsp;&nbsp;"Dobro", odgovorio sam gledajući negde u stranu, iako je to bio nacionalni park, gde nije moglo biti ni reči o bilo kakvom oružju.
<BR>
<BR>&nbsp;&nbsp;&nbsp;&nbsp;&nbsp;Na kraju smo ipak dobili podatke iz Mambrga, da je na jednoj od transneptunskih vasionskih stanica registrovan slab konus sigma-zraka. Stvar je bila u tome, što nekoliko godina posle povratka 'Overatora' Viši Savet otkrića i pronalazaka nikako nije davao odobrenje za izvođenje Erberovih eksperimenata čak ni u najminimalnijim dozama. Kada je na kraju dozvola bila dobijena - bila je to čitava knjiga raznih ograničenja, ispravki, naredbi itd. itd.
<BR>&nbsp;&nbsp;&nbsp;&nbsp;&nbsp;Ispostavilo se da direktni prelazak Ebera nema za posledicu izbacivanje sigma-zraka. Isprobani su svi elementi tablice Mendeljejeva, u startnoj komori su nestajale čitavi grami dragocene 'retke zemlje' - efekat je bio ravan nuli. A ponavljati eksperiment u razmerama u kojima je on već bio obavljen, značilo bi ponovo podvrgnuti Sunčev sistem opasnosti sigma-udarca.
<BR>&nbsp;&nbsp;&nbsp;&nbsp;&nbsp;I evo, sada je stigao izveštaj: zagonetni zraci su se pojavili, kada je prelasku bila podvrgnuta mala biokvantna shema u stanju aktivne delatnosti. Specijalna raketa će dopremiti na Zemlju miševe i zamorčiće, koji su bili podvrgnuti zračenju. Laboratorija na Rio-Negro trebalo je da prihvati kontejner sa životinjama; sada je tamo hitno upućena automatika i sklanjani su ljudi - istraživanja su morala da se obavljaju sa razdaljine.
<BR>&nbsp;&nbsp;&nbsp;&nbsp;&nbsp;Žurio sam, doterujući aparaturu za prijem mikroemitovanja.
<BR>&nbsp;&nbsp;&nbsp;&nbsp;&nbsp;Stvari su se odvijale odlično. Smetao mi je samo Pedel, koji se muvao tamo gde nije bio potreban, i sipao kao iz rukava mudre savete. Terao sam ga, i ako je Sana bila sa mnom, on me je ostavljao na miru. Ali, ako je nije bilo - on se potpuno mirno vraćao kroz jedan minut i počinjao da radi bilo šta, samo da bi bio pored mene. Počeo sam da ga teram u Centralnu naseobinu po svaku sitnicu, ali se on odmah dosetio da to poveri drugim 'bojevima' a sam se vraćao na svoje mesto. Jednom sam ga oterao rano izjutra i naredio mu da mi se ne pojavljuje na oči. Nestao je. Divno sam radio jedno tri sata - Sana je loše spavala te noći i ostala je u spavaćoj sobi. Najednom sam digao glavu - imao sam utisak da me neko posmatra. Zidovi su bili neprozirni - to sam znao. Ali vrata... Priskočio sam im i naglo ih otvorio - to ništavilo je stajalo, posmatrajući me kroz ključaonicu.
<BR>&nbsp;&nbsp;&nbsp;&nbsp;&nbsp;"I?" upitao sam ga.
<BR>&nbsp;&nbsp;&nbsp;&nbsp;&nbsp;"Doneo sam vam kafu. Tursku."
<BR>&nbsp;&nbsp;&nbsp;&nbsp;&nbsp;"Stavi je na sto."
<BR>&nbsp;&nbsp;&nbsp;&nbsp;&nbsp;Skliznuo je ka stolu i gurnuo nos u demontirani blok:
<BR>&nbsp;&nbsp;&nbsp;&nbsp;&nbsp;"Retektor nije izdržao napon. Kakva nesreća! Dobro je što postoji rezervni..."
<BR>&nbsp;&nbsp;&nbsp;&nbsp;&nbsp;"Možeš da ideš, Pedel."
<BR>&nbsp;&nbsp;&nbsp;&nbsp;&nbsp;"Kako hoćete."
<BR>&nbsp;&nbsp;&nbsp;&nbsp;&nbsp;Od želje za radom - nije bilo više ništa. Tako sam besno šutnuo 'gnoma' - lemiličara da je odleteo do suprotnog zida i zalepio se svojim sisaljkama za njega. Iz niše je izleteo 'boj-spremač', pokupio lemiličara sa zida, strpao ga u korpu za otpatke i krenuo sa njim ka đubrovodu. Prišao sam staklenom zidu i počeo da posmatram sneg koji se topio. Sutra je isticalo nedelju dana kako sam se vratio sa svog izleta u Kolibu - a to je značilo da sam imao pravo da ponovo odem tamo u posetu. Zaustavio sam 'boja', izvukao mu iz korpe lemiličara i ponovo se prihvatio svojih ekrana.
<BR>&nbsp;&nbsp;&nbsp;&nbsp;&nbsp;A posle su došli veče, noć, jutro i ceo dan, i oni su prohujali, nečim ispunjeni i začudujuće neprimetni. Nekada davno, u detinjstvu, trčao sam preko tresetišta koje je tinjalo. Prekrio bih glavu jaknom koju sam smočio u jarku i potrčao nisko se povivši, a pošto bi dima nestalo kretao sam dalje, lagano, udišući vazduh punim grudima i oštro osećajući svaku nijansu trave i sve ono što ranije nisam zapažao kada sam se šetao. A posle je ponovo došao dim, i ja sam ponovo trčao, ne znajući da li dugo trčim, šta se nalazi oko mene i ko je sa mnom. U tom trenutku nikako nisam mogao da se setim ko je sa mnom.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
