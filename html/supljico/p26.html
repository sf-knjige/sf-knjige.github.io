<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. OČI
<P>&nbsp;&nbsp;&nbsp;&nbsp;&nbsp;Nekoliko nedelja pre nego što će Gejline glavobolje dobiti dijagnozu tumora na mozgu, Džeremiju dobija sledeće pismo od Džejkoba Goldmana:
<BR>
<BR>&nbsp;&nbsp;&nbsp;&nbsp;&nbsp;Najdraži moj Džeremi:
<BR>&nbsp;&nbsp;&nbsp;&nbsp;&nbsp;Još pokušavam da se sredim posle tvoje i Gejline poslednje posete i ishoda tvoje ponude da 'budete zamorčići' za duboko kortikalno snimanje. Rezultati su i dalje - kao što smo razgovarali lično i telefonom prošlog četvrtka - zapanjujući. Ne postoji druga reč.
<BR>&nbsp;&nbsp;&nbsp;&nbsp;&nbsp;Poštujem vašu privatnost i vaše želje, i neću više pokušavati da vas ubedim da mi se pridružite u izučavanju tog takozvanog dodira uma za koji vas dvoje kažete da ga osećate od puberteta. Da vaša jednostavna ispoljavanja te telepatije nisu bila dovoljno ubedljiva, DCM podaci koji i dalje pristižu bili bi dovoljni da svakoga uvere. Mene svakako jesu. Na neki način, osećam olakšanje što nećemo ići ovom obilaznicom u našem istraživanju, iako svakako uviđaš kakvu bombu ovo otkrovenje predstavlja za jednog starog fizičara koji je prešao u neuralne istraživače.
<BR>&nbsp;&nbsp;&nbsp;&nbsp;&nbsp;U međuvremenu, ispostavilo se da je najnovija matematička analiza koju si poslao poštom, iako mahom nerazumljiva za mene, još eksplozivnija bomba. U poređenju sa tim, Projekt Menheten može sasvim izvesno da izgleda kao tričarija.
<BR>&nbsp;&nbsp;&nbsp;&nbsp;&nbsp;Ako dobro razumem tvoju analizu fraktala i haosa (a, kao što kažeš, podaci jedva da ostavljaju mesta za neku alternativnu hipotezu), ljudski um prevazilazi i naše najsmelije snove o složenosti.
<BR>&nbsp;&nbsp;&nbsp;&nbsp;&nbsp;Ako je tvoj dvodimenzioni prikaz ljudske holografske svesti putem Pakard-Takensovog metoda pouzdan - a, ponovo, siguran sam da jeste - onda um nije naprosto samosvesni organ vasione već (izvini zbog preteranog pojednostavljenja) njen krajnji arbitar. Razumem tvoju upotrebu termina haosa 'čudni atraktor' kao opis uloge uma u stvaranju fraktalnih 'ostrva rezonanci' u haotičnom moru kolabirajućih talasa verovatnoće, ali još je teško zamisliti vasionu koja većinom nema oblika izuzev onoga koji joj nameće ljudsko posmatranje.
<BR>&nbsp;&nbsp;&nbsp;&nbsp;&nbsp;Ali ono zbog čega sam napravio stanku jeste scenario alternativne verovatnoće koji otvara raspravu na kraju pisma. (Toliko, u stvari, da sam prekinuo eksperimente dubokog kortikalnog snimanja sve dok nisam razmislio o tautološkim implikacijama ove veoma moguće plauzibilnosti.)
<BR>&nbsp;&nbsp;&nbsp;&nbsp;&nbsp;Džeremi, zanima me sposobnost koju ti i Gejl delite: koliko je česta, koliko njenih gradacija postoji, koliko je ona osnova ljudskog iskustva.
<BR>&nbsp;&nbsp;&nbsp;&nbsp;&nbsp;Sećaš se kada smo pili moj skoč star dvadeset godina posle prvih rezultata tvog i Gejlinog DK snimanja i kada si objasnio osnovu za anomalije: ja sam sugerisao - ne posle prvog pića, ako se tačno sećam - da su možda neki veliki umovi u ljudskoj istoriji delili takav tip 'univerzalnog interferometarskog' uma. Tako su Gandi i Ajnštajn, Isus i Njutn, Galileo i moj stari prijatelj Joni fon Nojman, posedovali sličan (ali očito pomalo različit) oblik 'dodira uma' kojim su mogli da odgovaraju rezonancom na različite vidove postojanja - na fizičku podlogu vasione, psihološke i moralne podloge našeg malog ljudskog dela vasione - šta god.
<BR>&nbsp;&nbsp;&nbsp;&nbsp;&nbsp;Sećam se da ti je bilo neprijatno. To nije bio moj naum u predlaganju te mogućnosti i nije mi sada naum da ponovim tu hipotezu.
<BR>&nbsp;&nbsp;&nbsp;&nbsp;&nbsp;Mi smo - svi mi - oči vasione. Vi sa tom neverovatnom sposobnošću, bilo da ste blagosloveni da vidite šta je u srcu ljudske duše ili u srcu same vasione, jeste mehanizam kojim te oči dovodimo u žižu i upravljamo pogled.
<BR>&nbsp;&nbsp;&nbsp;&nbsp;&nbsp;Pomisli, Džeremi: Ajnštajn je izveo svoje 'Gendanken Experimenten' i vasiona je stvorila novu granu verovatnoće kako bi se uskladila sa našim proširenim vidicima. Talasi verovatnoće koji se razbijaju na suvoj plaži večnosti.
<BR>&nbsp;&nbsp;&nbsp;&nbsp;&nbsp;Mojsije i Isus ugledali su nova kretanja onih zvezda koje vladaju našim moralnim životom, a vasiona je stvorila alternativne stvarnosti kako bi to posmatranje opravdala. Rušenje talasa verovatnoće. Ni čestica, ni talas, sve dok posmatrač ne uđe u jednačinu.
<BR>&nbsp;&nbsp;&nbsp;&nbsp;&nbsp;Neverovatno. A još neverovatnije je tvoje tumačenje Everetovog, Vilerovog i Devitovog rada. Svaki trenutak takvog 'dubokog gledanja' stvara razdvojene i podjednako verovatne vasione. One koje nikada ne možemo da posetimo, ali možemo da ih stvorimo u trenucima velikih životnih odluka u ovom kontinuumu.
<BR>&nbsp;&nbsp;&nbsp;&nbsp;&nbsp;Negde, Džeremi, pogrom nije postojao. Moguće je da negde moja prva žena i porodica još žive.
<BR>&nbsp;&nbsp;&nbsp;&nbsp;&nbsp;Moram da razmislim o ovome. Javiću se tebi i Gejl vrlo brzo. Moram da razmislim o ovome.
<BR>
<BR>&nbsp;&nbsp;&nbsp;&nbsp;&nbsp;Najiskrenije tvoj,
<BR>&nbsp;&nbsp;&nbsp;&nbsp;&nbsp;Džejkob
<BR>
<BR>&nbsp;&nbsp;&nbsp;&nbsp;&nbsp;Pet dana posle prijema pisma, Džeremija i Gejl usred noći poziva Rebeka, Džejkobova kćer. Džejkob Goldman je nešto ranije večerao sa njom, a onda se povukao u svoju kancelariju da 'dovrši neki rad na podacima'. Rebeka je obavila neke poslove kod kuće i vratila se u kancelariju u ponoć.
<BR>&nbsp;&nbsp;&nbsp;&nbsp;&nbsp;Džejkob Goldman je izvršio samoubistvo 'Lugerom' koji je držao u poslednjoj ladici svog stola.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
