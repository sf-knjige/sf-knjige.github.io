<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. GDE SU MRTVACI OSTAVILI KOSTI
<P>&nbsp;&nbsp;&nbsp;&nbsp;&nbsp;Vani Fuči je poveo Bremena sa skifa na obalu, od obale kroz zastor od drveća, i od drveća do ivice druma gde je bio parkiran beli 'Kadilak.' Čovek je držao revolver uz bok, ali na vidnom mestu, dok je otvarao vrata na strani suvozača i pokazivao Bremenu da uđe. Bremen se nije usprotivio niti je progovarao. Kroz štit od čempresa mogao je da vidi malu radnju gde je Norm Stariji pio svoju drugu šoljicu kafe i gde je Verdž sedeo i pušio lulu.
<BR>&nbsp;&nbsp;&nbsp;&nbsp;&nbsp;Fuči kliznu na sedište vozača, pokrenu 'Kedija' uz riku i sjuri se na asfalt, ostavivši oblak prašine i razbacani šljunak na rastinju iza njih. Nije bilo nikakvog drugog saobraćaja. Slaba jutarnja svetlost dodirivala je krošnje i telefonske bandere. Sunčeva svetlost blistala je na vodi s njihove desne strane. Gangster spusti pištolj kraj svoje leve noge na udobno kožno sedište. "Zucni jednu jebenu reč", reče on užurbanim šapatom, "i ima na licu mesta da ti oduvam tu tvoju jebenu glavu."
<BR>&nbsp;&nbsp;&nbsp;&nbsp;&nbsp;Bremen nije osećao poriv da kaže bilo šta. Dok su se vozili ka zapadu i dok je 'Kadilak' dokono zujao lakom brzinom od pedeset pet milja na sat, zavalio se u jastuke sedišta i posmatrao kako pejsaži promiču s njegove desne strane. Ostavili su močvaru i šumu za sobom i ušli u otvoreni predeo reckaste trave i patuljastih borova. Vremešne seoske kuće stajale su u poljima i, bliže auto-putu, okruživale povremeno tezge za prodaju, bez poljoprivrednih proizvoda ili ljudi. Vani Fuči promrmlja nešto i uključi radio, pritiskajući dugmad sve dok nije pronašao stanicu sa pravom mešavinom rokenrola.
<BR>&nbsp;&nbsp;&nbsp;&nbsp;&nbsp;Bremenov problem bio je to što je mrzeo melodramu. Nije verovao u to. Gejl je bila ta koja je uživala u knjigama, televiziji i filmovima; Bremen je situacije uvek smatrao toliko neverovatnim da su se graničile sa besmislom, postupke i odnose likova neuverljivim, a melodramu krajnje banalnom. Povremeno, Bremen bi isticao da se životi ljudskih bića vrte oko izbacivanja đubreta, postavljanja stola, ili gledanja TV-a - a ne oko potera kolima i pretnji drugima pomoću pištolja. Gejl bi klimnula glavom, osmehnula se i rekla po stoti put: "Džeri, imaš mašte koliko i kvaka na vratima."
<BR>&nbsp;&nbsp;&nbsp;&nbsp;&nbsp;Bremen je imao mašte, ali nije voleo melodramu i nije verovao u izmišljene svetove koji su na njoj počivali. Nije toliko verovao ni u Vanija Fučija, iako su gangsterove misli bile dovoljno jasne. Nestruktuirane i mahnite, ali jasne.
<BR>&nbsp;&nbsp;&nbsp;&nbsp;&nbsp;Šteta, pomisli Bremen, što ljudski umovi nisu kao kompjuter, što čovek ne može da poziva informacije kako mu je volja. 'Čitanje ljudskih umova' bilo je analognije pokušajima da se pročitaju žurne škrabotine na ceduljicama razbacanim po nemirnom moru nego dozivanju čistih linija informacija na VDT-u. Ljudi nisu išli unaokolo i mislili o sebi u čistim flešbekovima zarad nekog telepate koji bi mogao da im naiđe na misli; bar ne ljudi koje je Bremen sretao.
<BR>&nbsp;&nbsp;&nbsp;&nbsp;&nbsp;Nije ni Vani Fuči, iako je Bremen sasvim lako saznao njegovo ime. Fuči jeste mislio o sebi u trećem licu, na potpuno sobom obuzeti, ali i čudnovato izdvojeni način, kao da je život tog gangsterčića bio film koji je on gledao. Pa, Vani Fuči se otarasio te bedne pizde, bila je suština prve misli sa kojom se Bremen susreo na ostrvu. Odeća Čika Tartuđijana još je slala mehurove zarobljenog vazduha ka površini.
<BR>&nbsp;&nbsp;&nbsp;&nbsp;&nbsp;Bremen zatvori oči i usredsredi se dok su se vozili ka zapadu, zatim ka severu, pa onda ponovo ka zapadu. Činilo mu se važnim da se usredsredi, iako Bremen nije imao poleta za to. Nije voleo melodramu.
<BR>&nbsp;&nbsp;&nbsp;&nbsp;&nbsp;Misli Vanija Fučija skakale su okolo kao insekt na vrelom tiganju. Bio je prilično uznemiren, iako mu osećanja nisu bila dirnuta ostavljanjem Čikovog tela ili verovatnoćom da će i ovaj stranac morati da bude ubijen. Naprosto on, Vani Fuči, nije želeo da obavi to ubistvo.
<BR>&nbsp;&nbsp;&nbsp;&nbsp;&nbsp;Fuči je bio lopov. Bremen je uhvatio dovoljno slika i parčića slika kako bi napabirčio razliku. U naizgled dugoj lopovskoj karijeri - Bremen je uhvatio Fučijev lik u ogledalu, sa dugačkim zulufima i komotnim poliester odelom iz sedamdesetih - Vani Fuči nikada nije pucao iz pištolja u nekoga osim onomad kada je Doni Kapaleto, njegov takozvani partner, pokušao da ga olakša posle posla sa Glendejlskom juvelirnicom, pa je Fuči bitangi oteo četrdesetpeticu i pogodio ga iz nje u čašicu kolena. Iz njegovog sopstvenog pištolja. Ali Fuči je bio besan. To nije bilo profesionalno. A Vani Fuči se ponosio time što je bio profesionalac.
<BR>&nbsp;&nbsp;&nbsp;&nbsp;&nbsp;Bremen trepnu, suprotstavi se mučnini izazvanoj pokušajima da čita te uznjihane krhotine na moru Fučijevih turbulentnih misli, pa ponovo zatvori oči.
<BR>&nbsp;&nbsp;&nbsp;&nbsp;&nbsp;Bremen je saznao više nego što je želeo o tome kako izgleda biti gangster u poslednjoj deceniji veka. Ugledao je duboku i goruću žudnju Vanija Fučija da uspe, napabirčio šta 'uspeti' znači za italijanskog gangsterčića, a onda je Bremen zavrteo glavom zbog opake niskosti svega toga. Prenošenje poruka za Hesoa u tinejdžerskim godinama i prodavanje cigareta pozadi u otetim kamiona Velikog Ernija; prvi posao - ona prodavnica pića na južnoj strani Njuarka - i sporo prihvatanje u krug grubih, lukavih, ali slabo obrazovanih ljudi. Bremen je načas hvatao prizore Fučijevog dubokog zadovoljstva zbog toga što su ga ti ljudi prihvatili, ti glupi, opaki, nasilni, sebični i nadmeni ljudi; Bremen je hvatao i dublje prizore krajnje odanosti Vanija Fučija samom sebi. Na kraju, video je Bremen, Fuči je bio odan samo sebi. Svi ostali - Heso, Karpeci, Tuti, Švarc, Don Leoni, Sal, pa čak i Fučijeva devojka Čeril, kod koje je stanovao - svi su oni bili potrošni. Potrošni u Fučijevom umu poput Čika Tartuđijana, vlasnika noćnog kluba iz Majamija i malog kriminalca koga je Fuči sreo samo jednom u klubu za večere Don Leonija u Bruklinu. Fuči je došao na jug da bi Don Leoniju učinio uslugu; mrzeo je Majami i mrzeo je da leti.
<BR>&nbsp;&nbsp;&nbsp;&nbsp;&nbsp;Nije Fuči bio taj koji je povukao oroz, već Don Leonijev zet, Bert Kapi, dvadeset šestogodišnja propalica koja je sebe smatrala sledećim otelovljenjem Frenka Sinatre. Kapija je Tartuđijan zaposlio kao pevača, da bi učinio uslugu Don Leoniju, i uprkos zviždanju gostiju i primedbama samih šankera, Tartuđijan je zadržao klinca znajući da je Kapi uhoda, dok je Tartuđijan i dalje skidao krem na južnoj strani, uzdajući se u to da će Kapi svoju muzičku karijeru staviti iznad odanosti tastu.
<BR>&nbsp;&nbsp;&nbsp;&nbsp;&nbsp;Kapi to nije učinio. Bremen je uhvatio prizor Vanija Fučija koji čeka u sokaku dok Kapi odlazi da razgovara sa Čikom Tartuđijanom posle poslednjeg nastupa. Tri pucnja iz dvadesetdvojke, kratka i ravna, nisu ostavila odjek. Fuči je pripalio cigaretu i sačekao još minut pre nego što je ušao unutra sa zavesom za tuš i lancima. Klinac je naterao Tartuđijana da klekne u tuš-kadu svog privatnog kupatila, baš kao što mu je naložio Don Leoni. Nije bilo ničega što voda iz slavine ne bi počistila za trideset sekundi.
<BR>&nbsp;&nbsp;&nbsp;&nbsp;&nbsp;"Koji si kurac radio tamo, a? Koji si kurac radio tamo u toj jebenoj močvari u jebenu zoru, a?" upita Fuči.
<BR>&nbsp;&nbsp;&nbsp;&nbsp;&nbsp;Bremen ga pogleda. "Pecao", reče on... ili pomisli da je rekao.
<BR>&nbsp;&nbsp;&nbsp;&nbsp;&nbsp;Vani Fuči samo zavrte glavom u gađenju i pojača muziku. "Jebeni civil."
<BR>&nbsp;&nbsp;&nbsp;&nbsp;&nbsp;Sada su prolazili kroz grad, nešto veći od nekoliko sela u Everglejdsu kroz koja su ranije prošli, i Bremen je morao da zatvori oči pred naletom neurograje. Bilo je naročito gadno dok su prolazili pored parkova prikolica, sela od pokretnih kuća, kondominijuma za penzionere. Tamo, struganje misli starih ljudi tresnulo je po Bremenovoj izribanoj svesti neprijatnom silinom, poput nekog starca u susedstvu koji iskašljava svoj jutarnji šlajm iz grudi.
<BR>&nbsp;&nbsp;&nbsp;&nbsp;&nbsp;Ni pismo, ni telefonski poziv. Šonsi se naprosto neće javiti dok ne umrem...
<BR>&nbsp;&nbsp;&nbsp;&nbsp;&nbsp;Samo mala kvrga, rekla je Mardž. Prošlog meseca je to rekla. Samo mala kvrga. A sada je mrtva, nema je više. Samo mala kvrga, rekla je. I sa kim sada da igram ma-džong?
<BR>&nbsp;&nbsp;&nbsp;&nbsp;&nbsp;Četvrtak. Sada je četvrtak. Četvrtkom uveče se u mesnoj zajednici igraju karte.
<BR>&nbsp;&nbsp;&nbsp;&nbsp;&nbsp;Ne uvek u rečima, često ne u rečima, napetost, tuga i mrzovolja starosti i krhkost i napuštenost zasipali su Bremena dok se 'Kadilak' sporo kretao sada proširenim auto-putem. Četvrtkom uveče su se, kako je otkrio, igrale karte u većini parkova prikolica i kondominijuma, u tom gradu i u sledećem kroz koji su proputovali. Ali sati sunčeve svetlosti, bol i teška vrelina Floride čekali su toliko tih ljudi pre nego što nastupi vlažna svežina večeri i sigurnost mesne zajednice. Televizori su trepereli u hiljadama i hiljadama pokretnih kuća i stanova, erkondišni su zujali, dok su penzionisani i odbačeni odmarali kosti i čekali da prođe vrelina dana u nadi da će provesti još jedno veče u sve manjem krugu prijatelja.
<BR>&nbsp;&nbsp;&nbsp;&nbsp;&nbsp;Bremen vide u iznenadnom blesku, izvan konteksta isprekidanih razmišljanja Vanija Fučija, da je lopov ljut na Boga. Strašno ljut na Boga.
<BR>&nbsp;&nbsp;&nbsp;&nbsp;&nbsp;Istog jebenog dana kada se Niko...
<BR>&nbsp;&nbsp;&nbsp;&nbsp;&nbsp;Njegov mlađi brat, video je Bremen, sa istom tamnom kosom i tamnim očima, ali nekako lepši, na neki tihi način.
<BR>&nbsp;&nbsp;&nbsp;&nbsp;&nbsp;Istog jebenog dana kada se Niko zavetovao, ja sam provalio u jebenu Sv. Meri i ukrao jebeni pehar. Isti jebeni pehar koji sam dodavao Ocu Damijanu kada sam bio jebeni oltarski dečko. Isti jebeni pehar. Niko nije hteo tu jebenu stvar. Nijedan šaner nije hteo ni da pipne tu jebenu stvar. Jebeno ludo, čoveče... Niko se zajebava i zavetuje, a ja lutam jebenim ulicama Atlantik Sitija sa tim jebenim peharom u fiskulturnoj torbi. Niko nije hteo tu jebenu stvar. Slike uplakanog Vanija Fučija koji zakopava srebrni pehar u ritu severno od kraja sa kockarnicama. Slike Fučijevih ruku podignutih ka nebu, pesnica koje se stežu, palčeva između kažiprsta i srednjeg prsta na obema šakama. Šipak... figa... Bremen je shvatio. Vani Fuči je pokazao Bogu šipak, najskaredniju stvar za koju je mladi lopov tada znao.
<BR>&nbsp;&nbsp;&nbsp;&nbsp;&nbsp;Jebi se, Bože. Jebi se u guzicu, matori.
<BR>&nbsp;&nbsp;&nbsp;&nbsp;&nbsp;Bremen trepnu i zavrte glavom kako bi umakao neurograji parka prikolica kraj koga su prolazili. Nije mislio da će ga Vani Fuči ubiti. Još ne. Fuči nije želeo komplikacije i već je priželjkivao da je ostavio ovog ošamućenog zajebanta na ostrvu. Ili da je poveo Roučklipa sa sobom. Roučklip bi skenjao ovog ludog zajebanta još sa skifa i ne bi se ni osvrnuo.
<BR>&nbsp;&nbsp;&nbsp;&nbsp;&nbsp;Bremen razmisli o pametnim strategijama. Koristeći ono što je već napabirčio, mogao bi da počne da razgovara sa Vanijem Fučijem, recimo da je i njega - Bremena - Don Leoni poslao na jug, da zna da je Bert Kapi skenjao Čika Tartuđijana i - hej! - što se njega tiče, baš ga briga. Don Leoni je želeo samo potvrdu, to je sve. Bremen zamisli sebe kako odgovara na pitanja. Roučklip? Da, naravno, poznaje ludog malog portorikanskog jebača. Seća se noći kada je Roučklip sredio dva brata Armansija - onog krupnog sa plastičnom nogom još iz drugog svestskog rata i onog mršavog, mlađeg, sa odelom od ajkuline kože. Roučklip nije koristio ni pištolj, ni nož, već samo onu jebenu olovnu cev koju je nosio okolo u prtljažniku, i prišao je braći Armansi otpozadi pošto ih je dovezao do mesta za sastanak u Bronksu, a onda im porazbijao glavudže tu, na samoj ulici, ispred te poljske babuške sa debelim licem, crnim šalom i plastičnom kesom iz jebene domovine iz koje su se rasule pomorandže po vlažnom trotoaru...
<BR>&nbsp;&nbsp;&nbsp;&nbsp;&nbsp;Bremen odmahnu glavom. Neće to učiniti.
<BR>&nbsp;&nbsp;&nbsp;&nbsp;&nbsp;Prošli su kroz jezerski predeo i zašli u teritoriju rančeva gde su bele čaplje pratile stoku, u potrazi za insektima koje su uznemirili goveđi papci, kada je Vani Fuči iznenada zaustavio kola kraj telefonske govornice pored puta, podigao pištolj tako da se usta cevi primaknu Bremenovim očima na samo nekoliko inča, i rekao tiho: "Jebem te, ako samo mrdneš iz jebenih kola, ubiću te ovde, tako mi Hrista. Razumeš?"
<BR>&nbsp;&nbsp;&nbsp;&nbsp;&nbsp;Bremen klimnu glavom.
<BR>&nbsp;&nbsp;&nbsp;&nbsp;&nbsp;Telefonski razgovor, iako nečujan, bio je lak za prisluškivanje. Ljudi su imali sklonost da se pomno usredsređuju na jezik dok razgovaraju telefonom.
<BR>&nbsp;&nbsp;&nbsp;&nbsp;&nbsp;Slušaj, jebote, neću tog bednika da skenjam ovde. Nije to moj prokleti posao...
<BR>&nbsp;&nbsp;&nbsp;&nbsp;&nbsp;Da, znam da je video mene, ali to nije moj jebeni posao. To je Kapijev i Leonijev jebeni problem i neću da dozvolim da me neki zajebant koji je izišao da peca pošalje u...
<BR>&nbsp;&nbsp;&nbsp;&nbsp;&nbsp;Da... ne... ne, jebote, ne pravi mi nikakve probleme, prokleti kreten. Mislim da je jebeno retardiran ili tako nešto. Nosi neke jebene pantalone što su mu kratke, jebenu safari-košulju i jebene 'Flozerhajmke', kao debil kog je obukao drugi debil.
<BR>&nbsp;&nbsp;&nbsp;&nbsp;&nbsp;Bremen trepnu i spusti pogled na svoju odeću. Nosio je radne pantalone i kaki košulju koju je kupio pre tri dana u radnji Norma Starijeg. Pantalone jesu bile kratke, a cipele za odelo bile su mu prašnjave i blatnjave. Najednom Bremen opipa džepove, ali svežanj gotovine - najveći deo onih 3.865 dolara koje je uzeo sa štednog računa - još mu je bio u džepu sakoa prebačenog preko stolice u majušnoj spavaćoj sobi ribarske brvnare. Bremen se seti da je prebacio nekoliko dvadesetica i možda pedeseticu ili dve u novčanik kada je kupovao namirnice, ali nije sada proveravao koliko tamo ima. Osećao je izbočinu novčanika uz bedro, i to je za sada bilo dovoljno.
<BR>&nbsp;&nbsp;&nbsp;&nbsp;&nbsp;Da, stići ću na vreme na jebeni sastanak, ali dovući ću i debila. Ali tek toliko da... hej, ne prekidaj me, proklet bio... tek toliko da Sal zna da su za ovog zajebanta oni odgovorni. Kapiraš?... Ne, čekaj, jebote, rekao sam kapiraš? U redu. U redu. Onda se vidimo za sat-dva. Da.
<BR>&nbsp;&nbsp;&nbsp;&nbsp;&nbsp;Vani Fuči zalupi slušalicu i ode do ivice auto-puta, šutirajući šljunak u travu i stežući pesnice. Beli sako sada mu je bio prašnjav. Fuči se naglo obrnu i zapilji u Bremena kroz vetrobran, dok mu je sunčeva svetlost blistala na crnoj svili košulje i namazanoj crnoj kosi.
<BR>&nbsp;&nbsp;&nbsp;&nbsp;&nbsp;Da ga sredim sada. Nema jebenog saobraćaja. Nema jebenih kuća. Prosto da ga skenjam ovde i da nastavim dalje.
<BR>&nbsp;&nbsp;&nbsp;&nbsp;&nbsp;Bremen baci pogled na bravicu motora, znajući i bez gledanja da je Fuči uzeo ključeve. Mogao je da se otkotrlja kroz vrata i da zaždi poljem, krivudajući, u nadi da će umaći Fučiju i dometu tridesetosmice sa kratkom cevi... u nadi da će naići druga kola, da će Fuči odustati od potere. Fuči je bio pušač, a Bremen nije. Bremen spusti ruku na vrata kola i udahnu.
<BR>&nbsp;&nbsp;&nbsp;&nbsp;&nbsp;Jebeš ga, jebeš ga, jebeš ga. Vani Fuči je odlučio. Obišao je do strane vozača, ušao, spustio ruku na dršku pištolja zataknutog za pojas i zapiljio se u Bremena. "Uradiš li bilo šta blesavo, kažeš li bilo kome gde idemo, kunem se da ću da te skenjam usred gomile. Kapiraš?"
<BR>&nbsp;&nbsp;&nbsp;&nbsp;&nbsp;Bremen je samo zurio. Ruka mu pusti ručicu vrata.
<BR>&nbsp;&nbsp;&nbsp;&nbsp;&nbsp;Vani Fuči pokrenu 'Kadilak' i uz škripu guma stušti se na drum. Pored njih prođe kamion uz treštanje sirena. Fuči levom šakom pokaza vozaču šipak.
<BR>&nbsp;&nbsp;&nbsp;&nbsp;&nbsp;Vozili su se ka severu deset milja auto-putem broj 27, a onda ubrzali uz rampu na međudržavni put broj 4, uputivši se ka severoistoku.
<BR>&nbsp;&nbsp;&nbsp;&nbsp;&nbsp;Bremen načas ugleda njihovo odredište u vrevi misli Vanija Fučija, i osmehnu se i protiv volje.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
