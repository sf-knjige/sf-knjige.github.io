<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43. OČI KOJE NE SMEM SRESTI
<P>&nbsp;&nbsp;&nbsp;&nbsp;&nbsp;Džeremi sanja da se ljulja napred-nazad u tami dubljoj nego što san može da mu dočara; sanja da spava sa plesnivim prekrivačima uz obraz, sanja da mu je gruba vuna uz izgrebanu kožu i da ga udaraju nevidljive šake. Sanja da leži izlomljen i izubijan u jami punoj ljudskih govana dok kiša kaplje na njegovo lice okrenuto naviše. Sanja da se davi.
<BR>&nbsp;&nbsp;&nbsp;&nbsp;&nbsp;U snu, Džeremi posmatra sve ljubopitljivije kako dvoje vode ljubav na zlatnom obronku. Lebdi kroz belu sobu u kojoj ljudi nemaju oblika, već su samo glasovi, i gde glasovi-tela trepere u ritmu otkucaja srca nevidljive mašine.
<BR>&nbsp;&nbsp;&nbsp;&nbsp;&nbsp;On pliva i oseća povlačenje neumoljivih planetnih sila kao snažnu plimu. Džeremi je jedva u stanju da se odupre smrtonosnoj struji i koristi svu svoju energiju, ali oseća da se umara, oseća da ga plima povlači u najdublju vodu. I dok se talasi sklapaju nad njim, on se oglašava poslednjim povikom očajanja i gubitka.
<BR>&nbsp;&nbsp;&nbsp;&nbsp;&nbsp;Izvikuje sopstveno ime.
<BR>
<BR>&nbsp;&nbsp;&nbsp;&nbsp;&nbsp;Džeremi se budi sa krikom koji mu još odjekuje u umu. Pojedinosti sna lome se i beže pre nego što je on u stanju da ih zagrabi. Brzo se uspravlja u krevetu. Gejl je nestala.
<BR>&nbsp;&nbsp;&nbsp;&nbsp;&nbsp;Stiže gotovo do vrata spavaće sobe kada čuje kako ga njen glas doziva iz zadnjeg dvorišta. On se vraća prozoru.
<BR>&nbsp;&nbsp;&nbsp;&nbsp;&nbsp;Odevena je u plavu radničku bluzu i maše mu. On je zatiče dole kako nosi nekoliko predmeta u staroj pletenoj korpi i kuva vodu kako bi pripremila ledeni čaj. "Hajde, spavalice", kaže mu ona uz kez. "Imam za tebe iznenađenje."
<BR>&nbsp;&nbsp;&nbsp;&nbsp;&nbsp;"Nisam siguran da su mi uopšte potrebna nova iznenađenja", mrmlja on. Gernisavijen se vratila i kreće im se između nogu, povremeno se trlja o nogu stolice kao da stolici nudi privrženost.
<BR>&nbsp;&nbsp;&nbsp;&nbsp;&nbsp;"Ovo nam je potrebno", kaže ona i odlazi gore, da pevuši i treska po plakaru.
<BR>&nbsp;&nbsp;&nbsp;&nbsp;&nbsp;"Pusti me da se istuširam i popijem malo kafe", kaže on i zastaje. Odakle stiže voda? Električne rasvete juče nije bilo, ali sve slavine su radile.
<BR>&nbsp;&nbsp;&nbsp;&nbsp;&nbsp;Pre nego što može dublje da razmotri to pitanje, Gejl je ponovo u kuhinji i pruža mu izletničku korpu. "Nema tuširanja. Nema kafe. Hajdemo."
<BR>&nbsp;&nbsp;&nbsp;&nbsp;&nbsp;Gernisavijen ih prati sa oklevanjem dok Gejl vodi naviše, preko brda, gde se nekada nalazio auto-put. Oni prelaze preko livada na istoku, a onda se penju uz poslednje brdo koje je strmije od bilo čega što on pamti u ovom delu Pensilvanije. Na vrhu Džeremi ispušta izletničku korpu iz iznenada odrvenele ruke.
<BR>&nbsp;&nbsp;&nbsp;&nbsp;&nbsp;"Svetog mu sveca", šapuće on.
<BR>&nbsp;&nbsp;&nbsp;&nbsp;&nbsp;U dolini u kojoj se nalazila petlja auto-puta sada je okean.
<BR>&nbsp;&nbsp;&nbsp;&nbsp;&nbsp;"Svetog mu sveca", kaže on ponovo tiho, gotovo sa strahopoštovanjem.
<BR>&nbsp;&nbsp;&nbsp;&nbsp;&nbsp;Zakrivljenje plaže toliko im je poznato posle putovanja do svetionika Barnegat duž obale Nju Džersija, ali sada tamo nema svetionika, nema ostrva, a linija obale koja se prostire ka severu i jugu više je nalik na neki zabačeni niz grebena duž Tihog okeana nego ijedan rub Atlantika koji je Džeremi ikad video. Obronak uz koji su se peli u stvari je zadnja padina planine koja se obrušava nekoliko stotina stopa na istočnoj strani do plaže i talasa u podnožju. Stenoviti vrh na kome stoje Džeremiju izgleda čudnovato poznat i prepoznavanje polako sviće u njemu.
<BR>&nbsp;&nbsp;&nbsp;&nbsp;&nbsp;Planina Veliki Tobogan, potvrđuje Gejl. Naš medeni mesec.
<BR>&nbsp;&nbsp;&nbsp;&nbsp;&nbsp;Džeremi klima glavom. Usta su mu još otvorena. Ne nalazi za shodno da je podseti da se planina Veliki Tobogan nalazila u njujorškim Adirondaksima, stotinama milja od mora.
<BR>&nbsp;&nbsp;&nbsp;&nbsp;&nbsp;Prave piknik na plaži severno od mesta gde strmo pročelje planine hvata jutarnje sunce. Gernisavijen moraju da nose niz poslednji deo strme padine i kada je jednom spuste, ona juri da lovi bube u travi na dinama. Vazduh miriše na so, trulo rastinje i čisti letnji lahor. Daleko na moru, galebovi se obrću i poniru uz krike koji su slabašni kontrapunkt razbijanju talasa.
<BR>&nbsp;&nbsp;&nbsp;&nbsp;&nbsp;"Svetog mu sveca", kaže Džeremi poslednji put. Spušta izletničku korpu i baca ćebe na pesak.
<BR>&nbsp;&nbsp;&nbsp;&nbsp;&nbsp;Gejl se smeje i skida svoju radničku bluzu. Ispod nosi tamni, jednodelni kupaći kostim.
<BR>&nbsp;&nbsp;&nbsp;&nbsp;&nbsp;Džeremi se baca na ćebe. "Jesi li zato išla gore?" uspeva da izusti dok se smeje. "Da uzmeš kostim? Plašiš se da će te čuvari plaže izbaciti ako te vide da se kupaš naga?"
<BR>&nbsp;&nbsp;&nbsp;&nbsp;&nbsp;Ona šutira pesak na njega i trči ka vodi. Uranja čisto i baš u pravom trenutku, tako da zaseca talase kao strela. Džeremi je gleda dok ona pliva dvadeset jardi ka pučini, održava se na vodi dok se novi talas valja ispod nje, a onda pliva do mesta gde može da stoji. Po pognutosti njenih ramena i uzdignutim bradavicama ispo tanke likre vidi da se ona smrzava.
<BR>&nbsp;&nbsp;&nbsp;&nbsp;&nbsp;"Uđi!" doziva ga ona i jedva uspeva da se iskezi, a da joj zubi ne zacvokoću. "Voda je super!"
<BR>&nbsp;&nbsp;&nbsp;&nbsp;&nbsp;Džeremi se ponovo smeje, skida svoje 'top-sajdere', svlači odeću u tri brza pokreta i trči niz vlažni šljunak plaže. Čeka ga raširenih, ali naježenih ruku, dok on izranja posle skoka uz prskanje vode.
<BR>
<BR>&nbsp;&nbsp;&nbsp;&nbsp;&nbsp;Posle izletničkog doručka od kroasana i ledenog čaja iz termosa, oni leže među dinama kako bi se otarasili sve jačeg vetra. Gernisavijen se vraća kako bi zurila u njih, ne pronalazi ništa zanimljivo i vraća se u visoku travu. Sa mesta na kome leže mogu da vide kako se sunce uspinje sve više i baca nove senke duž neravnog lica planine južno od njih.
<BR>&nbsp;&nbsp;&nbsp;&nbsp;&nbsp;Gejl je skinula kostim kako bi se sunčala i sada tone u san. Džeremi samo što nije zaspao sa glavom na njenoj butini kada postaje iznenada i potpuno svestan čistog mirisa njene oznojene kože i finog premaza vlage koja svetluca duž mekog žleba samo nekoliko inča od njegovog lica, tamo gde joj se krivina butine spaja sa preponama. On se okreće, oslanja laktove o ćebe i gleda joj iznad stisnutih brežuljaka bledih dojki u podvaljak, u naznaku tamnih dlačica ispod pazuha i u koronu svetlosti koju joj sunce pravi oko kose.
<BR>&nbsp;&nbsp;&nbsp;&nbsp;&nbsp;Gejl počinje da se meškolji, da ispituje njegov pokret, ali on je umiruje dlanom prislonjenim o njen stomak. Očni kapci joj trepću, a onda ostaju zatvoreni. Džeremi se pomera, pridiže, a zatim spušta tako da joj leži između nogu, razmiče joj butine rukama i spušta lice do njene topline vlažne od sunca. Pomislivši na rečenicu iz jednog romana Džona Apdajka koju je podelila sa njim pre više godina, on zamišlja mače koje uči da lapće mleko.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije, ona ga vuče naviše i njene ruke i disanje brzi su uz njega. Vode ljubav silovitije nego ikada ranije, a ono što pritom dele prevazilazi strast i dodir uma. Kasnije, pošto je Džeremi proveo neko vreme kraj nje, sa glavom na njenom ramenu, dok im se disanje konačno smiruje, a otkucaji srca usporavaju tako da ponovo mogu da čuju zvuk talasa, on pipa rukom i pronalazi peškir, pa briše znoj i tragove peska sa njene kože.
<BR>&nbsp;&nbsp;&nbsp;&nbsp;&nbsp;"Gejl", šapuće on konačno, baš kada su oboje spremni da utonu u san u senci trave na dini, "moram nešto da ti kažem." Ali još dok govori, on oseća kako se poslednji ostaci štita njegovog uma skupljaju i uvijaju u klupko u refleksnom činu zaštite. Tajna o variočelama bila je predugo sakrivena previše duboko da bi se otkrila tako lako. Bori se da pronađe reči, ili misli, ali ne dolazi mu ni jedno ni drugo. "Gejl, ja... o, Isuse, malena... ne znam kako.."
<BR>&nbsp;&nbsp;&nbsp;&nbsp;&nbsp;Ona se okreće na bok i dodiruje mu obraz. Variočele? Činjenica da mi nisi rekao? Znam, Džeri.
<BR>&nbsp;&nbsp;&nbsp;&nbsp;&nbsp;Šok je za njega kao fizički udarac. "Znaš?" ???? Otkad? Koliko dugo?
<BR>&nbsp;&nbsp;&nbsp;&nbsp;&nbsp;Ona zatvara oči i on joj vidi vlagu na trepavicama. Te poslednje noći kada sam bila bolesna. Dok si spavao. Znala sam da postoji... nešto... znala sam to već dugo. Ali ta tajna toliko ti je naudila da sam morala da znam za nju ranije...
<BR>&nbsp;&nbsp;&nbsp;&nbsp;&nbsp;Džeremi počinje da se trese kao da je bolestan. Trenutak kasnije, ne trudi se da sakrije drhtanje, ali hvata se za ćebe dok ono ne prođe. Gejl mu dodiruje potiljak. U redu je.
<BR>&nbsp;&nbsp;&nbsp;&nbsp;&nbsp;"Ne!" On izvikuje taj slog. "Ne... ne razumeš... ja sam znao za to..."
<BR>&nbsp;&nbsp;&nbsp;&nbsp;&nbsp;Gejl klima glavom, njen obraz gotovo dodiruje njegov. Šapat joj se meša sa vetrom u travi na dinama. "Da. Ali znaš li zašto mi nikada nisi rekao? Zašto si morao da stvoriš štit uma kao tumor u sopstvenom umu da to sakriješ?"
<BR>&nbsp;&nbsp;&nbsp;&nbsp;&nbsp;Džeremi drhti. Bio sam posramljen.
<BR>&nbsp;&nbsp;&nbsp;&nbsp;&nbsp;Ne, nisi bio posramljen, ispravlja ga Gejl. Preplašen.
<BR>&nbsp;&nbsp;&nbsp;&nbsp;&nbsp;On otvara oči da bi je pogledao. Lica su im udaljena samo nekoliko inča. Preplašen? Ne, ja..
<BR>&nbsp;&nbsp;&nbsp;&nbsp;&nbsp;Preplašen, odašilje Gejl. U njenom glasu nema presude, već samo opraštanja. Prestravljen.
<BR>&nbsp;&nbsp;&nbsp;&nbsp;&nbsp;Čime? Ali još dok obrazuje tu misao, on se ponovo hvata za ćebe dok ga plavi osećaj klizanja, padanja.
<BR>&nbsp;&nbsp;&nbsp;&nbsp;&nbsp;Gejl ponovo zatvara oči i pokazuje mu ono što je bilo skriveno od njega unutar čvrstog tumora njegove tajne.
<BR>&nbsp;&nbsp;&nbsp;&nbsp;&nbsp;Strah od deformiteta. Da beba možda neće biti normalna. Strah da će imati retarrdirano dete. Strah da će imati dete koje nikada neće podeliti njihov dodir uma i koje će za njih uvek biti stranac. Strah da će imati dete sa sposobnošću i koje će poludeti zbog njihovih misli odraslih kada se zabiju u njegovu ili njenu tek rođenu svest.
<BR>&nbsp;&nbsp;&nbsp;&nbsp;&nbsp;Strah da će imati normalno dete koje će uništiti savršenu ravnotežu njegovog odnosa sa Gejl.
<BR>&nbsp;&nbsp;&nbsp;&nbsp;&nbsp;Strah da će je deliti sa bebom.
<BR>&nbsp;&nbsp;&nbsp;&nbsp;&nbsp;Strah da će je izgubiti.
<BR>&nbsp;&nbsp;&nbsp;&nbsp;&nbsp;Strah da će izgubiti sebe.
<BR>&nbsp;&nbsp;&nbsp;&nbsp;&nbsp;Drhtavica ponovo počinje i ovaj put držanje za ćebe i pesak plaže ne spasavaju ga. Oseća da je na rubu toga da ga zbrišu snažne plime stida i strave. Gejl ga grli i drži dok to ne prođe.
<BR>&nbsp;&nbsp;&nbsp;&nbsp;&nbsp;Gejl, dušo moja, tako mi je žao. Tako žao.
<BR>&nbsp;&nbsp;&nbsp;&nbsp;&nbsp;Dodir njenog uma poseže iza njegovog uma do nečeg dubljeg. Znam. Znam.
<BR>&nbsp;&nbsp;&nbsp;&nbsp;&nbsp;Tonu u san tamo, u senci dina, dok Gernisavijen lovi skakavce, a vetar jača u visokoj travi. Džeremi onda sanja, i snovi mu se slobodno mešaju sa Gejlinim, a ni u jednom od njih, prvi put, nema čak ni naznake bola.
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
