<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. OČI
<P>&nbsp;&nbsp;&nbsp;&nbsp;&nbsp;Džeremi i Gejl provode medeni mesec na putovanju kanuom i planinarenju.
<BR>&nbsp;&nbsp;&nbsp;&nbsp;&nbsp;Ni jedno ni drugo nisu pre toga vozili kanu ili planinarili, ali nemaju dovoljno novca za svoj prvi izbor, Maui. Ili za svoj drugi izbor, Pariz. Pa čak ni za svoj osmi izbor, motel u Bostonu. I tako, jednog vedrog avgustovskog dana, nekoliko sati posle venčanja u vrtu omiljene seoske gostionice, Džeremi i Gejl mašu prijateljima i kreću ka zapadu i severu, prema Adirondaksima.
<BR>&nbsp;&nbsp;&nbsp;&nbsp;&nbsp;Postoje i bliža mesta za kampovanje: moraju da voze kroz Plave Planine na putu ka Adirondaksima, i prolaze usput pored desetak državnih parkova i državnih šuma, ali Džeremi je pročitao članak o Adirondaksima i želi da odu tamo.
<BR>&nbsp;&nbsp;&nbsp;&nbsp;&nbsp;'Folksvagen' ima problema sa motorom... uvek ima problema sa motorom... i posle popravke kola u Bingamtonu, u državi Njujork, imaju osamdeset pet dolara manje i četiri sata kasne u odnosu na raspored. Provode noć u državnom parku jezera Džilbert, na pola puta između Bingamtona i Utike.
<BR>&nbsp;&nbsp;&nbsp;&nbsp;&nbsp;Pada kiša. Kamp je mali i prepun, jedino slobodno mesto nalazi se kraj poljskog klozeta. Džeremi postavlja na kiši šator od najlona plaćen dvadeset četiri dolara, a onda odlazi do roštilja da vidi kako Gejl napreduje sa večerom. Ona koristi pončo kao ceradu da bi zaštitila od kiše nekoliko grančica koje su prikupili za vatru, ali 'vatra' jedva da je nešto bolja od zapaljene hartije i tinjajućeg vlažnog drveta.
<BR>&nbsp;&nbsp;&nbsp;&nbsp;&nbsp;"Trebalo je da jedemo u Oneonti", kaže Džeremi, žmirkajući na kiši. Još nije osam uveče, ali svetlost dana iskrvavila je kroz sive oblake. Kiša kao da ne obeshrabruje komarce, koji zuje pod ceradom oko njih. Džeremi raspaljuje vatru dok Gejl rasteruje komarce.
<BR>&nbsp;&nbsp;&nbsp;&nbsp;&nbsp;Časte se polupodgrejanim viršlama na gnjecavim zemičkama, klečeći u šatoru blizu ulaza umesto da priznaju poraz i povuku se u srazmernu luksuz kola.
<BR>&nbsp;&nbsp;&nbsp;&nbsp;&nbsp;"Ionako nisam bila gladna", laže Gejl. Bremen pomoću dodira uma vidi da ona laže, a Gejl vidi da on to vidi.
<BR>&nbsp;&nbsp;&nbsp;&nbsp;&nbsp;On takođe vidi da ona želi da vodi ljubav.
<BR>&nbsp;&nbsp;&nbsp;&nbsp;&nbsp;U devet se nalaze u spojenim vrećama za spavanje, iako kiša bira baš taj trenutak da prestane, a kamperi sa obe njihove strane izvlače se iz svojih 'Vinebaga' i 'Silverstrima', odvrću glasno radio-aparate dok pripremaju kasnu večeru. Miris šnicle na roštilju od ćumura dopire do Džeremija i Gejl kroz ka posuvraćenu spiralu predigre i oboje se kikoću kada osete rastrojenost onog drugog.
<BR>&nbsp;&nbsp;&nbsp;&nbsp;&nbsp;Džeremi spušta obraz na Gejlin stomak i šapuće: "Misliš da bi nam dali malo kad bismo im rekli da smo taze mladenci?"
<BR>&nbsp;&nbsp;&nbsp;&nbsp;&nbsp;Gladni taze mladenci. Gejl mu provlači prste kroz kosu.
<BR>&nbsp;&nbsp;&nbsp;&nbsp;&nbsp;Džeremi joj ljubi blagu oblinu donjeg stomaka. Ah, dobro... malo gladovanja nikome nije naudilo.
<BR>&nbsp;&nbsp;&nbsp;&nbsp;&nbsp;Gejl se kikoće, a onda prekida sa kikotom i duboko uzima vazduh. Kiša ponovo počinje, blaga ali uporna po najlonu iznad njih, tera insekte, buku i miris pečenja. Neko vreme ne postoji ništa drugo u vasioni osim Gejlinog tela, Džeremijevog tela... a onda jednog jedinog tela čiji vlasnik u potpunosti nije niti jedno od njih.
<BR>&nbsp;&nbsp;&nbsp;&nbsp;&nbsp;Vodili su ljubav i ranije... vodili su ljubav te prve noći posle zabave kod Čaka Gilpena... ali to nikada nije manje divno ili neobično, a te noći, u šatoru na kiši, Džeremi uistinu gubi sebe, Gejl gubi sebe, i tok njihovih misli postaje spojen i pomešan kao i tok njihovih tela. Najzad, posle eona koje su proveli izgubljeni jedno u drugome, Džeremi oseća kako ga obavija Gejlin orgazam i slavi ga kao svoj, dok se Gejl uzdiže na rastućem talasu njegovog predstojećeg vrhunca, tako različitog od seizmičkog unutrašnjeg intenziteta njenog, i sada i on postaje njen. Svršavaju zajedno, a Gejl oseća, za trenutak, kako joj je telo uljuljkano u njegovom dok joj se on opušta u umu, a njene ruke i noge drže ga na mestu.
<BR>&nbsp;&nbsp;&nbsp;&nbsp;&nbsp;Posle razdvajanja na otvorenim vrećama za spavanje, vazduh u najlonskom šatoru gotovo je maglen od vlage njihovih izdisaja i napora. Sada je napolju potpuni mrak, Gejl razvezuje šatorska krila i njih dvoje izvlače se do polovine tela napolje, na blagu kišu, sa sitnim mlazom kapljica na licima i grudima, udišući sve svežiji vazduh, otvorenih ustiju da piju sa neba.
<BR>&nbsp;&nbsp;&nbsp;&nbsp;&nbsp;Sada ne čitaju jedno drugom misli, ne posećuju jedno drugom um. Oboje jesu ono drugo, svesni svake misli i senzacije čim je on ili ona osete. Ne, to nije baš tačno: za trenutak ne postoji ni on ni ona, i ta svest o polu vraća se tek postupno, kao jutarnja oseka koja se sporo povlači da bi ostavila artefakte na sveže opranoj plaži.
<BR>&nbsp;&nbsp;&nbsp;&nbsp;&nbsp;Rashlađeni i osveženi kišom, oni se uvlače natrag unutra, brišu se debelim peškirima i ležu sklupčani među slojeve paperja. Džeremijeva ruka pronalazi mesto za počinak na malom, oblom udubljenju Gejlinih leđa dok ona oslanja glavu o njegovo rame. Čini se da je njegova ruka oduvek znala za to mesto.
<BR>&nbsp;&nbsp;&nbsp;&nbsp;&nbsp;Savršeno se uklapaju.
<BR>&nbsp;&nbsp;&nbsp;&nbsp;&nbsp;Sledećeg dana ručavaju u Utici i ponovo kreću ka severu, u planine. U Old Fordžu unajmljuju kanue i veslaju Lancem Jezera o kom je Džeremi čitao. Jezera su izgrađenija nego što je on zamišljao, a šištanje i pucketanje neurograje dopiru iz kuća duž obala, ali oni pronalaze izdvojena ostrva i peščane sprudove gde kampuju tri dana dok plove kanuima i nose čamce od jednog vodenog puta do drugog, sve dok ih dvodnevna oluja sa kišom i nošenje čamaca od dve i po milje petog dana ne oteraju sa Dugog jezera.
<BR>&nbsp;&nbsp;&nbsp;&nbsp;&nbsp;Gejl i Džeremi pronalaze telefonsku govornicu i voze se natrag u Old Fordž sa bradatim mladićem koji im je iznajmio kanue. Ponovo u kašljucavom 'Folksvagenu', upućuju se dublje u planine, prave petlju dugu sedamdesetak milja oko jezera Saranak i spuštaju se u selo u dolini Kin. Tamo Džeremi kupuje vodič za planinske staze, prvi put stavljaju rančeve na leđa i kreću u zaleđe prema nečemu što se zove Veliki Tobogan.
<BR>&nbsp;&nbsp;&nbsp;&nbsp;&nbsp;Vodič objašnjava da je to putovanje od samo 3,85 milja pristojnom stazom zvanom Bratska, ali reč 'pristojna' očito je pogrešna, jer staza vodi pravo uz stenje, pored vodopada, preko grebena i manjih vrhova, tako da Džeremi ubrzo počinje da psuje i tvrdi da je tih '3,85 milja' očito izmerio avion, a ne neki dvonožac. Takođe priznaje da su možda preterali sa pakovanjem. Gejl predlaže da ostave kesu sa ćumurom ili drugo pakovanje od šest konzervi piva, ali Džeremi baca nekoliko kesa gorpa <EM>Hranljiva mešavina suvog grožđa, oraha, komadića čokolade i tako dalje koju koriste planinari kao izvor energije; prim. prev.</EM> i insistira na tome da zadrži osnovne potrepštine za jedno civilizovano putovanje.
<BR>&nbsp;&nbsp;&nbsp;&nbsp;&nbsp;Na tački od 2,20 milja, oni prolaze kroz divan šumarak belih breza i veru se na vrh po imenu Treći Brat, nisku kotu koja jedva uspeva da izbaci stenovitu gubicu iznad ustalasanog okeana lišća. Odatle vide svoje odredište - planinu Veliki Tobogan - i dok dahću, Džeremi i Gejl cere se jedno drugome.
<BR>&nbsp;&nbsp;&nbsp;&nbsp;&nbsp;Planina Veliki Tobogan manja je i skrivenija verzija josemitskog El Kapitana. Dok se jedna strana uzdiže u blagom, šumovitom luku, druga se obrušava kao goli kameni zid da bi kulminirala u gomili gromada velikih kao kuća.
<BR>&nbsp;&nbsp;&nbsp;&nbsp;&nbsp;"To je naše odredište?" brekće Gejl.
<BR>&nbsp;&nbsp;&nbsp;&nbsp;&nbsp;Džeremi klima glavom, bez vazduha za odgovor.
<BR>&nbsp;&nbsp;&nbsp;&nbsp;&nbsp;"Zar ne možemo naprosto to da slikamo i da posle pričamo da smo tamo bili?"
<BR>&nbsp;&nbsp;&nbsp;&nbsp;&nbsp;Džeremi odmahuje glavom i podiže ranac uz stenjanje. Pola milje spuštaju se u klanac, stazom koja povremeno blago krivuda u cik-cak, ali se češće spušta pravo niz stenovite formacije strmih padina. Neposredno ispod vrha litica Velikog Tobogana dolaze do poslednjeg dela staze, a poslednje tri desetine milje kao da se pružaju pravo uvis.
<BR>&nbsp;&nbsp;&nbsp;&nbsp;&nbsp;Džeremi shvata da su se uspeli na vrh tek kada njegove oborene oči pred sobom više ne vide kamen, već samo vazduh. Pada na leđa i opruža se preko ranca raširenih ruku i nogu. Gejl učtivo skida sopstveni ranac pre nego što se sruči na stomak.
<BR>&nbsp;&nbsp;&nbsp;&nbsp;&nbsp;Ostaju tako prućeni skoro petnaest minuta i komentarišu formacije oblaka i ponekog kopca pošto dođu do daha dovoljno da šapuću. Onda sve jači lahor tera Gejl da sedne, i dok Džeremi posmatra kako joj vetar mrsi kratku kosu, misli: Uvek ću pamtiti ovo, a Gejl se okreće da mu se osmehne, ugledavši svoj odraz u njegovim mislima.
<BR>&nbsp;&nbsp;&nbsp;&nbsp;&nbsp;Postavljaju šator dalje od južne izbočine, između stabala kržljavih od izloženosti vremenskim prilikama duž kamenog ispusta, ali prostirke od sunđera i vreće za spavanje stavljaju duž ruba same strmine. Ćumur pripremaju u prirodnom udubljenju u stenama duž linije stabala; roštilj se savršeno uklapa. Gejl vadi šnicle iz malog hladnjaka i Džeremi nadgleda dok se peku, a Gejl sprema svežu rotkvu, zelenu salatu i čips u dva tanjira. Izvlači nešto zapakovano u peškire i zaštićeno hartijom, pa pažljivo vadi odatle dve vinske čaše i bocu 'BV' kaberne-sovinjona. Onda stavlja bocu da se rashladi sa preostalim pivom.
<BR>&nbsp;&nbsp;&nbsp;&nbsp;&nbsp;Jedu dok se letnje veče spušta ka sutonu, sede na oštrom ispustu i čizme im vise u praznom prostoru. Ima taman dovoljno oblaka da potpale nebo na zapadu u buktećim ružičastim i tamnoljubičastim prelivima. Ispust se pruža duž južne planinske strane i oni gledaju u tom pravcu dok pravi suton prelazi u noć. Ima mnogo šnicli i oni ih jedu polako, uz često dosipanje vinskih čaša. Gejl je ponela dva velika parčeta čokoladne torte kao dezert.
<BR>&nbsp;&nbsp;&nbsp;&nbsp;&nbsp;Diže se noćni vetar dok oni čiste mesto gde su pripremali hranu i stavljaju papirne tanjire u kese za đubre. Džeremi ne želi da pali logorsku vatru i rastura ugašeni ćumur po pukotinama u stenju, ostavljajući što je moguće manje tragova da su oni tu pripremali hranu. Oblače vunene jakne dok peru zube i obavljaju privatne stvari pozadi, među stablima duž severnih ispusta, ali ponovo se nalaze u vrećama za spavanje duž južnog ispusta u vreme kada počinju da se pojavljuju zvezde.
<BR>&nbsp;&nbsp;&nbsp;&nbsp;&nbsp;Ovako treba da bude, dolazi slika i za trenutak ni jedno od njih ne zna ko je prvi pomislio to. Na jugu nalaze se samo šuma, planine i sve tamnije nebo koliko god mogu da vide. Nema auto-puteva niti kućnih svetiljki da naruže ljubičasti potez doline, iako se sada može videti nekoliko logorskih vatri. Sledećih deset minuta, nebo je svetlije od doline i kupola iznad njih puna je zvezda. Sjaj zvezda nije oslabljen svetlima grada.
<BR>&nbsp;&nbsp;&nbsp;&nbsp;&nbsp;Dve vreće spojene su patent-zatvaračima, ali nema mnogo dodatnog prostora dok se Džeremi i Gejl izvlače iz odeće. Slažu stvari u uredne hrpe ispod nogu svojih vređa tako da im lahor ne oduva rublje kada naraste u toku noći, a onda uvlače i glave unutra, sklupčani jedno uz drugo, pretvoreni u glatku put i topao dah, prkoseći hladnim naletima vetra izvan vreća za spavanje. Te noći vode ljubav, isprva sporo, krajnje nežno, sa obećanjem najsilovitije ekstaze koju će ikada iskusiti.
<BR>&nbsp;&nbsp;&nbsp;&nbsp;&nbsp;Uvek. Džeremi može da razabere da je ovaj put tu misao poslala Gejl.
<BR>&nbsp;&nbsp;&nbsp;&nbsp;&nbsp;Uvek, odgovara joj on šapatom, ili bez šaputanja.
<BR>&nbsp;&nbsp;&nbsp;&nbsp;&nbsp;Spuštaju se niže, spojeni, topli i zaklonjeni od vetra dok iznad njih zvezde kao da bukte od intenziteta odobravanja vasione.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
