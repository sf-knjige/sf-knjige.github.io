<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>42. OČI KOJE NE SMEM
<P>&nbsp;&nbsp;&nbsp;&nbsp;&nbsp;Zajedno izlaze iz šume baš dok se tope jutarnje magle. Na bogatom svetlu travnati obronci iza šume izgledaju kao da su delovi osunčanog i baršunastog ljudskog torzoa. Gejl pruža ruku kao da želi da pomiluje daleka brda.
<BR>&nbsp;&nbsp;&nbsp;&nbsp;&nbsp;Govore tiho, povremeno prepliću prste. Otkrili su da puni dodir uma izaziva zaslepljujuće glavobolje koje su mučile oboje od buđenja, pa razgovaraju... i dodiruju se... i vode ljubav u mekoj travi dok ih posmatra samo zlatno oko sunca. Kasnije, grle jedno drugo i šapuću nevažne stvari, znajući da je dodir uma moguće ostvariti i drugim sredstvima, a ne samo telepatijom.
<BR>&nbsp;&nbsp;&nbsp;&nbsp;&nbsp;Još kasnije, hodaju dalje, i sredinom popodneva prelaze preko uzvisine i posmatraju okomiti sjaj belih, dugačkih, uskih dasaka iza malog voćnjaka.
<BR>&nbsp;&nbsp;&nbsp;&nbsp;&nbsp;"Farma!" uzvikuje Gejl, sa čuđenjem u glasu. "Kako je to moguće?"
<BR>&nbsp;&nbsp;&nbsp;&nbsp;&nbsp;Džeremi ne oseća nikakvo iznenađenje. Ostaje smiren dok prolaze pored ambara i drugih spoljnih zgrada i približavaju se samoj kući. Zgrada je nema, ali nedirnuta, bez ikakvih tragova požara ili oštećenja. Prilaznom puteljku još treba novi šljunak, ali on sada ne vodi nikuda, jer na njegovom kraju nema auto-puta. Dugačka, bela ograda koja se pružala duž druma sada se graniči samo sa još visoke trave i novim blagim obronkom. Nema nikakvog traga komšijskih udaljenih kuća ili nametljivih električnih kablova koji su prolazili kroz voćnjak.
<BR>&nbsp;&nbsp;&nbsp;&nbsp;&nbsp;Gejl stupa na zadnju verandu i viri kroz prozor pomalo kao krivac, kao neko ko vikendom dokono razgleda kuće i ko je upravo pronašao kuću koja je možda još nastanjena, a možda više i nije. Ona otvara spoljna vrata i malo poskakuje na škripu šarki.
<BR>&nbsp;&nbsp;&nbsp;&nbsp;&nbsp;"Izvini", kaže Džeremi. "Znam da sam obećao da to podmažem."
<BR>&nbsp;&nbsp;&nbsp;&nbsp;&nbsp;Unutra je sveže i mračno. Sobe su onakve kakve su ih ostavili - ne kao što ih je Džeremi ostavio posle svojih nedelja samoće dok je Gejl bila u bolnici - već kao što su ih njih dvoje ostavili pre prve posete specijalisti te jeseni pre godinu dana, pre čitave večnosti. Gore, popodnevna sunčeva svetlost pada kroz svetlarnik koji su on i Gejl s mukom ugradili tog dalekog avgusta. Džeremi proviruje u radnu sobu i zatiče apstrakte haosa još nagomilane na hrastovom stolu i davno zaboravljene transforme još naškrabane na tabli.
<BR>&nbsp;&nbsp;&nbsp;&nbsp;&nbsp;Gejl ide iz sobe u sobu, povremeno se oglašava tihim, zadovoljnim zvucima, ali češće samo blago dodiruje stvari. Spavaća soba je uredna kao i uvek, plavi prekrivač zategnut je, a pačvork-jorgan njene bake prebačen preko uznožja kreveta.
<BR>&nbsp;&nbsp;&nbsp;&nbsp;&nbsp;Ponovo vode ljubav, a onda tonu u san među hladnim čaršavima. Povremeni dašak lahora nadima zavese. Gejl se okreće u snu, mrmlja i često pruža ruku da ga dodirne. Bremen se budi odmah posle mraka, mada se na nebu iza prozora spavaće sobe još zadržava suton poznog leta.
<BR>&nbsp;&nbsp;&nbsp;&nbsp;&nbsp;Dole se čuo neki zvuk.
<BR>&nbsp;&nbsp;&nbsp;&nbsp;&nbsp;Džeremi leži nepomičan jedan puni trenutak, pokušavajući da ne uznemiri nepokretnost čak ni disanjem. Neko vreme nema ni lahora. Onda čuje zvuk.
<BR>&nbsp;&nbsp;&nbsp;&nbsp;&nbsp;Džeremi klizi sa kreveta, ne budeći Gejl. Ona je sklupčana na boku sa jednom šakom prinetom uz obraz; osmehuje se jedva primetno. Džeremi hoda bos do radne sobe, prilazi svom stolu i pažljivo otvara donju ladicu s desne strane. Tu je, umotan u stare krpe, pod praznim fasciklama koje je stavio odozgo istog dana kada mu ga je dao šurak. 'Smit i Veson' kalibra 38 isti je onaj koji je Džeremi bacio u vodu onog jutra kada je naišao na Vanija Fučija u Floridi - zarez na rukohvatu i mat-finiš donje strane cevi isti su - ali sada je tu. On ga podiže, otvara burence i vidi mesingane krugove pet metaka čvrsto uglavljene na mesta. Grubi rukohvat čvrst mu je uz dlan, metal štitnika obarača pomalo hladan.
<BR>&nbsp;&nbsp;&nbsp;&nbsp;&nbsp;Džeremi pokušava da ne napravi nikakav zvuk dok izlazi iz radne sobe ka vrhu stepeništa, od stepeništa kroz trpezariju do vrata kuhinje. Vrlo je mračno, ali oči su mu se prilagodile. Sa mesta gde stoji može da razabere bledo-beli fantom frižidera i trza se kada se oglasi njegova pumpa za reciklažu. Džeremi ponovo spušta revolver niz bok i čeka.
<BR>&nbsp;&nbsp;&nbsp;&nbsp;&nbsp;Spoljna vrata malo su otvorena i on ih sada otvara širom, a onda ponovo zatvara. Senka klizi po pločicama.
<BR>&nbsp;&nbsp;&nbsp;&nbsp;&nbsp;Pokret iznenađuje Džeremija i on stupa za korak napred i podiže tridesetosmicu pre nego što ga ponovo spusti. Gernisavijen, tvrdoglava, mala kaliko-mačka, prilazi preko poda kako bi mu se nestrpljivo očešala o noge. Onda trza repom, vraća se do frižidera, podiže značajno pogled ka Džeremiju i vraća se natrag da se očeše o njega sa još manje strpljenja.
<BR>&nbsp;&nbsp;&nbsp;&nbsp;&nbsp;Džeremi se spušta na koleno da joj protrlja leđa. Pištolj u njegovoj ruci izgleda idiotski. Sa dugim uzdahom, on spušta oružje na radnu površinu u kuhinji i obema rukama mazi svoju mačku.
<BR>
<BR>&nbsp;&nbsp;&nbsp;&nbsp;&nbsp;Sledeće večeri mesec se diže u vreme njihove pozne večere. Električno osvetljenje u kući ne radi, ali sav drugi elektricitet kao da i dalje stiže. Šnicle potiču iz zamrzivača u podrumu, ledeno hladna piva iz frižidera, a ćumur iz jednog od nekoliko džakova preostalih u garaži. Sede napolju, pozadi, blizu stare pumpe, dok šnicle cvrče na roštilju. Gernisavijen čuči sa iščekivanjem kraj nogu jedne od velikih, starih drvenih stolica za travnjake uprkos činjenici da je samo nekoliko trenutaka ranije bila dobro nahranjena.
<BR>&nbsp;&nbsp;&nbsp;&nbsp;&nbsp;Džeremi nosi svoje omiljene pamučne pantalone i svetloplavu radnu košulju; Gejl je obukla udobnu, belu, pamučnu haljinu koju često nosi na putovanja. Zvuci su večeras isti oni koje su mnogo puta slušali u tom stražnjem dvorištu: cvrčci, noćne ptice iz voćnjaka, varijacije kreketanja žaba iz mraka blizu rečice i povremeni lepet vrabaca u ambaru. Stavljaju jedan od svoja dva fenjera na kerozin na izletnički sto dok pripremaju obrok, a Gejl pali i sveće. Kasnije, dok jedu, gase fenjer kako bi bolje videli zvezde.
<BR>&nbsp;&nbsp;&nbsp;&nbsp;&nbsp;Džeremi je poslužio šnicle na debelim papirnim tanjirima i njihovi noževi ostavljaju ukrštene tragove na belini. Obrok im se sastoji od šnicli, vina iz dobro snabdevenog podruma i jednostavne salate iz bašte sa obiljem svežim rotkvica i luka.
<BR>&nbsp;&nbsp;&nbsp;&nbsp;&nbsp;Čak i uz srp meseca koji se diže, zvezde su neverovatno jasne. Džeremi pamti noć kada su zajedno ležali napolju u mreži za spavanje i čekali da ugledaju svemirski šatl kako klizi po nebu kao žar nošen vetrom. On shvata da su večeras zvezde još jasnije zato što nema odsjaja svetlosti Filadelfije ili naplatnih rampi auto-puta da potamne nebesku slavu.
<BR>&nbsp;&nbsp;&nbsp;&nbsp;&nbsp;Gejl se naginje napred pre nego što je obrok završen. Gde smo, Džeri? Dodir njenog uma blag je koliko je to uopšte moguće, kako ne bi izazvao glavobolju.
<BR>&nbsp;&nbsp;&nbsp;&nbsp;&nbsp;Džeremi otpija gutljaj vina. "Šta nije u redu sa tim da smo naprosto kod kuće, malena?"
<BR>&nbsp;&nbsp;&nbsp;&nbsp;&nbsp;Sve je u redu što se tiče kuće. Ali gde smo zaista?
<BR>&nbsp;&nbsp;&nbsp;&nbsp;&nbsp;Džeremi se usredsređuje na okretanje rotkvice u prstima. Ukus joj je bio slan i svež.
<BR>&nbsp;&nbsp;&nbsp;&nbsp;&nbsp;Gejl gleda prema tamnoj liniji drveća na rubu voćnjaka. Tamo žmirkaju svici. Kakvo je ovo mesto?
<BR>&nbsp;&nbsp;&nbsp;&nbsp;&nbsp;Gejl, čega se poslednjeg sećaš?
<BR>&nbsp;&nbsp;&nbsp;&nbsp;&nbsp;"Sećam se umiranja", kaže ona tiho.
<BR>&nbsp;&nbsp;&nbsp;&nbsp;&nbsp;Reči pogađaju Džeremija kao udarac u solarni pleksus. Na trenutak ne može da uobliči misli.
<BR>&nbsp;&nbsp;&nbsp;&nbsp;&nbsp;Gejl nastavlja, iako joj je glas promukao. "Nikada nismo verovali u zagrobni život, Džeri." Ujka Badi... 'Kad umremo, pomažemo travi i cveću da raste, Pasuljče. Sve ostalo je živo sranje.'
<BR>&nbsp;&nbsp;&nbsp;&nbsp;&nbsp;"Ne, ne, malena", kaže Džeremi i pomera tanjir i čašu u stranu. Naginje se napred i dodiruje joj ruku. "Postoji još jedno objašnjenje..." Pre nego što je u stanju da započne sa tim, brana popušta i njih dvoje su preplavljeni slikama koje je prikrivao od nje: spaljivanje kuće... ribarska koliba na Floridi... Vani Fuči... mrtvi dani na ulicama Denvera... gospoj'ca Morgan i hladnjača...
<BR>&nbsp;&nbsp;&nbsp;&nbsp;&nbsp;"Oh, Džeri, zaboga... zaboga..." Gejl se trgla na stolici i sada prekriva lice rukama.
<BR>&nbsp;&nbsp;&nbsp;&nbsp;&nbsp;Džeremi obilazi oko stola, čvrsto je hvata za mišice i spušta svoje obraze do njenih. gospoj'ca Morgan... čelični zubi... hladnjača... anestezija pokera... let ka istoku sa gangsterima Don Leonija... bolnica... dete na samrti... trenutni kontakt... padanje.
<BR>&nbsp;&nbsp;&nbsp;&nbsp;&nbsp;"Oh, Džeri!" Gejl jeca uz njegovo rame. Pretrpela je mesece pakla u jednom silovitom trenutku bola. Pati zbog njegovog jada i ludačkoh odjeka tog jada. Sada na trenutak zajedno jecaju. Onda joj Džeremi uklanja suze poljupcima, briše joj lice izvučenim krajem svoje radne košulje i odmiče se kako bi oboma nasuo još malo vina.
<BR>&nbsp;&nbsp;&nbsp;&nbsp;&nbsp;Gde smo, Džeri?
<BR>&nbsp;&nbsp;&nbsp;&nbsp;&nbsp;On joj pruža čašu i na trenutak otpija iz svoje. Čuje se hor insekata iza ambara. Njihova kuća bledo svetluca na mesečini, a kuhinjski prozori topli su od svetlosti njihovog drugog fenjera na kerozin koji se nalazi unutra. On šapuće: "Čega se sećaš u vezi sa buđenjem ovde, malena?"
<BR>&nbsp;&nbsp;&nbsp;&nbsp;&nbsp;Već su podelili neke slike, ali pokušaji da se one iskažu rečima izoštrava im sećanja. "Tama", šapuće Gejl.
<BR>&nbsp;&nbsp;&nbsp;&nbsp;&nbsp;"Zatim blaga svetlost. Praznina. Ljuljanje. Neko me ljulja. Neko me drži. A onda hodanje. Osvit. Susret sa tobom."
<BR>&nbsp;&nbsp;&nbsp;&nbsp;&nbsp;Džeremi klima glavom. Prelazi prstom po rubu vinske čaše. Mislim da smo sa Robijem. Sa dečakom. Mislim da smo u njegovom umu.
<BR>&nbsp;&nbsp;&nbsp;&nbsp;&nbsp;Gejlina glava naglo se trza nazad, kao da je ošamarena. Slepi dečak...??????? Ona se obazire, a onda pruža drhtavu ruku prema stolu. Čvrsto hvata ivicu i čaše vibriraju. Pušta samo da bi podigla ruku i dodirnula sopstveni obraz. "Znači, ništa ovde nije stvarno? Nalazimo se u snu?" Ja sam zaista mrtva, a ti samo sanjaš da sam ovde?
<BR>&nbsp;&nbsp;&nbsp;&nbsp;&nbsp;"Ne", kaže Džeremi dovoljno glasno da se Gernisavijen brzo pomeri ispod stolice. Vidi je kako maše repom na blagoj svetlosti sveća i zvezda. "Ne", kaže on tiše, "nije tako. Siguran sam da nije tako. Sećaš se Džejkobovog istraživanja?"
<BR>&nbsp;&nbsp;&nbsp;&nbsp;&nbsp;Gejl je previše uzdrmana da glasno govori. Da. Čak joj je i dodir uma slabašan, gotovo izgubljen među tihim zvucima noći.
<BR>&nbsp;&nbsp;&nbsp;&nbsp;&nbsp;Pa, nastavlja Džeremi, zadržavši joj pažnju snagom volje, sećaš se onda da je Džejkob bio siguran da je moja analiza bila tačna... da je ljudska ličnost složeni front stojećih talasa... neka vrsta metaholograma koji se sastoji od nekoliko miliona manjih holograma...
<BR>&nbsp;&nbsp;&nbsp;&nbsp;&nbsp;Džeremi, ne vidim kako to može da pomogne...
<BR>&nbsp;&nbsp;&nbsp;&nbsp;&nbsp;"Prokletstvo, malena, pomaže!" On se ponovo naginje bliže i trlja joj mišice, osetivši da joj je tamo koža naježena. "Slušaj, molim te..."
<BR>&nbsp;&nbsp;&nbsp;&nbsp;&nbsp;Važi.
<BR>&nbsp;&nbsp;&nbsp;&nbsp;&nbsp;"Ako smo Džejkob i ja bili u pravu... da je ličnost taj složeni talasni front koji tumači stvarnost sačinjenu od kolabirajućih talasnih frontova verovatnoće, onda ličnost svakako ne može da preživi smrt mozga. Um možda istovremeno radi kao interferometar i generator, ali obe te funkcije bile bi ugašene smrću mozga..."
<BR>&nbsp;&nbsp;&nbsp;&nbsp;&nbsp;Kako onda... kako je moguće da ja...?
<BR>&nbsp;&nbsp;&nbsp;&nbsp;&nbsp;On ponovo seda kraj nje i čvrsto je grli jednom rukom. Gernisavijen izlazi ispod stolice i skače u Gejlino krilo, željna njene toplote. Oboje maze mačku dok Džeremi i dalje tiho priča.
<BR>&nbsp;&nbsp;&nbsp;&nbsp;&nbsp;"U redu, samo da malo razmislimo o ovome. Ti za mene nisi bila samo sećanje ili čulni utisak, malena. Duže od devet godina mi smo praktično bili jedna osoba sa dva tela. Zbog toga, kada si ti... zato sam ja posle toga poludeo i pokušao u potpunosti da isključim svoju sposobnost. Ali nisam mogao. Kao da sam se prilagođavao sve mračnijim i mračnijim talasnim dužinama ljudske misli i naprosto se spuštao u spirali..."
<BR>&nbsp;&nbsp;&nbsp;&nbsp;&nbsp;Gejl podiže pogled sa Gernisavijen. Gleda puna straha u tamu kraj rečice. Mrak ispod kreveta. "Ali kako je moguće da je ovo tako stvarno, ako je samo san?"
<BR>&nbsp;&nbsp;&nbsp;&nbsp;&nbsp;Džeremi joj dodiruje obraz. "Gejl, ovo nije samo san. Slušaj. Ti si mi bila u umu, ali ne samo kao sećanje. Bila si tamo. U noći kada si... te noći kada sam bio kod svetionika Barnegat... u noći kada je umrlo tvoje telo... ti si mi se pridružila, uskočila si mi u um kao da je čamac za spasavanje."
<BR>&nbsp;&nbsp;&nbsp;&nbsp;&nbsp;Ne, kako to...
<BR>&nbsp;&nbsp;&nbsp;&nbsp;&nbsp;"Razmisli, Gejl. Naša sposobnost dobro je dejstvovala. Bio je to krajnji dodir uma. Taj složeni hologram koji je bio ti nije morao da propadne... ti si naprosto uskočila u jedini drugi interferometar u vasioni koji je mogao da ga sadrži... u moj um. Samo je moj osećaj ega, ida, superega ili tog đavola koji nas održava normalnim i razdvaja od baraža naših čula, da ne pominjem to što nas razdvaja od brbljanja svih tih drugih umova, taj deo mene govorio mi je da samo osećam sećanje na tebe."
<BR>&nbsp;&nbsp;&nbsp;&nbsp;&nbsp;Sedeli su na trenutak u tišini i oboje se sećali. Velika reka sa dva srca, ponudi Gejl. Džeremi je mogao da vidi da se ona seća odlomaka iz vremena kada se nalazio u ribarskom kampu na Floridi.
<BR>&nbsp;&nbsp;&nbsp;&nbsp;&nbsp;"Bila si tvorevina moje mašte", reče on glasno, "ali samo onako kako su naše ličnosti tvorevine naše mašte." Talasi verovatnoće koji se obrušavaju na plažu čistog prostor-vremena. Šredingerove krive, čiji dijagrami govore jezikom čistijim od govora. Nejasni Atraktori Kolmogorova koji se uvijaju oko ostrva rezonansi kvaziperiodičnog razuma usred zapenjenih slojeva haosa.
<BR>&nbsp;&nbsp;&nbsp;&nbsp;&nbsp;"Misli ljudskim jezikom", šapuće Gejl. Štipa ga za bok.
<BR>&nbsp;&nbsp;&nbsp;&nbsp;&nbsp;Džeremi odskače od štipanja, osmehuje se i drži mačku dok se ova priprema da odskoči u stranu. "Mislim", kaže on tiho, "da smo oboje bili mrtvi sve dok nas slepo, gluvo, retardirano dete nije istrglo iz jednog sveta i ponudilo nam umesto njega drugi."
<BR>&nbsp;&nbsp;&nbsp;&nbsp;&nbsp;Gejl se malo mršti. Sveće su izgorele, ali njena bela haljina i bleda koža i dalje sijaju na svetlosti zvezda i mesečini. "Misliš da smo u Robijevom umu i da je on stvaran kao stvarni svet?" Ponovo se mršti na zvuk toga.
<BR>&nbsp;&nbsp;&nbsp;&nbsp;&nbsp;On odmahuje glavom. "Ne baš. Kada sam se probio do Robija, upao sam u zatvoren sistem. Jadnik gotovo da nije imao nikakve podatke pomoću kojih bio izgradio model stvarnog sveta... dodire, valjda, miris i đavolski mnogo bola, po onome što su bolničarke znale o njegovoj prošlosti... tako da verovatno nije mnogo zavisio od ono malo stvari koje je mogao da oseti iz spoljnog sveta kako bi odredio svoju unutrašnju vasionu."
<BR>&nbsp;&nbsp;&nbsp;&nbsp;&nbsp;Gernisavijen odskoči i otrča u mrak kao da je imala neka hitna posla. Znajući mačke, Gejl i Džeremi su pretpostavili da je zaista tako. Džeremi takođe više nije mogao da sedi miran; ustao je i počeo da korača tamo-amo po mraku, zadržavajući se uvek dovoljno blizu Gejl da može da pruži ruku i dodirne je.
<BR>&nbsp;&nbsp;&nbsp;&nbsp;&nbsp;Moja greška, nastavi on, bila je u tome što sam potcenio... ne, nikada zaista nisam ni pomislio na moć koju bi Robi mogao da ima u tom svetu. Ovom svetu. Kada sam se probio do njega... u nameri da samo podelim nekoliko vizuelnih i zvučnih slika... on me je uvukao unutra, malena. A sa mnom i tebe.
<BR>&nbsp;&nbsp;&nbsp;&nbsp;&nbsp;Vetar malo jača i pomera lišće voćnjaka. Tiho šuštanje zvuči tužno, kao da je letu kraj.
<BR>&nbsp;&nbsp;&nbsp;&nbsp;&nbsp;"U redu", kaže Gejl trenutak kasnije. "Oboje postojimo kao par tvojih naškrabanih holograma ličnosti u umu tog deteta." Ona snažno udara po stolu. "A sve izgleda stvarno. Ali zašto je naša kuća tu? I garaža? I..." Ona bespomoćno pokazuje noć oko njih i zvezde iznad njihovih glava.
<BR>&nbsp;&nbsp;&nbsp;&nbsp;&nbsp;Mislim da se Robiju dopalo ono što je video u našim umovima, malena. Mislim da mu se više dopao naš zagađeni stari pensilvanijski seoski kraj od pejsaža koji je stvorio za sebe tokom svojih samotnih godina.
<BR>&nbsp;&nbsp;&nbsp;&nbsp;&nbsp;Gejl polako klima glavom. "Ali to nije zaista naš seoski kraj, zar ne? Hoću reći, ne možemo ujutro da se odvezemo u Filadelfiju, zar ne? Čak Gilpen neće da se pojavi sa nekom novom ženskom, zar ne?"
<BR>&nbsp;&nbsp;&nbsp;&nbsp;&nbsp;Ne znam, malena. Mislim da neće. Pretpostavljam da je u međuvremenu bilo izvesnog samovoljnog preuređivanja. Mi smo 'stvarni' zato što je naša holografska struktura nedirnuta, ali sve ostalo ovde samo je artefakt koji Robi dozvoljava.
<BR>&nbsp;&nbsp;&nbsp;&nbsp;&nbsp;Gejl ponovo trlja mišice. Artefakt koji Robi dozvoljava. Kad tako kažeš, zvuči kao da je on Bog, Džeri.
<BR>&nbsp;&nbsp;&nbsp;&nbsp;&nbsp;On se nakašljava i baca pogled ka nebu. Zvezde su još tamo. "Pa", šapuće, "u pravom smislu reči, on je sada Bog. Bar za nas."
<BR>&nbsp;&nbsp;&nbsp;&nbsp;&nbsp;Gejline misli beže kao poljski miševi koje Gernisavijen verovatno juri tamo napolju. "U redu, on je Bog, ja sam živa, oboje smo tu... ali šta ćemo sad, Džeri?"
<BR>&nbsp;&nbsp;&nbsp;&nbsp;&nbsp;Idemo u krevet, odasla Džeremi, uze je za ruku i povede je u njihov dom.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
