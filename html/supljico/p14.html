<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. U PACOVSKOM SOKAKU
<P>&nbsp;&nbsp;&nbsp;&nbsp;&nbsp;Bremena su pretukli i opljačkali petnaest minuta pošto je sišao sa autobusa u centru Denvera.
<BR>&nbsp;&nbsp;&nbsp;&nbsp;&nbsp;Stigli su kasno, posle ponoći trećeg dana, i Bremen je odlutao od svetiljki autobuske stanice, probijajući se kroz snežne nalete sa zapada, čudeći se koliko je tu hladno sredinom aprila, sa rukama u džepovima i glavom pognutom protiv hladnog vetra sa zapada, kada ga je iznenada opkolila banda.
<BR>&nbsp;&nbsp;&nbsp;&nbsp;&nbsp;Nije to bila prava banda, samo pet crnih i Hispano dečaka - nijedan od njih još nije napunio dvadesetu - ali u sekundama pre nego što su im poletele pesnice i čizme, Bremen je video njihovu nameru, osetio njihovu paniku i glad za njegovim novcem, ali - i više od toga - osetio žudnju da nanesu bol. Bilo je to gotovo seksualno zadovoljstvo, i da je obraćao pažnju na ton noćne neurograje koja ga je zapljuskivala, osetio bi silinu njihovog iščekivanja, oštru poput noža. Umesto toga, iznenadili su ga onako obamrlog kada su ga opkolili i napali, sateravši ga u ulaz nekog sokaka. Kroz kaskadu njihovih poluartikulisanih misli i žudnje preplavljene adrenalinom, Bremen je video šta planiraju - da ga uteraju u sokak kako bi ga pretukli i opljačkali, da ga ubiju ako se bude previše dernjao - ali nije mogao da uradi ništa osim da uzmiče tamo pozadi, u mrak.
<BR>&nbsp;&nbsp;&nbsp;&nbsp;&nbsp;Bremen je brzo pao kada su pesnice poletele ka njemu, bacio im svoje preostale novčanice i sklupčao se čvrsto u loptu. "To je sve što imam!" povikao je, ali još dok je progovarao, pročitao je da ih to ni najmanje ne zanima. Novac je sada bio nevažan. Ono što ih je zaokupljalo bilo je nanošenje bola.
<BR>&nbsp;&nbsp;&nbsp;&nbsp;&nbsp;To su umeli da rade. Bremen je pokušao da se otkotrlja od momka sa sečivom... iako je nož još bio u mladićevom bočnom džepu... ali gde god da se kotrljao, sačekivale su ga tvrde čizme. Bremen je pokušao da prekrije lice, a oni su ga šutirali u bubrege. Bol je bio izvan svega što je Bremen ikada iskusio. Pokušao je da prekrije leđa, a oni su ga šutirali u lice. Krv mu je pokuljala iz slomljenog nosa i Bremen je podigao jednu ruku da ponovo prekrije lice. Šutirali su ga u prepone. Onda su se vratile pesnice, zglavci i bridovi njihovih šaka treskali su ga po lobanji, vratu, ramenima i rebrima.
<BR>&nbsp;&nbsp;&nbsp;&nbsp;&nbsp;Bremen je čuo kako se nešto lomi, zatim kako se lomi još nešto, a onda su oni počeli da mu svlače košulju, da mu cepaju džepove pantalona. Bremen oseti zasek sečiva u donjem stomaku, ali momak koji je zamahnuo nožem učinio je to dok je uzmicao i posekotina je bila plitka. U tom trenutku, Bremen to nije znao. U tom trenutku znao je vrlo malo toga... a potom nije više znao ništa.
<BR>
<BR>&nbsp;&nbsp;&nbsp;&nbsp;&nbsp;Prošao je jedan sat pre nego što ga je neko pronašao, zatim još dva sata pre nego što se neko potrudio da pozove policiju. Policija je stigla kada se Bremen upinjao da postane polusvestan; izgledali su iznenađeni što su ga zatekli u životu. Bremen je čuo pisak radija kada je jedan od policajaca pozvao ambulantna kola, zatvorio je oči na jedan kratak sekund i kada ih je otvorio oko njega su bili bolničari koji su ga podizali na nosila na točkovima. Bolničari su nosili prozirne plastične rukavice i Bremen primeti kako nastoje da se ne uprljaju njegovom krvlju. Nije se sećao vožnje do bolnice.
<BR>&nbsp;&nbsp;&nbsp;&nbsp;&nbsp;Soba za hitne slučajeve bila je prepuna. Ekipa koja se sastojala od jednog pakistanskog lekara i dvojice iscrpljenih stažista pobrinula se za njegovu posekotinu od noža, dala mu užurbano injekciju i stala da ga zašiva pre nego što je lokalni anestetik i počeo da deluje. Ostavili su ga da bi se pobrinuli za nekog drugog pacijenta. Bremen je gubio svest i budio se sat i po dok je čekao da se vrate. Kada su se vratili, pakistanski lekar je nestao, a zamenila ga je mlada crna lekarka sa podočnjacima iscrpljenosti ispod očiju sa teškim kapcima, ali stažisti su bili isti.
<BR>&nbsp;&nbsp;&nbsp;&nbsp;&nbsp;Proglasili su mu nos za slomljen, postavili tamo metalnu šipku pomoću flastera, pronašli dva slomljena rebra i zavili ih, čačkali mu izubijane bubrege sve dok se gotovo nije onesvestio od bola, a onda ga naterali da urinira u plastičnu gusku. Bremen je držao oči otvorene dovoljno dugo da vidi da mu je mokraća ružičasta. Jedan stažista rekao mu je da mu je leva ruka iščašena i naterao ga da je drži podignutu dok mu ne nameste povez. Lekarka se vratila i zavirila u Bremenova usta. Usne su mu bile naduvene toliko da ga je dodir kašike na jeziku naterao da se ukoči i jekne od bola. Lekarka ga je proglasila za srećnika - izbijen mu je bio samo jedan zub. Da li ima svog zubara?
<BR>&nbsp;&nbsp;&nbsp;&nbsp;&nbsp;Bremen prostenja odgovor još nejasniji zahvaljujući naduvenim usnama. Dadoše mu još jednu injekciju. Bremen je mogao da oseti premor medicinskog osoblja opipljiv poput debelog platna šatora koji ih je sve prekrivao. Nijedno od njih troje nije spavalo više od pet sati u proteklih trideset. Od njihove iscrpljenosti Bremen je postao sanjiviji nego od injekcije.
<BR>&nbsp;&nbsp;&nbsp;&nbsp;&nbsp;Otvorio je oči da bi tamo zatekao policajku. Bila je zdepasta i opasač za pištolj, opasač za radio, baterijska svetiljka i drugi predmeti njihali su joj se sa teških kukova. Imala je mutnjikave oči i zamrljanu kožu. Zatražila je od Bremena ime i adresu.
<BR>&nbsp;&nbsp;&nbsp;&nbsp;&nbsp;Bremen trepnu, pomisli na vlasti i Vanija Fučija, iako je morao da se napregne kroz izmaglicu sedativa kako bi se setio ko je Vani Fuči. Dao je policajki ime i adresu Frenka Lovela, šefa njegove katedre u Haverfordu. Pajtaša koji je za Bremena čuvao posao.
<BR>&nbsp;&nbsp;&nbsp;&nbsp;&nbsp;"Daleko ste od kuće, gospodine Lovel", reče policajka. Bremenovo levo oko bilo je nateklo i zatvoreno, a desno suviše zamućeno da bi pročitao pločicu sa imenom iznad njene značke. On promumla nešto.
<BR>&nbsp;&nbsp;&nbsp;&nbsp;&nbsp;"Možete li opisati napadače?" upita ona, dok je tražila olovku po džepu bluze. Bremenov vid došao je u žižu dovoljno dugo da razabere dečje škrabotine u njenoj sveščici. Stavljala je tačkice na svoja slova 'i' u kružićima, kao nezreliji studenti koje je podučavao u Haverfordu. Opisao je svoje napadače.
<BR>&nbsp;&nbsp;&nbsp;&nbsp;&nbsp;"Čuo sam da se jedan od njih drugoga zove... Red", reče on, znajući da se uopšte nisu obraćali jedni drugima za vreme napada. Ali jedan od njih jeste bio Red, to je uhvatio.
<BR>&nbsp;&nbsp;&nbsp;&nbsp;&nbsp;Najednom Bremen shvati da je neurograja oko njega daleka. Čak i naleti bola i panike drugih pacijenata u sobi za hitne slučajeve, mentalni povici i zviždanje iz mračnih prostorija nagomilanih iznad njega poput sanduka bede... sve je to bilo prigušeno. Bremen se osmehnu policajki, zahvalan za sedativ, ma kakav bio.
<BR>&nbsp;&nbsp;&nbsp;&nbsp;&nbsp;"Nedostaje vam novčanik", reče pandurka. "Nestala vam je lična karta, kartica osiguranja, sve..." Policajka ga odmeri; čak i kroz maglu lekova, Bremen je mogao da oseti njenu sumnjičavost: izgledao je kao ruševina, ali oni su mu proverili mišice, butine i stopala... nije bilo tragova... i mada mu je u mokraći bilo krvi u izobilju, nije bilo neposrednih tragova droga ili alkohola. Bremen oseti njenu odluku da mu privremeno poveruje.
<BR>&nbsp;&nbsp;&nbsp;&nbsp;&nbsp;"Provešćete noć ovde pod prismotrom, gospodine Lovel", reče ona. "Rekli ste doktoru Čalbatu da nemate koga da zovete ovde, u oblasti Denvera, pa doktorka Elkhart nije naročito voljna da vas pusti večeras bez nadzora. Primiće vas čim budu imali slobodnu sobu, nadgledaće vam ozleđeni bubreg preko noći i pogledaće vas ponovo ujutro. Mi ćemo ujutro poslati nekoga da popriča sa vama o napadu i telesnim povredama."
<BR>&nbsp;&nbsp;&nbsp;&nbsp;&nbsp;Bremen zatvori oči i lagano klimnu glavom, ali kada je ponovo otvorio oči, nalazio se sam na bolničkim kolicima u hodniku punom odjeka. Na satu je bilo 4:23. Naiđe neka žena u ružičastom džemperu, podesi mu prekrivač i reče: "Trebalo bi svakog trena da se nađe neka slobodna soba." A onda ode i ostavi Bremena da se bori protiv sna.
<BR>&nbsp;&nbsp;&nbsp;&nbsp;&nbsp;Bio je idiot što je dao policajki ime i adresu Frenka Lovela. Neko će pozvati ujutro Frenkovu kuću, daće opis i Bremen će se naći u pritvoru, kako bi odgovororio na pitanja o svojoj spaljenoj seoskoj kući... a moguće i o lešu pronađenom u močvari u Floridi.
<BR>&nbsp;&nbsp;&nbsp;&nbsp;&nbsp;Bremen zastenja i sede, spustivši noge sa ivice bolničkih kolica. Umalo nije spao. Zapiljio se u gole prste na nogama i shvatio da je u bolničkoj odeći tankoj poput papira; na levom ručnom zglobu imao je plastičnu bolničku narukvicu.
<BR>&nbsp;&nbsp;&nbsp;&nbsp;&nbsp;Gejl. Oh, Bože, Gejl.
<BR>&nbsp;&nbsp;&nbsp;&nbsp;&nbsp;On skliznu sa kolica, pade na kolena i zapipa zdravom rukom po polici ispod kolica. Odeća mu je bila složena tamo, onako krvava i pocepana. Bremen proveri hodnik... još je bio prazan, iako su gumeni đonovi škripali izvan vidokruga, oko ugla... a onda poče da skakuće ka spremištu na kraju hodnika, oblačeći se usput bolno... da bi konačno odustao i prebacio košulju preko ruke u povezu poput plašta... a onda izišao. Pre nego što je napustio spremište, prekopao je gomilu prljave odeće, pronašao belu pamučnu bluzu stažiste i navukao je, znajući koliko će mu malo toplote pružiti napolju, na ulicama.
<BR>&nbsp;&nbsp;&nbsp;&nbsp;&nbsp;On proveri hodnik, sačeka da utihne svaki zvuk, pa krenu što je brže mogao ka bočnim vratima.
<BR>&nbsp;&nbsp;&nbsp;&nbsp;&nbsp;Napolju je padao sneg. Bremen otrča sokakom, ne znajući gde se nalazi, niti kuda ide. Iznad njega, između tamnih grebena zgrada, na nebu se nije videla nikakva naznaka zore.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
