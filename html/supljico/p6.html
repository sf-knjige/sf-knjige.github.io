<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. OČI
<P>&nbsp;&nbsp;&nbsp;&nbsp;&nbsp;Verovatno niko živi ne shvata tako dobro kao Džeremi kako um zaista dejstvuje. Osim što je imao pristup drugim umovima od svoje trinaeste godine, Džeremi je natrapao na istraživanje koje pokazuje pravi mehanizam misli. Ili makar veoma dobru metaforu za to.
<BR>&nbsp;&nbsp;&nbsp;&nbsp;&nbsp;Pet godina pre Gejline smrti Džeremi je konačno završio svoju tezu o analizi talasnog fronta, kada rad Džejkoba Goldmana stiže na njegov radni sto u Hejverfordu. Prikačena je cedulja njegovog starog cimera Čaka Gilpena: Mislio sam da bi poželeo da vidiš i tuđi pristup tim stvarima.
<BR>&nbsp;&nbsp;&nbsp;&nbsp;&nbsp;Džeremi se vraća kući tako uzbuđen da jedva može da govori. Gernisavijen zuri u njega i istrčava iz sobe. Gejl mu sipa hladno piće i tera ga da sedne za kuhinjski sto. "Sporije", kaže ona. "Govori sporije."
<BR>&nbsp;&nbsp;&nbsp;&nbsp;&nbsp;"U redu", dahće Džeremi i umalo se ne davi od ledenog čaja. "Znaš moju tezu? Ono sa talasnim frontom?"
<BR>&nbsp;&nbsp;&nbsp;&nbsp;&nbsp;Gejl koluta očima. Kako da ne zna za njegovu tezu? Ispunjavala im je život i krala slobodno vreme već četiri godine. "Da", kaže ona strpljivo.
<BR>&nbsp;&nbsp;&nbsp;&nbsp;&nbsp;"E, potpuno je zastarela", kaže Džeremi sa neprikladnim osmehom. "Čak Gilpen mi je danas poslao nešto od tipa po imenu Goldman; odozgo, iz Kembridža. Moja Furijeova analiza potpuno je zastarela."
<BR>&nbsp;&nbsp;&nbsp;&nbsp;&nbsp;"Oh, Džeri..." počinje Gejl sa iskrenim žaljenjem u glasu.
<BR>&nbsp;&nbsp;&nbsp;&nbsp;&nbsp;"Ne, ne... to je sjajno!" Džeremi gotovo viče. "To je divno, Gejl. Goldmanovo istraživanje popunjava sve one delove koji nedostaju. Ja sam obavljao pravi posao, ali na pogrešnom problemu."
<BR>&nbsp;&nbsp;&nbsp;&nbsp;&nbsp;Gejl odmahuje glavom. Ne razume.
<BR>&nbsp;&nbsp;&nbsp;&nbsp;&nbsp;On se naginje napred i lice mu sija. Ledeni čaj proliva se po stolu za meso. On gura ka njoj hrpu papira. "Ne, gledaj, malena, sve je tu. Sećaš se o čemu govori moj rad?"
<BR>&nbsp;&nbsp;&nbsp;&nbsp;&nbsp;"Analiza talasnog fronta funkcije pamćenja", kaže Gejl automatski.
<BR>&nbsp;&nbsp;&nbsp;&nbsp;&nbsp;"Da. Samo što sam ja bio toliko glup da to ograničim samo na pamćenje. Goldman i njegova ekipa obavljali su osnovna istraživanja na kompletnim parametrima talasnog fronta za opšte analoge ljudske svesti. Počelo je nizom analiza koje je u tridesetim godinama razvio jedan ruski matematičar, povezanim sa nekim stvarima rađenim povodom anomalija u rehabilitaciji posle učinka moždane kapi, da bi sve to dovelo pravo do moje Furijeove analize funkcije pamćenja..." I protiv volje, Džeremi odustaje od jezika i pokušava neposredno da opšti sa Gejl. Dodir njegovog uma meša se sa rečima, slikama u kaskadi poput odštampanih stranica na preopterećenom terminalu. Beskrajne Šredingerove krivulje, čiji dijagrami govore jezikom neizmerno čistijim od govora. Kolaps krivulja verovatnoće u binominalnoj progesiji.
<BR>&nbsp;&nbsp;&nbsp;&nbsp;&nbsp;"Ne, ne", dahće Gejl i odmahuje glavom. "Govori. Kaži mi rečima."
<BR>&nbsp;&nbsp;&nbsp;&nbsp;&nbsp;Džeremi pokušava, znajući sve vreme da bi matematika koja je za nju samo kredasti statički šum jasnije to ispričala. "Hologrami", kaže on. "Goldmanov rad zasnovan je na hologramskom istraživanju."
<BR>&nbsp;&nbsp;&nbsp;&nbsp;&nbsp;"Kao i tvoja analiza pamćenja", kaže Gejl i malo se mršti, kao i uvek kada razgovaraju o poslu.
<BR>&nbsp;&nbsp;&nbsp;&nbsp;&nbsp;"Da... tačno... samo što je Goldman to u svom radu odveo dalje od sinaptičke analize funkcije pamćenja, sve do analoga ljudske misli... do đavola, do čitavog raspona ljudske svesti."
<BR>&nbsp;&nbsp;&nbsp;&nbsp;&nbsp;Gejl uzima vazduh i Džeremi može da vidi kako shvatanje počinje da joj cveta u umu. Voleo bi da posegne tamo i zameni čistom matematikom nejasne jezičke konstrukcije kojima ona premošćava svoj put ka razumevanju, ali odupire se tom porivu i pokušava da i sam pronađe još reči.
<BR>&nbsp;&nbsp;&nbsp;&nbsp;&nbsp;"Da li taj..." kaže Gejl i zastaje. "Da li taj rad koji Goldman obavlja objašnjava našu... sposobnost?"
<BR>&nbsp;&nbsp;&nbsp;&nbsp;&nbsp;"Telepatiju?" Džeremi se ceri. "Da, Gejl... da. Do đavola, to objašnjava gotovo sve za čim sam ja pipao okolo kao slepac." On uzima vazduh, guta poslednje gutljaje ledenog čaja i nastavlja. "Goldmanova ekipa obavlja sve moguće komplikovane studije EEG-a i skeniranja. On dobija puno sirovih podataka, ali ja sam jutros uzeo njegov rad i izvršio na njemu Furijeovu analizu, a onda uključio to u razne modifikacije Šredingerove talasne jednačine da bih video deluje li to kao stojeći talas."
<BR>&nbsp;&nbsp;&nbsp;&nbsp;&nbsp;"Džeri, ne shvatam sasvim..." kaže Gejl. On može da oseti kako njene upitne misli pokušavaju da razvrstaju matematičku zbrku njegovih sopstvenih misli.
<BR>&nbsp;&nbsp;&nbsp;&nbsp;&nbsp;"Prokletstvo, malena, jeste delovalo. Goldmanova longitudinalna studija MRS-tipa obrazaca ljudske misli može da se opiše kao front stojećih talasa. Ne samo funkcija pamćenja, kao što sam ja prčkao okolo, već celokupna ljudska svest. Deo nas koji se može izraziti gotovo savršeno kao hologram... ili, možda, preciznije, kao neka vrsta superholograma koji se sastoji od nekoliko miliona manjih holograma."
<BR>&nbsp;&nbsp;&nbsp;&nbsp;&nbsp;Gejl se naginje napred, oči počinju da joj sijaju. "Mislim da shvatam... ali gde je tu onda um, Džeri? Sam mozak?"
<BR>&nbsp;&nbsp;&nbsp;&nbsp;&nbsp;Džeremi se ceri, pokušava da otpije još malo, ali samo mu kocke leda džangrljaju uz usne. On spušta čašu s treskom. "Pretpostavljam da je najbolji odgovor to što su Grci i verski ludaci bili u pravu kada su razdvajali jedno od drugoga. Na mozak se može gledati kao na... pa, kao na neku vrstu istovremenog elektrohemijskog generatora talasnog fronta i interferometra. Ali um... ah, um... to je nešto mnogo divnije nego ta grudva sive materije koju zovemo mozak." I protiv volje, Džeremi ponovo misli u jednačinama: sinusni talasi plešu uz elegantnu Šredingerovu melodiju. Večiti, ali promenljivi sinusni talasi.
<BR>&nbsp;&nbsp;&nbsp;&nbsp;&nbsp;Gejl se ponovo mršti. "Dakle, duša zaista postoji... neki deo nas koji preživi smrt?" Gejlini roditelji, naročito njena majka, bili su fundamentalisti i njen glas sada poprima taj pomalo gunđavi ton koji se uvek javlja kada razgovara o verskim idejama. Zamisao o ulizičkom malom jeruvimu duše koji maše krilcima i uspinje se ka večitom nepromenljivom postojanju na nebu za nju je užasavajuća.
<BR>&nbsp;&nbsp;&nbsp;&nbsp;&nbsp;Sada je red na Džeremija da se namršti. "Preživi smrt? Pa, ne..." Iritira ga što ponovo mora da misli u rečima. "Ako su Goldmanov rad i moja analiza tačni, pa se ličnost zaista sastoji od složenog talasnog fronta, neke vrste niza holograma male energije koji tumače stvarnost, onda ličnost svakako ne može da preživi smrt mozga. Šablon bi bio uništen baš kao i holografski generator. Taj složeni talasni front... a kad kažem složeni, Gejl, pa, moja analiza pokazuje da postoji više varijacija talas-čestica nego što postoji atoma u vasioni... tom holografskom talasnom frontu potrebna je energija za održavanje baš kao i svemu drugome. Smrću mozga, talasni front bi se srušio kao balon na topli vazduh bez toplog vazduha. Srušio, rasparčao, iskidao i nestao."
<BR>&nbsp;&nbsp;&nbsp;&nbsp;&nbsp;Gejl se mračno osmehuje. "Prijatna slika", kaže ona tiho.
<BR>&nbsp;&nbsp;&nbsp;&nbsp;&nbsp;Džeremi ne sluša. Oči su mu poprimile taj pomalo stigmatični izgled koji on dobija kada ga zaokupi neka misao. "Ali nije važno to što se dešava sa talasnim frontom kada mozak umre", kaže on tonom koji ukazuje na to da mu je žena samo još jedan od studenata. "Važno je to na koji način se ovo otkriće... a tako mi Boga, to jeste otkriće... dakle, kako se ovo otkriće može primeniti na ono što zoveš našom sposobnošću. Na telepatiju."
<BR>&nbsp;&nbsp;&nbsp;&nbsp;&nbsp;"A kako se može primeniti, Džeri?" Gejlin glas je tih.
<BR>&nbsp;&nbsp;&nbsp;&nbsp;&nbsp;"Sasvim je jednostavno kada sebi vizuelno predstaviš ljudsku misao kao niz frontova stojećih talasa koji stvaraju obrasce interferencije što se mogu skladištiti i množiti u holografskim analozima."
<BR>&nbsp;&nbsp;&nbsp;&nbsp;&nbsp;"Aha."
<BR>&nbsp;&nbsp;&nbsp;&nbsp;&nbsp;"Ne, jeste jednostavno. Sećaš se kada smo podelili utiske o toj sposobnosti neposredno pošto smo se upoznali? Oboje smo zaključili da bi bilo nemoguće objasniti dodir uma bilo kome ko to nije iskusio. Bilo bi to kao opisivanje..."
<BR>&nbsp;&nbsp;&nbsp;&nbsp;&nbsp;"Kao opisivanje boja osobi slepoj od rođenja", kaže Gejl.
<BR>&nbsp;&nbsp;&nbsp;&nbsp;&nbsp;"U redu. Da. Ti znaš da dodir uma u stvarnosti ni najmanje nije nalik onome kako to opisuju u tim glupim SF pričama koje čitaš."
<BR>&nbsp;&nbsp;&nbsp;&nbsp;&nbsp;Gejl se osmehuje. Čitanje naučne fantastike njen je skriveni porok, odmor od 'ozbiljnog čitanja' koje obično upražnjava, ali uživa u tom žanru dovoljno da obično grdi Džeremija zbog toga što ga zove 'SF'. "Obično kažu da to liči na hvatanje radio ili TV emisija", kaže ona. "Kao da je um prijemnik ili tako nešto."
<BR>&nbsp;&nbsp;&nbsp;&nbsp;&nbsp;Džeremi klima glavom. "Mi znamo da nije tako. Da je pre kao..." Ponovo, reči ga izdaju i on pokušava da podeli sa njom matematiku: sinusni talasi izvan faze koji polako konvergiraju dok se amplitude premeštaju preko prikazanog prostora verovatnoće.
<BR>&nbsp;&nbsp;&nbsp;&nbsp;&nbsp;"Nešto kao da imaš dQja vu sa nečijim tuđim sećanjima", kaže Gejl, odbijajući da napusti krhki splav jezika.
<BR>&nbsp;&nbsp;&nbsp;&nbsp;&nbsp;"Tačno", kaže Džeremi, ali se mršti dok razmišlja, a onda ponovo kaže 'tačno.' "Pitanje koje se niko nikada nije setio da postavi... jeste kako neko može da čita sopstveni um? Neurološki istraživači uvek pokušavaju da dođu do odgovora na to gledajući neuroprenosnike ili druge hemikalije, ili razmišljajući o dendritima i sinapsama... otprilike kao da neko pokušava da shvati kako radi radio time što čupa pojedine čipove ili viri u tranzistor, a da nikada tu stvar nije ni sastavio."
<BR>&nbsp;&nbsp;&nbsp;&nbsp;&nbsp;Gejl odlazi do frižidera i vraća se sa bokalom kako bi mu ponovo napunila čašu ledenim čajem. "A ti si radio sastavio?"
<BR>&nbsp;&nbsp;&nbsp;&nbsp;&nbsp;"Goldman jeste", ceri se Džeremi. "A ja sam mu ga uključio."
<BR>&nbsp;&nbsp;&nbsp;&nbsp;&nbsp;"Kako to čitamo sopstveni um?" pita Gejl tiho.
<BR>&nbsp;&nbsp;&nbsp;&nbsp;&nbsp;Džeremi oblikuje vazduh rukama. Prsti mu se kreću kao neuhvatljivi talasni frontovi koje opisuje. "Mozak generiše te superholograme od kojih se sastoji puni paket... pamćenje, ličnost, čak i talasni front koji prerađuje pakete tako da možemo da tumačimo stvarnost... i još dok generiše te talasne frontove, mozak takođe deluje kao interferometar, lomeći talasne frontove na sastavne delove u skladu sa našim potrebama. Tako 'čitamo' sopstveni um."
<BR>&nbsp;&nbsp;&nbsp;&nbsp;&nbsp;Gejline šake stežu se i opuštaju dok se ona odupire porivu da gricka nokte od uzbuđenja. "Mislim da shvatam..."
<BR>&nbsp;&nbsp;&nbsp;&nbsp;&nbsp;Džeremi je hvata za ruke. "Zaista shvataš. Ovo toliko toga objašnjava, Gejl... zašto žrtve kapi mogu ponovo da nauče kako da koriste različite delove uma, strašan učinak Alzhajmerove bolesti, čak i zašto je bebama toliko potrebno da sanjaju, dok kod starih ljudi to ne važi. Vidiš, talasni front ličnosti bebe ima veću potrebu da tumači stvarnost u tom hologramskom simulatoru..."
<BR>&nbsp;&nbsp;&nbsp;&nbsp;&nbsp;Džeremi zastaje. Video je trzaj bola koji je prošao Gejlinim licem na pomen bebe. On joj steže šake.
<BR>&nbsp;&nbsp;&nbsp;&nbsp;&nbsp;"U svakom slučaju", kaže, "vidiš kako to objašnjava sposobnost koju imamo."
<BR>&nbsp;&nbsp;&nbsp;&nbsp;&nbsp;Ona diže pogled i susreće se s njegovim. "Mislim da vidim, Džeri. Ali..."
<BR>&nbsp;&nbsp;&nbsp;&nbsp;&nbsp;On iskapljuje poslednje gutljaje ledenog čaja. "Možda smo mi genetske mutacije, malena, kao što smo i ranije pričali. Ali ako je tako, mi smo mutanti čiji mozgovi rade samo ono što rade i svi ostali mozgovi... razlamaju superholograme u razumljive obrasce. Samo što naši mozgovi mogu da tumače i obrasce talasnih frontova drugih ljudi, baš kao i sopstvene."
<BR>&nbsp;&nbsp;&nbsp;&nbsp;&nbsp;Gejl sada brzo klima glavom i uviđa. "Zbog toga imamo tu stalnu statiku tuđih misli... ono što ti nazivaš neurograjom... zar ne, Džeri? Neprekidno razlamamo misaone talase drugih ljudi. Kako si ono nazvao tu hologramsku stvar što to čini?"
<BR>&nbsp;&nbsp;&nbsp;&nbsp;&nbsp;"Interferometar."
<BR>&nbsp;&nbsp;&nbsp;&nbsp;&nbsp;Gejl se ponovo osmehuje. "Znači, rođeni smo sa faličnim interferometrima."
<BR>&nbsp;&nbsp;&nbsp;&nbsp;&nbsp;Džeremi joj podiže šaku i ljubi joj prste. "Ili sa preterano delotvornim."
<BR>&nbsp;&nbsp;&nbsp;&nbsp;&nbsp;Gejl prilazi prozoru i gleda napolje ka ambaru, pokušavajući da apsorbuje sve to. Džeremi je ostavlja sopstvenim mislima, podigavši štit uma dovoljno da joj ne smeta. Trenutak kasnije, on kaže: "Ima još jedna stvar, malena."
<BR>&nbsp;&nbsp;&nbsp;&nbsp;&nbsp;Ona se okreće od prozora, držeći se za mišice.
<BR>&nbsp;&nbsp;&nbsp;&nbsp;&nbsp;"Razlog zbog kog je Čak Gilpen uopšte imao to istraživanje", kaže on. "Sećaš se da Čak radi za Fundamentalnu grupu za fiziku u Berklijevim laboratorijama u Lorensu?"
<BR>&nbsp;&nbsp;&nbsp;&nbsp;&nbsp;Gejl klima glavom. "Pa?"
<BR>&nbsp;&nbsp;&nbsp;&nbsp;&nbsp;"Pa, u poslednjih nekoliko godina tragali su za sve manjim i manjim česticama i izučavali svojstva koja njima vladaju kako bi ustanovili šta je stvarno. Šta je stvarno stvarno. A kada prođu pored gluona, kvarkova, šarma i boje, pa virnu u stvarnost na njenom najosnovnijem i najubedljivijem nivou, znaš šta dobiju?"
<BR>&nbsp;&nbsp;&nbsp;&nbsp;&nbsp;Gejl odmahuje glavom i drži se još čvršće, videvši odgovor i pre nego što on stiže da ga izrazi rečima.
<BR>&nbsp;&nbsp;&nbsp;&nbsp;&nbsp;"Dobiju niz jednačina verovatnoće koje pokazuju frontove stojećeg talasa", kaže on tiho, dok mu se koža ježi. "Dobiju iste škrabotine i linije koje idu tamo-amo, kakve Goldman dobije kada zvirne iza mozga i pronađe um."
<BR>&nbsp;&nbsp;&nbsp;&nbsp;&nbsp;Gejlin glas je šapat. "Šta to znači, Džeri?"
<BR>&nbsp;&nbsp;&nbsp;&nbsp;&nbsp;Džeremi ostavlja ledeni čaj sa kockama leda koje se tope i odlazi do frižidera da uzme pivo. Otvara ga i otpija dugi gutljaj, zastavši jednom da podrigne. Iza Gejl, svetlost kasnog popodneva boji trešnjeva stabla iza ambara bogatim prelivima. Tamo napolju, deli on sa Gejl. I u našim umovima. Različito... i isto. Vasiona kao front stojećih talasa, krhak i neverovatan poput snova bebe.
<BR>&nbsp;&nbsp;&nbsp;&nbsp;&nbsp;On podriguje i kaže naglas: "Do đavola, malena, pojma nemam."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
