<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. OČI
<P>&nbsp;&nbsp;&nbsp;&nbsp;&nbsp;Gejl i Džeremi žele dete.
<BR>&nbsp;&nbsp;&nbsp;&nbsp;&nbsp;Isprva, u toku godine, koliko otprilike traje njihov produženi medeni mesec, pretpostavlja se da će dete sasvim brzo doći, pa Gejl preduzima mere protiv neželjene trudnoće - najpre pilulu, pa onda dijafragmu, posle pojave brige za zdravlje. Osamnaest meseci posle venčanja, njih dvoje slažu se da prekinu sa dijafragmom i da puste prirodu da učini svoje.
<BR>&nbsp;&nbsp;&nbsp;&nbsp;&nbsp;Sledećih osam meseci nema briga. Često vode ljubav, i dalje strasno, i pravljenje bebe nije im prva stvar u mislima. Onda Gejl počinje da se brine. Venčali su se pomalo kasno... Džeremi je imao dvadeset sedam, a Gejl dvadeset pet godina... ali lekar je uverava da je pred njom još deset godina najboljeg vremena za reprodukciju. Ali tri godine posle venčanja, nedelju dana posle tridesetog Džeremijevog rođendana - proslavljenog u društvu prijatelja sa koledža koji su svratili da provedu dan u igranju softbola - Gejl predlaže da oboje odu kod specijaliste.
<BR>&nbsp;&nbsp;&nbsp;&nbsp;&nbsp;Džeremi je isprva iznenađen. Ona je prikrivala svoju brigu od njega onoliko dobro koliko je mogla da prikrije bilo šta; što će reći, on je znao da ta briga postoji, ali potcenjivao je njenu snagu. Sada, dok leže u krevetu zajedno u letnjoj noći, a mesečina dopire kroz čipkane zavese, oboje slušaju insekte i zvuke noćnih ptica napolju iza ambara, u pauzama njihovog razgovora, i odlučuju da je vreme da se stvari provere.
<BR>&nbsp;&nbsp;&nbsp;&nbsp;&nbsp;Najpre Džeremi prolazi kroz pomalo posramljujući obred obezbeđenja semena za prebrojavanje spermatozoida. Lekarska ordinacija nalazi se u Filadelfiji i deo je modernog kompleksa sa diskretnim znakom na servisnom liftu: 'Usluge genetskog savetovanja'. Najmanje deset lekara radi u tom kompleksu i pokušava da pomogne neplodnim parovima da ostvare svoj san o roditeljstvu. Stvarnost svega toga otrežnjuje kako Gejl, tako i Džeremija, ali oni se zajedno smeju kada Džeremi biva primoran da ode u toalet kako bi obezbedio svoj 'uzorak.'
<BR>&nbsp;&nbsp;&nbsp;&nbsp;&nbsp;Džeremi šalje vizuelno: primerci Penthausa, Plejbojevih devojaka, i pet-šest drugih sjajnih, 'mekih' časopisa nalaze se u plastičnom držaču časopisa na polici blizu klozetske šolje. Na maloj otkucanoj kartici presavijenoj kraj gomile stoji poruke: Usled troškova zamene nestalih časopisa, moramo da vas zamolimo da ne iznosite periodična izdanja iz ove prostorije.
<BR>&nbsp;&nbsp;&nbsp;&nbsp;&nbsp;U maloj prostoriji u kojoj čeka svog lekara, Gejl počinje da se kikoće. Smem da gledam?
<BR>&nbsp;&nbsp;&nbsp;&nbsp;&nbsp;Beži odatle.
<BR>&nbsp;&nbsp;&nbsp;&nbsp;&nbsp;Šališ se? Pa da propustim to očaravajuće posredno iskustvo? Možda i naučim nešto novo.
<BR>&nbsp;&nbsp;&nbsp;&nbsp;&nbsp;Ma, daću ti ja... ima da te gurnem štap u oko ako me ne ostaviš ovde samog. Ovo je ozbiljna stvar.
<BR>&nbsp;&nbsp;&nbsp;&nbsp;&nbsp;Da... ozbiljna. Gejl se sada ozbiljno trudi da priguši kikot. Džeremi može da vidi kod nje sliku u kojoj njen lekar ulazi u sobu za preglede da bi zatekao svoju pacijentkinju presamićenu od smeha, dok joj suze teku niz lice. Ozbiljna stvar, šalje Gejl, a onda, dok gleda kroz Džeremijeve oči fotografije u prvom časopisu koji je on uzeo: Zaboga, kako te mlade žene mogu tako da poziraju? Ona ponovo počinje da se kikoće.
<BR>&nbsp;&nbsp;&nbsp;&nbsp;&nbsp;Ozlojeđen, Džeremi ne odgovara. Taj razgovor skreće mu pažnju. On okreće stranice.
<BR>&nbsp;&nbsp;&nbsp;&nbsp;&nbsp;Imaš problema, Džeri?
<BR>&nbsp;&nbsp;&nbsp;&nbsp;&nbsp;Beži odatle. On zatvara časopis i uzdiše.
<BR>&nbsp;&nbsp;&nbsp;&nbsp;&nbsp;Pusti da ti ja pomognem. Ona pomera paravan između sebe i vrata i počinje da se svlači, posmatrajući se pritom u zidnom ogledalu prirodne veličine.
<BR>&nbsp;&nbsp;&nbsp;&nbsp;&nbsp;Hej! Šta to, do đavola...
<BR>&nbsp;&nbsp;&nbsp;&nbsp;&nbsp;Gejl otkopčava poslednje dugme bluze i pažljivo je presavija preko stolice. Pokazuje na bolničku haljinu ostavljenu na stolu za pregled. Sestra je rekla da će tamo biti pregled.
<BR>&nbsp;&nbsp;&nbsp;&nbsp;&nbsp;Slušaj...
<BR>&nbsp;&nbsp;&nbsp;&nbsp;&nbsp;Ćuti, Džeri. Čitaj svoj časopis.
<BR>&nbsp;&nbsp;&nbsp;&nbsp;&nbsp;Džeremi vraća časopis natrag na gomilu i zatvara oči. Gejl Bremen je sitna žena, samo pet stopa i dva inča visoka bez cipela, ali telo joj ima klasične razmere, snažno je i krajnje senzualno. Ona se osmehuje Džeremiju u ogledalu i on pomišlja, ne prvi put, da je njen osmeh veliki deo te senzualnosti. Jedini ženski osmeh koji je video i koji je sličan na tako neposredan, izazovan, ali potpuno celovit način pripada gimnastičarkli Meri Lu Reton. Gejlin osmeh ima istovetno neodoljivu kombinaciju vilica, usana i savršenih zuba; to je poziv na neku malu obest, koji neposredno opšti sa posmatračem.
<BR>&nbsp;&nbsp;&nbsp;&nbsp;&nbsp;Gejl oseća njegove misli i prestaje da se osmehuje, pravi se da se mršti i žmiri ka njemu. Ne obraćaj pažnju na mene. Radi ono što radiš i dalje.
<BR>&nbsp;&nbsp;&nbsp;&nbsp;&nbsp;Idiotkinjo.
<BR>&nbsp;&nbsp;&nbsp;&nbsp;&nbsp;Ona ga ponovo zableskuju kezom i skida crnu suknju i slip, pa oboje ostavlja na stolici. U svom jednostavnom grudnjaku i gaćicama Gejl izgleda ujedno ranjiva i beskrajno privlačna. Ona poseže da raskopča grudnjak sa onom nesamosvesnom ženskom gracioznošću koja Džeremija uvek podstiče. Blago pogrbljivanje njenih ramena zbližava joj dojke dok tkanina na njima prestaje da bude zategnuta i klizi u stranu. Gejl stavlja grudnjak na stolicu i svlači bele gaćice.
<BR>&nbsp;&nbsp;&nbsp;&nbsp;&nbsp;Još gledaš?
<BR>&nbsp;&nbsp;&nbsp;&nbsp;&nbsp;Džeremi još gleda. Dirnut je na gotovo religiozan način time koliko je njegova žena privlačna. Kosa joj je tamna i kratka, razdvojena tako da joj pada preko visokog čela u blagom luku. Obrve su joj guste i tamne - obrve Anete Funičelo, tako ih je jednom žalostivo nazvala - ali one njenim očima boje lešnika daju dramatičnu crtu. Jedan slikar koji joj je nacrtao portret u pastelu pre nekoliko godina na letnjem izletu do ostrva Monhegan rekao je Džeremiju, koji je posmatrao: "Čitao sam o luminoznim očima, ali oduvek sam mislio da je ta reč sranje. Sve do sada. Ser, vaša gospođa ima luminozne oči."
<BR>&nbsp;&nbsp;&nbsp;&nbsp;&nbsp;Gejline crte lica nekako uspevaju da ujedno budu i istančane i snažne: fino isklesane jagodice, snažan nos, fine borice od smeha oko tih luminoznih očiju, snažna brada i fini ten koji pokazuje i najmanju naznaku osunčanosti ili postiđenosti. Ona sada ne pokazuje ni najmanju postiđenost, iako na jagodicama ima naznaku crvenila dok baca gaćice na stolicu i stoji na sekund pred ogledalom.
<BR>&nbsp;&nbsp;&nbsp;&nbsp;&nbsp;Džeremija Bremena nikada nisu naročito privlačile ženske grudi. Možda zbog lakoće sa kojom je prisluškivao devojačke misli u pubertetu, možda zbog svoje sklonosti da pogledom obuhvata čitavu jednačinu - ili, u ovom slučaju, organizam - radije nego sastavne delove, ali pošto je on prevazišao tu neizbežnu seksualnu krizu svog puberteta, dojke su mu izgledale kao normalni deo ljudske anatomije. Privlačne, da... ali stalni izvor seksualnog podsticaja, ne.
<BR>&nbsp;&nbsp;&nbsp;&nbsp;&nbsp;Gejline dojke nisu nikakav izuzetak. Velike su za nekoga njene visine, ali nije njihova veličina ono što ga podstiče. Devojke u časopisima ostavljenim u blizini kako bi pomogli davaocima sperme obično su imale ogromne grudi, ali te razmere Džeremiju često izgledaju pogrešno ili potpuno smešno. Gejline dojke su...
<BR>&nbsp;&nbsp;&nbsp;&nbsp;&nbsp;Džeremi odmahuje glavom, ustanovivši da ne može neke stvari da izrazi rečima, čak ni sam sebi.
<BR>&nbsp;&nbsp;&nbsp;&nbsp;&nbsp;Pokušaj.
<BR>&nbsp;&nbsp;&nbsp;&nbsp;&nbsp;Gejline dojke su krajnje senzualne. Srazmerne njenom atletskom telu i snažnim leđima, one su... savršene, to je jedina reč koje Bremen može da se seti: visoke, ali teške od obećanih dodira, mnogo bleđe od ostalih delova njene potamnele kože - male vene vide se pod belinom blizu mesta gde se tamna put završava - sa prstenovima na vršcima koji su ostali ružičasti kao kod devojčice. Bradavice joj se samo malo krute na svežem vazduhu, i dojke su joj sada stisnute i ponovo uzdignute dok se Gejl nesvesno hvata za mišice zbog hladnoće, a tamne maljice na podlaktici vidljive su joj naspram bele, teške donje obline dojke.
<BR>&nbsp;&nbsp;&nbsp;&nbsp;&nbsp;Gejlin pogled se ne pomera, ali Džeremi sebi dopušta da izmeni sopstvenu perspektivu u odnosu na njenu sliku u ogledalu, pomišljajući pritom: Ono što vidim jeste odraz u mom umu pogleda njenog uma u njen odraz. Duh koji se divi senkama duhova.
<BR>&nbsp;&nbsp;&nbsp;&nbsp;&nbsp;Gejlini kukovi su široki, ali ne preterano, butine snažne, 'V' tamnih dlačica između njih uzdižu joj se do podnožja trbuha sa žbunastom punoćom kakvu obećavaju njene tamne obrve i osenčene tačkice pod pazuhom. Kolena i potkolenice elegantne su joj ne samo na atletski način, već i u klasičnim proporcijama najfinijih Donatelovih skulptura; Džeremi spušta pogled i pita se zašto su muškarci ikada napuštali očaranost tako seksualno podsticajnog niza lukova i oblina kakav obrazuje ovako vitki nožni članak.
<BR>&nbsp;&nbsp;&nbsp;&nbsp;&nbsp;Gejl sklanja paravan u stranu, uvlači levu ruku u haljinu - to nije standardna bolnička haljina, već skupi artefakt od češljanog pamuka za visoku klijentelu - i zastaje, poluokrenuta od njega, dok joj leva dojka i kuk hvataju blagu svetlost profiltriranu kroz venecijanere iznad nje. Još imaš problema, Džeri? Osmeh. Ne, vidim da nemaš.
<BR>&nbsp;&nbsp;&nbsp;&nbsp;&nbsp;Umukni, molim te.
<BR>&nbsp;&nbsp;&nbsp;&nbsp;&nbsp;On čuje lekareve korake iza njenih vrata, a onda im se štitovi uma podižu zajedno, ne da bi prekinuli ono što dele, već da bi to malo prigušili.
<BR>&nbsp;&nbsp;&nbsp;&nbsp;&nbsp;Džeremi ne otvara oči.
<BR>
<BR>&nbsp;&nbsp;&nbsp;&nbsp;&nbsp;Moram ovde da intervenišem kako bih rekao da je moj prvi pogled na ovo otvoreno seksualno osećanje između Džeremija i Gejl za mene bio otkrovenje. Bukvalno otkrovenje; buđenje gotovo religijskih razmera. To mi je otvorilo nove svetove, nove sisteme misli i shvatanja.
<BR>&nbsp;&nbsp;&nbsp;&nbsp;&nbsp;I ja sam poznavao seksualna zadovoljstva, naravno... ili bar zadovoljstva trenja. Tugu posle orgazma. Ali te fizičke reakcije nisu predstavljale ništa izvan konteksta podeljene ljubavi i seksualne prisnosti koju su poznavali Džeremi i Gejl.
<BR>&nbsp;&nbsp;&nbsp;&nbsp;&nbsp;Moje strahopoštovanje kod otkrića ovog vida vasione nije moglo biti veće ni da sam bio naučnik koji je natrapao na Veliku ovjedinjenu teoriju kosmosa. U pravom smislu reči ljubav i seks između Gejl i Džeremija bila je Velika objedinjena teorija kosmosa.
<BR>
<BR>&nbsp;&nbsp;&nbsp;&nbsp;&nbsp;Broj Džeremijevih spermatozoida sasvim je u redu. Njegov deo testiranja završen je.
<BR>&nbsp;&nbsp;&nbsp;&nbsp;&nbsp;Sa Gejl nije tako. U sledećih devet meseci ona prolazi kroz čitave gomile testova - neki su bolni, većina neprijatna, a svi su jalovi. Trpi laparoskopiju i ponovljena ispitivanja ultrazvukom koja tragaju za blokadom jajovoda, nenormalnosti materice, fibroidnim tumorima, cistama na jajnicima, materičnim lezijama i endometriozi. Ne pronalaze ništa od toga. Testiraju je na nedostatak hormona i antitela koja odbacuju spermu. Ništa od toga nije potvrđeno. Daju joj 'Klomid' i šalju da kupuje komplete za predviđanje ovulacije - što je svakog meseca značajan izdatak - tako da mogu da se odrede dani i sati kada je plodnost na vrhuncu. Seksualni život Gejl i Džeremija počinje da podseća na vojnički pohod; tri ili četiri dvadesetčetvoročasovna razdoblja svakog meseca, dan počinje testiranjem mokraće hemijski tretiranim papirom, a završava se višestrukim snošajima koje prati period kada Gejl ostaje da leži na leđima sa blago uzdignutim kukovima i nogama povijenim u kolenima tako da spermatozoidi koji sporo plivaju imaju najbolje moguće izglede da dođu do svog odredišta.
<BR>&nbsp;&nbsp;&nbsp;&nbsp;&nbsp;Ništa. Devet meseci, i ništa; zatim još šest meseci i ništa.
<BR>&nbsp;&nbsp;&nbsp;&nbsp;&nbsp;Gejl i Džeremi odlaze kod još troje specijalista. U svim slučajevima Džeremi je oslobođen na osnovu jednog jedinog testiranja broja spermatozoida, a Gejl prolazi kroz novu seriju testova. Postaje stručnjak u tome da zna kada tačno mora da ispije pola galona vode kako bi mogla da izdrži ultrazvuk, a da ne nakvasi bolničku haljinu.
<BR>&nbsp;&nbsp;&nbsp;&nbsp;&nbsp;Testovi i dalje ne pokazuju ništa, ne zadovoljavaju ništa. Gejl i Džeremi i dalje pokušavaju, napustivši konačno dnevne tabele i komplete za testiranje iz straha da će potpuno uništiti spontanost. Pominje se mogućnost veštačkog oplođenja i oni se slažu da razmisle o tome, ali nemo odbacuju tu mogućnost pre nego što napuste kliniku. Ako su sperma i jaje u redu, ako je Gejlin reproduktivni sistem u redu, radije će prepustiti stvar slučaju i prirodnom sistemu stvari.
<BR>&nbsp;&nbsp;&nbsp;&nbsp;&nbsp;Prirodni sistem stvari izneverava ih. Sledećih nekoliko godina Gejl i Džeremi i dalje sanjaju o tome da će imati dece, ali prekidaju da razgovaraju o tome. Čak i Gejlina razmišljanja o toj temi dok su im umovi u dodiru mogu oboje da ih učine potištenim. Povremeno, kada Gejl drži novorođenče nekog prijatelja, Džeremi je šokiran zbog njene reakcije na bebin dodir i miris; srce je boli od čežnje... on to razume... ali čitavo njeno telo takođe reaguje: dojke je bole, a materica kao da pulsira od fizičke reakcije na novorođenče. To je reakcija koja prevazilazi Džeremijevo iskustvo i on se čudi što dva oblika ljudskog bića - muški i ženski - mogu da nastanjuju istu planetu, govore istim jezikom i pretpostavljaju da imaju ičeg zajedničkog dok ih tako suštinske i duboke razlike nemo razdvajaju.
<BR>&nbsp;&nbsp;&nbsp;&nbsp;&nbsp;Gejl je svesna Džeremijeve želje za decom, ali takođe i njegovih rezervi da ih njih dvoje imaju. Uvek je videla te deliće zabrinutosti u njegovom umu: strah od urođenih nedostataka, oklevanje zbog uvođenja novog srca i uma u savršenu dvostranu konstelaciju njihovog odnosa, suštinsku ljubomoru zbog nekoga ili nečega što bi moglo da ispuni Gejlinu pažnju i privrženost onako kako on to čini sada.
<BR>&nbsp;&nbsp;&nbsp;&nbsp;&nbsp;Ona je videla te brige, ali otpisala ih je kao tipična muška oklevanja kada su deca u pitanju. Ali ono što je propustila važno je.
<BR>&nbsp;&nbsp;&nbsp;&nbsp;&nbsp;Džeremi je prestravljen da će imati nesavršeno dete. Na početku njihovih muka, kada je trudnoća izgledala samo nekoliko nedelja ili meseci daleko, ležao je noću i razvrstavao strahove.
<BR>&nbsp;&nbsp;&nbsp;&nbsp;&nbsp;Samo zahvaljujući svom kratkom radu na genetici i verovatnoći u koledžu, znao je za neke moguće ishode ovog bacanja genetičke kockice: Daunov sindrom, Hantingtonova horeja, Taj-Sašova bolest, hemofilija... spisak se nastavlja. A Džeremi je znao za izglede pre nego što je lekar uopšte prvi put razgovarao sa njim: izglede od jednog postotka da par dobije dete sa ozbiljnim ili po život opasnim urođenim nedostatkom. Sa dvadeset godina, Gejl je imala izglede od 1:2.000 da dobije dete sa Daunovim sindromom i rizik od 1:526 za neki ozbiljan hromozomni poremećaj. Ako sačekaju da Gejl napuni trideset pet, izgledi se menjaju na 1:300 za Daunov sindrom i 1:179 za značajnu hromozomnu nenormalnost. U četrdesetoj krivina verovatnoće postaje strma i klizava padina: 1:100 za Dauna, i izgledi od 1:63 za druge ozbiljne defekte.
<BR>&nbsp;&nbsp;&nbsp;&nbsp;&nbsp;Od mogućnosti da dobije retardirano ili nakazno dete, Džeremi ostaje zaleđen u užasu. Neizbežnost toga da svako dete izmeni njegov odnos sa Gejl prouzrokuje užas na manje žurnom, ali podjednako uznemirujućem nivou. Gejl je ono prvo videla i otpisala; ona hvata samo najslabiji odraz Džeremijeve prestravljenosti zbog druge mogućnosti. On to zaklanja od nje - i od samog sebe - što bolje može, koristeći zavaravanje i statičko zagušenje štita uma tokom njihove zajedničke telepatije kada se pokrene ta tema. To je jedna od samo dve tajne koje on čuva od Gejl tokom sveg vremena koje provode zajedno.
<BR>&nbsp;&nbsp;&nbsp;&nbsp;&nbsp;A druga tajna takođe ima veze sa njihovom nemogućnošću da imaju decu. Samo, ta druga tajna je tempirana bomba, koja otkucava između njih i ispod njih, spremna da uništi sve što imaju ili se nadaju da će ikada imati zajedno.
<BR>&nbsp;&nbsp;&nbsp;&nbsp;&nbsp;Ali Gejl umire pre nego što ta druga tajna biva otkrivena... pre nego što on može da je podeli sa njom i ugasi joj fitilj.
<BR>&nbsp;&nbsp;&nbsp;&nbsp;&nbsp;Džeremi i dalje sanja o tome.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
