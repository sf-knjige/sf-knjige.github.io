<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. OČI
<P>&nbsp;&nbsp;&nbsp;&nbsp;&nbsp;Teško mi je da shvatim, čak i sada, pojam smrtnosti onako kako su mi ga doneli Džeremi i Gejl.
<BR>&nbsp;&nbsp;&nbsp;&nbsp;&nbsp;Umiranje, skončavanje, prestajanje postojanja, naprosto nije zamisao koja je postojala za mene pre njihovog mračnog otkrovenja. To me čak i sada uznemirava svojim crnim, neracionalnim imperativom. Istovremeno me intrigira, čak me i privlači, i ne mogu da se ne zapitam da li je voće koje je zaista bilo zabranjeno za Adama i Evu u bajkama koje je Gejl učila od roditelja tako prilježno kada je bila mlada, znanje, kao što tvrdi narodna priča, ili sama smrt. Smrt može biti privlačna za božanstvo kome je uskraćen čak i san dok vodi računa o Svojoj tvorevini.
<BR>&nbsp;&nbsp;&nbsp;&nbsp;&nbsp;Za Gejl to nije ni najmanje privlačno.
<BR>&nbsp;&nbsp;&nbsp;&nbsp;&nbsp;U prvim satima i danima posle otkrića tumora iza njenog oka koji se nije mogao operisati, ona je sušta hrabrost i deli svoje samopouzdanje sa Džeremijem jezikom i dodirom uma. Sigurna je da će joj tretmani radijacijom pomoći... ili hemijski... ili da će doći do nekakve remisije. Pošto je pronašla neprijatelja, identifikovala ga, manje se plaši mraka pod krevetom nego ranije.
<BR>&nbsp;&nbsp;&nbsp;&nbsp;&nbsp;Ali tada, dok je bolest i strašne muke medicinskog tretmana iscrpljuju, ispunjuju joj noći zebnjom, a popodneva mučninom, Gejl počinje da očajava. Ona shvata da mrak pod krevetom nije rak, već smrt koju on donosi.
<BR>&nbsp;&nbsp;&nbsp;&nbsp;&nbsp;Gejl sanja da se nalazi na zadnjem sedištu svog 'Volvoa' i da ovaj hita prema ivici provalije. Nikoga nema na sedištu vozača, a ona ne može da posegne napred i zgrabi upravljač zato što je prozirni zid od pleksiglasa deli od prednjeg sedišta. Džeremi trči pored 'Volvoa', nije u stanju da je stigne, viče i maše rukama, ali Gejl ne može da ga čuje.
<BR>&nbsp;&nbsp;&nbsp;&nbsp;&nbsp;I Gejl i Džeremi bude se iz košmara baš kada kola sleću u provaliju. Oboje su videli da ispod nema stenja, nema litice, ni plaže, ni okeana... ničega osim strašne tame koja ih uverava u večnost mučnog pada.
<BR>&nbsp;&nbsp;&nbsp;&nbsp;&nbsp;Džeremi joj pomaže da prebrodi zimske mesece, drži je čvrsto dodirom uma i stvarnim dodirom dok se zajedno voze strašnim toboganom bolesti - nada i sugestija remisije jednog dana, delići obećavajućih medicinskih novosti sledećeg, zatim bujica dana sa sve jačim bolom i slabošću, bez tračka nade.
<BR>&nbsp;&nbsp;&nbsp;&nbsp;&nbsp;U poslednjim nedeljama i danima, ponovo Gejl pronalazi snagu, skreće im misli na druge stvari kada to može, hrabro se suočava sa onim sa čime treba da se suoči onda kad je to neizbežno. Džeremi se povlači sve dublje i dublje u sebe, uljuljkan njenim bolom i njenim sve većim udaljavanjem od ohrabrujuće apsorpcije svakodnevnih stvari.
<BR>&nbsp;&nbsp;&nbsp;&nbsp;&nbsp;Gejl juri ka rubu provalije, ali Džeremi je uz nju sve do poslednjih nekoliko jardi. Čak i kada je ona previše bolesna da budu fizički blizu, posramljena zbog gubitka kose i bola zbog kog živi samo za injekcije koje joj pomažu tako malo minuta, postoje ostrva jasnoće gde njihov dodir uma održava šaljivu prisnost dugog razdoblja koje su proveli zajedno.
<BR>&nbsp;&nbsp;&nbsp;&nbsp;&nbsp;Gejl zna da postoji nešto u srži Džeremijevih misli što on ne deli sa njom - može to da vidi po odsustvu koje njegov štit uma prekriven ožiljcima ostavlja tamo - ali postojale su mnoge stvari koje je on nevoljno delio sa njom otkad je počeo medicinski košmar, i ona pretpostavlja da je to još jedna tužna prognoza.
<BR>&nbsp;&nbsp;&nbsp;&nbsp;&nbsp;Što se Džeremija tiče, dugo skrivani i sramni postupak oko variočela postao je toliko učauren u njemu da je sada teško zamisliti da ga podeli. Takođe, više nema razloga da ga podeli sa njom... oni neće imati dece.
<BR>&nbsp;&nbsp;&nbsp;&nbsp;&nbsp;Ipak, u noći kada Džeremi sam odlazi do svetionika Barnegat kako bi podelio okean i zvezde sa Gejl koja leži u svojoj bolničkoj sobi, odlučio je da to podeli sa njom. Da podeli sve male prevare i sramotu koju je skrivao godinama, kao da otvara vrata i prozore zagušljive sobe koja je predugo stajala zatvorena. On ne zna kako će ona reagovati, ali zna da ti poslednji dani koji će im preostati ne mogu biti ono što moraju biti ukoliko ne bude potpuno iskren prema njoj. Džeremi ima sate da pripremi svoje otkrovenje pošto Gejl najveći deo vremena provodi u spavanju, pod lekovima, izvan dodira uma.
<BR>&nbsp;&nbsp;&nbsp;&nbsp;&nbsp;Ali onda on usni u sitne sate pre osvita tog uskršnjeg vikend-jutra, a posle buđenja više nema budućnosti od makar još nekoliko poslednjih dana sa njom. Stigla je do provalije dok je on spavao.
<BR>&nbsp;&nbsp;&nbsp;&nbsp;&nbsp;Dok je bila sama. I uplašena. Nesposobna da ga dodirne poslednji put.
<BR>
<BR>&nbsp;&nbsp;&nbsp;&nbsp;&nbsp;Da, ta zamisao o smrti veoma me zanima. Vidim to onako kako to vidi Gejl... kao šapat iz mraka pod krevetom... i vidim to kao topli zagrljaj zaborava i nestanka bola.
<BR>&nbsp;&nbsp;&nbsp;&nbsp;&nbsp;A vidim to i kao nešto blisko, sve bliže.
<BR>&nbsp;&nbsp;&nbsp;&nbsp;&nbsp;Zanima me, ali sada, posle toliko otvaranja, posle takvog otvaranja zavese, čini se nekako razočaravajuće da sve može da prestane da postoji i da će pozorište biti ispražnjeno pre poslednjeg čina.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
