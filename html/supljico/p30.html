<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. OČI
<P>&nbsp;&nbsp;&nbsp;&nbsp;&nbsp;Problem je u tome što Gejl pati od migrena još od puberteta, tako da kada glavobolja postaje sve učestalija i jača, ni ona ni Džeremi ne obraćaju dužnu pažnju na to nekoliko meseci. Emocionalni stres često izaziva migrene i oboje podozrevaju da je samoubistvo Džejkoba Goldmana ono što je izazvalo najskoriji niz migrena. Konačno, ipak, kada Džeremi biva primoran da napusti simpozijum na koledžu, zanoseći se od odraza bola njenih glavobolja, da bi je zatekao kako beskrajno povraća u kupatilu u prizemlju, zaslepljena bolom, odlaze kod lekara. On ih šalje kod specijaliste, doktora Singa, koji smesta šalje Gejl na CAT skeniranje i MR snimanje.
<BR>&nbsp;&nbsp;&nbsp;&nbsp;&nbsp;Gejl je zbunjena. To je poput Džejkobovih testova.
<BR>&nbsp;&nbsp;&nbsp;&nbsp;&nbsp;Ne, šalje Džeremi, dok je drži za ruku u ordinaciji doktora Singa, ovi izučavaju strukture... kao rendgenski zraci... Džejkobova skeniranja tragala su za postupcima talasnog fronta.
<BR>&nbsp;&nbsp;&nbsp;&nbsp;&nbsp;Testove obavljaju u petak i Sing nalaze neće dobiti do ponedeljka. Oboje vide najmračnije mogućnosti skrivene iza uglađenih lekarevih razuveravanja. U subotu, kao da su testovi sami po sebi bili lek, Gejline glavobolje nestaju. Džeremi predlaže da provedu vikend odmora, da ostave sav posao na farmi i da odu na plažu. To je nedelja pre Dana zahvalnosti, ali nebo je plavo, a vreme toplo, drugo miholjsko leto duboko u onome što je inače najjednoličnije godišnje doba u istočnoj Pensilvaniji.
<BR>&nbsp;&nbsp;&nbsp;&nbsp;&nbsp;Svetionik Barnegat gotovo je pust. Morske laste i galebovi obrću se i kriče iznad dugačkog poteza peska ispod svetionika dok Gejl i Džeremi postavljaju ćebad usred dina i skaču tamo-amo kao da su tek venčani, jureći jedno drugo duž klizeće ivice Atlantika, igraju šuge i golicaju se - koriste svaki izgovor da dodirnu jedno drugo u kupaćim kostimima - pa se najzad vraćaju da bi se sručili naježeni i iscrpljeni na ćebad i posmatrali kako sunce zalazi iza dina i vremešnih kuća na zapadu.
<BR>&nbsp;&nbsp;&nbsp;&nbsp;&nbsp;Hladan vetar diže se sa zamirućim svetlom i Džeremi povlači manje iskrzano ćebe oko njih, umotavši ih u toplo gnezdo dok se na travi dina i uskim ogradama vidi odsjaj bogatih žućkastomrkih i zlatnih boja jesenje svetlosti. Beli svetionik svetluca u neopisivim prelivima ružičaste i sve bleđe boje lavande u dva minuta, koliko traje savršeni zalazak sunca, i njegova stakla i svetiljke propuštaju poput prizme sunčevo oko na plažu kao reflektorski snop od čistog zlata.
<BR>&nbsp;&nbsp;&nbsp;&nbsp;&nbsp;Mrak se spušta tako iznenadno da od toga zastaje dah, kao zavesa koja pada s treskom. Na plaži nema više nikoga, a samo je nekoliko kuća duž plaže osvetljeno. Morski vetar džangrlja po suvoj travi iznad njih i uznemirava dine zvukom nalik na bebin uzdah.
<BR>&nbsp;&nbsp;&nbsp;&nbsp;&nbsp;Džeremi povlači ćebe više oko njih i svlači Gejlin mokri kupaći kostim sa njenog ramena, zatim niže, dojke joj se uzdižu oslobođene prijanjajućeg materijala i Džeremi oseća tamo naježenu kožu sa kvržicama tvrdim poput njenih bradavica, da bi zatim svukao kostim preko obline njenih bokova, sa nogu, preko malih stopala, a potom se oslobodio i sopstvenih gaćica.
<BR>&nbsp;&nbsp;&nbsp;&nbsp;&nbsp;Gejl širi ruke i premešta noge, povlačeći ga iznad sebe, i najednom hladan vetar i sve gušći mrak postaju daleki, zaboravljeni u iznenadnoj toplini njihovog sjedinjavanja i dodira uma. Bremen se pomera sporo, beskrajno sporo i oseća kako ona sa njim deli misli i osete - zatim samo svoje osete - dok im se čini da jašu na sve jačem lahoru i sve glasnijoj buci talasa ka nekoj srži svega, koja brzo uzmiče.
<BR>&nbsp;&nbsp;&nbsp;&nbsp;&nbsp;Svršavaju zajedno i ostaju zajedno, pronašavši jedno drugo u povratnom toboganu spoljnih čula i malih dodira, a onda ponovo u dodiru uma struktuiranom jezikom, posle njihovog kovitlaca osećanja bez reči, koji je prevazilazio svaki jezik.
<BR>&nbsp;&nbsp;&nbsp;&nbsp;&nbsp;Zbog ovoga želim da živim, šalje Gejl, i dodir njenog uma snebivljiv je i ranjiv.
<BR>&nbsp;&nbsp;&nbsp;&nbsp;&nbsp;Džeremi oseća gnev, i vrtoglavica straha diže se u njemu gotovo podjednako snažno kao strast od pre nekoliko trenutaka. Živećeš. Živećeš.
<BR>&nbsp;&nbsp;&nbsp;&nbsp;&nbsp;Obećavaš? šalje Gejl; mentalni glas joj je lak. Ali Džeremi vidi ispod te lakoće strah od mraka pod krevetom.
<BR>&nbsp;&nbsp;&nbsp;&nbsp;&nbsp;Obećavam, šalje Džeremi. Kunem se. On je privlači sebi, pokušavajući da ostane u njoj, ali oseća sporo povlačanje nad kojim nema kontrolu. Grli je tako čvrsto da ona ostaje bez daha. Kunem se, Gejl, šalje. Obećavam. Obećavam ti.
<BR>&nbsp;&nbsp;&nbsp;&nbsp;&nbsp;Ona spušta hladne šake na njegova ramena iznad sebe, uglavljuje lice u slankasto udubljenje njegovog vrata i uzdiše, gotovo utonuvši u san.
<BR>&nbsp;&nbsp;&nbsp;&nbsp;&nbsp;Trenutak kasnije, Džeremi se malo pomera i leži na desnom kuku i boku, tako da može da je drži u zagrljaju, a da je ne budi. Oko njih vetar koji duva sa nevidljivog okeana postao je hladan, kao što priliči poznoj jeseni, zvezde gore jasno, gotovo bez treptaja, ali Džeremi ih čvršće umotava u ćebe i grli Gejl još snažnije, tako da im oboma bude toplo od topline njegovog tela i silovitosti njegove volje.
<BR>&nbsp;&nbsp;&nbsp;&nbsp;&nbsp;Obećavam, šalje on svojoj usnuloj ljubavi. Obećavam ti.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
