<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. IZ MRTVE ZEMLJE
<P>&nbsp;&nbsp;&nbsp;&nbsp;&nbsp;Kapetan je isključio znak za vezivanje pojaseva i objavio da je kretanje po kabini sada bezbedno - preporučivši svima da iz predostrožnosti svejedno drže vezane pojaseve dok sede - kada je za Bremena počeo pravi košmar.
<BR>&nbsp;&nbsp;&nbsp;&nbsp;&nbsp;Za trenutak, bio je siguran da je avion eksplodirao, da je detonirana bomba nekog teroriste, toliko je zaslepljujući bio blesak bele svetlosti, toliko je glasan bio iznenadni vrisak stotinu i osamdeset sedam glasova u njegovom umu. Njegov iznenadni osećaj padanja doprineo je ubeđenju da je avion raznet na deset hiljada komada i da je on jedan od njih, dok se prevrće u stratosferi zajedno sa ostalim vrištećim putnicima. Bremen zatvori oči i spremi se da umre.
<BR>&nbsp;&nbsp;&nbsp;&nbsp;&nbsp;Nije padao. Deo njegove svesti znao je da je pod njim sedište, da mu je pod nogama pod, da sunce dopire kroz prozor s njegove leve strane. Ali vrištanje se nastavljalo. I postajalo sve jače. Bremen shvati da je na rubu toga da se pridruži horskom vrištanju, pa strpa zglavke šake u usta i snažno ih zagrize.
<BR>&nbsp;&nbsp;&nbsp;&nbsp;&nbsp;Stotinu osamdeset sedam umova najednom opomenuti na sopstvenu smrtnost jednostavnom rutinom uzletanja aviona. Neki u prepoznatoj stravi, neki u punom poricanju iza svojih novina i pića, neki ushićeni rutinom svega toga dok se dublja središta njihovih mozgova dave u strahu što su zaključani u tom dugačkom mrtvačkom sanduku pod pritiskom, u vazduhu miljama iznad tla.
<BR>&nbsp;&nbsp;&nbsp;&nbsp;&nbsp;Bremen se uvijao i trzao u izdvojenosti svog praznog reda dok ga je stotinu osamdeset sedam vrludavih umova gazilo gvožđem potkovanim kopitima.
<BR>&nbsp;&nbsp;&nbsp;&nbsp;&nbsp;Isuse, trebalo je da pozovem Saru pre polaska aviona...
<BR>&nbsp;&nbsp;&nbsp;&nbsp;&nbsp;Taj kučkin sin znao je šta piše u ugovoru. Ili je trebalo da zna. Nisam ja kriv što...
<BR>&nbsp;&nbsp;&nbsp;&nbsp;&nbsp;Tata... Tata... Žao mi je... Tata...
<BR>&nbsp;&nbsp;&nbsp;&nbsp;&nbsp;Ako Bari nije želeo da spavam sa njim, trebalo je da mi se javi...
<BR>&nbsp;&nbsp;&nbsp;&nbsp;&nbsp;Bila je u kadi. Voda je bila crvena. Ručni zglobovi bili su joj beli i otvoreni poput rasečenog gomolja...
<BR>&nbsp;&nbsp;&nbsp;&nbsp;&nbsp;Jebeš Fredriksona! Jebeš Fredriksona! Jebeš Fredriksona, Majersa i Hanivel! Jebeš Fredriksona!...
<BR>&nbsp;&nbsp;&nbsp;&nbsp;&nbsp;Šta ako avion padne, o sranje, Isuse, prokletstvo, šta ako padne i pronađu ono u aktovki, o sranje, Isuse, pepeo, spaljen čelik i parčići mene i šta ako pronađu pare, 'Uzi' i zube u somotskoj torbi i kese nanizane poput kobasica u mojoj guzici i crevima, o molim te, Isuse... šta ako avion padne i... A to su bile lakše stvari, odlomci jezika koji su sasekli Bremena poput mnoštva krhotina od tupog čelika. Slike su bile ono što je rasecalo i razdiralo. Slike su bile skalpeli. Bremen otvori oči i vide da je kabina sasvim normalna, da sunce kulja kroz prozor s njegove leve strane, da dve sredovečne stjuardese počinju da dele doručak dvanaest redova napred, da ljudi čekaju, čitaju i dremaju... ali uspaničene slike i dalje su navirale, vrtoglavica svega toga bila je previše jaka, tako da je Bremen otkopčao pojas, podigao rukonaslon i sklupčao se na praznom sedištu s leve strane, i dalje podvrgnut udarima zvukova, tekstura i neskladnih boja hiljada nezvanih misli.
<BR>&nbsp;&nbsp;&nbsp;&nbsp;&nbsp;Zubi koji se vuku po škriljcu. Miris sprženog ozona i emajla zubarske bušilice ostavljene predugo na kvarnom zubu. Šila! Hriste, Šila... Nisam nameravao da... Zubi koji se polako vuku po škriljcu.
<BR>&nbsp;&nbsp;&nbsp;&nbsp;&nbsp;Pesnica koja gnječi paradajz, pulpa koja kulja između isprskanih prstiju. Samo što to nije paradajz, već srce.
<BR>&nbsp;&nbsp;&nbsp;&nbsp;&nbsp;Trenje i podmazanost, sporo, ritmičko zabadanje i izvlačenje seksa u mraku. Derek... Derek, upozorio sam te... Klozetski grafiti penisa i vulve, nijanse Tehnikolora, vlažne i trodimenzione. Spori kadar iz krupnog plana vagine koja se otvara napred kao pećina između vlažnih portala. Derek... upozorio sam te da će te ona proždrati!
<BR>&nbsp;&nbsp;&nbsp;&nbsp;&nbsp;Vrištanje nasilja. Nasilje konja. Nasilje bez ograničenja ili pauze. Lice koje udaraju, poput fugure od ilovače koju peglaju udarcima... kost i hrskavica pucaju i šire se, meso bubri i rasprskava se... pesnica ne posustaje.
<BR>&nbsp;&nbsp;&nbsp;&nbsp;&nbsp;"Da li vam je dobro, ser?"
<BR>&nbsp;&nbsp;&nbsp;&nbsp;&nbsp;Bremen uspe da sedne, da stegne desnu šaku oko rukonaslona i osmehne se stjuardesi. "Da, fino", reče on.
<BR>&nbsp;&nbsp;&nbsp;&nbsp;&nbsp;Sredovečna žena kao da se sastojala samo od bora i zamorenog mesa iza osunčane kože i šminke. Držala je poslužavnik sa doručkom. "Mogu da proverim da li je u avionu prisutan i neki lekar ako se ne osećate dobro, ser."
<BR>&nbsp;&nbsp;&nbsp;&nbsp;&nbsp;Prokletstvo. Baš nam je to jutros trebalo... neki šonja sa epilepsijom ili nečim još gorim. Nećemo stići da ih sve nahranimo ako budem morala da držim ovog tipa za ruku dok se trza i znoji sve do Majamija. "Rado ću reći kapetanu da proveri ima li lekara ako ste bolesni, ser."
<BR>&nbsp;&nbsp;&nbsp;&nbsp;&nbsp;"Ne, ne." Bremen se osmehnu i uze ponuđeni doručak, spustivši držač poslužavnika sa naslona sedišta ispred sebe. "Dobro, sam, stvarno."
<BR>&nbsp;&nbsp;&nbsp;&nbsp;&nbsp;Prokletstvo, kučkin sin, jebeni avion ako padne ima da mi nađu kobasice u guzici, jebem mu mater onom Galjegu, ima Doris da odseče sise i da ih da Sanktusu za jebeni doručak.
<BR>&nbsp;&nbsp;&nbsp;&nbsp;&nbsp;Bremen iseče parče omleta, podiže viljušku, proguta. Stjuardesa klimnu glavom i nastavi dalje.
<BR>&nbsp;&nbsp;&nbsp;&nbsp;&nbsp;Bremen se uveri da ga niko ne posmatra, pa ispljunu meku masu omleta u papirnu salvetu i spusti je do poslužavnika sa hranom. Ruke su mu se tresle dok je oslanjao glavu o sedište i zatvarao oči.
<BR>&nbsp;&nbsp;&nbsp;&nbsp;&nbsp;Tata... o, Tata... tako mi je žao, Tata...
<BR>&nbsp;&nbsp;&nbsp;&nbsp;&nbsp;Pretvaranje lica u ispeglanu masu udarcima, udarci po masi sve dok kao jedine crte lica ne preostanu tragovi zglavaka u izobličenom mesu, udarci koji ispeglanoj masi ponovo daju grubi oblik lica da bi ga iznova udarali...
<BR>&nbsp;&nbsp;&nbsp;&nbsp;&nbsp;Dvadeset osam hiljada od Pirsa, sedamnaest hiljada od Lordsa, četrdeset dve hiljade od Junimart-Seleksa... beli, ručni zglob kao rasečeni gomolj u kadi... petnaest hiljada sedam stotina od Marksa, devet hiljada od Pirsovog zaštitnika...
<BR>&nbsp;&nbsp;&nbsp;&nbsp;&nbsp;Bremen spusti levi rukonaslon i ščepa ga čvrsto, napevši obe ruke. Bilo je to kao da visi sa okomitog zida... kao da je njegov red sedišta zakovan za površinu litice i samo ga snaga podlaktica drži na mestu. Mogao je još da se drži minut... možda dva minuta... da se drži još tri minuta pre nego što ga odnesu plimni talas slika i skarednosti i cunami mržnji i strahova. Možda pet minuta. Zatvoren u ovoj dugačkoj cevi, miljama iznad ničega, bez načina da umakne, bez ikakvog odredišta.
<BR>&nbsp;&nbsp;&nbsp;&nbsp;&nbsp;"Govori vaš kapetan. Samo sam hteo da vas obavestim da smo dosegli visinu leta od trideset pet hiljada stopa, da se čini da će vreme biti danas lepo sve do obale i da ćemo do Majamija leteti... ah... tri sata i petnaest minuta. Molimo da nam slobodno kažete ako možemo danas još nečim da vam putovanje učinimo prijatnijim... i hvala vam što letite prijateljskim nebom 'Junajteda.'"
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
