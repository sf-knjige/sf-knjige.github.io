<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. OČI
<P>&nbsp;&nbsp;&nbsp;&nbsp;&nbsp;Gejl i Džeremi vraćaju se u nedelju vozom kući iz Bostona i ne razgovaraju o iskustvu vikenda provedenog sa Džejkobom Goldmanom, ali opšte o tome skoro za sve vreme puta do kuće.
<BR>&nbsp;&nbsp;&nbsp;&nbsp;&nbsp;Jesi li dodirnuo umom onaj deo o njegovoj porodici koja je izginula u pogromu?
<BR>&nbsp;&nbsp;&nbsp;&nbsp;&nbsp;Pogromu? Džeremi je osetio snagu intelekta Džejkoba Goldmana i povremeno je spuštao štit uma kako bi bacio pogled na neki pojam ili eksperimentalni protokol radi razjašnjenja njihovih dugih razgovora, ali uglavnom je poštovao starčevu privatnost. Ne.
<BR>&nbsp;&nbsp;&nbsp;&nbsp;&nbsp;Ahhh, Džeri... Gejlina tuga je kao kestenjasta senka koja se prikrada preko sunčanog pejsaža. Ona gleda kroz prozor urbanu pustoš koja promiče. Nisam nameravala da njuškam, ali svaki put kada sam zvirkala i pokušavala da shvatim šta to vas dvojica govorite, dobijala sam nove slike, nove uspomene.
<BR>&nbsp;&nbsp;&nbsp;&nbsp;&nbsp;Kakve slike, malena?
<BR>&nbsp;&nbsp;&nbsp;&nbsp;&nbsp;Sivo nebo, sive zgrade, siva zemlja, sive stražarske kule... crna, bodljikava žica naspram sivog neba. Prugaste uniforme, obrijane glave, kosturne prilike u gruboj i vrećastoj vuni. Jutarnje postrojavanje u mlečnoj svetlosti zore, izdisaji zatvorenika koji se dižu kao magla iznad svih njih. Nemački SS stražari u debelim, vunenim šinjelima, sa kožnim opasačima i kožnim čizmama koje izgledaju bogato i nauljeno na bledom svetlu. Povici. Dreka. Marširanje bosih nogu na rad u šumi.
<BR>&nbsp;&nbsp;&nbsp;&nbsp;&nbsp;Tamo su mu umrli žena i sin, Džeri.
<BR>&nbsp;&nbsp;&nbsp;&nbsp;&nbsp;Je li to Aušvic?
<BR>&nbsp;&nbsp;&nbsp;&nbsp;&nbsp;Ne, već mesto zvano Rejvensbruk. Mali logor. Tamo su preživeli pet zima. Razdvojeni, ali u vezi preko cedulja koje su slali podzemnom poštanskom mrežom. Njegova žena i sin streljani su dve nedelje pre nego što je logor oslobođen.
<BR>&nbsp;&nbsp;&nbsp;&nbsp;&nbsp;Bremen žmirka. Lupnjava metalnih točkova po metalnim šinama pomalo je hipnotička. On zatvara oči. Nisam znao. Ali šta je sa njegovom kćerkom... Rebekom?... Onom koja je ovog vikenda bila u Londonu?
<BR>&nbsp;&nbsp;&nbsp;&nbsp;&nbsp;Džejkob se ponovo oženio 1954. Njegova druga žena bila je Britanka... ona se nalazila u medicinskoj jedinici koja je oslobodila logore.
<BR>&nbsp;&nbsp;&nbsp;&nbsp;&nbsp;Gde je ona sada?
<BR>&nbsp;&nbsp;&nbsp;&nbsp;&nbsp;Umrla je od raka 1963.
<BR>&nbsp;&nbsp;&nbsp;&nbsp;&nbsp;Isuse.
<BR>&nbsp;&nbsp;&nbsp;&nbsp;&nbsp;Džeri, on je tako tužan! Zar nisi to osetio? Tamo postoji tuga dublja od svega što sam ikada osetila.
<BR>&nbsp;&nbsp;&nbsp;&nbsp;&nbsp;Bremen otvara oči i trlja obraze. Nije se obrijao tog jutra i čekinje počinju da ga svrbe. Da... hoću reći, osetio sam neku opštu tugu. Ali i njegovo uzbuđenje je stvarno, Gejl. Zaista je uzbuđen zbog istraživanja.
<BR>&nbsp;&nbsp;&nbsp;&nbsp;&nbsp;Kao i ti.
<BR>&nbsp;&nbsp;&nbsp;&nbsp;&nbsp;Pa, da... On odasla sliku u kojoj se Džejkob i on pojavljuju u Stokholmu na dodeli zajedničke Nobelove nagrade. Nije bilo baš umesno.
<BR>&nbsp;&nbsp;&nbsp;&nbsp;&nbsp;Džeri, nisam shvatila baš sve ono o kvantnoj fizici. Hoću reći, razumela sam kako nešto od onoga o relativnosti ima veze sa tvojom disertacijom... dosta toga odnosilo se takođe na teoriju verovatnoće i neodređenosti... ali kakve veze to ima sa Džejkobovim radom na pravljenju mape mozga?
<BR>&nbsp;&nbsp;&nbsp;&nbsp;&nbsp;Bremen se okreće da je pogleda. Mogao bih ponovo da te provedem kroz jednostavniju matematiku.
<BR>&nbsp;&nbsp;&nbsp;&nbsp;&nbsp;Radije bih da me provedeš kroz reči.
<BR>&nbsp;&nbsp;&nbsp;&nbsp;&nbsp;Bremen uzdiše i zatvara oči. Važi... shvataš kako se Džejkobov rad prevodi kroz moju matematiku? Kako postupci nervnih talasa koje on snima završavaju kao neka vrsta superholograma? Složenih, interaktivnih polja?
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;E, postoji još jedan korak. A nisam sasvim siguran kuda će nas on odvesti. Samo da bih propisno radio na podacima, moraću dosta da naučim o novoj nelinearnoj matematici koju zovu matematikom haosa. O tome i o fraktalnoj geometriji. Ne znam zašto su fraktali tu važni, ali podaci ukazuju na to da jesu...
<BR>&nbsp;&nbsp;&nbsp;&nbsp;&nbsp;Drži se suštine, Džeri.
<BR>&nbsp;&nbsp;&nbsp;&nbsp;&nbsp;U redu. Suština je u tome da Džejkobovi snimci ljudskog uma... ljudske ličnosti... u akciji, uvode klasični 'eksperiment dva proreza' u kvantnu mehaniku. Sećaš se toga sa koledža? To je dovelo do takozvanog kopenhagenskog tumačenja.
<BR>&nbsp;&nbsp;&nbsp;&nbsp;&nbsp;Ispričaj mi ponovo.
<BR>&nbsp;&nbsp;&nbsp;&nbsp;&nbsp;Pa, kvantna mehanika veli da se energija i materija - u svojim najmanjim delovima - ponekad ponašaju kao talasi, ponekad kao čestice. Zavisi od toga kako ih posmatraš. Ali ono što je strašno u kvantnoj mehanici... onaj 'vudu' deo koji Ajnštajn nikada nije zaista prihvatio... jeste to da sam čin posmatranja predstavlja ono što će posmatrani objekt učiniti jednom ili drugom stvari.
<BR>&nbsp;&nbsp;&nbsp;&nbsp;&nbsp;Gde se tu uklapaju dva proreza?
<BR>&nbsp;&nbsp;&nbsp;&nbsp;&nbsp;Poslednjih pola veka eksperimentatori su ponavljali eksperiment u kom se čestice... elektroni, možda... ispaljuju na barijeru sa dva uporedna proreza. Na ekranu iza barijere može da se vidi kuda prolaze elektroni, fotoni ili šta već...
<BR>&nbsp;&nbsp;&nbsp;&nbsp;&nbsp;Gejl se uspravlja na sedištu i mršti se na Džerija. On vidi svoje lice, zatvorenih očiju, pomalo namršteno, kroz njen pogled. Džeri, jesi li siguran da će to imati nekakve veze sa MRS-ima Džejkoba Goldmana ili kako se već zove ono što radi u ljudskim glavama?
<BR>&nbsp;&nbsp;&nbsp;&nbsp;&nbsp;Bremen otvara oči. Nego. Strpi se još malo. On otvara dve boce soka od pomorandže koje su spakovali tog jutra i jednu pruža Gejl. Ogled sa dva proreza je neka vrsta krajnjeg testa tajnosti, ako ne i prave perverznosti vasione.
<BR>&nbsp;&nbsp;&nbsp;&nbsp;&nbsp;Nastavi. Sok od pomorandže je topao. Gejl krivi lice i vraća ga u torbu.
<BR>&nbsp;&nbsp;&nbsp;&nbsp;&nbsp;U redu. Imaš dva proreza... jedan je zatvoren, elektroni ili čestice šibaju kroz onaj drugi. Šta ćeš dobiti na ekranu iza barijere?
<BR>&nbsp;&nbsp;&nbsp;&nbsp;&nbsp;Sa samo jednim prorezom otvorenim?
<BR>&nbsp;&nbsp;&nbsp;&nbsp;&nbsp;Tako je.
<BR>&nbsp;&nbsp;&nbsp;&nbsp;&nbsp;Pa... Gejl mrzi zagonetke. Oduvek ih je mrzela. Ona smatra zagonetke izumom ljudi koji vole da posramljuju druge ljude. Ukoliko bude osetila i najmanju naznaku snishodljivosti u Džeremijevom mentalnom tonu, tresnuće ga u solarni pleksus. Pa, pretpostavljam da dobiješ jednu liniju elektrona. Prugu svetlosti ili tako nešto.
<BR>&nbsp;&nbsp;&nbsp;&nbsp;&nbsp;Tačno. Džeremijev tok misli poprimio je pomalo pedantan ton koji on koristi pred svojim studentima, ali tu nema snishodljivosti. Samo želje da sa njom podeli jedan uzbudljivi pojam. Gajl ga ne udara u solarni pleksus.
<BR>&nbsp;&nbsp;&nbsp;&nbsp;&nbsp;U redu, nastavlja Džeremi, a sad, šta dobiješ kad otvoriš oba proreza?
<BR>&nbsp;&nbsp;&nbsp;&nbsp;&nbsp;Dve pruge svetlosti... ili elektrona.
<BR>&nbsp;&nbsp;&nbsp;&nbsp;&nbsp;Džeremi joj šalje sliku Češirskog mačka koji se ceri. Ne. Pogrešno. To je ono što bi diktirao običan zdrav razum makro-vasione, ali ispostavlja se da nije tako kada izvedeš eksperiment. Kada to zaista izvedeš, sa oba otvorena proreza, uvek dobiješ naizmenične svetle i tamne pruge na ekranu.
<BR>&nbsp;&nbsp;&nbsp;&nbsp;&nbsp;Gejl gricka nokat na palcu. Naizmenične svetle i tamne pruge... o, kapiram. I zaista je tako, uz najkraći mogući pogled na rečenice i slike koje Džeremi uobličava za nju. Sa oba otvorena proreza, elektroni se ponašaju kao talasi, a ne kao čestice. Tamne pruge su tamo gde se talasi preklapaju i međusobno potiru.
<BR>&nbsp;&nbsp;&nbsp;&nbsp;&nbsp;Ukapirala si, malena. Klasična shema interferencije.
<BR>&nbsp;&nbsp;&nbsp;&nbsp;&nbsp;Ali u čemu je problem? Kažeš da kvantna mehanika predviđa da će se delići materije i energije ponašati i kao talasi i kao čestice. Znači, oni čine ono što je predviđeno. Nauka je bezbedna... zar ne?
<BR>&nbsp;&nbsp;&nbsp;&nbsp;&nbsp;Bremen joj šalje sliku čupavca iz kutije koji poskakuje i klima glavom. Da... nauka je bezbedna, ali razum je u pravoj opasnosti. Trik je u tome... posle svih ovih godina... da sam čin posmatranja tera te čestice odnosno talase da se pretvore u jedno ili drugo stanje. Pokušali smo neverovatno složenim eksperimentima da 'zvirnemo' u elektrone za vreme prelaza... zatvaranjem jednog od proreza dok elektroni prolaze kroz drugi... pokušali smo sve. Elektron... ili foton, ili šta god već koristimo u eksperimentu... uvek kao da 'zna' da li je drugi prorez otvoren ili nije. U pravom smislu reči, elektroni se ponašaju upravo kao da ne samo znaju koliko je proreza otvoreno, već i da ih mi posmatramo! Drugi eksperimenti... na primer, Belov eksperiment nejednakosti... dobijaju istu reakciju od razdvojenih čestica koje lete u suprotnim smerovima pri brzini svetlosti. Jedna čestica 'zna' za stanje svog dvojnika.
<BR>&nbsp;&nbsp;&nbsp;&nbsp;&nbsp;Gejl mu šalje sliku reda znakova pitanja. Komunikacija brža od svetlosti? odašilje ona. To je nemoguće. Čestice ne mogu da razmene nijednu informaciju ukoliko lete u suprotnim smerovima brzinom svetlosti. Ništa ne može da putuje brže od svetlosti... zar ne?
<BR>&nbsp;&nbsp;&nbsp;&nbsp;&nbsp;Tačno, malena. Džeremi joj prenosi pulsiranje vrlo stvarne glavobolje. A to za fizičare predstavlja glavobolju već decenijama. Ne samo da te kvarne male čestice čine nemoguće... kao, znaju šta njihov dvojnik radi u eksperimentu sa dva proreza, Belovom eksperimentu i drugima... već mi još ne možemo ni da zvirnemo u stvarnu supstancu vasione. U česticu iza zavese, bez odeće.
<BR>&nbsp;&nbsp;&nbsp;&nbsp;&nbsp;Gejl pokušava to sebi da predoči. Ne može. Čestica bez odeće?
<BR>&nbsp;&nbsp;&nbsp;&nbsp;&nbsp;Ne postoji način koji smo izmislili, sa sve supertehnologijom i dobitnicima Nobelovih nagrada, da krišom zvirnemo u stvarno tkanje vasione kada ona ima oba svoja vida.
<BR>&nbsp;&nbsp;&nbsp;&nbsp;&nbsp;Oba vida? Gejlin mentalni ton je gotovo ljutit. Misliš i na talas i na česticu?
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Ali zašto su sve te kvantne tričarije neophodne da se razume kako je ljudski um... ličnost... poput superholograma?
<BR>&nbsp;&nbsp;&nbsp;&nbsp;&nbsp;Bremen klima glavom. Deo njega misli na porodicu Džejkoba Goldmana u logorima smrti. Gejl, stvari koje Džejkob dobija... obrasci talasa koje sam prevodio kroz Furijeove transforme i sve ostalo... to je nalik na odbleske vasione.
<BR>&nbsp;&nbsp;&nbsp;&nbsp;&nbsp;Gejl uzima vazduh. Ogledala. Govorili ste u petak uveče o ogledalima. O ogledalima... vasione?
<BR>&nbsp;&nbsp;&nbsp;&nbsp;&nbsp;Da. Umovi čije mape Džejkob pravi... te neverovatno složene holografske strukture, obični umovi diplomaca... oni se, zapravo, svode na neku vrstu pogleda u fraktalnu strukturu vasione. Hoću reći, to je kao eksperiment sa dva proreza... bez obzira na to koliko lukavo virili iza zavese, ista magija je tu.
<BR>&nbsp;&nbsp;&nbsp;&nbsp;&nbsp;Gejl klima glavom. Talasi ili čestice. Nikada oboje.
<BR>&nbsp;&nbsp;&nbsp;&nbsp;&nbsp;Tačno, malena. Ali ovde smo prevazišli talase i čestice. Ljudski um izgleda da ruši strukture verovatnoće kako u makro, tako i u mikro okruženju...
<BR>&nbsp;&nbsp;&nbsp;&nbsp;&nbsp;Što znači šta?
<BR>&nbsp;&nbsp;&nbsp;&nbsp;&nbsp;Bremen pokušava da pronađe način da ograniči snagu pojma na reči. Ne uspeva. To znači... to znači da ljudi... mi... ti i ja, svi... ne samo da odražavamo vasionu, prevodeći je iz skupova verovatnoće u skupove stvarnosti, tako reći... mi... zaboga, Gejl, mi je stvaramo od trenutka do trenutka, od sekunde do sekunde.
<BR>&nbsp;&nbsp;&nbsp;&nbsp;&nbsp;Gejl zuri u njega.
<BR>&nbsp;&nbsp;&nbsp;&nbsp;&nbsp;Bremen je hvata za podlaktice, pokušavajući da joj prenese strašnu veličinu i važnost ovog pojma kroz puki pritisak i snagu volje. Mi smo posmatrači, Gejl. Svi mi. A bez nas... prema matematici na mojoj tabli kod kuće... bez nas, vasiona bi bila čista dvojnost, beskraj skupova verovatnoće, beskraj modaliteta...
<BR>&nbsp;&nbsp;&nbsp;&nbsp;&nbsp;Haos, odašilje Gejl.
<BR>&nbsp;&nbsp;&nbsp;&nbsp;&nbsp;Da. Tačno. Haos. On se zavaljuje natrag u sedište. Košulja mu je slepljena znojem za leđa i bokove.
<BR>&nbsp;&nbsp;&nbsp;&nbsp;&nbsp;Gejl na trenutak sedi u tišini i vari ono što je Džeremi rekao. Voz klakće ka jugu. Na trenutak nastaje tama kada ulaze u nekakav kratki tunel, a onda su ponovo na sivom svetlu. Solipsizam, šalje mu ona.
<BR>&nbsp;&nbsp;&nbsp;&nbsp;&nbsp;Hmmm? Džeremi se izgubio u jednačinama.
<BR>&nbsp;&nbsp;&nbsp;&nbsp;&nbsp;Ti i Džejkob razgovarali ste o solipsizmu. Zašto? Zato što ovo istraživanje ukazuje na to da je čovek, na kraju krajeva, ipak mera svih stvari? Gejl nikada ne okleva da upotrebi reč 'čovek' umesto 'ljudi' ili 'čovečanstvo.' Uvek govori da više ceni jasnoću nego feministički imperativ.
<BR>&nbsp;&nbsp;&nbsp;&nbsp;&nbsp;Delimično... Džeremi ponovo misli na Furijeove transforme, ali više u pokušaju da sakrije nešto od Gejl nego da reši nekakav matematički problem.
<BR>&nbsp;&nbsp;&nbsp;&nbsp;&nbsp;Zašto si... ko je taj Everet o kome misliš? Kakve on ima veze sa tim drvetom koje pokušavaš da sakriješ?
<BR>&nbsp;&nbsp;&nbsp;&nbsp;&nbsp;Džeremi uzdiše. Sećaš se da smo Džejkob i ja govorili o nekom teorijskom radu koji je tip po imenu Hju Everet izveo pre nekih trideset pet godina?
<BR>&nbsp;&nbsp;&nbsp;&nbsp;&nbsp;Gejl klima glavom, vidi Džeremijeve zatvorene oči i šalje mu sopstvenu sliku koja klima glavom.
<BR>&nbsp;&nbsp;&nbsp;&nbsp;&nbsp;U svakom slučaju, kaže Džeremi, Everetov rad... i stvari koje je radio Brajs Devit i drugi u skorijim godinama... sve je to uvrnuto. Rešava većinu stvari u kvantnoj mehanici koje izgledaju kao paradoks, ali čini to upuštajući se stvarno u duboke vode kada je reč o teorijama. A...
<BR>&nbsp;&nbsp;&nbsp;&nbsp;&nbsp;Nestrpljiva, Gejl zalazi iza reči i nestalnih matematičkih slika kako bi pogledala u srce onoga što Džeremi pokušava da objasni. Paralelni svetovi! Ona shvata da je to rekla naglas, da je to gotovo viknula. Muškarac na sedištu s druge strane prolaza baca pogled ka njima, a onda se vraća novinama. Paralelni svetovi, šalje ona ponovo telepatskim šapatom.
<BR>&nbsp;&nbsp;&nbsp;&nbsp;&nbsp;Džeremi se malo mršti. To je SF termin...
<BR>&nbsp;&nbsp;&nbsp;&nbsp;&nbsp;Naučnofantastični, ispravlja ga Gejl. Ali taj Hju Everet, on je postulirao cepanje stvarnosti na podjednake i razdvojene paralelne svetove... ili paralelne vasione... zar ne?
<BR>&nbsp;&nbsp;&nbsp;&nbsp;&nbsp;Džeremi se i dalje mršti zbog tih izraza, ali uviđa da je shvatila pojam. Tako nekako. Uh... uzmi na primer eksperiment sa dva proreza. Kada pokušavamo da posmatramo rašireni elektronski talas, čestica zna da je posmatramo i kolabira u definitivnu česticu. Kada ne posmatramo, elektron zadržava otvorenu opciju... česticu i talas. A zanimljivo je to što, kada se ponaša kao talas... sećaš se obrasca interferencije?
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Pa, to je obrazac interferencije talasnog oblika, dakako, ali prema Bornovim uslovima, ne proizvode elektroni koji prolaze kroz proreze talasni obrazac interferencije već verovatnoća talasa koji prolaze. Ono na šta se interferencija odnosi jesu talasi verovatnoće!
<BR>&nbsp;&nbsp;&nbsp;&nbsp;&nbsp;Gejl trepće. Ne mogu više da te pratim, Kemo Sabe.
<BR>&nbsp;&nbsp;&nbsp;&nbsp;&nbsp;Džeremi pokušava da nacrta primer, ali završava tako što šalje primitivne jednačine:
<BR>
<BR>&nbsp;&nbsp;&nbsp;&nbsp;&nbsp;On je vidi kako se mršti, šalje Sranje! i mentalno briše mentalnu tablu.
<BR>&nbsp;&nbsp;&nbsp;&nbsp;&nbsp;Malena, to znači da su čestice čestice, ali da ih naš čin posmatranja tera da odaberu kako će se ponašati... Kroz ovu rupu? Kroz onu rupu? Toliko ima izbora!... a pošto je verovatnoća prolaska kroz jednu rupu ista kao verovatnoća prolaska kroz drugu, mi snimamo talase verovatnoće koji stvaraju obrazac difrakcije na ekranu iza proreza.
<BR>&nbsp;&nbsp;&nbsp;&nbsp;&nbsp;Gejl klima glavom, počinje da shvata.
<BR>&nbsp;&nbsp;&nbsp;&nbsp;&nbsp;Ukapirala si, malena, podstiče je Džeremi. Mi posmatramo rušenje struktura verovatnoće. Alternative su neuspešne. Posmatramo kako se prokleta vasiona svrstava iz konačnog raspona verovatnoća u još konačniji skup stvarnosti.
<BR>&nbsp;&nbsp;&nbsp;&nbsp;&nbsp;Gejl se seća drveta o kome je Džeremi razmišljao. A ta teorija Hjua Evereta...
<BR>&nbsp;&nbsp;&nbsp;&nbsp;&nbsp;Tačno! Džeremi je u ekstazi. Godinama je želeo da podeli nešto od ovoga sa Gejl, ali plašio se toga da ne izgleda suviše pedantan. Everetova teorija veli da kada teramo elektron da bira, on zaista ne bira prorez ili verovatnoću, već naprosto otvara čitavu drugu stvarnost u kojoj mi... posmatrači... gledamo kako on prolazi kroz jedan prorez dok njegov jednaki partner iz razdvojene verovatnoće prolazi kroz drugu rupu.
<BR>&nbsp;&nbsp;&nbsp;&nbsp;&nbsp;Gejl oseća fizičku vrtoglavicu od uspešnog napora da razume taj pojam. Dok ga posmatrači iz 'druge vasione' gledaju kako prolazi kroz drugu rupu!
<BR>&nbsp;&nbsp;&nbsp;&nbsp;&nbsp;"Tačno!" uzvikuje Džeremi. Gleda unaokolo, svestan toga da je viknuo. Čini se da niko ne obraća pažnju. On ponovo zatvara oči i počinje da priziva slike. Tačno! Everet glatko razrešava kvantne paradokse tako što tvrdi da svaki put kada je delić kvantne energije ili materije primoran da donese takav izbor - što će reći, kad god mi pokušamo da ga posmatramo dok bira - tada izrasta nova grana na drvetu stvarnosti. Nastaju dve podjednake i razdvojene stvarnosti!
<BR>&nbsp;&nbsp;&nbsp;&nbsp;&nbsp;Gejl se usredsređuje na prisećanje na plavobele korice njenih starih 'Dupli Ejs Romana.' Paralelni svetovi! Baš kao što sam i rekla.
<BR>&nbsp;&nbsp;&nbsp;&nbsp;&nbsp;Ne zaista paralelni, šalje joj Džeremi. Reči i slike nisu sasvim dovoljne za to, ali zamisli drvo koje neprestano raste i grana se:
<BR>
<BR>&nbsp;&nbsp;&nbsp;&nbsp;&nbsp;Gejl je iscrpljena. U redu... a ti i Džejkob bili ste uzbuđeni i uznemireni zbog toga što je tvoja analiza tih holograma... što su ti stojeći talasi koji po tebi predstavljaju ljudsku svest... na neki način kao Everetova teorija?
<BR>&nbsp;&nbsp;&nbsp;&nbsp;&nbsp;Džeremi misli na stotine jednačina kod kuće, koje ispunjavaju tablu i dovoljno listova papira da od njih nastane druga disertacija. Džejkobovo crtanje mapa holografskog uma pokazuje da on razbija funkcije verovatnoće stvarnosti... 'bira'... na isti način kao i elektroni.
<BR>&nbsp;&nbsp;&nbsp;&nbsp;&nbsp;Gejl je ozlojeđena zbog jednostavnosti njegovog objašnjenja. Nemoj tako pokroviteljski da se postavljaš prema meni, Džeri. Ljudi ne moraju da biraju kroz koji će prorez iskočiti. Ljudi ne završavaju tako što razmazuju svoje talase verovatnoće kao obrasce interferencije po zidu!
<BR>&nbsp;&nbsp;&nbsp;&nbsp;&nbsp;Džeremi joj se izvinjava bez reči, ali njegova poruka je uporna i bez izvinjenja. Oni to čine! Mi to činimo! Ne samo kroz milion izbora koje svakog dana vršimo... Hoćemo li ustati? Hoćemo li sesti? Da li da idemo ovim vozom ili sledećim? Koju boju da nosim?... Već i u važnijim izborima prave tumačenje podataka koje nam vasiona svake sekunde šalje kroz čula. Tamo se vrše izbori. Gejl... matematika saopštava Džejkobu i meni da se tamo strukture verovatnoće ruše i preoblikuju svakih par sekundi... u tumačenju stvarnosti! Džeremi pravi za sebe mentalnu belešku da zatraži da mu pošalju većinu skorijih radova o matematici haosa i fraktalnoj analizi čim stignu kući.
<BR>&nbsp;&nbsp;&nbsp;&nbsp;&nbsp;Gejl vidi manu u toj teoriji. Ali, Džeri, tvoja stvarnost i moja stvarnost nisu razdvojene stvari. Mi znamo za to zahvaljujući našoj sposobnosti dodira uma. Mi vidimo iste stvari... osećamo miris istih stvari... dodirujemo iste stvari.
<BR>&nbsp;&nbsp;&nbsp;&nbsp;&nbsp;Džeremi je uzima za ruku. To je ono što Džejkob i ja moramo da istražimo, malena. Strukture verovatnoće neprestano se ruše... od gotovo beskonačnih skupova do vrlo konačnih skupova... u svim posmatranim talasnim frontovima... umovima čiji su MR snimci napravljeni... ali izgleda da u odlučivanju, za svakoga, postoji neki vladajući činilac koji određuje kakva ta posmatrana stvarnost mora biti iz sekunda u sekund.
<BR>&nbsp;&nbsp;&nbsp;&nbsp;&nbsp;Gejl se ujeda za usnu. ????????????????????
<BR>&nbsp;&nbsp;&nbsp;&nbsp;&nbsp;Džeremi ponovo pokušava. To ti je kao da neki dispečer govori elektronima kroz koji prorez da skoče, malena. Neka... sila... neki ne baš nasumični delineator verovatnoće saopštava čitavoj ljudskoj rasi... ili bar onih stotinak njenih predstavnika koje je Džejkob do sada testirao... kako tačno da poimaju stvarnost koja bi trebalo da je divlje propustljiva. Haotična.
<BR>&nbsp;&nbsp;&nbsp;&nbsp;&nbsp;Ni jedno ni drugo ne odašilju ništa jedan dugi trenutak. A onda Gejl predlaže - Bog?
<BR>&nbsp;&nbsp;&nbsp;&nbsp;&nbsp;Džeremi počinje da se osmehuje, a onda prekida. Oseća koliko je smrtno ozbiljna. Možda ne Bog, šalje on, ali u najmanju ruku Njegova kockica.
<BR>&nbsp;&nbsp;&nbsp;&nbsp;&nbsp;Gejl okreće lice ka prozoru. Sive zgrade od cigala kraj kojih prolaze podsećaju je na dugačke nizove baraka u Rejvensbruku.
<BR>&nbsp;&nbsp;&nbsp;&nbsp;&nbsp;Ni jedno ni drugo više ne pokušavaju da koriste dodir uma sve dok ne stignu kući. U postelju.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
