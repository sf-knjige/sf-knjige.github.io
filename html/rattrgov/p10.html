<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Prva stvar koju sam uradio sledećeg jutra bila je da pucnem prstima. Diksmajster se odmah pojavi na vratima, čekajući bilo na naređenje bilo na poziv da uđe i sedne. Ali ja ne učinih ni jedno ni drugo. "Diksmajstere", rekoh, "sa Religijom sam se u priličnoj meri upoznao, tako da je sada prepuštam - kako se ono zvaše..."
<BR>&nbsp;&nbsp;&nbsp;&nbsp;&nbsp;"Vrocjek, mister Tarb?"
<BR>&nbsp;&nbsp;&nbsp;&nbsp;&nbsp;"Tačno. Imam nekoliko slobodnih dana, tako da ću se prvenstveno baviti Politikom."
<BR>&nbsp;&nbsp;&nbsp;&nbsp;&nbsp;Diksmajster zauze neudoban položaj na vratima. "Znate, mister Tarbe", reče on, "otkako je stari mister Sarms otišao, ja sam se zapravo prilično angažovao na tom poslu."
<BR>&nbsp;&nbsp;&nbsp;&nbsp;&nbsp;"To je baš ono što ćemo da utanačimo, Diksmajstere... Želim da vidim na svome monitoru sve tekuće poslove i nacrte planova kako bih mogao da ih odobrim i sprovedem u delo, i želim to još danas popodne. Ne, za jedan sat... Ne, ipak, kad razmislim o tome, čini mi se da je bolje da to odmah uradimo."
<BR>&nbsp;&nbsp;&nbsp;&nbsp;&nbsp;On poče da muca. "Ali..." Znao sam u čemu je problem: bilo je najmanje pedeset posebnih skladišta podataka koje je trebalo obraditi i sažeti, i da bi se napravio iole pristojan izveštaj trebalo je pola dana rada. O tome sam malo, odnosno nimalo brinuo.
<BR>&nbsp;&nbsp;&nbsp;&nbsp;&nbsp;"Uradite to Diksmajstere", rekoh dobroćudno, naslonih se na fotelju i zatvorih oči. Oh, kako sam se lepo osećao!
<BR>&nbsp;&nbsp;&nbsp;&nbsp;&nbsp;Gotovo sam zaboravio da sam Mokac.
<BR>&nbsp;&nbsp;&nbsp;&nbsp;&nbsp;Priča se da posle izvesnog vremena Moka-Koka u tolikoj meri spetlja čoveka da zbog toga postaju ugrožene i same njegove odluke. To ne znači da se odluke ne mogu donositi. To čak ne znači ni da su one pogrešne, kada se donesu. Reč je o tome da se čovek oseća tako usper, tako prenapet da mu samo jedna odluka nije dovoljna. Donese se jedna, pa onda druga, pa onda još jedna bing-beng-bif, tako da to običan čovek ne može da prati - što je, inače, redovan slučaj - i vi gubite svoju staloženost. Diksmajster je verovatno pomislio da se pravo to sa mnom zbiva, jer sam mu se često obraćao oštrim tonom. Međutim, nisam se zbog toga brinuo. Znao sam da to treba da se dogodi, ali se nisam nimalo plašio da će mi se sada dogoditi. Da, svakako, posle dužeg vremena - možda posle deset, pet godina - dosta daleko u budućnosti, u svakom slučaju, tako da zbog toga nisam morao da brinem, pošto sam nameravao da veoma brzo ostavim Moku. Imao sam i prvu priliku. U međuvremenu sam pročešljao sve do temelja i uspostavio novu radnu atmosferu. Čak je i Diksmajster morao to da prizna. Dva dana sam se baktao sa tekućim projektima i planovima i, ljudi moji, brujalo je kao u košnici!
<BR>&nbsp;&nbsp;&nbsp;&nbsp;&nbsp;Prva stvar sa kojom sam se upoznao bilo je KPD-odeljenje. Poznato je šta je Komitet-za-političko-delovanje. To je skupina ljudi sa posebnim interesima, koja je voljna da upotrebi novac za podmićivanje zvaničnika - odnosno, lepše rečeno: za uticaj na njih - kako bi ovi ozakonili propise i pravila koji pogoduju ostvarenju pomenutih interesa. Nekada je KPD većinom pripadao poslovnim ljudima i onome što se nazivalo radničkim sindikatima. Sećam se da sam gledao one velike stare romanse sa Američkim Lekarskim Društvom i dilerima starih automobila - odlučni mladi lekari slavili su oslobođenje od poreza za konferenciju na Tahitiju; prodavci starih kola su se borili za neotuđivo pravo da stavljaju strugotinu u prenosni mehanizam. Ta vrsta predstave je zanimljiva kad je čovek mlad; međutim, kako postaje stariji i ciničniji, prestaje da veruje da su ljudi tako dobri i fini... Uostalom, te bitke su, naravno, odavno dobijene; međutim, KPD-ei još postoje. Oni su gotovo isto tako dobri kao i religija. Čovek ih organizuje i prikuplja njihov novac, a na šta ga oni troše? U krajnjoj liniji - na reklamiranje! Bilo za svoje sopstveno, bilo za finansiranje izbornih kampanji kandidata koji im se sviđaju. Tako sam tokom jednog dugog dana osnovao desetak novih KPD-a. Među njima je bio i KPD za Objekt-d'Art (ideju sam dobio od Nelzona Rokvela), KPD za Nož Švajcarske Armije ("Potrebni su nam za čišćenje noktiju - zar smo mi krivi što ih kriminalci koriste u druge svrhe?"), KPD za Peditaksi-Vozače, KPD za Stanare kako bi se ozakonilo više sati za spavanje pre no što se dnevni korisnici umuvaju unutra - oh, potpuno sam ih obarao!
<BR>&nbsp;&nbsp;&nbsp;&nbsp;&nbsp;Bilo je gotovo isuviše lako. Na kraju teškog dana preostalo mi je toliko energije da nisam znao šta sa njom da radim. Mogao sam da nastavim sa školom, ali kakva vajda od toga? Koliko bih se više ispeo u svetu nakon diplomiranja? Mogao bih da pređem na bolje mesto, ali pomisao da bih nekoga morao pre toga da oteram, bacila me je u depresiju... a bilo je tu još i nešto drugo. Osećao sam se sigurnim. Način na koji su se stvari odvijale davao mi je sve razloge da budem siguran. Međutim, ja sam već jednom pre bio odista siguran dok me majušni oblak Sudbine, ništa veći od čovečje pesnice, nije sustigao i oborio... Stanovao sam u zajedničkom stanu. I razgovarao sa Nelzonom Rokvelom kada bi se desilo da istovremeno budemo budni, i gledao Omni-V sve vreme kada ne bismo pričali. Gledao sam sportske prenose, humorističke serije i većinu vesti. Sudan je upravo bio obnovio civilizaciju, koristeći isti onaj Kembelov metod koji sam i ja iskusio - čovek se osećao ponosnim što se svet poboljšava svakog dana; međutim, podilazili su me mali bockavi žmarci žaljenja zato što Kembelov metod, na kraju krajeva, nije ništa specijalno poboljšao moj sopstveni svet. Sa Pahaine je viđen kit, ali je daljim ispitivanjem ustanovljeno da je to bio samo izgubljeni tank jojoba-ulja. Prolećne Olimpijske igre održavale su se u Taksonu i došlo je do velikog prevrtanja na takmičenju unicikla. Gospođa Mici Ku je u intervjuu datom na ulazu u T. G. & Š. Kulu odbacila kao neosnovane izveštaje prema kojima napušta Agenciju...
<BR>&nbsp;&nbsp;&nbsp;&nbsp;&nbsp;Izgledala je tako lepo i tako umorno na malom ekranu; poželeo sam da... Ne. Nisam poželeo nešto određeno. Samo sam poželeo. Bilo je previše toga između mene i Mici da bi čovek mogao nešto posebno da želi.
<BR>&nbsp;&nbsp;&nbsp;&nbsp;&nbsp;Nije odgovarala kada sam pokušao da je nazovem kod kuće.
<BR>&nbsp;&nbsp;&nbsp;&nbsp;&nbsp;Da bi se sve moje želje u vezi Mici ostvarile, rekoh sebi, moraću da dam sve od sebe u poslu sa politikom; i tako sam sledećeg jutra priredio pakao jadnom malom Diksmajsteru: "Stvar je upropašćena", vrisnuh na njega, "jer u Odabiralištu spavaju na poslu!" On je, razume se, bio direktno odgovoran za Odabiralište.
<BR>&nbsp;&nbsp;&nbsp;&nbsp;&nbsp;"Činim sve što mogu", namrgodi se on, ali ja samo odmahnuh glavom.
<BR>&nbsp;&nbsp;&nbsp;&nbsp;&nbsp;"Odabiranje kandidata", objasnih mu, "jedna je od najvažnijih funkcija u političkoj kampanji". On je i dalje bio namrgođen, ali se napravi da me svesrdno podržava i klimnu. Svako je to, naravno, znao. Još sredinom dvadesetog veka stvar je bila sređena tako da kandidat ne treba previše da se znoji; morao je da bude barem pet procenata viši od proseka, tako da mu nije bila potrebna kutija na kojoj bi stajao tokom debate. Kosa je mogla da mu bude proseda, ali zato nije smeo da bude ćelav. Nije smeo da bude previše debeo, ali - takođe - ni previše mršav, a iznad svega je morao da iznosi svoj program kao da i on sam odista veruje u njega.
<BR>&nbsp;&nbsp;&nbsp;&nbsp;&nbsp;"Apsolutno, mister Tarb", reče Diksmajster s indignacijom. "Stalno to govorim Centralnom Odabiralištu; cela lista..."
<BR>&nbsp;&nbsp;&nbsp;&nbsp;&nbsp;"Sve je to nedovoljno Diksmajstere. Od sada pa nadalje ja ću lično praviti preliminarni izbor."
<BR>&nbsp;&nbsp;&nbsp;&nbsp;&nbsp;Vilica mu se opusti. "Ali mister Tarbe, mister Sarms me je uvek puštao da ja to obavim."
<BR>&nbsp;&nbsp;&nbsp;&nbsp;&nbsp;"Mister Sarms ne radi više ovde. Sutra u devet izjutra u velikoj sali sastaće se Odabiralište. Ispunite je." Rukom mu pokazah vrata i zatvorih ih čim je izašao, jer sam već pola sata kasnio sa svojom sledećom Mokom.
<BR>
<BR>&nbsp;&nbsp;&nbsp;&nbsp;&nbsp;I zbilja je ispunio veliku salu - svih devetsto sedišta bilo je zauzeto, sem prvog reda. On je bio moj - tu je trebalo da sednemo ja, moja sekretarica, moj šminker i moj direktor. Siđoh niz centralni prolaz ne gledajući pri tom ni levo ni desno, mahnuh skupu rukom da sedne i skočih na podijum. Iznenada sa strane, poskakujući, priđe Diksmajster i viknu: "Tišina! Saslušajmo mister Tarba!"
<BR>&nbsp;&nbsp;&nbsp;&nbsp;&nbsp;Stajao sam na podijumu gledajući preko njihovih glava, i čekao da me dotakne osećanje prisutnih. Oni su, zapravo, već bili dovoljno tihi, jer su znali gde se nalaze. U ovoj sali je Matori držao plenarne sastanke sa odgovornima i tu su obavljane glavne prezentacije, uz deobu zaduženja. Svako od devetsto sedišta imalo je naslone za leđa i ruke, jastuče i diktafon. Odgovorna lica Agencije putovala su prvom klasom! Gotovo svih devetsto prisutnih osoba u Centralnom Odabiralištu bili su potrošači na početku svojih karijera.
<BR>&nbsp;&nbsp;&nbsp;&nbsp;&nbsp;Čutali su u strahu i čim sam prokljuvio njihova osećanja znao sam kako treba da im se obratim. Najpre napravih rukom krug oko velikog auditorijuma. "Sviđa li vam se ono što ovde vidite?", počeh. "Želite li ovu vrstu stvari za svoje sopstvene živote? To je lako. Treba samo da mi se dopadnete. Svako od vas će biti pozvan na podijum i dobiti deset sekundi za prezentaciju. Deset sekundi! To nije mnogo, zar ne? Ali toliko sekundi ima u fleš-spotu, i ako ne uspete za deset sekundi pred ovim auditorijumom, onda niste sposobni da radite za T. G. & Š. Dakle, šta treba da uradite za tih deset sekundi? Što god hoćete. Možete da pevate. Da pričate priču. Da kažete koja vam je omiljena boja. Da me zamolite za moj glas - bilo šta! Međutim, ono što kažete nije bitno - stvar je u tome da se zainteresujem za vas i da vam pomognem da budete izabrani. Treba samo da mi se dopadnete."
<BR>&nbsp;&nbsp;&nbsp;&nbsp;&nbsp;Klimnuo sam Diksmajsteru. Dok mi je šminker pomagao da odem do svog sedišta, Diksmajster istupi napred i zareža: "Prvi red! Počnite sleva. Vi, s kraja, dođite na podijum!"
<BR>&nbsp;&nbsp;&nbsp;&nbsp;&nbsp;Diksmajster skoči dole na sedište pored moga, zabrinuto gledajući čas mene čas glumca ispred mene. Ovaj beše visok, kuštrave kose, svetlih očiju ispod čupavih obrva. Dopadljivo lice, u redu. Terao je vodu na tu vodenicu. "Ja imam poverenja u sve vas", grmeo je, "a vi možete imati poverenja u Marti O'Lojra, jer vas Marti O'Lojr voli. Molim vas, pomozite Marti O'Lojru svojim glasom na Dan Izbora!"
<BR>&nbsp;&nbsp;&nbsp;&nbsp;&nbsp;Diksamjster pritisnu štopericu i na monitoru se pojavi rezultat 10.0 sekundi, Diksmajster klimnu. "Odlično vreme i triput ponovljeno ime." Proučavao mi je lice, pokušavajući da spoji dobar nastup sa dobrim vremenom. "Dobar kandidat za šerifa?" nagađao je. "Čvrst, solidan, topao..."
<BR>&nbsp;&nbsp;&nbsp;&nbsp;&nbsp;"Pogledajte kako mu se ruke tresu", rekoh ljubazno. "Nema šanse... Sledeći!"
<BR>&nbsp;&nbsp;&nbsp;&nbsp;&nbsp;Visoka veštačka plavuša, sa podlaktičnim mišićima kakve imaju samo oni koji dugo igraju stoni polo... "Takođe gornja klasa. Sledeći!"
<BR>&nbsp;&nbsp;&nbsp;&nbsp;&nbsp;Dva brata blizanca sa identičnom belegom u obliku srca iznad desnog oka. "Ovi su sjajno pojačanje, Diksmajstere", nastavljao sam predavanje. "Dobri za opštinske odbornike. Sledeći!"
<BR>&nbsp;&nbsp;&nbsp;&nbsp;&nbsp;Mršava, bleda, sa odsutnim pogledom i ne više od dvadeset i tri godine. "Ja znam šta znači biti nesrećna", poče ona, gotovo ridajući... "Ako mi pomognete, daću sve od sebe da vam se dostojno odužim..."
<BR>&nbsp;&nbsp;&nbsp;&nbsp;&nbsp;"Previše plačljiva?" zapita Diksmajster.
<BR>&nbsp;&nbsp;&nbsp;&nbsp;&nbsp;"Za Kongres niko nije previše plačljiv, Diksmajstere. Pribeležite njeno ime. Sledeći!"
<BR>&nbsp;&nbsp;&nbsp;&nbsp;&nbsp;Otkriće dana bio je golobradi mladić oštrih crta lica koji je stenjući izgovorio svoju kratku tiradu, dok su mu oči plašljivo šarale u svim pravcima. Bog zna kako je dospeo na primarnu listu za Centralno Odabiralište, jer očito nije bio pripremljen, a njegova 'prezentacija' sastojala se u isprekidanom pričanju o dečačkom putovanju do Prospekt Parka. Sem toga, prekoračio je vreme. Diksmajster ga je prekinuo u pola rečenice i pogledao u mene, podigavši obrve u znak prezira. Taman se spremao da ga otperja kad ga ja zaustavih, jer mi se nešto motalo u glavi: "Samo, trenutak". Zatvorih oči pokušavajući da vratim bludeći lik. "Mislim... Da! Setio sam se! Jučerašnje uniciklističke trke - jedan od pobednika imao je baš takav pogled pohlepne gluposti. Koristoljubiv pogled."
<BR>&nbsp;&nbsp;&nbsp;&nbsp;&nbsp;"Zapravo, mister Tarbe", odazva se dečko, "ja baš i nisam neki sportista. Radim kao sorter pošiljaka u Starcelijusovom Odeljenju za pošiljke."
<BR>&nbsp;&nbsp;&nbsp;&nbsp;&nbsp;"Sada si uniciklist", dobacih mu. "Javi se Odeljenju za odela i mister Diksmajster će ti ovde pronaći trenera za unicikl. Diksmajstere, pribeležite reklamnu temu: "Moji prijatelji su pomislili da sam neka vrsta čudaka zato što sam počeo da učim da vozim unicikl, ali ja na to gledam sasvim drugačije. Možda sam tvrdoglav. Hoću da se iskušam na teškom poslu bez obzira na to šta je u pitanju - voženje unicikla ili rad u kancelariji. Da vidimo da li je to..."
<BR>&nbsp;&nbsp;&nbsp;&nbsp;&nbsp;"Kongres, mister Tarbe"? usudi se Diksmajster, zadržavajući dah.
<BR>&nbsp;&nbsp;&nbsp;&nbsp;&nbsp;Velikodušno mu odgovorih: "Tačno, Kongres. Mogućno." Zapravo, jadnik je bio previše dobar za Kongres; mislio sam o nečem mnogo višem, možda o mestu Pot-Predsednika. Mogao sam odabiranje da završim i kasnije, a u međuvremenu me nije ništa koštalo da pustim Diksmajstera da se za trenutak dobro oseća. "I, oh, da", rekoh, prisetivši se, "pozovite unicikl-klub i sredite da dečko pobedi na nekoliko trka."
<BR>&nbsp;&nbsp;&nbsp;&nbsp;&nbsp;"Ali mister Tarbe", pokuša Diksmajster, "ne znam da li će hteti da unapred..."
<BR>&nbsp;&nbsp;&nbsp;&nbsp;&nbsp;"Recite im Diksmajstere. Recite im kakvu će lepu korist od toga izvući uniciklistički sport. Prodajte im. Da li ste me razumeli? Dobro. Da vidimo sledećeg!"
<BR>&nbsp;&nbsp;&nbsp;&nbsp;&nbsp;I sledećeg. I sledeeg. I sledećeg. Svih devet stotina. Međutim, bilo nam je potrebno dosta kandidata. Mada je postojalo blizu desetak Agencija sa jakim političkim odeljenjima, bilo je puno posla za sve nas. Šezdeset jedno državno zakonodavno telo. Devet hiljada gradova i naselja. Tri hiljade oblasti. I savezna vlada. Kada se sve to sabere, u proseku je bilo četvrt miliona izbornih mesta koje je svake godine trebalo popuniti. (Naravno, samo je deo njih bio dovoljno značajan - pod tim podrazumevam: dovoljno skup - da opravda vreme T. G. & Š.). Otprilike pola tog vremena otpadalo je na reciklisanje zaduženja, ali smo i pored toga svake godine morali da pronađemo pet ili deset hiljada ambicioznih osoba koje je trebalo obučiti, poslati na probe, usmeriti... a možda i izabrati. Obično smo ih izabirali. Nije bilo toliko bitno ko je na kakvim izborima pobedio, već nam je bilo važnije da T. G. & Š. zadrži reputaciju Agencije koja štiti i čini sve za svoje kandidate. I tako smo se borili za njih svim silama, baš kao da je između pobede ili poraza bilo neke stvarne razlike.
<BR>&nbsp;&nbsp;&nbsp;&nbsp;&nbsp;U vreme kada smo završili sa svih devet stotina kandidata termos za 'kafu' na ručnom naslonu moje stolice bio je već dvaput napunjen Mokom i moj stomak beše počeo da ispoljava prve znake gladi. Broj od devet stotina redukovali smo na osamdeset dva moguća kandidata, a ostale smo poslali kući. Ponovo se ispeh na podijum, pozivajući rukom one što su ostali. "Priđite", naredih. Žustro me poslušaše; znali su da su na oštrici brijača. Dakako, pojačah im to saznanje. "Dajte da popričamo o novcu", rekoh, a mrtva tišina što nastade posle mojih reči svedočila je da me pažljivo slušaju. "Za posao kongresmena plaća se isto kao i za mlađeg reklamoautora. Čak ni opštinski odbornik ne dobija mnogo manje." Začu se zvuk - nije to bilo dahtanja, već pre zaustavljanje disanja, kao da je svako od njih razmišljao o plati koja će ga namah izdići iz potrošačke klase u jednom skoku. "Ali to je samo plata. Tek početak. Kajmajk se bere od konsultacija, direktorovanja, saveta" - mito nisam morao ni da pominjem - "to ide sa položajem. I ti prihodi mogu biti odista veliki. Koliko veliki? Recimo, ja slučajno poznajem dva senatora koji zarađuju isto toliko koliko i naše poslovođe." U gomili nasta uzbuđenje i dahtanje je ovog puta bilo stvarno. "Neću vas pitati da li želite to, jer mislim da danas nema u ovoj prostoriji nikog ko je lud. Reći ću vam kako da to ostvarite. Potrebne su tri stvari. Ne zabadajte nos u sumnjive stvari. Dajte sve od sebe. Činite što vam se kaže. I onda, ako vas posluži sreća..." Pustio sam da mi misao za trenutak lebdi u vazduhu pre no što ih udostijih osmehom. "Za sada, idite kući. Javite se sutra u devet ujutro, radi daljnjeg postupka."
<BR>&nbsp;&nbsp;&nbsp;&nbsp;&nbsp;Pogledah na sat dok su hrlili ka izlazu. Čitava stvar je trajala nešto malo više od četiri sata. Diksmajster mi se ulagivao: "Kakav veliki posao ste obavili za samo jedan dan, šefe! Sarms bi oko ove gomile izdangubio nedelju dana. A sada" - on poče da žmirka - "ukoliko se previše ne istrčavam, znam mesto gde služe Pilencetovo meso i gotovo sve vrste neutralnih alkohola od žitarica koje postoje. Šta kažete na dobri stari tri-martini..."
<BR>&nbsp;&nbsp;&nbsp;&nbsp;&nbsp;"Ručak će se", završih umesto njega, "sastojati od sendviča koji treba da mi pošaljete u kancelariju; to važi i za vas, pošto želim da se ova sala ponovo napuni za devedeset minuta!"
<BR>&nbsp;&nbsp;&nbsp;&nbsp;&nbsp;I bila je gotovo puna. Izabrali smo još sedamdeset i jednog eventualnog kandidata. Međutim, kada sam naredio da se ista stvar pripremi za sledeće jutro, Centralno Odabiralište je moglo da pošalje samo oko stopedeset ljudi. Iscrpljivali smo njihove resurse brže nego što su mogli da ih popune. Stoga sam bio prinuđen da izađem napolje i da lutam ulicama, od jednog do drugog Moka-Koka dispanzera i da proučavam lica, hod, gestove. Prislušlkivao sam razgovore. Tu i tamo bih otpočeo raspravu da bih video kako će sagovornik reagovati. Zatim sam odlazio kući ili natrag u kancelariju i gledao Omni-V vesti, ne bih li saznao za nekog talentovanog momka koji je stradao u saobraćajnoj nesreći ili video kako jeca majka nekog ko je upravo bio opljačkan, pošto sam jednog od svojih najboljih kandidata za Kongres pronašao prilikom izveštaja iz policije nakon pokušaja oružane pljačke. I prilično sam opteretio Diksmajstera da bih video da li je u stanju da se snađe u svemu tome. Pripremio mi je traku sa Agencijinim tekućim obavezama i ja sam brzo pregledao sekvence s ciljem da markiram dobar deo poslova ili manirizama kojih treba da se oslobode ukoliko žele da ih ponovo vidimo.
<BR>&nbsp;&nbsp;&nbsp;&nbsp;&nbsp;Jedna scena mi je, međutim, zadavala probleme. Reč je bila o našem predsedniku Sjedinjenih Država, simpatičnom starcu sa dva pramena dlaka što su se pružali od brade do ključnjače i licem mumije, uz čiji su lik odrasle tri četvrtine birača. Igrao je taticu u komadu Otac zna najbolje prerađenom za dečji uzrast - sećate se toga, to je bio onaj što uvek nagazi na pseći izmet ili poljubi patos kada se sagne da podigne ispalu maramicu. U pomenutoj sceni u vestima on je intervjuisao novog Visokog Glavnog Sekretara Slobodnotržišne Republike Sudan. Sve je to trajalo ne više od dvadesetak sekundi, ali u tom kratkom intervjuu Sudanac je uspeo da zapali dve Verili-cigarete, da popije šolju Najkafe i da, kada se nakašljao, pola prospe na novo Starcelijusovo odelo. "Oh, da, Gospodine Predsedniče, vama hvala puno što nas sačuvati!" Osetio sam vreli nalet patriotizma i ljubavi u dnu svoga stomaka dok sam razmišljao o toj maloj guki i njegovom narodu koji su sada blagoslovljeni istinskim merkantilnim društvom... Međutim, osetio sam takođe još nešto. To nije bilo u vezi sa Sudancem, reč je bila o Predsedniku. Nije se pomerio dovoljno brzo i pola Najkafe je pokvasilo njegovo zvanično dnevno odelo... i ja sam došao do nove ideje.
<BR>&nbsp;&nbsp;&nbsp;&nbsp;&nbsp;"Diksmajstere!" viknuh, i za tri sekunde on je već visio na vratima, čekajući na moja naređenja. "Kako napreduje momak sa uniciklom?"
<BR>&nbsp;&nbsp;&nbsp;&nbsp;&nbsp;"Jutros je pao pet puta", odgovori natmureno Diksmajster. "Bojim se da nikad neće naučiti da ga vozi. Ukoliko želite da se to i dalje nastavi..."
<BR>&nbsp;&nbsp;&nbsp;&nbsp;&nbsp;"Naravno da želim!"
<BR>&nbsp;&nbsp;&nbsp;&nbsp;&nbsp;On proguta pljuvačku. "Nema nikakvog problema, mister Tarbe. Držim tu stvar pod kontrolom. Uzećemo jednostavno par drugih uniciklista, a njegovu glavu staviti u..."
<BR>&nbsp;&nbsp;&nbsp;&nbsp;&nbsp;"Deset minuta", zapovedih, i bilo je tako. Za devet minuta i trideset sekundi bio je ponovo u mojoj kancelariji da mi kaže da su sekvence spremne. "Prikažite ih", zapovedih, a on ponosno poče da prikazuje svoj izbor trka.
<BR>&nbsp;&nbsp;&nbsp;&nbsp;&nbsp;Morao sam da priznam da su sve bile dobre. Bilo ih je ukupno četiri. U svakoj od njih pobednik je podosta nalikovao našem momku i u svakoj od njih pobednik bi se, smejući se i dahćući, uneo licem u kameru, tako da smo mogli, za simulacionu traku, da stavimo u usta našem izabraniku reči reklame za njegov izbor. Međutim, jedna je bila bolja od ostalih, jer je na njoj bilo upravo ono što sam tražio.
<BR>&nbsp;&nbsp;&nbsp;&nbsp;&nbsp;"Vidite li?" upitah ga. Naravno da nije video. Uperih, dakle, prst: "Onog što je pao", rekoh pokroviteljskim tonom. U jednoj od sekvenci četvrti uniciklist je u finišu naglo skrenuo, kako bi izbegao sudar sa trećim. Videlo se lepo da se sav ugruvao i polomio. Kamera je u jednom kratkom trenutku zumirala njegovo zlovoljno i poniženo lice, pre no što se hitro vratila da uhvati pobednika.
<BR>&nbsp;&nbsp;&nbsp;&nbsp;&nbsp;No, on i dalje nije to video. "Ubacićemo momka u preliminarnu predsedničku trku", objasnih mu napokon.
<BR>&nbsp;&nbsp;&nbsp;&nbsp;&nbsp;Diksmajsteru zastade dah. "Ali, on nema... On nije... Nema načina ..."
<BR>&nbsp;&nbsp;&nbsp;&nbsp;&nbsp;"Uradićemo to", objasnih, "a ima još jedna druga stvar. Jeste li primetili uniciklistu koji je pao? Da li vas na nekoga podseća?"
<BR>&nbsp;&nbsp;&nbsp;&nbsp;&nbsp;On vrati traku, zaustavi sliku i zabulji se u nju. "Ne", priznade on. "Ne, zapravo, sem..." On odjednom poče ubrzano da diše. "Predsednik?" Ja potvrdno klimnuh. "Ali... ali, on je naš. Nećemo valjda da pobedimo našeg sopstvenog čoveka..."
<BR>&nbsp;&nbsp;&nbsp;&nbsp;&nbsp;"Ono što mi hoćemo, Diksmajstere", zapucketah prstima, "jeste da naš čovek ne izgubi - ma ko to bio. Rekao sam - preliminarnu Predsedničku trku. Ukoliko pobedi Predsednik, odlično, dobija još jednu priliku. Ali ukoliko ovaj novopečeni uniciklista uspe da ga nadvlada, što da ne? Iskoristićemo ovu traku! Stavite Predsednikovo lice onome što pada - samo jedan fleš - tek toliko da se sugeriše njegova nesposobnost da pređe liniju cilja - a onda treba da usledi momkova reklama."
<BR>&nbsp;&nbsp;&nbsp;&nbsp;&nbsp;Diksmajster me je za trenutak gledao sa nevericom. Onda je počeo da shvata i izraz lica mu toliko smekša kao da je pred sobom imao heroja koga obožava.
<BR>&nbsp;&nbsp;&nbsp;&nbsp;&nbsp;Uzbuđenim glasom, on se prodera: "Mudro! Delovaće subliminalno! Pa, to je remek-delo, mister Tarb!"
<BR>&nbsp;&nbsp;&nbsp;&nbsp;&nbsp;Uistinu je i bilo. Plovio sam punim jedrima.
<BR>&nbsp;&nbsp;&nbsp;&nbsp;&nbsp;Pa ipak, nisam bio srećan.
<BR>&nbsp;&nbsp;&nbsp;&nbsp;&nbsp;U petak sam se osećao veoma satrveno. Kada je Mici prošla pored mene u hodniku, šokirala se: "Slabiš Teni! Više spavaj. Jedi bolju hranu." Međutim, tada je Hejzldajn nervozno povuče za lakat i ona uđe u lift, gledajući me zabrinuto.
<BR>&nbsp;&nbsp;&nbsp;&nbsp;&nbsp;Istina je bila da sam gubio kilograme. I da nisam spavao koliko je trebalo. Mogao sam da osetim kako mi slabi raspoloženje, a izgledalo je da čak ni Nelzon Rokvel ne želi sa mnom više da razgovara.
<BR>&nbsp;&nbsp;&nbsp;&nbsp;&nbsp;Trebalo je da budem srećan. Činjenica što nisam bio veoma me je uznemirila, jer mi nikad pre u životu vidici nisu bili tako sjajni. Mici i Hejzldajn su se pripremali za preuzimanje vlasti. Svakog trenutka sam dokazivao da sam neko sa kim mogu računati u tom poduhvatu. Prisilio sam sebe da sanjarim o vremenu kada ću biti tamo gore na 55. spratu i imati prozor na svojoj kancelariji u uglu, a možda i zaseban tuš... A onda su, konačno, tu stvar i uradili. I to baš tog petka, u četiri i petnaest posle podne. Ja sam tada bio u domu za rehabilitacijupsihoneurotičara, tragajući za kandidatom za apelacionog sudiju, i kada sam se vratio u Kulu video sam da je Agencija u metežu. Svi su se međusobno došaptavali i sva lica su izgledala kao gromom pogođena. Dok sam se upisivao čuo sam sa donje platforme ime 'Mici Ku'. Kada sam izišao sačekao sam mlađeg AE, koji je sa njom razgovarao i glupo joj se smešio: "Mici je novi šef ovde, zar ne?"
<BR>&nbsp;&nbsp;&nbsp;&nbsp;&nbsp;Mici ne uzvrati osmeh, samo me čudnovato pogleda: "Novi šef, da. Ali ne ovde", reče ona i prođe pored mene.
<BR>&nbsp;&nbsp;&nbsp;&nbsp;&nbsp;Sav uzrujan, konačno uspeh da dođem do kancelarije Vala Damboa. "Val, momče", upitah ga, "šta se to dešava? Je li to prevrat?"
<BR>&nbsp;&nbsp;&nbsp;&nbsp;&nbsp;On me ledeno pogleda! "Ruke", siknu on, "sklanjaj ih sa moga stola. Prljaš polituru."
<BR>&nbsp;&nbsp;&nbsp;&nbsp;&nbsp;Očito je došlo do velike promene! "Molim te, Vale, reci mi!" Gotovo sam ga preklinjao.
<BR>&nbsp;&nbsp;&nbsp;&nbsp;&nbsp;Damboa mi odgovori sa gorčinom u glasu! "Učinili su to tvoja devojka Mici i onaj teškaš Hejzldajn, ali to nije prevrat. Uostalom, sve su nas napravili budalama. Bio je to stari Ajkenmanevar."
<BR>&nbsp;&nbsp;&nbsp;&nbsp;&nbsp;"Ajken!" upitah zadihano. On klimnu.
<BR>&nbsp;&nbsp;&nbsp;&nbsp;&nbsp;"Školski primer. Potpuno isto kao što je uradio i stari Ajken."
<BR>&nbsp;&nbsp;&nbsp;&nbsp;&nbsp;Isprepadao je Matorog i ovaj je pomislio da je u pitanju preuzimanje ponude - otkupio je akcije od vlasnika po deset puta nižoj ceni - uzeo novac i kupio drugu agenciju!
<BR>&nbsp;&nbsp;&nbsp;&nbsp;&nbsp;A ja nisam uopšte posumnjao.
<BR>&nbsp;&nbsp;&nbsp;&nbsp;&nbsp;Nasumice se oteturah do vrata, gotovo nesvestan šta radim, kada iza mene Damboa izgovori magične reči:
<BR>&nbsp;&nbsp;&nbsp;&nbsp;&nbsp;"Ima još jedna stvar. Otpušten si."
<BR>&nbsp;&nbsp;&nbsp;&nbsp;&nbsp;Ovo me natera da se okrenem. Rekoh mu sav potresen: "Ne možeš to da mi učiniš!" On se samo podrugljivo nasmeja. "Zbilja ne možeš. Moj Konzum Anon projekat..." On slegnu ramenima: "U dobrim je rukama. Slučajno su u pitanju moje."
<BR>&nbsp;&nbsp;&nbsp;&nbsp;&nbsp;"Ali... Ali..." Tada se prisetih i uhvatih se za to kao što se davljenik hvata za slamku. "Zvanje! Ja sam prva klasa - imam zvanje - ne možeš me otpustiti!"
<BR>&nbsp;&nbsp;&nbsp;&nbsp;&nbsp;Nekoliko trenutaka se teško zagleda u mene, a onda se ugrize za usnu. "Hmmm", reče i coknu jezikom. Potom probuši karticu sa mojim ličnim podacima i za trenutak proučavaše ekran.
<BR>&nbsp;&nbsp;&nbsp;&nbsp;&nbsp;Napokon mu lice poprimi prijatniji izraz. "Tarbe", reče on s toplinom u glasu, "ti si patriota! Nisam pojma imao da si Rezervista. Ne mogu te otpustiti, ne, ali", objasni on, "ono što mogu da učinim to je da te pošaljem na godinu dana ili dve u vojsku - upravo je u toku nekakva kampanja..."
<BR>&nbsp;&nbsp;&nbsp;&nbsp;&nbsp;Ustadoh, osećajući prazninu u želucu. "Pa, to je apsurdno. Ja još uvek imam zvanje, znaš li to? Kad se ta kampanja završi..."
<BR>&nbsp;&nbsp;&nbsp;&nbsp;&nbsp;On pobedonosno slegnu ramenima. "Uvek gledam svetlu stranu stvari, Tarbe", zaključi on. "Na kraju krajeva, možda se nikada nećeš vratiti."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
