<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Žena je izgledala jadno. Pokušala je, patetično, da se dotera za intervju, ali samo je proćerdala vreme. Bila je bledunjavo, srpoliko malo stvorenje i lizala je usne dok je zverala po mojoj kancelariji. Nije slučajno što su zidovi kancelarije za intervjue pokriveni totalnim - D, totalno-pokretnim reklamnim posterima na kojima se reklamiraju artikli. "Oh", uzdahnula je, "ni sama ne znam šta bih uradila za gutljaj dobre stare Najkafe!"
<BR>&nbsp;&nbsp;&nbsp;&nbsp;&nbsp;Pogledao sam je svojim najneiskrenijim pogledom iskrene pometnje i teatralno dotakao njen dosije. "Ovo je smešno. U dosijeu piše da ste upozoravali Venerijance da Najkafa stvara naviku i da ugrožava zdravlje."
<BR>&nbsp;&nbsp;&nbsp;&nbsp;&nbsp;"Mister Tarbe, ne mogu to da objasnim!"
<BR>&nbsp;&nbsp;&nbsp;&nbsp;&nbsp;"Sem toga, ovde nešto piše i o vašoj molbi za vizu." Klimnuo sam. "Da li je to istina? 'Planeta Zemlja trula je do srži, postala je plen zlonamernih reklamnih kampanja, njeni stanovnici postali su obične životinje i vlasništvo grabljivih reklamnih agencija?'"
<BR>&nbsp;&nbsp;&nbsp;&nbsp;&nbsp;Ona se zagrcnu: "Kako ste došli do toga? rekli su da su dokumenti za vizu tajni!" Slegao sam nevoljno ramenima. "Morala sam to da kažem. Teraju vas da se odreknete reklamiranja ili vas, u suprotnom, ne puštaju da uđete", zaplakala je.
<BR>&nbsp;&nbsp;&nbsp;&nbsp;&nbsp;Upotrebio sam svoj standardni izraz - u njemu je bilo sedamdeset pet procenata: "Želeo bih da vam pomognem", i dvadeset pet procenata: "Ali vi ste zaista odvratni." Cela ova predstava mi je već bila dosadna. Tokom svog četvorogodišnjeg boravka na Veneri, viđao sam ovu bednu vrstu barem jednom nedeljno i navika ih nije učinila nimalo privlačnijim. "Znam da sam grdno pogrešila, mister Tarbe", jecala je glasom punim iskrenosti, dok su joj velike oči netremice gledale sa mršavog lica. Iskrenost je bila lažna, mada dobro odglumljena. Ali oči su joj bile pune užasa. Strah je bio stvaran, jer ona zacelo nije više želela da ostane na Veneri. Nije teško prepoznati slučajeve krajnjeg očaja. Bila je mršava od glave do pete. Lekari to nazivaju anorexia ignatua. Eto šta se dešava kada pristojan, lepo vaspitan zemaljski potrošač iz dana u dan zalazi u venerijansku prodavnicu, i ne može da smisli čak ni šta bi kupio za večeru, pošto nije koristio mudre i praktične savete kvalitetnog reklamiranja koji bi ga usmerili. "Najlepše vas molim, mogu li dobiti povratnu vizu?" Završila je sa nečim za šta pretpostavljam da je mislila da je simpatičan molećivi osmeh.
<BR>&nbsp;&nbsp;&nbsp;&nbsp;&nbsp;Namignuo sam na hologram Faulera Šokena koji je visio na zidu. Obično bih ostavio ovakve stvorove da se kuvaju u sobi desetak minuta dok bih ja otišao povodom nekog neizbežnog posla. Međutim, instinkti su mi govorili da nju više ne treba smekšavati - sem toga, izvesno golicanje u žlezdama podsetilo me je da ne govorim samo sa bednim stvorom.
<BR>&nbsp;&nbsp;&nbsp;&nbsp;&nbsp;Spustio sam čekić; vreme zabave je prošlo. "Elza Dikmen Heniger", zarežao sam čitajući njeno ime sa molbe za vizu, "vi ste izdajica!" Koščate vilice opustiše se u šoku. Velike oči počele su da se pune suzama. "Sudeći prema dosijeu vi potičete iz dobre potrošačke loze. Kao dete bili ste član mladih reklamoautora. Dobili ste dobro obrazovanje na Dž. Vašington Hil Univerzitetu u Nju Hejvnu. Imali ste odgovoran posao u odeljenju za odnose sa potrošačima u jednom od najvećih kreditnih juvelirskih lanaca - i doživotno refundiranje sa stopom manjom od promila. To su podaci na osnovu kojih ste se visoko kotirali na personalnoj listi. I vi ste svemu tome okrenuli leđa. Odrekli ste se sistema koji vas je stvorio i pobegli u ovu, što se prodaje tiče, pustu zemlju!"
<BR>&nbsp;&nbsp;&nbsp;&nbsp;&nbsp;"Bila sam zavedena", jecala je, dok su joj suze tekle niz lice.
<BR>&nbsp;&nbsp;&nbsp;&nbsp;&nbsp;"Naravno da ste bili zavedeni", zarežao sam, "ali je trebalo da imate toliko obične pristojnosti da sprečite da se to desi!"
<BR>&nbsp;&nbsp;&nbsp;&nbsp;&nbsp;"Oh, molim vas! Ja ću... učiniću sve! Samo me pustite da se vratim kući!"
<BR>&nbsp;&nbsp;&nbsp;&nbsp;&nbsp;Bio je to trenutak istine. Na tren sam nabrao ćutke usne. Dakle, "Sve", ponovio sam kao da nikad pre nisam čuo takvu reč od žutokljunih obraćenika. Pustio sam je da se isplače i da bulji u moje lice sa strahom i očajanjem. Kada je počeo da se pojavljuje prvi tračak nade, bacio sam udicu.
<BR>&nbsp;&nbsp;&nbsp;&nbsp;&nbsp;"Možda bi se mogao naći izlaz", rekao sam. I na tome se zaustavio.
<BR>&nbsp;&nbsp;&nbsp;&nbsp;&nbsp;"Da, da! Molim vas!"
<BR>&nbsp;&nbsp;&nbsp;&nbsp;&nbsp;Neprestano sam se pravio kao da proučavam njen dosije. "Ali ne odmah", konačno sam izustio.
<BR>&nbsp;&nbsp;&nbsp;&nbsp;&nbsp;"I to je dobro", zaplakala je sva od nestrpljenja. "Čekaću ako treba i nedeljama."
<BR>&nbsp;&nbsp;&nbsp;&nbsp;&nbsp;Prezrivo sam se nasmejao. "Nedeljama, a?" Klimnuo sam. "Elza", dodao sam potom, "mislim da ste neozbiljni. Ono što ste učinili ne može se isplatiti sa nekoliko vašljivih nedelja ili meseci. Pogrešno ste se postavili. Zaboravite šta sam vam rekao. Molba se odbija." Udario sam štambilj na njenu molbu, na kojoj je sada velikim crvenim slovima blistala reč Odbijeno, i vratio joj je.
<BR>&nbsp;&nbsp;&nbsp;&nbsp;&nbsp;Zavalio sam se u fotelju i čekao ostatak predstave. Sve se odvijalo kao i uvek. Prvo bi nastupio šok; zatim bi usledio suvi, ukočeni besni pogled. Potom bi, lagano, ustala i nasumice se oteturala iz moje kancelarije. Scenario je uvek bio isti, a ja sam svoju ulogu zbilja dobro igrao.
<BR>&nbsp;&nbsp;&nbsp;&nbsp;&nbsp;Čim su se vrata otvorila nacerio sam se slici na kojoj je bio Fauler Šoken i rekao: "Kako je bilo?" Slika je iščezla. Mici Ku mi se cerila s leđa.
<BR>&nbsp;&nbsp;&nbsp;&nbsp;&nbsp;"Prva liga, Teni", rekla je. "Siđi da proslavimo." Bio je to pravi odgovor i ja sam se zaustavio tek kod prodavnice da uzmem nešto za piće.
<BR>&nbsp;&nbsp;&nbsp;&nbsp;&nbsp;Prilikom gradnje Zemaljske ambasade u Kortni Centru - tačnije bi bilo reći prilikom njenog kopanja - korišćena je domaća radna snaga. Tako je bilo ugovoreno. S druge strane, nije teško baratati sa trošnim, isprženim venerijanskim stenjem. Kada su prve količine bile iskopane, njihovi marinci su tokom godine dana obavljali dvostruku dužnost. Četiri sata provodili su u modernim uniformama, stojeći ispred Ambasade; ostala četiri sata nalazili su se ispod nje, radeći poslove kamenolomaca i raščišćavajući prostor za naš Ratni kabinet. Venecijanci nikada nisu pretpostavili da ga imamo, uprkos činjenici da je tokom radnih sati pola Ambasade vrvelo od venerijanskih radnika - nije im bilo dopušteno da koriste klozete diplomatskog osoblja, a kroz jedan od zidova svakog toaleta vodio je tajni prolaz do onoga što je, prvenstveno, bilo mesto gde je naš veoma sposobni ataše za kulturu, Mici Ku, držala svoje nekulturne izveštaje.
<BR>&nbsp;&nbsp;&nbsp;&nbsp;&nbsp;Kada sam dospeo tamo, bez daha i pazeći da mi sa poslužavnika ne padnu led i boca originalnog zemaljskog viskija, Mici je unosila podatke u svoju arhivu. Podigla je ruku kako bi me upozorila da je ne prekidam i pokazala mi na stolicu; za to vreme, smućkao sam dva-tri pića i čekao, osećajući se pri tom sasvim dobro.
<BR>&nbsp;&nbsp;&nbsp;&nbsp;&nbsp;Mici Ku beše dama kao salivena od bronze - počev od boje kože, koja je posedovala onaj žućkasti orijentalni ton; sem toga, u tom tonu je i govorila, a tako se i ponašala. Upravo tip kakav se meni sviđa. Imala je zapanjujuće crnu orijentalnu kosu, ali plave oči. Visoka je bila koliko i ja, mada, naravno, kudikamo bolje građena. Posmatrajući je u celini - kao što sam to često činio - moglo se reći da je bila najzgodniji šef špijunske mreže koga smo ikada imali u Ambasadi. "Voleo bih da ne idem kući", rekao sam, u trenutku kada mi se učinilo da je stigla do nečega nalik na pauzu.
<BR>&nbsp;&nbsp;&nbsp;&nbsp;&nbsp;"Da, Teni", odvrati ona odsutno, posežući za pićem. "Prava pravcata sramota."
<BR>&nbsp;&nbsp;&nbsp;&nbsp;&nbsp;"Ti bi takođe mogla da se rotiraš", predložih joj, ne po prvi put, ali ona ni ovog puta ništa ne odgovori. To od nje nisam ni očekivao. Ona to neće učiniti, a znao sam i zbog čega. Mici je bila na Veneri svega osamnaest meseci, a Braunijevi poeni se od Agencije dobijaju za najmanje tri godine teške dužnosti. Domišljati ljudi zapravo ne plaćaju svoje putne troškove. Pokušao sam sa druge strane: "Misliš li da je možeš privoleti?"
<BR>&nbsp;&nbsp;&nbsp;&nbsp;&nbsp;"Nju? Onu jadnicu? Oh, Bože, da", odgovori Mici oholo. "Gledala sam je na internoj televizijskoj mreži dok je napuštala ambasadu. Bila je besna i bljuvala je vatru. Pričaće svim svojim prijateljima da je Zemlja još trulija nego što je mislila da jeste kada ju je napuštala. Zatim će to početi da je grize. Daću joj još nekoliko dana, a onda ću je pozvati ovamo da - recimo - izravna neke kreditne račune na Zemlji. A onda ću je uhvatiti u mrežu i ona će se vratiti."
<BR>&nbsp;&nbsp;&nbsp;&nbsp;&nbsp;Zavalio sam se u fotelju i uživao u piću. "Mogla bi da mi kažeš nešto malo više o tome" ohrabrih je.
<BR>&nbsp;&nbsp;&nbsp;&nbsp;&nbsp;Njene plave oči ispitivački se suziše, ali ipak, pomirljivo odgovori: "Uradio si dobar posao sa njom, Teni."
<BR>&nbsp;&nbsp;&nbsp;&nbsp;&nbsp;"Možda i više od toga", nastavih. "Poput onog: 'Uradio si dobar posao sa njom, dragi Teni, i zašto se ne bismo ponovo zajedno našli?'"
<BR>&nbsp;&nbsp;&nbsp;&nbsp;&nbsp;Sužene oči se namrštiše, sasvim se uozbiljivši. "Do đavola, Teni! Bila je to sjajna stvar - to sa tobom i sa mnom - ali s tim je svršeno. Ja ostajem, a ti se vraćaš i to je kraj."
<BR>&nbsp;&nbsp;&nbsp;&nbsp;&nbsp;Nisam bio spreman da se predam. "Ovde sam još jednu nedelju", naglasih, ali ona zbilja planu.
<BR>&nbsp;&nbsp;&nbsp;&nbsp;&nbsp;"Dosta s tim, do đavola!"
<BR>&nbsp;&nbsp;&nbsp;&nbsp;&nbsp;Naravno, prestadoh, iako uz psovke. Posebno sam ispsovao Heja Lopeza - Hezusa Mariju Lopeza na knjigama - koji nije bio tako zgodan kao ja, ili (nadam se) tako dobar u krevetu kao ja, ali je u odnosu na mene imao jednu veliku prednost. Hej Lopez je ostajao a ja sam odlazio kući, i tako se Mici pobrinula za sutrašnjicu.
<BR>&nbsp;&nbsp;&nbsp;&nbsp;&nbsp;"Ti zbilja umeš da budeš pravi davež Teni", požali se ona. Njena mrgodnost je bila stvarna. Kada se Mici mrštila znalo se da je to pravo mrštenje. Čak i pre nego što bi se namrštila, dok se bura tek pomaljala, mogli su se videti oblaci - dve uzane vertikalne linije iznad njenog nosa, između njenih kao olovkino srce tankih obrva. One su govorile: Pažnja! Dolazi oluja! Potom bi se plave oči zacaklile i sevnula bi munja.
<BR>&nbsp;&nbsp;&nbsp;&nbsp;&nbsp;Ili ne. Ovoga puta to se nije desilo. "Teni", reče ona, zastavši malčice, "imam ideju u vezi sa ovom ženom. Misliš li da bismo je zaista mogli uključiti u špijunsku mrežu na Veneri?"
<BR>&nbsp;&nbsp;&nbsp;&nbsp;&nbsp;"Što se sekiraš?" zagroktah ja. Venerijanci nisu imali mozgove da bi bili dobri špijuni. Bili su ološ. Polovina onih otkačenih Konzervacionista što su emigrirali na Veneru zažalili su taj korak već tokom prvih šest meseci boravka na ovoj planeti, a dobra polovina pomenutih preklinjala je da se vrati natrag na Zemlju. Ja samo bio jedan od onih čija je dužnost bila da im kaže da im njihove molbe neće pomoći - moja glavna titula u Ambasadi bila je: zamenik šafa za konzularne poslove. Mici je bila jedna od onih koja bi ih nešto malo kasnije skupljala i preobraćala u svoje agente. Ona je imala titulu - pomoćnika direktora za kulturne odnose; ali je glavni kulturni odnos što ga je ona imala sa Venerijancima bila bomba u aerodromskoj garderobi ili požar u nekom stovarištu. Ranije ili kasnije Venerijanci će morati da shvate činjenicu da ne mogu da nadvladaju planetu od četrdeset milijardi ljudi, čak i ako se ova nalazi dosta daleko u svemiru. Zatim će se spustiti na kolena i preklinjati da im se udeli prijateljstvo prosperitetnog, civilizovanog čovečanstva. U međuvremenu, Micin posao bio je da im onemogući osećanje udobnosti tamo u hladnoći. Ili, tačnije rečeno - uzimajući u obzir kakva je vrsta paklene rupe bila njihova planeta - tamo u vrelini. Špijuni? Nismo morali da brinemo o venerijanskim špijunima!
<BR>&nbsp;&nbsp;&nbsp;&nbsp;&nbsp;"Šta?" upitah, iznenada postavši svestan da ona još govori.
<BR>&nbsp;&nbsp;&nbsp;&nbsp;&nbsp;"Nešto su, izgleda, nanjušili, Teni", reče ona. "Kada sam poslednji put bila u Port Ketiju preturali su mi po sobi."
<BR>&nbsp;&nbsp;&nbsp;&nbsp;&nbsp;"Ne misli na to", odvratih nemarno. "Slušaj. Šta ćemo da uradimo sa vremenom koje mi je još ostalo?"
<BR>&nbsp;&nbsp;&nbsp;&nbsp;&nbsp;Blizanačke bore iznad njenog nosa za trenutak zatreptaše, a potom ponovo nestadoše. "Dobro", prihvati ona, najzad, "šta imaš na umu?"
<BR>&nbsp;&nbsp;&nbsp;&nbsp;&nbsp;"Malo putovanje", predložih. "Šatl je trenutno u Polarnoj kažnjeničkoj koloniji, tako da ću morati da odem tamo da se pogađam oko zatvorenika - mislio sam da ćeš možda hteti da pođeš sa mnom."
<BR>&nbsp;&nbsp;&nbsp;&nbsp;&nbsp;"Jao, Teni", uzviknu ona ozbiljno, "ti baš imaš grozne ideje! Zašto bih išla tamo?" Bila je istina da se Polarna kažnjenička kolonija nije visoko kotirala na venerijanskoj listi turističkih atrakcija - mada ni ostalo na njoj nije bilo bog zna šta, budući da je Venera bila takva kakva je bila. "Uostalom, šatl posle toga dolazi ovamo i ja ću dobro naćuljiti uši. Hvala ti, ali ne prihvatam." Za trenutak je oklevala. "Pa, ipak, šteta je što nisi video pravu Veneru."
<BR>&nbsp;&nbsp;&nbsp;&nbsp;&nbsp;"Pravu Veneru?" Sada je na mene došao red da se narugam. Toplota prave Venere istopila bi plombe u ustima svakog ko bi ih njoj izložio - čak i oko gradova, gde postoji bitna modifikacija klime, temperatura je još užasna, a izvan zatvorenih prostora umesto vazduha imali ste otrovne gasove. Hteli biste da znate kakva je 'prava' Venera? Pogledajte kakvu staru peć na ugalj nakon što se vatra ugasila i videćete da je ipak još toliko topla da se ne može rukom dodirnuti.
<BR>&nbsp;&nbsp;&nbsp;&nbsp;&nbsp;"Nisam mislila na divlje predele", objasni ona žurno. "Ipak, šta misliš o Ruskim brdima? Nikada nisi išao da vidiš tamošnji Park, a to je samo sat vremena odavde - mislim, ako bismo želeli da zajedno provedemo dan."
<BR>&nbsp;&nbsp;&nbsp;&nbsp;&nbsp;"Izvrsno!" Mogao sam smisliti i bolje stvari koje bismo radili tom prilikom, ali bio sam spreman da se složim sa bilo kakvim predlogom. "Danas?"
<BR>&nbsp;&nbsp;&nbsp;&nbsp;&nbsp;"Do đavola, ne, Teni, zar si poludeo? Zar ne znaš da je danas njihov Dan planetarne žalosti? Neće biti ničega za razonodu."
<BR>&nbsp;&nbsp;&nbsp;&nbsp;&nbsp;"Pa, onda, kada?" Nisam hteo da odustanem, ali ona samo sleže ramenima. Kako nisam želeo da ponovo vidim bore na njenom licu, promenih temu. "Šta ćeš joj ponuditi?"
<BR>&nbsp;&nbsp;&nbsp;&nbsp;&nbsp;Ona me iznenađeno pogleda. "Kome? Ah, da, misliš na onu otpadnicu. Uobičajenu stvar - pet godina će raditi kao naš agent, a onda ćemo je repatrirati. Naravno, pod uslovom da dobro obavi posao."
<BR>&nbsp;&nbsp;&nbsp;&nbsp;&nbsp;"Možda ne bi trebalo da ideš tako daleko", primetih. "Posmatrao sam je izbliza i mogu ti reći da je prva liga. Kako bi bilo kada bi joj dali PH-privilegije, bar jedanput mesečno. Kada se jednom nađe u prodavnici i pokupuje neke od onih dobrih starih zemaljskih kvalitetnih roba - učiniće sve za nas."
<BR>&nbsp;&nbsp;&nbsp;&nbsp;&nbsp;Mici dokusuri svoje piće i vrati čašu na poslužavnik, čudno me, pri tom, gledajući. "Teni", reče ona napola se osmehujući a napola tresući glavom, "izgubiću te kada odeš natrag. Znaš li na šta mislim ponekad, naročito kada ne mogu odmah da zaspim? Mislim da možda - sa izvesne tačke gledišta - to čime se bavim, nije baš tako moralno ispravna stvar; da li je, naime, u redu pretvarati obične građane u špijune i sabotere...?"
<BR>&nbsp;&nbsp;&nbsp;&nbsp;&nbsp;"Trenutak Mici!" usprotivih se. Postojale su stvari koje se nisu mogle reći čak ni u šali. Ona podiže ruku.
<BR>&nbsp;&nbsp;&nbsp;&nbsp;&nbsp;"Međutim", nastavi ona, "onda pogledam tebe i vidim da sam, u neku ruku, u poređenju sa tobom, prava svetica. A sada, molim te, gubi se odavde i pusti me da radim svoj posao."
<BR>&nbsp;&nbsp;&nbsp;&nbsp;&nbsp;Ustao sam pitajući se da li sam na dobitku ili na gubitku tokom ove male prepirke. Ako ništa drugo bar smo zakazali neku vrstu sastanka, a ja sam, pri tom, imao ideju kako to da iskoristim.
<BR>
<BR>&nbsp;&nbsp;&nbsp;&nbsp;&nbsp;Dan planetarne žalosti bio je jedan od najodvratnijih venerijanskih praznika. Tom prilikom se obeležavala godišnjica smrti starog kopileta Mičela Kortnija, pa je bilo sasvim normalno što su venerijanski pomoćni službenici i vratari imali slobodan dan, tako da sam sam morao da teglim pribor za kafu do drugog sprata, odakle sam imao lep pogled na 'proslavu' izvan Ambasade.
<BR>&nbsp;&nbsp;&nbsp;&nbsp;&nbsp;Tipični Venerijanac je troglodit, odnosno stanovnik pećina, a to znači da su - sa Hilšovim cevima ili bez njih - daleko od mogućnosti da odstrane sav onaj smrad od gasova što im zagađuje vazduh. Priznajem, ipak, da su dosta uznapredovali. Napolju se, ukoliko bi to neko poželeo, moglo hodati (barem u predgrađima) u termalnoj odeći sa ugrađenom bocom vazduha; mada, što se mene lično tiče, retko sam imao takvu želju. Pa, čak je i tamo - istinu govoreći - vazduh bio čisti otrov. Tako su Venerijanci izgubili najstrmije i najdublje doline na ispucaloj i stenovitoj površini planete i pokrili ih krovovima. Dugačak, uzan i vetrovit, tipičan venerijanski grad, odista je ličio na 'sklonište za jegulje', kako je to Mici umela da kaže. Naravno da tipičan venerijanski grad nigde ni izdaleka ne podseća na pravi grad. Najveći od njih jedva da ima nekih bednih stotinak hiljada stanovnika, a i to se dešava jedino onda kada se napuni turistima prilikom nekog od njihovih odvratnih državnih praznika. Zamislite samo - oni slave izdajnika Miča Kortnija! Naravno, Venerijanci ne znaju priču o Miču Kortniju onako kako je ja znam. Otac moje bake bio je Hamilton Harnz, stariji potpredsednik Odbora Faulera Šokena, iste one Agencije koju je Kortni izneverio i osramotio. Kada sam bio mali baka mi je pričala kako je njen otac odmah zapazio da je Kortni čovek koji pravi neprilike - Kortni ga je čak i otpustio, zajedno sa skupinom drugih lojalnih službenika iz filijale u San Dijegu, kako bi prikrio svoju podlost. Naravno, Venerijanci su toliko blesavi da taj slučaj krste pobedom pravde i istine.
<BR>&nbsp;&nbsp;&nbsp;&nbsp;&nbsp;Ambasada se nalazi na glavnoj gradskoj žili kucavici - O'ši Bulevaru - i sasvim je normalno da se na dan poput ovog Venerijanci bave svojim omiljenim sportom - demonstracijama. Bilo je tu transparenata sa natpisima Nećemo reklamiranje! kao i onih na kojima je pisalo Zemljani, odlazite kući! Uobičajena stvar. Zabavljalo me je da posmatram kako moja jutrošnja posetiteljka, otevši zastavu od visokog čoveka riđe kose i zelenih očiju, nastavlja da maršira i izvikuje parole na strane ispred Ambasade. Baš kako treba. Groznica u njoj je narastala, a kada prestane - postaće slaba i neotporna.
<BR>&nbsp;&nbsp;&nbsp;&nbsp;&nbsp;Prostorija u kojoj sam se nalazio počela je da se puni važnijim osobljem, a među prvima je došao moj cimer i rival - Hej Lopez. Skočih i prinesoh mu njegov pribor za kafu, ali me on pogleda s podozrenjem. Nas dvojica nipošto nismo bili prijatelji. Delili smo krevet na sprat, pri čemu sam ja koristio gornji ležaj. Bilo je zbilja dobrih razloga što se nismo podnosili. Mogu da zamislim kako se osećao svih ovih meseci slušajući Mici i mene u sobici iznad naše. U stvari, nisam morao da zamišljam pošto sam napokon i sam saznao kako to izgleda kada se čuju zvuci odozgo.
<BR>&nbsp;&nbsp;&nbsp;&nbsp;&nbsp;Ipak, postojao je način da se sa njim iziđe na kraj, budući da je imao crnu mrlju u svom dosjeu. Napravio je nekakav pogrešan potez dok je još bio na dužnosti mlađeg direktora za promet u svojoj agenciji. Stoga je bilo prirodno što su ga poslali na gotovo jednogodišnju dužnost u vojsci, u rezervatu, gde je trebalo da Eskime iz Port Beroua privodi civilizacijskim standardima. Nisam tačno znao u čemu se sastojala njegova pogreška. Međutim, Hej nije znao da je ne znam, tako da ga je par dobro tempiranih nagoveštaja s moje strane držalo u stanju zabrinutosti. Osećalo se da ga ožiljak peče i on je pokušavao da izbriše mrlju radeći više od svih ostalih u Ambasadi. Ono što Hej nije želeo bila je još jedna eventualna dužnost severno od arktičkog kruga; nakon okeanskog leda u tundre, bio je jedini među nama koji se nikada nije žalio na Venerinu klimu. "Zbilja, Hej", rekoh mu jednom, "nedostajaće mi ovo mesto kad se vratim u Agenciju."
<BR>&nbsp;&nbsp;&nbsp;&nbsp;&nbsp;Moja izjava udvostručila je podozrenje u njegovim očima, jer je znao da lažem. Jedino što nije znao bilo je zbog čega sam to rekao. "I ti ćeš nama nedostajati, Teni", uzvratio mi je. "Imaš li predstavu za šta bi te mogli naimenovati?"
<BR>&nbsp;&nbsp;&nbsp;&nbsp;&nbsp;Bio je to početak kakav sam želeo. "Razmišljam o ulasku u Personalno", slagao sam. "To je prirodno, zar ne? Jer, prva stvar koju će želeti da čuju je, recimo - kako se stvari ovde odvijaju", rekoh kao da sam se iznenada prisetio. "Mi smo iz iste Agencije! Ti, ja i Mici. Pa, imaću puno toga da im kažem o vama dvoma! Oboje ste prvoklasni saradnici." Naravno, kad bi Lopez malčice razmislio o mojim rečima shvatio bi da je Personalno poslednje mesto na koje bih mogao dospeti, pošto se sva moja obuka sastojala u Reklamoautorstvu i Proizvodnji. Međutim, ja sam jedino rekao da je Hej bio veliki radnik, nikada nisam pomenuo da je pametan - i pre no što je postao svestan šta se dešava dobio sam od njega obećanje da će preuzeti i obaviti umesto mene putovanje u Polarnu kažnjeničku koloniju - "kako bi ušao u posao u slučaju da ga prebace na moje mesto kad se ja vratim na Zemlju." Ostavio sam ga da o tome mozga i otišao da se pridružim skupini koja je razgovarala o vrstama kola što smo ih posedovali na Zemlji.
<BR>&nbsp;&nbsp;&nbsp;&nbsp;&nbsp;Ambasada je imala sto osam ljudi na platnom spisku - Venerijanci su neprestano nastojali da prepolove ovaj broj, ali ih je Ambasador nadjačao. On je znao čemu služe onih šezdeset prekobrojnih - naravno, znali su to i Venerijanci. Ja sam bio tu negde deseti ili jedanaesti u hijerarhiji, kako zbog svojih konzularnih obaveza tako i zbog uzgredne dužnosti Službenika za moral, pa je značilo da sam ja bio taj koji je birao nameštenika za internu TV i - šta se tu može - pazio na ostalih sto sedam da slučajno ne skrenu u konzervacionističku jeres. To mi, uostalom, nije oduzimalo previše vremena. Bili smo pažljivo odabrana družina - više od polovine prethodno je pripadalo osoblju Agencije, pa su čak i potrošači bila respektabilna skupina - za potrošače. Ako ništa drugo, nekolicina mlađih službenika bila je previše lojalna. Dolazilo je i do incidenata. Nekoliko marinaca se pre nekoliko nedelja napilo, i posledica toga bila je da su tri domoroca bila dobro izbubetani. Venerijancima se ovo nije dopalo, pa smo marince, pre deportovanja, morali da stavimo u kućni pritvor. Njih sada ovde nije bilo, naravno; kratki sastanak u jedanaest bio je samo za nas dvadeset petoro viših službenika. Sredio sam da pored mene bude prazno mesto kada dođe Mici, koja je po običaju kasnila; pogledala je Heja Lopeza, koji je sav namrgođen stajao kraj prozora, pa je slegla ramenima, sela i uključila se u razgovor.
<BR>&nbsp;&nbsp;&nbsp;&nbsp;&nbsp;"'Bro jutro, Mici", progunđa šef Protokola, koji je sedeo pravo ispred nas i nastavi: "Koristio sam, takođe, i Paf Eder, ali, pumpajući ga ručno, nikako nisam mogao da postignem ubrzanje..."
<BR>&nbsp;&nbsp;&nbsp;&nbsp;&nbsp;"Mogli ste, samo da ste malo jače stisnuli, Rodžere", dobacih mu. "Jer, vidite, ionako pola vremena provedete u saobraćaju, zar ne? Tako da vam je jedna ruka potpuno slobodna za upravljanje, a druga, recimo, za signalisanje ili nešto slično."
<BR>&nbsp;&nbsp;&nbsp;&nbsp;&nbsp;"Signalisanje?" upita on, buljeći u mene. "Koliko dugo vozite, Teni?" A šef Odeljenja za kodiranje nagnu se preko Mici da bi čuo:
<BR>&nbsp;&nbsp;&nbsp;&nbsp;&nbsp;"Trebalo bi da pokušate sa Vajperom, za automatik vožnju. Nema pedala, samo se stave stopala na drum i teraj. Po sistemu - diži se i kreći!"
<BR>&nbsp;&nbsp;&nbsp;&nbsp;&nbsp;Rodžer je pogleda prezrivo: "M-da, a šta je sa kočnicama? Možete da slomijete nogu pri naglom kočenju. Ne, kažem vam da su nožna pedala i lančasta vožnja jedini dobar način." Njegov izraz se naglo promeni. "Evo ih, dolaze", progunđa i okrete se licem ka budžama što su upravo ušle.
<BR>&nbsp;&nbsp;&nbsp;&nbsp;&nbsp;Ambasador je odista bio impozantna ličnost, Medijalac dole na Zemlji, sa tom krajnje kovrdžavom kosom i tim čvrstim, humornim, tamnoopaljenim licem. On nije poticao iz naše Agencije, kao što je to obično bio slučaj - glavni su imenovali vrhunske ličnosti prema svom nahođenju i mi tu ništa nismo mogli - ali sam ga poštovao kao čoveka koji zna svoj posao. A on je zbilja umeo da vodi sastanak. Prvu poslovnu stvar izneo je službenik za politička pitanja, vidno uzbuđen zbog još jedne krize koja mu je zagorčavala život: "Dobili smo još jednu notu od Venerijanaca", reče on kršeći ruke. "Reč je o Hiperionu. Tvrde da ugrožavamo osnovna ljudska prava kopačima gasa da slobodno biraju svoje sopstvene komunikacione medije - a vi dobro znate šta to znači!"
<BR>&nbsp;&nbsp;&nbsp;&nbsp;&nbsp;I znali smo; stoga su se odmah i začula gunđanja poput - "Šta oni hoće?" ili "Tipična venerijanska arogancija!" Kopači helijuma-3 na mesecu Hiperion brojali su jedva oko pet hiljada ljudi i nikada nam ne bi nedostajali kao tržište. Međutim, bila je principijelna stvar dobro ih snabdevati reklamama - jedna Venera u Sunčevom sistemu bila je sasvim dovoljna.
<BR>&nbsp;&nbsp;&nbsp;&nbsp;&nbsp;Ambasador nije hteo ni da čuje za njihove zahteve: "Odbacite notu", odseče on oštro, hladnim tonom. "To nema nikakve veze sa njihovim prokletim poslom i vi im, Hauarde, pre svega, ne smete dozvoliti da vam uručuju takve stvari."
<BR>&nbsp;&nbsp;&nbsp;&nbsp;&nbsp;"Ali kako da znam šta mi daju dok to ne pročitam?" zavapi službenik za politička pitanja; Ambasador ga, međutim, samo osmotri sa videćemo-se-kasnije pogledom pre no što se ponovo opusti i nasmeši.
<BR>&nbsp;&nbsp;&nbsp;&nbsp;&nbsp;"Kao što vam je svima poznato", nastavi on, "brod sa Zemlje nalazi se u orbiti već deset dana, i treba svakog trena da pošalje šatl ovamo dole. U vezi sam sa kapetanom i mogu vam reći da su vesti i dobre i loše. Dobre vesti su da nam donose finu robu - trupu etničkih igrača, disko i Crno dno, na ime kulturne razmene, i ti ćeš, Mici, naravno, biti zadužena za njih. Donose nam, takođe, deset metričkih tona zaliha - Najkafu, Pilencetovo Meso, trake najnovijih proizvoda, sve ono što nestrpljivo iščekujemo." Nasta opšti žamor odobravanja i radosti. Iskoristih priliku da uhvatim Mici za ruku, i ona, očigledno, nije imala ništa protiv. Ambasador nastavi: "To su dobre vesti. Loše vesti su da će, kao što svi znate, šatl prilikom uzletanja poneti sa sobom jednog od omiljenih članova naše ovdašnje srećne porodice. Mi ćemo se uoči polaska oprostiti sa njim na najbolji mogući način - ali u međuvremenu, Tenisone Tarbe, molim vas ustanite, pa ćemo vam pokazati koliko ćete nam nedostajati."
<BR>&nbsp;&nbsp;&nbsp;&nbsp;&nbsp;Priznajem da to nisam očekivao. Bio je to jedan od najlepših trenutaka u mom životu. Nikakvi aplauzi se ne mogu porediti sa pljeskom vama ravnih, a oni su pljeskali iz sve snage - čak i Hej Lopez, mada je i tom prilikom bio namrgođen.
<BR>&nbsp;&nbsp;&nbsp;&nbsp;&nbsp;Ne znam šta sam im rekao; znam samo da sam završivši svoje slovo seo u fotelju i na svoje veliko iznenađenje ustanovio da ne moram ponovo da posežem za Micinom šakom. Preduhitrila me je.
<BR>&nbsp;&nbsp;&nbsp;&nbsp;&nbsp;U nastalom uzbuđenju sagnuo sam se ka njoj da joj prišapnem kako sam se ratosiljao putovanja u Polarnu kažnjeničku koloniju prepustivši ga Heju, tako da se možemo sjajno družiti čitave noći. Ali nisam stigao bilo šta od toga da joj kažem. Ona je, smešeći se, klimala glavom, budući da je Ambasador uspeo jutros rano da u diplomatskoj vreći prokrijumčari nove komercijalne trake i sada smo, naravno, svi želeli da vlada tišina dok ih gledamo.
<BR>&nbsp;&nbsp;&nbsp;&nbsp;&nbsp;Nikada to nisam uspeo da joj kažem. Sedeo sam nem i srećan, sa rukom prebačenom preko njenog ramena, tako da uopšte nisam smatrao da treba da se brinem kad sam primetio da nas Hej posmatra, sav natmuren i kivan - sve dok nije prišao Ambasadoru čim su se filmovi završili i počeo nešto da mu šapuće na uvo. A tada je već bilo prekasno. Pasji sin je to dobro izveo. Čim su se svetla upalila prišao nam je cereći se i namigujući, topeći se od drugarstva i miline i ja sam znao šta će mi reći: "Do đavola, Teni, druže! Grozna stvar! Ne mogu obaviti to putovanje u PPK umesto tebe. Biću u velikoj gužvi sutra sa Ambasadorom, znam da ćeš shvatiti kako to izgleda - moraću da posvršavam hiljadu stvari ovih dana umesto tebe."
<BR>&nbsp;&nbsp;&nbsp;&nbsp;&nbsp;Ostatak nisam saslušao. Bio je u pravu. Bilo je zaista hiljadu stvari da se uradi. Shvatio sam to zbilja dobro te noći, pokušavajući zlovoljno da namestim glavu na neudobni naslon supersonika što je leteo za Polarnu kažnjeničku koloniju. Daleko bih lakše i udobnije namestio glavu da nisam bio tako siguran da tačno znam gde je Hej Lopez smestio svoju.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
