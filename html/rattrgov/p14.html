<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Međutim, ispostavilo se da to nije odmah značilo ono što sam ja mislio. Odveo sam Gert, crvenih očiju i još tajanstveno šmrkutavu, u njen NKO-štab, a ja sam se odšunjao natrag u bolnicu bez ikakvih problema - polovina pacijenata i gotovo celokupno pomoćno i medicinsko osoblje bili su još napolju; kapuljače su zabacili na ramena, uzbuđeno čavrljajući o napadu. Nađoh se među njima za trenutak, prokrčih put kroz gužvu, dođoh do svog kreveta i ponovo zaspah; bio je to težak dan.
<BR>&nbsp;&nbsp;&nbsp;&nbsp;&nbsp;Sledećeg jutra bila je repriza prvog dana ovde, pošto je došao major, probijajući se kroz odeljenje i vukući za sobom lekare, da mi kaže da sam otpušten sa odeljenja i da treba da budem u štabu za dvadeset minuta. Jedina dobra stvar beše to što pukovnik nije bila tamo; otišla je u Šangaj, čim je operacija bila završena, da raportira Glavnom štabu. "Ali, Tarbe, to ne znači da se niste zakačili za udicu?" držao mi je predavanje potpukovnik koji ju je zamenjivao. "Vaše ponašanje je šokantno. Osramotili biste uniformu čak i kao potrošač; međutim, vi ste reklamopisac. Pazite šta radite, jer ćete biti pod mojom paskom!"
<BR>&nbsp;&nbsp;&nbsp;&nbsp;&nbsp;"Razumem." Pokušao sam da zadržim ravnodušan izraz lica, ali mislim da mi to nije pošlo za rukom, jer on opet zareža: "Mislite da ćete kući, zar ne, tako da ne morate više da brinete o ovim stvarima?"
<BR>&nbsp;&nbsp;&nbsp;&nbsp;&nbsp;Upravo to sam i mislio. Pričalo se da će trupa početi da se raspušta istog dana.
<BR>&nbsp;&nbsp;&nbsp;&nbsp;&nbsp;"Ne dolazi u obzir", reče on odlučno. "Kapelani su deo Službenog sastava. Službeni sastav ima zadatak da pošalje sve ostale kući pre nego što njegovi pripadnici počnu o tome da razmišljaju. Vi nikuda ne idete, Tarbe, sem možda do stočnog dvorišta ukoliko niste raščistili neke stvari!"
<BR>&nbsp;&nbsp;&nbsp;&nbsp;&nbsp;Dopuzao sam do svoje kancelarije i svoje postiđene S/Sgt Gert Martels. "Teni", poče ona zbunjeno.
<BR>&nbsp;&nbsp;&nbsp;&nbsp;&nbsp;Prekidoh je: "Poručniče Tarb, naredniče!"
<BR>&nbsp;&nbsp;&nbsp;&nbsp;&nbsp;Lice joj buknu tamnocrvenom bojom i ona poče ponovo, ali strogo zvanično: "Da, gospodine. Htela bih samo da se izvinim poručniku za moje, ah, moje..."
<BR>&nbsp;&nbsp;&nbsp;&nbsp;&nbsp;"Vaše nedolično ponašanje, hoćete da kažete!" Bio sam zaista neumoljiv. "Naredniče, vaše ponašanje je šokantno. Osramotili biste uniformu čak i kao - ah - kao privatno lice, ali vi niste odgovorni starešina..." Zaustavih se pošto je u sobi odjekivalo. Ili u mojoj glavi. Za trenutak sam je ćutke gledao, a onda se stropoštah u fotelju. "Oh, do đavola, Gert", procvileh najzad. "Zaboravite to. Mi smo u istom sosu."
<BR>&nbsp;&nbsp;&nbsp;&nbsp;&nbsp;Rumenilo joj iščeznu s lica. Stajala je neodlučno preda mnom i premeštala se s noge na nogu. Konačno reče tihim glasom: "Mogu da objasnim ono što se dešavalo na brdu, Teni..."
<BR>&nbsp;&nbsp;&nbsp;&nbsp;&nbsp;"Ne, ne možete. Ne smem to da slušam. Donesite mi Moku."
<BR>
<BR>&nbsp;&nbsp;&nbsp;&nbsp;&nbsp;Potpukovnik Hedli je možda i mislio da će moći da me drži pod prismotrom; međutim, nije bio baš tako mnogo dalekovid. I on i pukovnik dobili su premeštaj. Celokupna limbička oprema bila je spakovana i natovarena na transportere, a jurišni odredi odmarširali su, nakon toga, u zalive i više ih nisam video. Međutim, transporteri prilikom povratka nisu bili prazni. Bili su puni pripadnika Službe za snabdevanje, a ponajviše trgovačkom robom. A roba se topila poput snega. Svakog jutra su se mogli videti Vigsovi u redovima na prodajnim mestima kako čekaju da se ova otvore i kako posrću prilikom povratka u svoje jurte sa rukama punim karamel-šipki i obrocima hrane i amuletima Tomasa Džefersona Od Čiste Imitacije Srebra što su ih poneli ženama i deci. Operacija je predstavljala potpuni trijumf. Nikada nisam video takve gomile zagriženih potrošača kao što su bili željni Vigsovi i osećao bih se ponosnim zbog svog učešća u tom velikom pohodu da je u mome duhu preostalo bar malo ponosa. Međutim, Služba za snabdevanje mi to nije mogla priuštiti.
<BR>&nbsp;&nbsp;&nbsp;&nbsp;&nbsp;Bilo bi mnogo lakše da sam imao nešto da radim. Kapelanova kancelarija bila je najmirnije mesto u Rezervatu. Stare kajle nisu imale zbog čega da dolaze i da se žale jer su se ionako spremali da idu kućama: pripadnici Službe za snabdevanje bili su prezaposleni. Gert Martels i ja smo, bez da smo progovorili reč o tome, napravili ad hoc podelu posla. Ja bih svakog jutra sedeo sam u praznoj kancelariji, neumereno pijući Moke i želeći da sam - sve - sve drugo samo ne ono što sam i gde sam sada. Bolje bi bilo da sam mrtav. Popodne bi ona preuzela kancelariju, a ja bih odlazio u oficirski klub u Urumkiju, bučno se prepirući oko toga koji kanal da se gleda na Omni-V i čekajući bezuspešno satima na svoje beskonačne pokušaje da telefoniram Mici, Hejzldajnu ili Matorom... ili Bogu. Čak sam se nekoliko puta usudio da uđem u potpukovnikovu kancelariju, pokušavajući da izradim otpuštanje. Heroji bi trebalo da idu kućama, pre nego što svi zaborave zbog čega su postali heroji - operacija Gobi je već počela da nestaje iz Omni-V vesti. Nisam imao sreće. Sem toga, i dalje je bilo vrelo. Bez obzira na to koliko Moka polokao, izgledalo je da one putem znoja iščile brže nego što sam mogao da ih nadoknadim. Nisam se više uopšte merio, jer su brojke što su se pojavljivale na vagama počele da me plaše.
<BR>&nbsp;&nbsp;&nbsp;&nbsp;&nbsp;Petkom je bilo najgore, i stoga nismo čak ni pokušavali da držimo otvorenom kapelanovu kancelariju. Odlazio bih u Urumki prolazeći kraj mnoštva Vigsova što su se vozili u teretnim kolima, dvokolicama, na biciklima; svima je potrošačka svetlost sjala u očima, dok su putovali ka bazarima velikog grada. Zatim bih rezervisao sobu, nabavio Moke i uputio se u oficirski klub gde sam vodio bučne prepirke oko Omni-V i pokušavao (bezuspešno) da telefoniram.
<BR>&nbsp;&nbsp;&nbsp;&nbsp;&nbsp;Međutim, Gert Martels me je čekala ispred kluba. "Teni", obrati mi se ona, gledajući unaokolo kako bi bila sigurna da nema nikog u blizini ko bi mogao da nas čuje, "grozno izgledate. Potreban vam je vikend u Šangaju. Kao i meni."
<BR>&nbsp;&nbsp;&nbsp;&nbsp;&nbsp;"Za tako nešto nemam odobrenje", odvratih smrknuto. "Idite i pokušajte sa potpukovnikom Hedlijem, ako baš želite. Možda će vam dopustiti da odete. Meni neće. Siguran sam." Zaustavih se, jer ona izmahnu dvema propusnicama ispred mojih očiju. Iznad magnetske trake video se Hedlijev potpis.
<BR>&nbsp;&nbsp;&nbsp;&nbsp;&nbsp;"Ne bi bilo nikakve svrhe", primeti ona, "biti prijatelj sa prvim narednikom kada on ne bi bio u stanju da kada želi gurne par propusnica u pukovnikovu kutiju za potpisivanje. Avion poleće za četrdeset minuta, Teni. Želite li da budete u njemu?"
<BR>&nbsp;&nbsp;&nbsp;&nbsp;&nbsp;Šangaj! Dragulj Istoka! U deset sati te noći bili smo u avionu. Ljuštio sam desetu ili, može biti, dvadesetu Moku, zagledajući pri tom tamnokose male stjuardese sa njihovim lepršavim frizurama i pitajući se da li treba da se povežem sa nekom od njih pre no što postanem isuviše oduzet a da bih mogao da učinim nešto po tom pitanju. Gert je pila čisti GNS i sa svakim gutljajem postajala je sve obazrivija i pažljivija prilikom razgovora, dok su joj oči poprimale staklasti sjaj. Bila je to zanimljiva stvar u vezi sa Gert Martels. Nije izgledala loše, ne uzimajući pri tom u obzir ožiljke što su se pružali celom levom stranom njenog lica - od uva do vilične kosti. Međutim, nikad ništa nisam pokušao sa njom, niti ona sa mnom. Pretežno, čini mi se, zbog vojnih propisa i zbog problema do kojih dolazi kada se previše intimizuju odnosi između oficira i građanskih lica na službi u vojsci; međutim, priličan broj oficir i građanskih lica iskoristio je svoju šansu i izašao na kraj sa svim tim. Sem toga, sve to se dešavalo dugo, dugo vremena posle Mici. "Kako to da nismo?" upitah, mašući kelnerici.
<BR>&nbsp;&nbsp;&nbsp;&nbsp;&nbsp;Ona se zakašlja i štucnu na način na koji to čine dame i pogleda me. Trajalo je to sekund-dva i izgledalo je da ima problema sa fokusiranjem. "Kako to da nismo - šta, u stvari, Tenisone?" upita me brižljivo odmeravajući ton.
<BR>&nbsp;&nbsp;&nbsp;&nbsp;&nbsp;Odgovorio bih joj na pitanje da u tom trenutku nije došla kelnerica, tako da sam morao da naručim još jednu Moku-sa-Džinom za sebe i neutralni alkohol od žitarica za damu. Trebalo mi je nekoliko trenutaka da se setim. "Oh, da", konačno odgovorih, "hteo sam da te upitam kako to da ti i ja nismo uradili tu stvar."
<BR>&nbsp;&nbsp;&nbsp;&nbsp;&nbsp;Ona mi se dostojanstveno osmehnu. "Ako ti to želiš, Tenisone."
<BR>&nbsp;&nbsp;&nbsp;&nbsp;&nbsp;Ja, međutim, samo odmahnuh glavom. "Ne, ne mislim u tom smislu, hoću da kažem kako to da se ti i ja, mislim, znaš i sama, nismo spetljali?" Nije mi odmah odgovorila. U međuvremenu su stigla poručena pića i kada sam platio račun kelnerici i dao GNS Gert, video sam da ona plače.
<BR>&nbsp;&nbsp;&nbsp;&nbsp;&nbsp;"Ovaj, slušaj", rekoh, "ja nisam ništa potencirao, zar ne?" upitah je, gledajući oko stola i tražeći odobravanje! Ne sećam se tačno kako se to dogodilo, ali izgleda da nam se pridružilo četiri ili pet ljudi. Svi su se smejali i odmahivali glavama - što je možda moglo da znači: ne, nisi, a možda i: ne, mi ne razumemo engleski. Međutim, jedan od njih ga je razumeo. Građanin. Nagnuo se preko stola i nadvikujući galamu oko bara reče: "Dozvolite mi da platim sledeću turu."
<BR>&nbsp;&nbsp;&nbsp;&nbsp;&nbsp;"Zašto da ne?" Zahvalio sam mu se sa osmehom i okrenuo ka Gert. "Izvini, šta si rekla?" upitah je.
<BR>&nbsp;&nbsp;&nbsp;&nbsp;&nbsp;Ona se za trenutak zamisli nad mojim rečima, a građanin se ponovo nagnu ka meni:
<BR>&nbsp;&nbsp;&nbsp;&nbsp;&nbsp;"Vi, momci iz Ulumčija, zar ne?" Bilo mi je potrebno nekoliko trenutaka da shvatim da on pokušava da kaže Urumki, no tada sam priznao da je u pravu. "Možete uvek da kažete. Vi ste glavne fore. Plaćam i drugu turu!" I svi mornari iz Vengpu Rečne Patrole se naceriše i počeše da aplaudiraju; toliko su i oni znali engleski.
<BR>&nbsp;&nbsp;&nbsp;&nbsp;&nbsp;"Mislim", javi se Gert zamišljeno, "da ću ti ispičati priču o svom životu." Prihvatila je sledeće piće, kurtoazno klimnula i pijuckala ga između rečenica bez da je gubila nit priče. "Kada sam bila devojčica", poče ona, "srećno sam živela. Šta je sve Mama uspevala da napravi od Soje, Čelou-Vita i malog MSG! A kad bi došao Božić imali bismo Ćur-Ku, pravo rekonstruisano meso i Dezert od Želatina sa ukusom brusnice i razne druge stvari."
<BR>&nbsp;&nbsp;&nbsp;&nbsp;&nbsp;"Božić", povika građanin ushićeno. "Super ste sa vašim Božićima!"
<BR>&nbsp;&nbsp;&nbsp;&nbsp;&nbsp;Ona mu se učtivo nasmeši, ali nekako sa distance i posegnu za sledećim pićem. "Kad mi je bilo petnaest godina, umro mi je Tata. Rekli su mi da je imao bronhio... tako nešto. Kašljao je dok nije umro! " Ona zastade za trenutak i proguta knedlu, a stari debeli građanin iskoristi priliku.
<BR>&nbsp;&nbsp;&nbsp;&nbsp;&nbsp;"Znate li da sam i ja išao u misionarsku školu?" upita nas. "I da smo tamo, takođe, slavili Božiće. Mi zbilja mnogo dugujemo vama misionarskim momcima!"
<BR>&nbsp;&nbsp;&nbsp;&nbsp;&nbsp;Nije mi bilo lako da pratim jednu životnu priču, a kamoli dve. Za barom je bila sve veća gužva, postajalo je mnogo bučnije i mada je stari izletnički parobrod bio čvrsto privezan za stubove na molu, mogao sam se zakleti da se njihao na talasima. "Dalje", rekoh neodređeno.
<BR>&nbsp;&nbsp;&nbsp;&nbsp;&nbsp;Gert je bila brža od građanina. "Jesi li znao, Teni", upita me, "da su fabrike nekada imale filtere na dimnjacima? Zadržavale su sumpor i pepo. Vazduh je bio čist, a prosečna dužina života bila je osam godina više nego što je danas."
<BR>&nbsp;&nbsp;&nbsp;&nbsp;&nbsp;"Ovde takođe!" povika građanin. "Kad sam bio mlad i u misionarskoj školi..."
<BR>&nbsp;&nbsp;&nbsp;&nbsp;&nbsp;No, ona ponovo bi brža od njega. "Znaš li zašto su prekinuli s tim? Zbog smrti. Želeli su što više mrtvih ljudi. Na smrti se može dobro zaraditi. Delimično je bila u pitanju računica osiguravajućih društava - njihovi činovnici su izračunali da ih manje košta ako isplate životno osiguranje nego godišnje anuitete. Sem toga, bile je tu čista zarada od bolničkog osiguranja - pedesetogodišnjak koji je čitav život proveo u smogu dobro zna da će većinu preostalog vremena provesti po bolnicama, tako da, hteo-ne hteo, mora da kupi polisu - i ako brzo umre, eto čistog profita. Naravno, tu su takođe oni koji umru. Nećeš poverovati koliko se zarađuje na sahranjivanju pokojnika. Međutim, većinom", ona pogleda oko stola, ljubazno se smeškajući, "većinom je to pravi pakao. Kada potrošač okonča svoj radni vek, koliko ima novca za kupovinu stvari? Prokleto malo. I kome je on još potreban?"
<BR>&nbsp;&nbsp;&nbsp;&nbsp;&nbsp;Rekoh joj nervozno: "Gert, dušo, možda ne bi bilo loše da udahnemo malo svežeg vazduha?"
<BR>&nbsp;&nbsp;&nbsp;&nbsp;&nbsp;Stari građanin se cerio i klatio glavom; napio se toliko da nije mario šta drugi pričaju. Međutim, jedan od mornara se mrštio baš kao da je, na kraju krajeva, razumeo nešto malo engleski. Izgleda da Gert to nije primećivala.
<BR>&nbsp;&nbsp;&nbsp;&nbsp;&nbsp;"Da je bilo svežeg vazduha, moj Tata", objašnjavaše ona, "verovatno ne bi umro na taj način, zar ne?" Ispružila je praznu čašu, proprativši to slatkim osmehom male devojčice. "Mogu li dobiti još samo malo?"
<BR>&nbsp;&nbsp;&nbsp;&nbsp;&nbsp;Daleko od toga da sam bio trezan; međutim, nisam bio toliko pijan da ne shvatim da se Gert nakresala gore od mene. Pokušah da promenim temu. "Dakle, vi volite misionare, a?" srdačno se obratih našem dobročinitelju.
<BR>&nbsp;&nbsp;&nbsp;&nbsp;&nbsp;"Oh, đavolski dobri momci, da! Puno im dugujem!"
<BR>&nbsp;&nbsp;&nbsp;&nbsp;&nbsp;"Mislite, zato što su doneli hrišćanstvo u Kinu?"
<BR>&nbsp;&nbsp;&nbsp;&nbsp;&nbsp;On se začudi. "Kakvo hrišćanstvo? Zbog Božića. Znate li šta znači Božić? Reći ću vam! Ja prodajem na veliko sve vrste odevnih predmeta - a Božić znači četrdeset pet posto prodaje na malo, gotovo pedeset osam odsto. To znači Božić! Buda, Mao - oni nam nisu dali ništa slično tome!"
<BR>&nbsp;&nbsp;&nbsp;&nbsp;&nbsp;Na nesreću, njegove reči ponovo aktiviraše Gert. "Božić", nastavi ona sanjalački, "nije bio isti nakon Tatine smrti. Srećom, imao je jedan stari pištolj, tako da sam odlazila na smetlište - u to vreme smo živeli u Baltimoru, blizu luke - i ubijala galebove i onda ih donosila kući. Naravno, nisu bili kao Ćur-Ka, ali Mama..."
<BR>&nbsp;&nbsp;&nbsp;&nbsp;&nbsp;Gotovo prosuh svoje piće: "Gerrt", povikah, "mislim da bi bilo dobro da krenemo!" Međutim, zakasnio sam.
<BR>&nbsp;&nbsp;&nbsp;&nbsp;&nbsp;"Mama ih je tako dobro spremala da smo mislili da je to Pilencetovo Meso i uvek bi nam bilo muka ukoliko bismo se najeli, a..."
<BR>&nbsp;&nbsp;&nbsp;&nbsp;&nbsp;Nije stigla da završi. Vengpu mornara je skočio na noge, sav besan i sa izrazom gađenja na licu. Nisam razumeo šta je rekao, ali mi je smisao njegovih reči bio sasvim jasan. Žderači životinja. To je bila Kapeljišnikov u prepunoj čaši vode.
<BR>&nbsp;&nbsp;&nbsp;&nbsp;&nbsp;Ne sećam se baš sasvim dobro svih pojedinosti tuče; znam samo da sam video MP-ijevce kraj nas dok sam se izvlačio ispod stola. Adrenalin i panika učinili su da dosta pića ispari iz mene; međutim, pomislio sam da sam još pijan, halucinatorno pijan, DTS-pijan, kada sam video ko ih predvodi. "Šta, pukovnik Heksčer!" proderah se. "Fantastično je što vas vidim ovde."
<BR>&nbsp;&nbsp;&nbsp;&nbsp;&nbsp;I tako dobih premeštaj.
<BR>
<BR>&nbsp;&nbsp;&nbsp;&nbsp;&nbsp;U stvari, bio je to jedan od načina da se dođe kući. Maltene kući. U Arizonu. Tamo je odlazila pukovnik Heksčer, a pošto smo mi i dalje normalno bili pod njenom komandom, nije imala nikakvih problema da nas zajedno sa sobom prebaci kako bi nas izvela pred vojni sud.
<BR>&nbsp;&nbsp;&nbsp;&nbsp;&nbsp;Tako sam otišao iz jedne peščane pustinje u drugu. Činilo se kao da je pola jurišnih odreda iz Urumkija dospelo tamo pre mene. Iz svoje usamljene sobe u BOK - Gert je bila unutar ograđenog prostora, dok sam se ja (budući da sam bio oficir) nalazio u kućnom pritvoru - mogao da vidim njihove balone kako se u lepim redovima pružaju ka obzorju, a na samom kraju logora video se niz svemirskih šatlova. Nisam proveo mnogo vremena gledajući u njih. Većinu vremena provodio sam sa oficirom iz pravne službe, koga mi je sud namenio za branioca. Za branioca. Nije imala više od dvadeset i njeno glavno službeno svedočanstvo bilo je to što je radila u Reklamoautorskom Trejd Mark Odeljenju jedne manje agencije iz Hjustona, dok je čekala da bude primljena na prava.
<BR>&nbsp;&nbsp;&nbsp;&nbsp;&nbsp;Međutim, imao sam moćnog prijatelja. Kineski građanin nije zaboravio svoje stare drugove sa kojima je pio. Nije hteo da svedoči protiv nas i ispostavilo se da je potplatio celu Vengpu družinu pošto su svi do jednoga, kada su bili pozvani na video-svedočenje, pod zakletvom izjavili da nisu govorili engleski, da ne znaju da smo Gert i ja bilo šta rekli i da čak nisu bili sigurni da smo mi ti Zapadnjaci koji su bili u baru one noći. Tako da je sve što su mi mogli nakalemiti bilo ponašanje nedostojno jednog oficira, a to je značilo ne više od otpuštanja zbog nedoličnih postupaka.
<BR>&nbsp;&nbsp;&nbsp;&nbsp;&nbsp;A ni manje od toga. Pukovnik Heksčer se za to pobrinula.
<BR>&nbsp;&nbsp;&nbsp;&nbsp;&nbsp;Međutim, imao sam sreće. Gert Martels je zaradila isto, ali pošto je bila građansko lice na službi u oružanim snagama i imala podoficirski čin ipak je to bilo malo drugačije nego sa mnom; i samo zato, da bi joj ostavili u što neprijatnijem sećanju otpuštanje zbog nedoličnih postupaka, prethodno je dobila dva meseca strogog.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
