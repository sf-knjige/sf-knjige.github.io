<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;U Fazi Dva čovek izgubi pojam o godišnjim dobima, odnosno o njihovom redosledu. Kada sam se vratio u grad iznenadio sam se ustanovivši da leto još nije prošlo, mada je drveće u Centralnom Parku već počelo da poprima jesenje boje. Znoj se slivao niz leđa mog peditaksiste. Groznu saobraćajnu buku u kojoj su se čuli različiti uzvici, dranje i škripanje zuba i kočnica upotpunjavalo je neprekidno kašljucanje mog peditaksiste nastalo usled čađi. Trebalo je, naravno, voditi računa o smogu. Razume se, takođe, da moj peditaksista na licu nije imala filter, jer se kroz filter ne može uneti dovoljno vazduha potrebnog da bi se održala potrebna brzina u gustom saobraćaju. Negde u blizini Brodveja, na raskrsnici sa kružnim tokom saobraćaja, iznenada nahrupi na nas - pošto je naglo skrenulo u stranu - oklopno teretno vozilo koje je guralo šest ljudi; pokušavajući da izbegne sudar sa njim moj peditaksista skliznu na prljavi pločnik i za trenutak mi se učini da ćemo se prevrnuti. Ona me preplašeno pogleda. "Izvinite, gospodine", dahtala je, "čovek gotovo da nema nikakvih izgleda pored ovih prokletih teretnih vozila."
<BR>&nbsp;&nbsp;&nbsp;&nbsp;&nbsp;"Nema veze", odvratih, "dan je, u stvari, tako lep da ću ostatak puta preći pešice." Naravno, pogledala me je kao da nisam baš sasvim čitav, posebno kada sam joj rekao da ide pored mene sa praznim peditaksijem, u slučaju da se predomislim. Kada sam je isplatio i dao joj veliku napojnicu ispred zgrade Hejzldajn & Ku bila je potpuno ubeđena da sam lud. Jedva je čekala da se izgubi. Međutim, znoj joj se osušio na leđima i gotovo da više uopšte nije kašljala.
<BR>&nbsp;&nbsp;&nbsp;&nbsp;&nbsp;Nikada ranije nisam uradio ništa slično.
<BR>&nbsp;&nbsp;&nbsp;&nbsp;&nbsp;Mahnuh kolegama koje sam prepoznao dok sam ulazio u zgradu. Gledali su me sa različitim stepenima čuđenja; međutim, moram priznati da sam i ja bio začuđen. Nešto se sa mnom dogodilo u Detoks Centru. Vratio sam se iz njega sa nečim što je bilo daleko značajnije od modrica uzrokovanih vitaminskim sprejem ili od gađenja prema zelenim pilulama. Vratio sam se sa nečim novim, unutar glave. Ne znam tačno čega je sve tu bilo, ali mi se činilo da, između ostalog, sada posedujem i ono što se označava rečju 'savest'.
<BR>&nbsp;&nbsp;&nbsp;&nbsp;&nbsp;Kada sam ušao u svoju kancelariju, Diksmajster baš izbeči oči. "Za ime Boga, mister Tarbe", čudio se, "izgledate tako zdravo! Mora da vam je odmor zbilja doneo puno dobra."
<BR>&nbsp;&nbsp;&nbsp;&nbsp;&nbsp;Klimnuh mu nemarno. Govorio mi je upravo ono što su mi vaga i ogledalo govorili poslednjih nekoliko jutara. Dobio sam dvadeset funti na težini. Nisam se tresao. Niti sam bilo šta slično osećao; čak ni svetleće reklame ni svetlucavi posteri nisu u meni probudili nikakvu želju dok sam išao ka kancelariji. "Nastavi", rekoh mu. "Moram da podnesem izveštaj Mici Ku pre no što stupim na dužnosti."
<BR>&nbsp;&nbsp;&nbsp;&nbsp;&nbsp;To, međutim, nije bila laka stvar. Prvi put kada sam pokušao nije bila u kancelariji. Isto se ponovilo i drugi put. I kada sam već počeo da se uznemiravam, uspeh iz trećeg puta. Našao sam je u kancelariji, ali se upravo spremala da ode iz nje.
<BR>&nbsp;&nbsp;&nbsp;&nbsp;&nbsp;"Mister Hejzldajn vas čeka", upozori me njena sek3; međutim, Mici to preču. Zatvorila je vrata. Poljubili smo se. Zatim se ona malčice izmaknu.
<BR>&nbsp;&nbsp;&nbsp;&nbsp;&nbsp;Gledala me je. Gledao sam i ja nju. Onda ona reče, istinski iznenađena: "Teni, izgledaš izvrsno."
<BR>&nbsp;&nbsp;&nbsp;&nbsp;&nbsp;Ni ja nisam bio lenj. "Mici, i ti, takođe, izgledaš izvrsno", i dodadoh istine radi: "Barem meni". Jer, što jeste jeste, Micino lice nije izgledalo baš previše sjajno. Delovala je, zapravo, objektivno gledano, strahovito iscrpljeno. Međutim, subjektivno gledano, uopšte nisam mario za njen izgled; važno mi je bilo samo to što sam s njom. S obzirom na crte njenog lica, podočnjaci joj nisu bili previše naglašeni. Ali su bili tu: bila je neispavana, možda je čak propustila i nekoliko obroka.
<BR>&nbsp;&nbsp;&nbsp;&nbsp;&nbsp;...Pa ipak mi je izgledala savršeno.
<BR>&nbsp;&nbsp;&nbsp;&nbsp;&nbsp;"Je li bilo grozno, Teni?"
<BR>&nbsp;&nbsp;&nbsp;&nbsp;&nbsp;"Osrednje grozno." To je bilo sve što sam joj rekao o svom boravku u Centru i pri tom mi knedla zastade u grlu, dok mi se lice zgrčilo. "Mici", rekoh, "imam dve važne stvari da ti kažem."
<BR>&nbsp;&nbsp;&nbsp;&nbsp;&nbsp;"Dobro, Teni, samo ovo je sada vreme najveće gužve..."
<BR>&nbsp;&nbsp;&nbsp;&nbsp;&nbsp;Prekidoh je. "Mici, hteo bih da se venčamo."
<BR>&nbsp;&nbsp;&nbsp;&nbsp;&nbsp;Ona stisnu pesnice. Telo joj se ukoči. Oči joj se u tolikoj meri raširiše da pomislih kako će joj ispasti sočiva.
<BR>&nbsp;&nbsp;&nbsp;&nbsp;&nbsp;Nisam se zbunio. "Imao sam puno vremena za razmišljanje o toj stvari, tamo u Centru. Zbilja bih to želeo."
<BR>&nbsp;&nbsp;&nbsp;&nbsp;&nbsp;Spolja se odjednom začu mrzovoljno Hejzldajnovo urlanje: "Mici! Hajdemo!"
<BR>&nbsp;&nbsp;&nbsp;&nbsp;&nbsp;Ona se ćutke, automatski, ponovo povrati u život, uze svoju tašnu, otvori vrata i zagleda se u mene. "Hajde", grmeo je Hejzldajn.
<BR>&nbsp;&nbsp;&nbsp;&nbsp;&nbsp;"Dolazim", odazva se ona; dok meni reče, idući ka liftu: "Teni, dušo, ne mogu sada da govorim. Nazvaću te."
<BR>&nbsp;&nbsp;&nbsp;&nbsp;&nbsp;A onda, posle dva koraka, Mici se okrete i vrati do mene. I poljubi me, naočigled svih. Pre no što je ušla u lift, prošaputa: "I ja to želim."
<BR>
<BR>&nbsp;&nbsp;&nbsp;&nbsp;&nbsp;Međutim, nije me zvala. Uopšte mi se nije javila toga dana.
<BR>&nbsp;&nbsp;&nbsp;&nbsp;&nbsp;Pošto nikada pre nikome nisam predložio brak, bio sam bez ličnog iskustva koje bi moglo da mi kaže da li je to bio razuman odgovor. Nije mi ličilo na to. Ličilo mi je to na način na koji se Mici samo osećala - zapravo, ne samo Mici, ne ova Mici, već ona druga, tamo na Veneri - na način na koji mi je rekla kako se oseća kada smo prvi put vodili ljubav i kada sam mnogo pre nje svršio i kada me je upozorila da ću sledeći put morati da budem daleko bolji, inače... U svakom slučaju, bio sam na mukama. Neizvesnost me je raspinjala.
<BR>&nbsp;&nbsp;&nbsp;&nbsp;&nbsp;Sem toga, nisam stigao da joj kažem onu drugu važnu stvar.
<BR>&nbsp;&nbsp;&nbsp;&nbsp;&nbsp;Na svu sreću, bilo je dosta posla. Diksmajster je dobro obavljao stvari, kao što sam i očekivao, ali on nije bio ja. Zadržao sam ga dugo te noći, upozoravajući ga na greške koje je načinio i naređujući mu kako da izvrši izmene. Bio je crn kao zemlja i sav natušten kada mu konačno rekoh da može da ide kući. Što se mene tiče, zavrteo sam novčić ne mogavši da odlučim gde bih proveo vreme - i izgubio. Noć sam proveo u jednom hotelu nedaleko od kancelarije i već rano ujutro bio sam na poslu. Kada sam otišao do Micine kancelarije, njena sek3 mi je rekla da joj je sek2 kazala da gospođa Ku neće biti tu čitavo prepodne, zajedno sa svojom sek1. Proveo sam vreme predviđeno za ručak - svih dvadeset pet minuta, pošto jedan dan nije bio dovoljan da bi se stvari preokrenule i usmerile kako valja - sedeći u Micinom predsoblju i služeći se telefonom njene sek1 kako bih držao Diksmajstera na oku. Mici se nije pojavljivala. Njene prepodnevne obaveze su se proširile i na popodne.
<BR>&nbsp;&nbsp;&nbsp;&nbsp;&nbsp;Te noći sam otišao u njen stan.
<BR>&nbsp;&nbsp;&nbsp;&nbsp;&nbsp;Stvarčica na vratima me je pustila unutra, ali ona nije bila u stanu. Nije je bilo u deset kada sam ušao, ni u ponoć, ni u šest ujutro kada sam se probudio, pričekao izvesno vreme, obukao se i vratio se u kancelariju. Oh, da, Mister Tarbe, reče mi njena sek3, gospođica Ku je nazvala tokom noći i kazala da će biti odsutna iz grada neodređeno dugo. Rekla je i da će lično stupiti u vezu sa vama, Mister Tarbe. Uskoro.
<BR>&nbsp;&nbsp;&nbsp;&nbsp;&nbsp;Međutim, nije bilo tako.
<BR>&nbsp;&nbsp;&nbsp;&nbsp;&nbsp;Deo mene prihvatio je tu stvar bez komentara i nastavio sa onim što je do tada radio. Naime, trebalo je izvršiti dobijena naređenja. Mici je želela da odaberem kandidata. Već je bio septembar i do 'izbora' je ostalo još samo nekoliko nedelja. Imao sam pune ruke posla oko toga i taj deo mene obilato je iskorišćavao svaki minut koji je imao na raspolaganju. Iskorišćavao je, takođe, svaki minut što su ga imali Diksmajster i svi ostali u Specijalnom (Političkom) odeljenju. Kada sam prolazio kroz hodnike ljudi iz drugih odeljenja izbegavali su da me pogledaju i sklanjali su mi se s puta - jer su se plašili, pretpostvaljam, da bi ih mogao zakačiti dvanaestočasovni radni dan.
<BR>&nbsp;&nbsp;&nbsp;&nbsp;&nbsp;Drugi deo mene, onaj novi, koji sam, izgleda, otkrio u Detoks Centru - nije bio baš najzadovoljniji. Bio je povređen - ne samo zbog Mici, već usled bola uzrokovanog onom drugom stvari koju nisam stigao da joj saopštim. U tom trenutku međukancelarijski kurir ulete kao strela u moju kancelariju; munjevitom brzinom baci koverat od sjajnog papira na moj sto i nestade u vidu lastinog repa.
<BR>&nbsp;&nbsp;&nbsp;&nbsp;&nbsp;Pismo je bilo od Mici. Evo šta je pisalo:
<BR>
<BR>&nbsp;&nbsp;&nbsp;&nbsp;&nbsp;Dragi Teni, sviđa mi se tvoja ideja. Ako izađemo živi iz ovoga nadam se da ćeš i tada imati istu želju, jer ja sasvim sigurno hoću. Ali sada nije vreme za priče o ljubavi. Ja sam pod revolucionarnom disciplinom, Teni, kao i ti. Molim te da vodiš o tome računa...
<BR>&nbsp;&nbsp;&nbsp;&nbsp;&nbsp;Volim te beskrajno. Za sada su to samo reči, ali posle...
<BR>
<BR>&nbsp;&nbsp;&nbsp;&nbsp;&nbsp;Tvoja Mici
<BR>
<BR>&nbsp;&nbsp;&nbsp;&nbsp;&nbsp;Ponovo je papir zaplamsao i oprljio mi prste pre no što sam ga ispustio. To mi nije smetalo. U njemu je bio odgovor! I to pravi odgovor.
<BR>&nbsp;&nbsp;&nbsp;&nbsp;&nbsp;Ostalo je još pitanje one druge stvari koju je trebalo da joj saopštim.
<BR>&nbsp;&nbsp;&nbsp;&nbsp;&nbsp;I tako sam gnjavio sek3 sve dok mi konačno nije rekla: Da, gospođica Ku se vratila u grad jutros, ali je odmah otišla negde na hitan sastanak. Kada sam to čuo nisam više mogao da čekam.
<BR>&nbsp;&nbsp;&nbsp;&nbsp;&nbsp;Sem toga, mislio sam da znam gde bih mogao da je nađem.
<BR>
<BR>&nbsp;&nbsp;&nbsp;&nbsp;&nbsp;"Tarbe", povika Zemlvajs, "hoću da kažem mister Tarbe, milo mi je što vas vidim! Odista dobro izgledate!"
<BR>&nbsp;&nbsp;&nbsp;&nbsp;&nbsp;"Hvala", odgovorih gledajući po prostoriji. Prese su kloparale i čegrtale oblikujući milione novih okruglih stvarčica. Buka je bila ista, prljavština ista; međutim, nešto je nedostajalo. "Gde je Rokvel?" upitah.
<BR>&nbsp;&nbsp;&nbsp;&nbsp;&nbsp;"Ko? Oh, Rokvel", uzviknu on. "Da, bio je tu nekada. Desio mu se nekakav smešan nesrećan slučaj. Morali smo ga pustiti da ode." Njegovo smešenje postade nervozno kada vide izraz moga lica. "U stvari, on zapravo više nije bio u stanju da radi, zar ne? Obe noge slomljene, a onda i izgled njegovog lica... Uostalom, pretpostavljam da želite da odete gore? Samo napred, mister Tarbe! Mislim da su gore. Čovek nikad nije načisto sa svim tim silnim ulazima i izlazima; svejedno, uvek govorim da ne želim da postavljam pitanja nekome ko plaća najamninu na vreme."
<BR>&nbsp;&nbsp;&nbsp;&nbsp;&nbsp;Ostavih ga dole. Nije bilo ničeg drugog da se kaže o Nelzonu Rokvelu kao ni o Zemlvajsovim stanarima - nisam želeo da mu dozvolim radoznalost. Jadni Rokvel! Dakle, Kolekcionarska Agencija konačno ne mora više da čeka. Dok sam gurao vrata zakleh se da ću morati da učinim nešto za njega...
<BR>&nbsp;&nbsp;&nbsp;&nbsp;&nbsp;A onda za izvesno vreme prestah da mislim na Nelzona Rokvela, jer se nađoh u klopci - tu više nije bilo ni traga od starog prljavog potkrovlja. Vrata iza mene s treskom se zatvoriše. Ispred sebe ugledah još jedna vrata - bila su sa polugom. Svuda okolo čelični zidovi. Osvetljenje sa stropa me svega preplavi. Ništa nisam čuo, ali sam znao da me posmatraju.
<BR>&nbsp;&nbsp;&nbsp;&nbsp;&nbsp;Iznad moje glave neko zagrme glasom Deza Hejzldajna: "Bilo bi dobro, Tarbe, da imaš prokleto dobar razlog za ovo što si učinio." Vrata ispred mene se otvoriše, a ona iza mene izguraše me pod pritiskom iz ovog čeličnog zagrljaja i ja se nađoh u prostoriji punoj ljudi. Svi su gledali u mene.
<BR>&nbsp;&nbsp;&nbsp;&nbsp;&nbsp;Bilo je odista izmena u starom potkrovlju. Svuda unaokolo videlo se mnoštvo uređaja visoke tehnologije i sve je odisalo luksuzom. Bio je tu i ekran TV-monitora koji je duž jednog zida bljuvao obaveštenja o trenutnoj situaciji; ostali zidovi bili su uređeni daleko lepše nego što je to bio slučaj sa kancelarijom Matorog u T. G. & Š. U središtu ove ogromne prostorije nalazio se veliki ovalni sto - činilo se kao da je bio obložen pravim tankim drvenim daščicama - a oko njega su stajale fotelje (od kojih je svaka imala svoj posebni bokal i čašu, ekran za pisanje i telefon) u kojima je sedelo više od deset ljudi - i to kakvih ljudi! Nisu to bili samo Mici, Hejzldajn i Matori. Bilo je tu pretežno onih koje nikada ranije nisam video, sem na TV-vestima - bili su to šefovi Agencija iz Rus-Korpa i Indijastrije, kao i iz Južnoameričkog J. A. - Nemac, Englez, Afrikanac - polovina onih što su drmali svetom reklamiranja bila je dovedena i smeštena u ovu prostoriju. Na svakom koraku sam bio zaslepljen neprestanim otkrićima o ogromnpj raširenosti i ogromnoj snazi podzemne venerijanske organizacije. Konačno sam preduzeo poslednji korak i uspeo da prodrem do samog njenog srca. Nije trebalo biti previše pametan pa zaključiti da je taj korak prevršio meru.
<BR>&nbsp;&nbsp;&nbsp;&nbsp;&nbsp;Mora da je i Mici tako mislila, jer poskoči, dok joj je lice bilo u šoku, i upita me: "Teni! Do đavola, Teni, zašto si došao ovamo?"
<BR>&nbsp;&nbsp;&nbsp;&nbsp;&nbsp;Spremno joj odgovorih: "Rekao sam da ima jedna stvar sa kojom sam hteo da te upoznam. Tiče se svih vas ovde, tako da je dobro što sam vas našao na okupu. Male su šanse da vam plan uspe. Nemate vremena. Svakog trena treba da krene zemaljska flota na Veneru - sa kompletnom kembelijanskom artiljerijom."
<BR>&nbsp;&nbsp;&nbsp;&nbsp;&nbsp;Pored Mici, na samom čelu stola, nalazila se prazna fotelja. Strovalih se u nju i pričekah da počne bura.
<BR>&nbsp;&nbsp;&nbsp;&nbsp;&nbsp;I počela je. Pola njih nije mi poverovalo. Druga polovina imala je različita mišljenja po tom pitanju; međutim, najvažnija stvar koju su imali na pameti bila je da sam ja dospeo na njihovo najtajnije mesto. Diže se grozna graja u potkrovlju. Međutim, nisu samo na mene vikali. I Mici je bila potkačena - čak i više od toga. Posebno je u tome prednjačio Dez Hejzldajn. "Upozorio sam te da ga se rešiš", grmeo je. "Sada više nema izbora!" Dama iz J. A2: "Mislim da je ovde reč o velikom problemu!" Čovek iz Rus-Korpa dobaci, udarivši pri tom pesnicom o sto: "To je, bespogovorno, problem! Jedino se postavlja pitanje kako da ga rešimo? Vaš problem, Ku!" Umeša se i čovek iz Indijastrije. Dlanove je priljubio jedan uz drugi, kao i prste obeju šaka. Govorio je: "Da se razumemo, nije reč o tome da se žrtvuje nečiji život; međutim, u određenim vrstama neugodnih situacija teško se mogu naći alternative koje..."
<BR>&nbsp;&nbsp;&nbsp;&nbsp;&nbsp;Bilo mi ih je dosta. Skočih sa stolice i nadnesoh se nad sto. "Hoćete li da me saslušate?" prasnuh. "Znam da bi za vas najlakše bilo da me se rešite i zaboravite ono što sam vam rekao. Ali to bi značilo da je Venera izgubljena."
<BR>&nbsp;&nbsp;&nbsp;&nbsp;&nbsp;"Ućutite!" dobaci mi osorno žena iz Nemačke; međutim, niko je ne podrža. Ona pogleda prisutne oko stola - tih desetak ljudi su se skamenili od besa - a onda dodade zlovoljno: "Pa, dobro, dakle, recite šta imate da kažete. Saslušaćemo vas. Samo, budite kratki."
<BR>&nbsp;&nbsp;&nbsp;&nbsp;&nbsp;Široko im se osmehnuh i rekoh: "Hvala". Nisam osećao neko posebno junačko raspoloženje. Znao sam, između ostalog, da od ovoga zavisi moj život. Međutim, izgledalo je da on više nije tako dragocen. Ovo ovde, na primer, nije bilo isto što i sastanci u Detoks Centru; ako ikada opet osetim potrebu za tim, znajući sada kako to izgleda, zasigurno ću se pre toga X-irati. Bio sam sit svega. Rekoh im:
<BR>&nbsp;&nbsp;&nbsp;&nbsp;&nbsp;"Videli ste šta se dešava poslednjih nekoliko godina. Mislim, naime, na privođenje domorodaca u okrilje civilizacije. Da li ste obratili pažnju na nekoliko poslednjih poduhvata. Reč je o Sudanu, Arabiji, Pustinji Gobi. Govore li vam nešto ta mesta?" Pogledah ih sve redom oko stola. Nisu reagovali, ali sam osetio da hoće. "Reč je o pustinjama", rekoh. "Velikim, suvim pustinjama. Ne tako vrelim i suvim kao što je Venera, ali ipak je to, što se tiče Zemlje, najpribližnije uslovima koji vladaju na Veneri, a samim tim i najpogodnije mesto za vežbanje. To je pod jedan."
<BR>&nbsp;&nbsp;&nbsp;&nbsp;&nbsp;Nakon ovih reči sedoh i nastavih nešto prisnijim tonom. "Posle vojnog suda", rekoh, "držali su me nekoliko nedelja u Arzoni. Dakle, još jedna pustinja. Tu sam video deset hiljada vojnika na manevrima; koliko mi se učinilo, bili su to oni isti momci iz Urumkija. Sem toga, tu je bila i raketna flotila. Odmah do raketa video sam kembelijansku artiljeriju. A sada, da pokušamo da uđemo u srž stvari. Oni su tamo, očigledno, vežbali u uslovima približnim onima na Veneri; imaju istrenirane borbene trupe koje trenutno uvežbavaju invazionu taktiku, imaju teško kembelijansko naoružanje spremno za ukrcavanje na šatlove. Saberite sve to. Šta dobijate kao rezultat?"
<BR>&nbsp;&nbsp;&nbsp;&nbsp;&nbsp;U prostoriji se nije čuo ni najmanji šušanj. A onda se začu glas žene iz J. A.2: "To je tačno. Informisani smo da je veliki broj šatlova, prethodno smeštenih u Venecueli, premešten odatle iz nekog razloga. Pretpostavili smo da je možda u pitanju Hiperion."
<BR>&nbsp;&nbsp;&nbsp;&nbsp;&nbsp;"Hiperion", podrugljivo se nasmeja Rus-Korp. "Za Hiperion je i jedan šatl dovoljan!"
<BR>&nbsp;&nbsp;&nbsp;&nbsp;&nbsp;Hejzldajn se, ipak, nije predavao: "Ne dajte da vas uspaniči ovaj piluloman! Siguran sam da preteruje. Zemljani su trgovci od papira. Ako mi obavimo naš posao, oni neće imati kad da brinu o Veneri - biće previše zauzeti sisanjem svojih palčeva i razmišljanjem o tome šta im se dogodilo."
<BR>&nbsp;&nbsp;&nbsp;&nbsp;&nbsp;"Milo mi je", primeti Rus-Korp mračno, "što ste tako sigurni. Ja, lično, nisam baš tako siguran. Bilo je dosta glasina u tom smislu, koje su stigle i do ovog našeg Veća, ali su sve bile odbačene. Sada mislim da smo to neosnovano uradili."
<BR>&nbsp;&nbsp;&nbsp;&nbsp;&nbsp;"Lično bih preporučila", kaže Nemica, ali je Hejzldajn preseče.
<BR>&nbsp;&nbsp;&nbsp;&nbsp;&nbsp;"O ovome ćemo raspraviti među sobom", reče on opasnim tonom i sevnu očima na mene. "Ti! Napolje! Pozvaćemo te da uđeš ako nam budeš potreban!"
<BR>&nbsp;&nbsp;&nbsp;&nbsp;&nbsp;Slegao sam ramenima, osmehnuo se i izašao kroz vrata, što mi ih je otvorio čovek iz Indijastrije. Nisam se nimalo iznenadio kada sam ustanovio da se kroz njih stizalo jedino do kratkog stepeništa i do spoljnih vrata - koja su bila zaključana. Seo sam na jednu od stolica i čekao.
<BR>&nbsp;&nbsp;&nbsp;&nbsp;&nbsp;Kada su se najzad unutrašnja vrata ponovo otvorila i Hejzldajn me pozvao po imenu, nisam ni pokušao da pročitam izraz njegovog lica. Samo sam učtivo skliznuo pored njega i seo u praznu fotelju za stolom. To mu se nije mnogo svidelo; lice mu je bilo crveno, a izraz ubilački. Međutim, nije mi rekao ni reč. Nije, u stvari, imao pravo na to. Nije bio Predsedavajući.
<BR>&nbsp;&nbsp;&nbsp;&nbsp;&nbsp;Predsedavajući je trenutno bio Matori. Proučavao me je izvesno vreme, a lice mu je izgledalo kao i uvek - ružičasto, bucmasto i izuvijano poput vune, s tom razlikom što sada na njemu uopšte nije bilo srdačnosti. Delovao je hladno. I što je bilo sasvim nekarakteristično za njega, koga sam tako dugo poznavao, izostalo je ono njegovo uobičajeno uvodno familijarno ćaskanje. Kao što sam već rekao, dosta dugo me je bez reči posmatrao. Zatim pogleda ekran svog monitora i žurno otipka nova pitanja na koja dobi loše odgovore. Sa stepenica je dopirala jaka buka - žustro raspravljanje i oštri prodorni krici. Međutim, iznenada sva ta halabuka prestade. Sa mesta na kome je Rus-Korp ćutke pušio lulu dopirao je zagušljivi miris pravog duvana. Žena iz J. A.2 odsutno je nešto gladila u svom krilu - koliko sam mogao da vidim, bilo je to neko mezimče; najverovatnije mače.
<BR>&nbsp;&nbsp;&nbsp;&nbsp;&nbsp;Matori je muvao prstima po tastaturi, s ciljem da izoštri sliku na ekranu. Zatim jedva izgovori: "Vesti koje nam donosite nisu dobre. Međutim, moramo ih tretirati kao da su istinite."
<BR>&nbsp;&nbsp;&nbsp;&nbsp;&nbsp;"Da, gospodine", uzviknuh po starom običaju.
<BR>&nbsp;&nbsp;&nbsp;&nbsp;&nbsp;"Moramo brzo reagovati, kako bismo uspeli da odgovorimo na taj izazov", izjavi on. Bez obzira na svu pompeznost tona, u njegovim rečima osećale su se primese onog dobro poznatog smisla za humor. "Vi ćete, razume se, shvatiti da vas ne možemo upoznati sa našim planovima..."
<BR>&nbsp;&nbsp;&nbsp;&nbsp;&nbsp;"Da, gospodine!"
<BR>&nbsp;&nbsp;&nbsp;&nbsp;&nbsp;"...shvatićete, takođe, da se još niste dokazali. Mici Ku jamči za vas", nastavi on, skrenuvši svoj hladni pogled ka njoj. Mici je zurila u vrhove svojih prstiju i nije se usuđivala da ga pogleda u oči. "Privremeno prihvatamo njenu garanciju." U tom trenutku Mici se trže i ja munjevito shvatih o kojim su to drugim alternativama verovatno raspravljali - privremeno.
<BR>&nbsp;&nbsp;&nbsp;&nbsp;&nbsp;"Shvatam", rekoh i pokušah da ne kažem ono 'gospodine', "Šta hoćete da učinim?"
<BR>&nbsp;&nbsp;&nbsp;&nbsp;&nbsp;"Treba da nastavite sa svojim poslom. To je naš glavni projekat i ne sme sa zaustaviti. Mici i mi ostali moraćemo sada da se uhvatimo ukoštac sa drugim stvarima, tako da ćete u izvesnom smislu biti prepušteni sami sebi. Nemojte dopustiti da vam to udari u glavu."
<BR>&nbsp;&nbsp;&nbsp;&nbsp;&nbsp;Klimnuh, očekujući da vidim ima li još šta da mi kaže. Nije imao. Dez Hejzldajn me odvede do vrata i otprati do stepeništa. Mici ne reče ni reč. U podnožju stepeništa Hejzldajn me gurnu u još jednu sobicu sa čeličnim zidovima. Pre no što je zatvorio vrata, zapucketa prstima i dobaci mi: "Očekuješ da ti budemo zahvalni? Zaboravi to! Zahvalili smo ti tako što smo te ostavili živog."
<BR>&nbsp;&nbsp;&nbsp;&nbsp;&nbsp;Dok sam čekao da se otvore spoljašnja vrata, začuh ponovo malopređašnje besne povike i krikove. Ono što je Hejzldajn rekao bila je istina: pustili su me da živim. Takođe je bila istina i to da su u svako doba mogli da opozovu tu odluku. Da li sam mogao to da predupredim? Da, rekoh, ali samo na jedan način: tako što ću krajnje dobro obavljati taj posao što su mi ga dali, tako da ću im postati neophodan; ili tačnije rečeno, moram uraditi stvar tako da misle da sam im neophodan.
<BR>&nbsp;&nbsp;&nbsp;&nbsp;&nbsp;Tada se otvoriše spoljna vrata.
<BR>&nbsp;&nbsp;&nbsp;&nbsp;&nbsp;Mora biti da je Dez Hejzldajn manipulisao kontrolnim mehanizmom. I ova vrata su posedovala izbacivačke sposobnosti - bukvalno su me hitnula na ulicu. Posrnuh i padoh, ispruživši se preko pločnika i gledajući u stopala užurbanih pešaka. "Jeste li dobro, mister?" drhtavo me upita jedan stari potrošač, zinuvši zbunjeno u mene.
<BR>&nbsp;&nbsp;&nbsp;&nbsp;&nbsp;"Nije mi ništa", odgovorih, podižući se. Mislim, međutim, da nikada nisam izrekao veću laž.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
