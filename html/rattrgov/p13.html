<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Međutim, za to vreme desilo se dosta toga. Recept za toplotni udar bio je: reehidriranje, biti na hladnom; odmaranje u krevetu. Srećom, bio je to isti recept kao i za akutni mamurluk, te sam postupao prema lekarskim uputstvima. Istina, jedno vreme nisam znao da to činim, pošto sam u početku bio u nesvesti, a posle toga uspavan nekim od hipnotika. S vremena na vreme bi mi se u svesti pojavile maglovite slike igala i špriceva sa fiziološkim rastvorom i glukozom što su mi ih ubrzgavali u ruku; takođe su me namamljivali da ispijam ogromne količine vode. Povremeno bih bio svestan i snova. Oh, da, snova. Ružnih snova. Snova o Mici i Dezu Hejzldajnu kako uživaju u svojim luksuznim stanovima i kako se ludački smeju kada se sete jadnog starog blesavog Tenisona Tarba.
<BR>&nbsp;&nbsp;&nbsp;&nbsp;&nbsp;I kada sam se konačno probudio mislio sam da još sanjam, jer se prvi narednik izvijao nada mnom s prstom na usnama: "Poručniče Tarb? Čujete li me? Ne dižite buku - samo klimnite ako me čujete."
<BR>&nbsp;&nbsp;&nbsp;&nbsp;&nbsp;Pogrešio sam što sam ga poslušao. Klimnuo sam. Bolje da nisam - glavobolja je bila užasna; mislio sam da će mi se lobanja raspasti.
<BR>&nbsp;&nbsp;&nbsp;&nbsp;&nbsp;"Čini mi se da ste prilično mamurni? Nezgodna stvar... No, slušajte, imamo problem."
<BR>&nbsp;&nbsp;&nbsp;&nbsp;&nbsp;Činjenica da postoji problem nije bila novina za mene. Jedino pitanje je bilo na koji je problem mislio? Na moje iznenađenje, bio je to problem sa kojim nisam bio upoznat. Bilo je to nešto potpuno novo, i ticalo se ne toliko mene koliko Gert Martels. Krajičkom oka posmatrao je dežurnu sestru, a usta je toliko približio mome uvu da mi je njegov dah golicao ušne dlačice; šapćući, objasnio mi je: Gert ima onu ružnu naviku, mislim da znate..."
<BR>&nbsp;&nbsp;&nbsp;&nbsp;&nbsp;"Kakvu ružnu naviku?" upitah.
<BR>&nbsp;&nbsp;&nbsp;&nbsp;&nbsp;"Zar ne znate?" Izgledao je iznenađeno, a potom se odista zbuni. "Pa", nastavi on nevoljno, "znam da to zvuči zbilja vašljivo, međutim, većina momaka, znate, tamo na terenu, izložena je svim vrstama uticaja..."
<BR>&nbsp;&nbsp;&nbsp;&nbsp;&nbsp;Uprkos svoj razboritosti i želji, ne izdržah: "Naredniče", rekoh, "nemam pojma o čemu to pričate. Budite određeniji."
<BR>&nbsp;&nbsp;&nbsp;&nbsp;&nbsp;"Napolju je sa Vigsima, poručniče", izbaci on. "I nema svoju zaštitnu opremu. A reč je o T-minus dva sata i odbrojavanju."
<BR>&nbsp;&nbsp;&nbsp;&nbsp;&nbsp;Ovo me zaista pogodi. "Hoćete da kažete da operacija počinje noćas?" razderah se.
<BR>&nbsp;&nbsp;&nbsp;&nbsp;&nbsp;On se trgnu. "Molim vas, stišajte se. Tako je. Operacija počinje u ponoć, a sada je tačno deset."
<BR>&nbsp;&nbsp;&nbsp;&nbsp;&nbsp;Zurio sam u njega. "Noćas!" ponovih. Gde sam to bio? Kako sam propustio to obaveštenje? Naravno, bila je to, tehnički, tajna informacija; međutim, sigurno je da su je svi u trupi prokljuvili još pre mnogo sati.
<BR>&nbsp;&nbsp;&nbsp;&nbsp;&nbsp;Prvi narednik klimnu. "Počinje noćas jer je vreme savršeno." Sada kada sam znao šta treba da tražim mogao sam da vidim kapuljaču od polarizovanog materijala što mu je bila obešena o ramena i ogromne ušne uloške za prigušivanje zvuka koji su mu visili ispod brade. "Stvar je..."
<BR>&nbsp;&nbsp;&nbsp;&nbsp;&nbsp;Odjednom se začu zvuk sa kraja odeljenja, otvoriše se vrata i upali se svetlo.
<BR>&nbsp;&nbsp;&nbsp;&nbsp;&nbsp;"Oh, do đavola", zapucketa on prstima. "Čujte, imam još neke stvari da posvršavam, a vi idite po nju, poručniče, hoćete li? Dole vas čeka jedan Vigs sa zaštitnom opremom za vas i za nju - on će vas odvesti do nje, i on..." Neki koraci su se približavali. "Izvinite, poručniče", dodade on zadihano, "moram da idem".
<BR>&nbsp;&nbsp;&nbsp;&nbsp;&nbsp;I ode.
<BR>&nbsp;&nbsp;&nbsp;&nbsp;&nbsp;Čim je sestra završila sa obilaskom i otišla, sišao sam sa kreveta, obukao svoju odeću i odšunjao se iz odeljenja. U glavi mi je bubnjalo, te sam znao da je poslednja stvar koja mi je potrebna upravo to što sada činim. Samovoljni odlazak iz bolnice biće još jedan dodatni minus među ostalim minusima pribeleženim u mom ličnom kartonu. Najsmešnije od svega bilo je to što nisam oklevao ni trenutka.
<BR>&nbsp;&nbsp;&nbsp;&nbsp;&nbsp;Nisam, čak, oklevao dovoljno dugo da shvatim da je to čudno. Tek kasnije sam razumeo da je bilo mnoštvo slučajeva u prošlosti kada je ovaj ili onaj stavljao svoj rep u procep kako bi me od nečega sačuvao. Nekada sam bez problema zaboravljao da se dobro dobrim vraća. U pameti mi je bilo samo to da sam Gertin dužnik i da sam joj potreban da bih je izvukao iz nevolje. I tako odoh... zastavši samo za trenutak na vratima bolnice kako bih pokupio nekoliko boca Moke iz automata. Uistinu sam pomislio da bih čak i da nisam našao Moku otišao i bez njih.
<BR>&nbsp;&nbsp;&nbsp;&nbsp;&nbsp;Vigs je čekao kao što je bilo dogovoreno, ne samo sa kompletnom opremom za dvoje već i sa magarcem i sa dvokolicama. Jedino što je nedostajalo bilo je njegovo znanje engleskog. Međutim, pošto je izgledalo da zna kuda treba da ide i bez mojih instrukcija, to nije predstavljalo nikakav problem.
<BR>&nbsp;&nbsp;&nbsp;&nbsp;&nbsp;Bila je topla, mračna noć, toliko mračna da je čoveka nehotice obuzimao strah. Moglo se videti nebo! Ne mislim na dnevno nebo, niti čak na noćno, kada svetla odozdo daju onaj nejasni crvenkasti sjaj - mislim na zvezde. Svi su čuli za zvezde; međutim, koliko ljudi ih je zapravo videlo? Bilo ih je na milione, po čitavom nebu; bile su dovoljno sjajne da ih vide...
<BR>&nbsp;&nbsp;&nbsp;&nbsp;&nbsp;Dovoljno sjajne da bi ih i magarac video, jer je izgledalo da bez problema pronalazi svoj put. Išli smo po sporednim putevima u pravcu obližnjih brda. Između nas i brda nalazila se dolina. Čuo sam za nju; bila je neka vrsta kurioziteta u ovim krajevima zbog toga što je bila plodna. Ono što Gobi čini Gobijem - to jest, peščanom pustinjom - to su suvoća i vetar. Suvoća preobraća zemlju u prašinu a vetar je oduvava sve dotle dok ne ostanu samo beskrajne kvadratne milje kamenite pustinje. Tu i tamo, izuzetno, na nekoliko izolovanih mesta - dolina, zaklonjenih strana brda - ima malo vode, a - samim tim - i plodnog zemljišta. Neki oficiri su mi pričali da su ta mesta gotovo nalik na italijanske vinograde sa svojim čokotima loze i, čak, žuborećim potocima. Nisam smatrao da čovek treba da ih po svaku cenu poseti. Nisam planirao ni da ih sada posetim, posebno ne noću, posebno ne sada kada je trebalo da nastane pakao - kriomice pogledah na sat, što je blistao u mračnoj noći - za otprilike sat i pet minuta. I odista ih nismo posetili ovog puta. Vigs krenu stazom što je išla oko vinograda, zaustavi dvokolice, pomože mi da siđem i pokaza na brdo.
<BR>&nbsp;&nbsp;&nbsp;&nbsp;&nbsp;U svetlosti zvezda mogao sam jedva da razaznam nekakvu građevinu od drveta. "Hoćete da kažete da treba da se popnem tamo?" upitah ga. Vigs slegnu ramenima i ponovo uperi prst na isto mesto. "Da li je narednik Martels u toj daščari?" On ponovo slegnu ramenima. "Do đavola", prasnuh, okrenuh se i, s uzdahom, počeh da se penjem uz brdo.
<BR>&nbsp;&nbsp;&nbsp;&nbsp;&nbsp;Naravno, svetlost zvezda nije omogućavala da se baš najbolje vidi. Posrtao sam, a nekoliko puta sam i pao pokušavajući da se popnem uz to slabo izvinjenje za stazu, uz tu prokletu, prljavu prašnjavu stazu, tako suvu da sam se prilkom okliznuća vraćao samo jard ili dva naniže. Najmanje dvaput sam se pošteno ogrebao. Drugi put, dok sam teškom mukom podigao i drugu nogu, nešto iza brda zakašljalo je vamp, a trenutak kasnije vamp... vamp... vamp dolazilo je duž čitavog obzorja i na nizu mesta zvezde se zaprljaše sporoširećim oblacima tame. Niko nije morao da mi kaže šta je to: nebeski ekrani - operacija je trebalo da počne.
<BR>&nbsp;&nbsp;&nbsp;&nbsp;&nbsp;Nanjušio sam daščaru jardima pre no što sam stigao do nje. Služila je za sušenje grožđa i bazdila je na teški miris vina. Međutim, osećao se tu još i nekakav kudikamo jači - malo je reći jači - miris. Bilo je to gotovo zastrašujuće. Podsećalo je pomalo na hranu - Pilencetovo meso, možda, ili Ćur-ku, s tim što nešto nije bilo u redu sa njim. Nije to bio miris pokvarenog mesa. Bilo je to nešto gore od toga. Želudac me je opminjao da ga je maltene revoltirao. Progutah pljuvačku i napipah ulaz u daščaru.
<BR>&nbsp;&nbsp;&nbsp;&nbsp;&nbsp;Unutra je nešto plamsalo. Pomislih da su naložili vatru da bi videli dok jedu ukradene vojničke obroke. Bila je to pogrešna pretpostavka. Kao i ona druga po kojoj je 'ružna navika' Martelsove bilo nešto poput zbližavanja sa domorocima ili, možda, opijanje njihovim pićima. Bio sam pravi naivac! Oko vatre u daščari okupilo se pola tuceta ljudi iz trupe, a ono što su radili sa njom, iznenadilo me je - iznad plamena su držali životinju. A što je još gore, jeli su uginulu životinju. Gert Martels se izbulji u mene otvorenih ustiju, a u ruci joj se nalazilo parče životinjskog mesa. Držala ga je za kost...
<BR>&nbsp;&nbsp;&nbsp;&nbsp;&nbsp;To moj želudac nije mogao da izdrži. Morao sam da izađem napolje da povratim.
<BR>&nbsp;&nbsp;&nbsp;&nbsp;&nbsp;Jedva sam uspeo. Kada sam ispovraćao sve što sam pojeo tokom protekla dvadeset četiri sata, duboko sam udahnuo i vratio se unutra. Bili su uplašeni; lica su im bila bleda i zabrinuta u odsjaju vatre.
<BR>&nbsp;&nbsp;&nbsp;&nbsp;&nbsp;"Gori ste od Vigsova" rekoh im, dok mi je glas podrhtavao. "Gori ste od Venerijanaca. Naredniče Martels! Obucite ovo. A vi ostali, sagnite glave, zapušite uši prstima i ne otvarajte oči sledećih šezdeset minuta. Operacija počinje za deset minuta!"
<BR>&nbsp;&nbsp;&nbsp;&nbsp;&nbsp;Nisam sačekao da čujem njihove bolne žalopojke, niti da li Gert Martels čini ono što joj bejah naredio. Izišao sam iz ove đavolske jazbine što sam brže mogao, spotičući se i klizeći deset jardi niz stazu pre no što sam zastao na nekoliko trenutaka kako bih stavio prigušivače zvuka na uši, a preko toga navukao kapuljaču. Posle toga, naravno, nisam apsolutno ništa mogao da čujem, a ponajmanje to da je Gert Martels stala tik kraj mene. Nismo mogli da razgovaramo, što i nije bilo tako loše. Tog trenutka nisam želeo ništa da joj kažem, niti da čujem bilo šta od nje. Krenusmo niz brdo do mesta gde nas je čekao Vigs sa svojim magarcem, pritegnutim za vozilo, koje je bilo okrenuto prema logorištu. Vigs podiže uzde...
<BR>&nbsp;&nbsp;&nbsp;&nbsp;&nbsp;I tada poče.
<BR>&nbsp;&nbsp;&nbsp;&nbsp;&nbsp;Prvi korak je bio vatromet - prosta, jednostavna stara pirotehnika. Eksplozija zvezda. Zlatna kiša. Pljuskovi dijamantno blistavih vodopada. Međutim, nisu bili dovoljno sjajni kako bi aktivirali instant-senzore u našim kapuljačama. Ipak, bili su dovoljno blistavi da bi izazvali zaprepašćenje - naš kočijaš je gotovo ispustio uzde, buljeći unezvereno u nebo. Sve to je bilo prošarano eksplozijama vazdušnih bombi, prigušenim i oslabljenim zahvaljujući našoj zaštitnoj opremi; međutim, zvuk se obrušavao niz brda. Vazdušne eksplozije osvetljavale su predeo, a to je bio tek početak. Ovo je trebalo da probudi Vigsove i da ih istera na otvoreno.
<BR>&nbsp;&nbsp;&nbsp;&nbsp;&nbsp;Tada kembelijanske brigade stupiše u dejstvo.
<BR>&nbsp;&nbsp;&nbsp;&nbsp;&nbsp;Ovog puta se nije čulo mnogo eksplozija; međutim, one koje su se čule bile su poput tutnjave što je odjekivala između naših ramena i ušiju. Neverovatno bučno. Čak i kroz prigušivače je to bilo do bola bučno - da ih nismo imali pola vojske bi ogluvelo. Što se Vigsova tiče, mislim da ih je poprilačan broj ogluveo. Kasnije sam saznao da su se usled ove tutnjave aktivirala dva glečera na dalekim planinama i da je lavina oslobođenog snega zatrpala meštane jednog ujgurskog sela koji su zurili u nebo. Međutim, buka je bila samo polovina toga. Drugu polovinu činila je svetlost. Dospevala je do očiju - čak i kroz instant-senzore na kapuljačama. Čak i kroz zatvorene očne kapke. Nikada ranije nisam video ovakvu predstavu. Mada zaštićena, i naša čula su u velikoj meri bila onesposobljena.
<BR>&nbsp;&nbsp;&nbsp;&nbsp;&nbsp;A onda su, naravno, balon-zvučnici počeli da izvikuju svoje komande i naš projekcioni bataljon ispunio je gasne ekrane živim, prijatnim, zadivljujućim slikama šolja Najkafe što su se pušile, Keri-O karamel šipki, Nik-O-Žvaka, Starcelijusovog Verili donjeg rublja i suspenzorija za atletičare - i zamamnim slikama sočnih kocki Pilencetovog Mesa sa komadima što su od njih odvajali, tako bogatim i izvanrednim da ih je čovek mogao gotovo okusiti - zapravo mogao ih je omirisati, jer Ekipa Za Hemijsko Pojačanje nije bila lenja, tako da su njihovi generatori izbacivali miris Najkafe i aromu Burgera Od Pilencetovog Mesa i, što je bilo od svega najgore po mene, povremeno sam osećao čokoladni oštri miris Moke - a iznad svega toga i bez prestanka čuli su se zaglušujući zvuci od kojih se gluvelo i videla se prodorna zaslepljujuća svetlost... "Ne gledajte!" viknuh ponovo u uvo naredniku Martels. Međutim, kako je mogla da ne gleda? Iako sam bio zaštićen od limbičkih stimulansa ulošcima za uši i kapuljačom, slike su same po sebi izazivale takav apetit, takvu želju koja se graničila sa potrebom, da mi je voda pošla na usta a ruke same od sebe pošle u džepove da bi dohvatile kreditne kartice. Naravno, većina bazičnih kompulsija ovog pohoda prošla je mimo nas. Bili smo pošteđeni kembelijskih pojačivača. Verbalne poruke što su grmele od brda do brda bile su na ujgurskom dijalektu, koji mi nismo razumeli. Međutim, naš vozač je sedeo sav ushićen, zabačene glave; uzde su mu ispale u krilo, oči sijale, a na licu mu je bio izraz takve neizrecive čežnje da me je namah ganuo. Mašio sam se za džep i pronašao pola Keri-O Šipke; i kada sam mu je dao uzvratio mi je takvom provalom zahvalnosti da sam, ne razumevajući ni reči, shvatio da sam stekao njegovu doživotnu naklonost.
<BR>&nbsp;&nbsp;&nbsp;&nbsp;&nbsp;Jadni Vigsovi! Nisu imali nikakvih šansi.
<BR>&nbsp;&nbsp;&nbsp;&nbsp;&nbsp;Ili tačnije rečeno, popravih se afektirano, konačno su stupili u bogatu i hvalevrednu merkantilnu zajednicu. Tamo gde nisu uspeli Mongoli, Mandžurci i Hani, trijumfovali su moderni kulturni imerativi.
<BR>&nbsp;&nbsp;&nbsp;&nbsp;&nbsp;Srce mi je bilo puno. Zaboravio sam sve brige i tragedije poslednjih nekoliko dana. Ispružih ruku ka Gerti Martels - dok smo sedeli u našoj nepokretnoj dvokolici, i dok su poslednje slike nebeske parade iščezavale, a odjeci noćne akustike zamirali - i stavih je na njeno rame.
<BR>&nbsp;&nbsp;&nbsp;&nbsp;&nbsp;Na moje iznenađenje, videh gde plače.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra u jedanaest sati prodajna mesta bila su totalno prazna. Kazaci, Ujguri i Hui tražili su, kraj svojih praznih rafova, priliku da kupe Popsije Kelpi Kripsa. Čitava operacija bila je besprekoran trijumf. Značilo je to pojedinačno odlikovanje za svakog ko je uključen i Poslovodno odlikovanje za poneke.
<BR>&nbsp;&nbsp;&nbsp;&nbsp;&nbsp;Značilo je to - a moglo je i da znači - priliku da iznova počnem.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
