<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Kada sam konačno uspeo da razgovaram sa Mici preko telefona, bila je veoma razdražena, baš kao da je ludela u sebi što me je uopšte ohrabrivala - i upravo je to, bio sam siguran, bilo u pitanju. Dvoumila se, oklevala i konačno izrekla to 'da', što je značilo da im je potrebno skrovište. Međutim, moraće da proveri to sa Dezom Hejzldajnom.
<BR>&nbsp;&nbsp;&nbsp;&nbsp;&nbsp;Kada sam je ponovo nazvao desetak minuta kasnije, da bi mi dala instrukcije, Mici reče: "Bićemo tamo." I bili su.
<BR>&nbsp;&nbsp;&nbsp;&nbsp;&nbsp;Kada sam se sreo sa njima na prljavom pločniku ispred Postrojenja, Hejzmajn je izgledao daleko razdraženiji od Mici. Ispružih ruku i rekoh učtivo: "Zdravo, Dez."
<BR>&nbsp;&nbsp;&nbsp;&nbsp;&nbsp;On neučtivo prenebregnu moju ruku. "Izgledaš grozno", primeti neprijatno. "Gde je ta mišja rupa koju pokušavaš da nam prodaš?"
<BR>&nbsp;&nbsp;&nbsp;&nbsp;&nbsp;"Ovuda, molim", rekoh u stilu vratara i uvedoh ih unutra. Nisam im rekao da pripaze na prljavštinu. Mogli su i sami da je uoče. Nisam im se zbog toga izvinio, kao ni zbog kašljucanja, lajanja, a povremeno i mitraljeskog štektanja mašina što su bubnjale milione proizvoda na sat; nisam im se izvinio ni zbog Zemlvajsovog neprijatnog mahanja iz staklene kancelarije, ni zbog smrada, ni zbog okoliša. Ni zbog čega, uopšte. Trebalo je da oni odluče. Nisam hteo nikoga da molim.
<BR>&nbsp;&nbsp;&nbsp;&nbsp;&nbsp;U svakom slučaju, bilo je malčice bolje kada su se popeli gore. Te stare zgrade bile su solidno zidane; čule su se mašine što su dole radile, ali samo kao daleko i ne mnogo neprijatno gunđanje. Sijalice su i dalje ludački žmirkale, a Mici je zbog prašine kijala i teško disala. Međutim, činilo se da oni to uopšte ne primećuju. Daleko više su ih zanimale stražnje stepenice i teretni lift, kao i sve one neupotrebljavane mišje rupe označene kao Izlaz, koje niko decenijama nije otvarao. "Zbilja ima puno ulaza i izlaza", primeti Dezmond neblagonaklono. Klimnuh potvrdno, ali ga zapravo nisam slušao. Bio sam sa svojim mislima. Čudno. Iako je Mici bila u istoj prostoriji sa mnom, činilo se da sam udaljeniji od nje više nego ikad. Pretposatvljam da sam bio iscrpljen. Pilule nisu bile bez efekta, i mada sam uspeo da usporim gubitak težine kilogrami su i dalje odlazili, a nesanice su me i dalje mučile. Sem toga, bilo je tu nešto veoma čudno...
<BR>&nbsp;&nbsp;&nbsp;&nbsp;&nbsp;"Tarbe!" pozva me ljutito Hejzldajn. "Saberi se, čoveče! Pitao sam vas o transportu."
<BR>&nbsp;&nbsp;&nbsp;&nbsp;&nbsp;"Transport?" Računao sam na prste. "Da vidimo - tu su dve linije podzemne železnice, svi autobusi Sever-Jug, gradski autobusi, gradski pedistripovi. I peditaksiji, naravno."
<BR>&nbsp;&nbsp;&nbsp;&nbsp;&nbsp;"Kako stoji stvar sa energijom?" upita Mici, kijajući.
<BR>&nbsp;&nbsp;&nbsp;&nbsp;&nbsp;"Naravno da je tu i energija. Kako bi se bez nje pokrenule mašine ovog postrojenja", objasnih im.
<BR>&nbsp;&nbsp;&nbsp;&nbsp;&nbsp;"Ne to, do đavola. Mislim, da li je ona pouzdana? Ima li prekida?"
<BR>&nbsp;&nbsp;&nbsp;&nbsp;&nbsp;Slegnuh ramenima. To odista nisam znao. "Mislim da nema", rekoh najzad.
<BR>&nbsp;&nbsp;&nbsp;&nbsp;&nbsp;Nisam shvatio da je bila više nego ja na ivici nerava. "Ti misliš", raspali se Mici. "Bože, Teni, čak si i za jednog Mokca - ap! ap! - prilično glup - ap... ćiha!" Žestoko je kinula. Odmah je rukama pokrila lice i oči. "Oh, do đavola!" progunđa. Stajala je sa šakama i kolenima na prašnjavom podu i pipajući nešto tražila; besno me je pogledala, a ja primetih da je jedno od Micinih plavih očiju smeđe.
<BR>&nbsp;&nbsp;&nbsp;&nbsp;&nbsp;Pretpostavljam da bi mi sve u vezi s njom bilo odavno jasno - da nisam bio Mokac. Jedenje salate. Kontaktna sočiva kojima je oštro prikrivala boju očiju. Izbegavanje majke koja je očajnički želela da vidi svoju ćerku. To što me je nazivala 'trgovcem' kada bi se razbesnela. Bilo je tu desetak stvari koje nisu štimale.
<BR>&nbsp;&nbsp;&nbsp;&nbsp;&nbsp;I samo jedno objašnjenje za sve njih.
<BR>&nbsp;&nbsp;&nbsp;&nbsp;&nbsp;Pretpostavljam, prvo, da nisam bio Mokac, a onda ni piluloman, da bih reagovao na sasvim drugačiji način. Mislim da bih pozvao policiju. Ili pokušao da je pozovem, mada bi to, veoma lako, moglo da me košta života. Međutim, bilo mi je dosta ovog paklenog života. Možda je ono što je ona radila bilo užasno loše. Ali nisam mogao da joj suprotstavim nikakvu bolju alternativu.
<BR>&nbsp;&nbsp;&nbsp;&nbsp;&nbsp;Činilo se da posedujem sve vreme ovoga sveta. Izvadih iz džepa notes, brzo napisah ono što sam hteo, a zatim otkinuh stranicu i presavih je. "Mici", rekoh, koraknuvši ka njoj, ne obazirući se na njena izgubljena kontaktna sočiva, "ti nisi Mici, zar ne?"
<BR>&nbsp;&nbsp;&nbsp;&nbsp;&nbsp;Sledila se. Buljila je u mene sa jednim smeđim i jednim plavim okom.
<BR>&nbsp;&nbsp;&nbsp;&nbsp;&nbsp;"Ti si varalica, zar ne?" upitah je. "Venerijanski agent. Zamena za pravu Mici Ku."
<BR>&nbsp;&nbsp;&nbsp;&nbsp;&nbsp;Hejzldajn poče lagano da ispušta vazduh iz pluća. Osetio sam kako ide prema meni, spreman za akciju. "Pročitaj ovo", rekoh i gurnuh mu hartiju u ruku.
<BR>&nbsp;&nbsp;&nbsp;&nbsp;&nbsp;Gotovo se nije ni zaustavio, ali tada baci pogled na belešku, namrgodi se i sa zaprepašćenim izrazom na licu pročita glasno ono što sam napisao: "Svima Kojih Bi Se To Moglo Ticati: ne mogu više da živim kao Moka zavisnik. Samoubistvo je jedini izlaz! Potpis, Tenison Tarb. Šta ovo do đavola znači, Tarbe?"
<BR>&nbsp;&nbsp;&nbsp;&nbsp;&nbsp;Odgovorih mu krajnje jednostavno. "Iskoristite to ukoliko želite da me se oslobodite. Ili me pustite da vam pomognem. Pomoći ću vam najbolje što umem, na svaki mogući način, sve što bude trebalo. Ma šta da je u pitanju. Znam da ste Venerijanci. Ali svejedno mi je."
<BR>&nbsp;&nbsp;&nbsp;&nbsp;&nbsp;I još dodadoh:
<BR>&nbsp;&nbsp;&nbsp;&nbsp;&nbsp;"Molim vas."
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
