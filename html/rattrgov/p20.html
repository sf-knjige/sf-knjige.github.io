<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Nekada je živeo čovek koji se zvao Mičel Kortni, i po njemu je, izgleda, bila nazvana polovina ulica na Veneri. Oni tamo ga smatraju herojem; međutim, kad nam je u školi, na času istorije, nastavnica pričala o njemu, izgovarala je njegovo ime sa odvratnošću. I on je kao i ja bio reklamoautor prve klase. Isto kao i ja, i on je pretrpio krizu svesti koju nikada nije želeo i koju nije znao da razreši.
<BR>&nbsp;&nbsp;&nbsp;&nbsp;&nbsp;I on je, kao i ja, bio izdajnik.
<BR>&nbsp;&nbsp;&nbsp;&nbsp;&nbsp;To je reč koju čovek ne želi da čuje kada se na njega samog odnosi. "Tenisone Tarbe", urlao sam koliko me je grlo nosilo u grmljavini tunela podzemne železnice dok sam čekao poslednji lokal za Bensonharst, tamo gde niko nije mogao da čuje ni reč, čak ni ja sam - "Tenisone Tarbe, ti si izdajnik."
<BR>&nbsp;&nbsp;&nbsp;&nbsp;&nbsp;Nije bilo čak ni odjeka. A ako ga je i bilo izgubio se u tutnjavi podzemne železnice. Reč koju sam izgovorio nije mi nanela nikakav bol, iako sam znao da bi to bilo pošteno i pravedno.
<BR>&nbsp;&nbsp;&nbsp;&nbsp;&nbsp;Pretpostavljam da su male zelene pilule otupile taj kao i sve ostale bolove koje uopšte više nisam osećao. Bila je to moja dobra sreća; međutim, s druge strane, nisam osećao nikakvu radost što sam ponovo postao reklamoautor. Gore, dole, gore, dole. Nisam mogao da pogodim koliko ću ovoga puta ostati gore - no, bitno je bilo da sam bio tamo. Mogao sam i da likujem da svet nije bio tako siv. Ali da svet nije bio tako siv, još bih morao da se borim sa strahom, jer mi je to bila veoma bliska stvar, tamo gore u potkrovlju iznad postrojenja. Mogao sam da vidim kako se pojavljuju primisli, jedna za drugom, u klasifikatorskom umu Dezmonda Hejzldajna: da ga lupim po glavi i stavim pod presu, kako bih sakrio dokaz? Ili da ga dovučem do prozora i bacim na pločnik? Da nabavim malo Moka-ekstrakta - to bi ga dotuklo, a najlakše je i najsigurnije od svega? Međutim, nije učinio ništa od svega toga. Mici je izjavila da želi da mi pruži šansu, a Hejzldajn se složio s tim.
<BR>&nbsp;&nbsp;&nbsp;&nbsp;&nbsp;Međutim, nije mi vratio belešku o 'samoubistvu'.
<BR>&nbsp;&nbsp;&nbsp;&nbsp;&nbsp;Kada sam pogledao u život što me je čekao u budućnosti video sam dve zjapeće provalije pred sobom. S jedne strane, bio je tu Hejzldajn koji je mogao da iskoristi belešku o samoubistvu i Tenison Tarb bi zauvek skončao. S druge strane bilo je tu otkriće, hapšenje, uništenje mozga. Između toga dvoga nalazila se uzana oštrica brijača kojom sam se nadao da ću hodati - vodila je u budućnost u kojoj će moje ime biti večno kuđeno pred novim pokolenjima đaka.
<BR>&nbsp;&nbsp;&nbsp;&nbsp;&nbsp;Veliki je blagoslov bilo to što sam imao zelene pilule.
<BR>&nbsp;&nbsp;&nbsp;&nbsp;&nbsp;Pošto sam krenuo oštricom brijača, pomirio sam se s tim. Obrijao sam se, ispeglao i doterao koliko sam mogao s obzirom na novac što mi je preostao i olakšice što su mi stajale na raspolaganju u Bansonharstu - kada bih uspeo da prođem pored roditelja što su hodali u snu i ćudljive dece kako bih dospeo do njih. Tokom dugog putovanja podzemnom železnicom moje ispeglano odelo je upilo toliko pare da se više nije videla nijedna ivica na njemu, a oprana kosa mi je bila puna čađi. Međutim, svejedno sam bio u razumnim granicama reprezentativan, kada sam se pojavio u hodniku zgrade Hejzldajn & Ku. Tu je Vekerhat policajac proverio moje otiske dlanova, prikačio privremeni magnetski bedž za posetioce na moju kragnu i hitro me odveo do Micine kancelarije. Zapravo, do vrata Micine kancelarije, gde me je zaustavio njen novi sek2. Nisam ga poznavao, ali on mene jeste, jer mi prilikom pozdravljanja pomenu ime. Trebalo je da obavim izvesne formalnosti. Sek2 je vrlo temeljito vodio Personalno; imao je pripremljeno jastuče na koje sam pritisnuo palac; otisak palca bio je namenjen ugovoru o zapošljavanju i čim sam ga zvanično potpisao dao mi je permanentni Agencijin I.D. i dvonedeljnu akontaciju plate.
<BR>&nbsp;&nbsp;&nbsp;&nbsp;&nbsp;I tako, sa parama u džepu, konačno prođoh kroz vrata i stupih u Micinu kancelariju. Bila je to prvoklasna šefovska prostorija, isto tako pretrpana i užasna kao i ona što je pripadala Matorom u T. G. & Š. Od nameštaja je imala pisaći sto i kauč za konverzaciju, bar i video-ekran i dve fotelje za posetioce. Prostorija je imala, takođe, tri prozora. Međutim, unutra nije bilo Mici Ku. Na njenom mestu sedeo je Dez Hejzldajn, blistajući iza pisaćeg stola - nikada mi nije izgledao veći. "Mici je zauzeta, i ja ću ovo obaviti umesto nje", reče on.
<BR>&nbsp;&nbsp;&nbsp;&nbsp;&nbsp;Klimnuh mu, mada tako nešto nije bilo među mojim najdražim snovima. "Možemo li ovde da razgovaramo?" upitah ga.
<BR>&nbsp;&nbsp;&nbsp;&nbsp;&nbsp;On strpljivo uzdahnu i mahnu rukom ka prozorima. Soba je bila sigurna - na svim prozorima i vratima blistali su i nejasno treperili skriveni zastori; dok su oni bili tu, ništa iz ove prostorije nije moglo procuriti napolje. "Odlično", rekoh. "Šta je moj posao?"
<BR>&nbsp;&nbsp;&nbsp;&nbsp;&nbsp;Čudno, ali oklevao je sa odgovorom. "Mi zapravo nemamo mesto za vas", progunđa on najzad.
<BR>&nbsp;&nbsp;&nbsp;&nbsp;&nbsp;Bilo je to sasvim jasno. Nisu računali sa mnom, sve dok im ne postanem koristan. Nisam mogao da smislim ništa što bih mogao da mu predložim i što bi mu zvučalo kao dobra ideja; on je mogao da sluša Mici, ali ne i mene. Svejedno, pokušao sam da na lakši način progutam pilulu. "Mici je pomenula Politiku - mogu da probam đavolski puno stvari iz te oblasti", predložih mu.
<BR>&nbsp;&nbsp;&nbsp;&nbsp;&nbsp;"Ne!" Lavež je bio glasan, ljutit i definitivan. Šta li ga je to tako pogodilo? Slegnuh ramenima i pokušah ponovo.
<BR>&nbsp;&nbsp;&nbsp;&nbsp;&nbsp;"Ima tu i drugih specijalnih stvari - recimo, Religija. Ili ma koja vrsta proizvoda..."
<BR>&nbsp;&nbsp;&nbsp;&nbsp;&nbsp;"Ne uklapa se u naš profil posla", progunđa on, tresući ogromnom glavom.
<BR>&nbsp;&nbsp;&nbsp;&nbsp;&nbsp;Odmah potom podiže ruku kako bi presekao svaki moj dalji beskorisni predlog. "To bi moralo da bude kudikamo značajnije od ovoga", reče on nedvosmisleno.
<BR>&nbsp;&nbsp;&nbsp;&nbsp;&nbsp;Meni teek sada sinu! "Ah", rekoh, "razumem. Vi mislite na otvoreni nastup. Hoćete da stavim glavu u torbu, kako bih dokazao svoju lojalnost. Da izvršim pravi zločin, zar ne? Jer povratka mi više nema. Šta hoćete da učinim - da ubijem nekoga?"
<BR>&nbsp;&nbsp;&nbsp;&nbsp;&nbsp;Rekoh to tako lako! Možda je to bila posledica uzimanja pilula, ne znam; u svakom slučaju, kada sam shvatio smisao njegovih reči, moje su već počele da kuljaju bez problema. Međutim, Hejzldajn nije uzimao nikakve pilule. Njegovo ogromno lice sabra se u granitni pogled potpune odbojnosti. "Za koga nas vi, do đavola, smatrate?" upita me sa odvratnošću. Slegoh neodređeno ramenima. "Mi se uopšte ne bavimo takvim stvarima!" Sačekao sam da mu se gnev stiša. Potrajalo je to izvesno vreme, jer je izgledalo da ima problema sa sabiranjem misli.
<BR>&nbsp;&nbsp;&nbsp;&nbsp;&nbsp;"Postoji jedna mogućnost", reče on najzad. "Bili ste pripadnik limbičkih snaga u pohodu na Gobi?"
<BR>&nbsp;&nbsp;&nbsp;&nbsp;&nbsp;"Da, bio sam kapelan", potvrdih. "Otpušten sam zbog nedoličnog ponašanja." "To se može lako ispraviti", odvrati on nestrpljivo. Bila je to istina - čovek je mogao sve da sredi uz podršku Agencije. "Pretpostavimo da vas postavimo na mesto na kome ćete imati kembelijansku opremu pod svojom komandom - nadam se da znate da rukujete tim stvarima."
<BR>&nbsp;&nbsp;&nbsp;&nbsp;&nbsp;"Bez brige, Dez!" otpevah veselo. "To je tehnička stvar. To se ne uči, već se angažuju tehničari."
<BR>&nbsp;&nbsp;&nbsp;&nbsp;&nbsp;On nastavi, tvrdoglavo. "Ali da li biste mogli da rukovodite tehničarima?"
<BR>&nbsp;&nbsp;&nbsp;&nbsp;&nbsp;"Naravno da bih. To bi svako mogao. Zbog čega?"
<BR>&nbsp;&nbsp;&nbsp;&nbsp;&nbsp;On tada rasprši sve moje sumnje u to da je možda improvizovao, i to ne baš naročito dobro, dok mi je sve to govorio. "Radi trijumfa venerijanske stvari!" zagrme on. "Da nateramo proklete trgovce da nas ostave na miru!"
<BR>&nbsp;&nbsp;&nbsp;&nbsp;&nbsp;Pogledah ga odista zaprepašćeno. "Ta, vi se šalite? Zaboravite to!"
<BR>&nbsp;&nbsp;&nbsp;&nbsp;&nbsp;Grmljavina njegovog glasa je sada bila slabija i manje opasna. "Zašto?"
<BR>&nbsp;&nbsp;&nbsp;&nbsp;&nbsp;"Ah, Dez, sada mi je apsolutno jasno da ste venerijanski agent, jer očigledno niste reklamoautor. Stimulisanje limbusa, samo po sebi, nije tehnička stvar. Ono samo intenzivira stvari i čini ih ekspeditivnijim."
<BR>&nbsp;&nbsp;&nbsp;&nbsp;&nbsp;"Dakle?"
<BR>&nbsp;&nbsp;&nbsp;&nbsp;&nbsp;"Dakle, ono mora da se pokorava osnovnim zakonima sveukupnog reklamiranja. Ljudi se, Dez, mogu jedino naterati da žele stvari. Nije problem ubediti potrošača da kupi ovo ili ono, ili ga načiniti gladnim. Međutim, za ime Boga, Dez, ne može se reklamiranje koristiti za to da se ljudi učine boljim!" Napipao sam istinu. Nije poznavao metode reklamiranja. Bilo je pravo čudo kako je uspevao da tako dugo sačuva tajnu svog neznanja u jednoj velikoj Agenciji - mada je ono što sam upravo bio rekao bila istina. Čovek nije morao da uči ono za šta je mogao da angažuje druge. Gledao me je mirno dok sam nastavljao da mu objašnjavam. "Za tu vrstu stvari, ukoliko vam se odista žuri, potreban vam je Benačin, i tu se ne postavlja nikakvo pitanje - organizuju se samo male zatvorene skupine slušača. Dez, vama ne treba nikakvo reklamiranje."
<BR>&nbsp;&nbsp;&nbsp;&nbsp;&nbsp;"Ne treba mi?"
<BR>&nbsp;&nbsp;&nbsp;&nbsp;&nbsp;"Publicitet", nastavih da objašnjavam. "Usmena reč. Vi, u stvari, hoćete da stvorite predstavu o nečemu. Za početak startujte sa pričama o 'dobrim Venerijancima'. Stavite par venerijanskih likova u sitkome i postepeno ih pretvarajte iz odvratnih klovnova u simpatične ekscentrike. S tim u vezi napravite nekoliko reklama sa venerijanskom zaleđinom - 'Venera voli Keri-Os', i tome slično."
<BR>&nbsp;&nbsp;&nbsp;&nbsp;&nbsp;"Venera to šalje do đavola", eksplodira on.
<BR>&nbsp;&nbsp;&nbsp;&nbsp;&nbsp;"Naravno, određene pojedinosti bi mogle biti i drugačije. Razume se da biste tu stvar morali da obavite krajnje oprezno. Sukobili biste se sa duboko ukorenjenim predrasudama, znate, a da i ne pominjem eventualno izvrdavanje zakona. Međutim, sa dosta novca i vremena na raspolaganju, to se može ostvariti. Bilo bi potrebno pet-šest godina."
<BR>&nbsp;&nbsp;&nbsp;&nbsp;&nbsp;"Mi nemamo tih pet-šest godina."
<BR>&nbsp;&nbsp;&nbsp;&nbsp;&nbsp;"Nisam ni mislio da ih imate, Dez", nacerih se. Bilo je to, međutim, čudno - uhvatih sebe kako uživam zbog njegove razdraženosti i to prilično; baš kao da nisam ja taj trn što ga nervira - i kao da on nije imao lak i jednostavan način da s tim prekine, pošto je posedovao moju 'samoubilačku' belešku. Došlo je dotle da jednostavno nisam mario za ono što mi se događalo. Čitava stvar bila je van mog domašaja. Mici je bila jedini prijatelj koga sam imao na svetu. Bilo da me spase... ili ne.
<BR>&nbsp;&nbsp;&nbsp;&nbsp;&nbsp;Ostavio sam uzbuđenog Deza Hejzldajna osećajući se tako bliskim onom ugodnom raspoloženju u kakvom nisam bio mesecima. Te noći sam izišao iz stana i potrošio popriličnu svotu novca što sam ga dobio kao akontaciju; kupio sam novo odelo. Birao sam ga tako pažljivo i bezbrižno baš kao da sam bio siguran da ću dovoljno dugo poživeti da mogu da ga iznosim.
<BR>
<BR>&nbsp;&nbsp;&nbsp;&nbsp;&nbsp;Kada sam sledećeg jutra došao na sastanak u Micinu kancelariju - ona je bila unutra. Oči su joj bile crvene; izgledala je kao da nije dobro spavala - bore između očiju bile su joj dublje nego ikada. Ćutke mi pokaza na fotelju, brzim pokretom uključivši antiprisluškivački uređaj i sede stavivši laktove na sto a bradu među šake. Netremice me je gledala, i napokon reče: "Kako da mi se to desi s tobom, Tarbe?"
<BR>&nbsp;&nbsp;&nbsp;&nbsp;&nbsp;Namignuh joj. "Mislim da me to čini srećnim!"
<BR>&nbsp;&nbsp;&nbsp;&nbsp;&nbsp;"Ne zavitlavaj se!" prasnu ona. "Nisam te tražila. Nisam želela da se zalju... zalju..." Ona duboko udahnu i konačno izgovori: "Da se zaljubim u tebe, do đavola! Jesi li svestan koliko je sve ovo opasno?"
<BR>&nbsp;&nbsp;&nbsp;&nbsp;&nbsp;Ustao sam kako bih je poljubio u čelo, pre no što rekoh ozbiljno: "Savršeno svestan, Mic. Kakva je vajda brinuti se zbog toga?"
<BR>&nbsp;&nbsp;&nbsp;&nbsp;&nbsp;"Sedi tamo gde ti je mesto!" Dok sam se povlačio u fotelju, dodade nešto blažim tonom: "U stvari, nisi ti kriv zbog zbrke u mojim žlezdama. Ne želim da te povredim. Ali, Teni, ako ikada budem morala da biram između tebe i naše, venerijanske stvari ..."
<BR>&nbsp;&nbsp;&nbsp;&nbsp;&nbsp;Podigoh ruku da je zaustavim. "Znam, Mic. Neće ti se nikada pružiti prilika za to. Bićete zadovoljni što sam sa vama, jer - pošteno rečeno, Mici - vi klovnovi ne znate šta radite."
<BR>&nbsp;&nbsp;&nbsp;&nbsp;&nbsp;Ona se ozbiljno zagleda u mene, a onda zlovoljno reče: "Istina je da nas cela ta stvar isuviše revoltira, da bismo mogli dobro da je obavimo. Kada bih mogao da nam obezbediš neke stručne..."
<BR>&nbsp;&nbsp;&nbsp;&nbsp;&nbsp;"Mogu. Znam da mogu."
<BR>&nbsp;&nbsp;&nbsp;&nbsp;&nbsp;"Da", potvrdi ona nevoljno. "Znam da možeš. Rekla sam Dezu da je ideja sa stimulacijom limbusa beznadežna, ali on nije hteo da te upozna sa pravim planom. U redu. Preuzimam odgovornost na sebe. Ono što činimo, Teni, politička je stvar i ti ćeš to obaviti za nas. Vodićeš čitavu kampanju - pod mojom i Dezovom komandom."
<BR>&nbsp;&nbsp;&nbsp;&nbsp;&nbsp;"Odlično", rekoh iskreno. "Ovde? Ili..."
<BR>&nbsp;&nbsp;&nbsp;&nbsp;&nbsp;Ona obori oči. "Za početak, u svakom slučaju, ovde. Imaš li kakvih pitanja?"
<BR>&nbsp;&nbsp;&nbsp;&nbsp;&nbsp;Pa, bilo ih je, naravno. Mogao sam da je pitam zbog čega je to trebalo da bude ovde a ne u potkrovlju iznad postrojenja, ali činilo se da je to jedno od pitanja na koja nije želela da odgovori. Stoga, rekoh otežući: "Bilo bi lepo da me podrobno upoznaš sa onim što se dešava..."
<BR>&nbsp;&nbsp;&nbsp;&nbsp;&nbsp;"Da, svakako." Rekla je to tako kao da sam je upitao gde se nalazi muški WC. "Rečeno u globalu, cilj nam je da uništimo zemaljsku ekonomiju, a način na koji to treba da ostvarimo je - stavljanje vlada pod našu komandu."
<BR>&nbsp;&nbsp;&nbsp;&nbsp;&nbsp;Klimnuh, čekajući sledeću rečenicu koja bi sve to učinila jasnijim. Pošto se očekivana rečenica nije pojavljivala, ja je upitah: "Šta?"
<BR>&nbsp;&nbsp;&nbsp;&nbsp;&nbsp;"Da, da, dobro si čuo - o vladama je reč". ponovi ona odlučno. "To te iznenađuje, zar ne? A tako je očigledno. No, i pored toga - niko od vas trgovaca nije imao dovoljno pameti da to uvidi; čak ni Konzervacionisti."
<BR>&nbsp;&nbsp;&nbsp;&nbsp;&nbsp;"Ali, Mic? Zbog čega vam je potrebno da stavite vlade pod svoju komandu? Niko ne obraća pažnju na te marionete. Prava moć se nalazi ovde, u Agencijama."
<BR>&nbsp;&nbsp;&nbsp;&nbsp;&nbsp;Ona klimnu. "Tako je, de facto. Ali u smislu de jure vlade još imaju istaknuti položaj. Zakoni se nikada nisu menjali. Stvar je u tome da Agencija ima u svojoj vlasti ljude koji pišu zakone. Oni dobijaju njihove instrukcije. Niko to ne dovodi u pitanje. Jedina je razlika u tome što će oni biti u našoj vlasti. Marionete će primati naređenja, a to što im mi budemo naređivali strovaliće ovu planetu u najgrozniju i najužasniju depresiju sa kojom se čovečanstvo ikada suočilo - pa da onda vidimo da li će i dalje moći da obleću oko Venere!"
<BR>&nbsp;&nbsp;&nbsp;&nbsp;&nbsp;Izbuljih se u nju. To je bila gotovo najluđa ideja koju sam ikada čuo. Čak i u slučaju da se ostvari, a zdrav razum mi je govorio da je to nemoguće - da li je to bilo ono što sam želeo? Ekonomska depresija? Masovna nezaposlenost? Uništenje svega onoga što su me učili da duboko poštujem...
<BR>&nbsp;&nbsp;&nbsp;&nbsp;&nbsp;Sem toga, govorila je uniženost - ko sam bio ja - bankrot i Moka-zavisnik da bih mogao da kritikujem bilo šta? Nebo mi je svedok da su moji pricipi u poslednjih nekoliko meseci kotrljanja nizbrdicom bili toliko istumbani i isprevrtani da nisam mogao tvrditi da išta znam. Grizla me je savest, a Mici je delovala tako sigurno.
<BR>&nbsp;&nbsp;&nbsp;&nbsp;&nbsp;Rekoh joj, stoga, uz protivrečna osećanja: "Slušaj, Mic, pošto niste baš previše upoznati sa našim načinom..."
<BR>&nbsp;&nbsp;&nbsp;&nbsp;&nbsp;"Upoznati!" raspali se ona. "Ta, vi ste truli! Vaš način života je zločinački i bolestan."
<BR>&nbsp;&nbsp;&nbsp;&nbsp;&nbsp;Raširih ruke, hoteći da kažem: "Nemam argumenata" - posebno stoga što je izgledalo da menjam strane u ovom sporu. "Postavlja se pitanje - kako možeš biti sigurna da će to funkcionisati?"
<BR>&nbsp;&nbsp;&nbsp;&nbsp;&nbsp;"Misliš li ti da smo mi neobrazovani varvari?" odvrati ona besno. "Sve je to provereno i ispitano stotinama puta. Imamo input vrhunskih venerijanskih mozgova - psihologa, antropologa, ratnih stratega i ostalih naučnika... Do đavola" dovrši ona natmureno. "Ne znamo da li će funkcionisati. Ali to je jedina stvar koju je izmudrovao naš trust mozgova."
<BR>
<BR>&nbsp;&nbsp;&nbsp;&nbsp;&nbsp;Zavalih se u fotelju i zagledah u svoju bakarnu damu. Dakle, to je bilo ono čemu sam se priklonio - jedna velika i smrtonosna zavera, koju su isplanirali vrhunski umovi i koju treba da izvedu zeloti. Bila je to komična, beznadežna, prava pravcata farsa, s tim što nije bila mnogo smešna kada bi čovek pomislio šta je od nje moglo da ispadne. Izdaja, raskidi ugovora, nekorektni reklamni postupci. Ukoliko bi takvo stanje potrajalo, najbolje čemu bih se mogao nadati bilo bi još jedno putovanje do Polarne Kažnjeničke Kolonije, s tim što bih se ovog puta našao na suprotnoj strani rešetaka.
<BR>&nbsp;&nbsp;&nbsp;&nbsp;&nbsp;Mogućno je da je izraz Micinog lica nekada pripadao Jovanki Orleanki. Izgledalo je kao da blista; oči je podigla ka nebu, njeno bakarno lice preobrazilo se, kroz bronzano, u čisto, toplo zlatno lice, a blizanačke bore isticale su joj se između očiju.
<BR>&nbsp;&nbsp;&nbsp;&nbsp;&nbsp;Krenuh rukama preko stola i dodirnuh ih. "Plastična hirurgija, pretpostavljam", upitah zainteresovano.
<BR>&nbsp;&nbsp;&nbsp;&nbsp;&nbsp;Brzo je došla k sebi, zarumenela se (lažne bore joj se pojačaše sada pravim borama) i stala gristi usne. "Pa, do đavola, Teni", odvrati ona, "naravno da sam morala da prođem kroz izvestan plastično-hirurški tretman. Nisam baš mnogo ličila na Mici Ku."
<BR>&nbsp;&nbsp;&nbsp;&nbsp;&nbsp;"Da", složih se klimajući. "Pretpostavljao sam da je bilo tako. Dakle, ideja je bila", dodadoh razgovorljivo, "da nas oboje ubijete na tramvajskoj stanici, zar ne? A onda da udarite na sva zvona kako ste zahvaljujući natčovečanskim naporima uspeli da spasete Mici Ku? S tim što je to trebalo da zapravo budeš ti?"
<BR>&nbsp;&nbsp;&nbsp;&nbsp;&nbsp;"Nešto slično tome", odvrati ona pomalo grubo.
<BR>&nbsp;&nbsp;&nbsp;&nbsp;&nbsp;"Da. Reci mi", raspitivao sam se zainteresovano, "koje ti je u stvari pravo ime?"
<BR>&nbsp;&nbsp;&nbsp;&nbsp;&nbsp;"Idi do đavola, Teni! Kakve to ima veze?" Za trenutak se namrgodi, a potom reče: "Sofi Jamaguči, u slučaju da ti to nešto znači."
<BR>&nbsp;&nbsp;&nbsp;&nbsp;&nbsp;"Sofi Jamaguči", ponovih, kušajući ime. Nekako mi nije bilo po ukusu. "Ako nemaš ništa protiv i dalje bih te zvao Mici."
<BR>&nbsp;&nbsp;&nbsp;&nbsp;&nbsp;"Što bi mi to smetalo? Ja jesam Mici Ku! Provela sam sedam meseci vežbajući da postanem ona - proučila sam je do detalja, imitirala sam sve njene manire, izmemorisala sve podatke o njenoj prošlosti i životnoj situaciji. Čak sam uspela i tebe da nasamarim, zar ne? Sada mi je strahovito teška i sama pomisao na Sofi Jamaguči. Baš kao da je umrla Sofi umesto..."
<BR>&nbsp;&nbsp;&nbsp;&nbsp;&nbsp;Na tom mestu zastade, i ja se smesta ubacih: "To, onda, znači da je Mici mrtva."
<BR>&nbsp;&nbsp;&nbsp;&nbsp;&nbsp;Lažna Mici Ku odgovori, kao preko volje: "Da, mrtva je. Ali nije je ubio tramvaj. Veruj mi, Teni, bilo mi je milo! Mi nismo ubice, znaš. Ne želimo nikoga da povredimo - bez potrebe. Objektivne okolnosti, situacije su... Bilo kako bilo, odvedena je na prevaspitavanje."
<BR>&nbsp;&nbsp;&nbsp;&nbsp;&nbsp;"Ah", klimnuh glavom, "u Anti-Oazu."
<BR>&nbsp;&nbsp;&nbsp;&nbsp;&nbsp;"Naravno da su je tamo odveli! I trebalo je da sve bude u redu - ili bi se priklonila našem načinu razmišljanja ili bi je, ako ništa drugo, držali tamo u izolaciji, živu i zdravu. Međutim, ona je pokušala da pobegne. Ostala je u pustinji bez kiseonika, ili tako nešto. "Teni", dodade ona ozbiljno, "to nije bila ničija krivica."
<BR>&nbsp;&nbsp;&nbsp;&nbsp;&nbsp;"Ja to nisam ni rekao", pokušah da je smirim. "A sada mi reci šta bi trebalo da uradim."
<BR>&nbsp;&nbsp;&nbsp;&nbsp;&nbsp;Kada stvari dotle dođu, mislim da niko ni za šta nije kriv; odnosno, da svako misli da on lično nije kriv. Čovek mora da uradi ono što mora da uradi.
<BR>&nbsp;&nbsp;&nbsp;&nbsp;&nbsp;Pa, ipak, vraćajući se u Bensonharst te noći posmatrao sam umorna, tužna lica radnika što su se oslanjali na svoj alat dok su kraj nas jurili prljavi zidovi tunela, šibao vetar pun smoga, a svetla treperila. I pitao se. Da li ja odista želim da ionako težak život ovih potrošača učinim još težim? Uništenje zemaljske ekonomije nije bila apstrakcija, pod tim su se podrazumevale konkretne stvari; konkretan gubitak posla za arhivskog službenika ili Brink-policajca. Konkretno degradiranje za jednog reklamoautora. Konkretno kresanje izdataka za ishranu za porodicu sa kojom sam živeo. U redu, slažem se, sada sam verovao da Zemlja nije u pravu što pokušava da sabotira i nadvlada Veneru i bilo je u redu ujediniti snage sa Mici, lažnom Mici, zapravo, i zaustaviti tu nepravdu. Međutim, koliki nivo nepravde je bio potreban da bi se postigao taj pravedni cilj?
<BR>&nbsp;&nbsp;&nbsp;&nbsp;&nbsp;Nisam želeo da svim svojim nevoljama, brigama i dilemama pridodam još onu jedinu stvar od koje nisam previše patio - osećanje krivice.
<BR>&nbsp;&nbsp;&nbsp;&nbsp;&nbsp;Bez obzira na sve...
<BR>
<BR>&nbsp;&nbsp;&nbsp;&nbsp;&nbsp;Bez obzira na sve obavio sam posao koji mi je Mici poverila. Obavio sam ga đavolski dobro, da se razumemo. "Teni, tvoj posao su izbori", uputila me je ona. "Nemoj mnogo da komplikuješ stvari. Ne ubacuj nikakvo načelo u kampanju. Jednostavno, daj sve od sebe kako bi naši ljudi pobedili."
<BR>&nbsp;&nbsp;&nbsp;&nbsp;&nbsp;Dobro, Mici. Dao sam sve od sebe i pokušao da ne osećam grižu savesti. Jedan od ljudi koje je ukrala od Tontona, Čegvajlera i Šokena bio je Diksmajster, ta stara ulizica; bio se nameračio da preuzme moj posao i nije baš bio previše raspoložen mojim ponovnim dolaskom; međutim, pomirio se sa sudbinom imajući u vidu moto: daj šta daš. Sav se ozario kada sam mu rekao da će njegove kompetencije ovoga puta biti daleko veće; prepustio sam mu sve one poslove što sam ih prošli put ja lično obavljao. Međutim, nisam mu rekao da sam pratio svaki njegov korak preko interne TV u svojoj kancelariji. Doduše, bila je to bespotrebna predostrožnost - prepušten samom sebi i imajući moj svetli primer pred sobom, momak je izvrsno obavio posao.
<BR>&nbsp;&nbsp;&nbsp;&nbsp;&nbsp;Što se mene tiče, morao sam da obavim mnogo važnije stvari. Tražio sam teme. Slogane. Kombinacije reči koje su mogle, ali nisu morale, nešto da znače (to nije bilo toliko važno), i koje bi bile kratke i lake za pamćenje. Upregao sam Istraživačko odeljenje u posao - trebalo je iskopati sve teme i slogane koji su ikada bili korišćeni u političkim kampanjama, tako da je moj monitor bio preplavljen njima: Pravedna stvar. 54-40 ili Borba. Moralna većina. Zaboravljeni čovek. Skinite Vladu sa Grbače Američkog Naroda. Kuba je Devedeset Milja od Nas. Hoću Da Idem u Koreju. Istinu u Reklamiranje - ne, nikako, ovo nije zvučalo na pravi način. Ja Nisam Varalica - to ne bi išlo. Rat Siromaštvu. Ovo je već zvučalo nešto bolje, mada ova parola - činilo se - nije dobila rat. Bilo je na stotine sličnih stvari. Naravno, većina ih se nije odnosila na vreme u kome sam živeo - i, šta sam mogao da učinim sa tim? Kao što sam imao običaj da govorim novajlijama u ovom poslu, nije bitno šta slogan kazuje, već kako kazuje, odnosno kako se to što ljudi pročitaju dotiče njihove podsvesti. Bio je to težak, mukotrpan posao, nimalo olakšan činjenicom da sam nešto bio izgubio. Naime, izgubio sam osećanje da pobeda sama po sebi znači kraj. Ona i jeste to značila - u ovom slučaju Mici mi je tako rekla. Međutim, ja to više nisam osećao.
<BR>&nbsp;&nbsp;&nbsp;&nbsp;&nbsp;Bilo kako bilo, uspeo sam da dođem do nekoliko 'lepotica'. Pozvao sam Diksmajstera da ih vidi - sve su bile umetnički kaligrafisane i ornamentisane, sa muzičkom temom i multisenzualnim fonom Proizvodnje. Sav u čudu, zinuo je u monitor.
<BR>&nbsp;&nbsp;&nbsp;&nbsp;&nbsp;"Dalje ruke od Hiperiona? To je odista sjajno, mister Tarbe", reče on refleksno, a onda, oklevajući, dodade: "Međutim, čini mi se da se to ne slaže sa našim nazorima? Hoću da kažem da mi ne želimo da izgubimmo Hiperion kao tržište - nisam li u pravu?"
<BR>&nbsp;&nbsp;&nbsp;&nbsp;&nbsp;"Nije reč o nama, Diksmajstere", rekoh ljubazno, "već o Venerijancima. Mi želimo da ih Venerijanci ostave na miru. To znači da ne treba da bude nikakvih pokušaja cenzure reklamiranja, zar ne? Skinite Vladu sa Grbače Naroda!
<BR>&nbsp;&nbsp;&nbsp;&nbsp;&nbsp;To znači dokidanje potrebe za stavljanjem obaveštenja na stubove u kembelijanskim područjima", objasnih mu.
<BR>&nbsp;&nbsp;&nbsp;&nbsp;&nbsp;"Pa, to je genijalno!" I ja ga otposlah da iskuša slogane na prinosu kandidata dobijenom toga dana, kako bi video koji će od njih moći da ih izgovori bez zastajkivanja ili bez izražene konfuzije, dok sam ja bio zauzet postavljanjem špijunskog sistema u cilju provere drugih Agencijskih kandidata. Bio je to zametan posao! Radio sam dvanaest, četrnaest sati dnevno, gubeći na težini polako ali sigurno; ponekad bih gotovo zaspao, i izgubio svoje mesto na rukodržaču prilikom onih dugačkih putovanja podzemnom železnicom do Bensonharsta. Nisam, međutim, obraćao pažnju na to. Obavezao sam se da uradim tu stvar i morao sam da je okončam po svaku cenu. Ako ništa drugo, pilule su i dalje bile delotvorne; dugo vremena uopšte nisam osećao želju za Mokom.
<BR>&nbsp;&nbsp;&nbsp;&nbsp;&nbsp;Nisam, takođe, osećao ni neku posebnu želju za nečim drugim - tako reći ni za čim - sem za jednom stvari, zapravo, a ta stvar nije spadala među telesne prohteve i žudnje, koje su zelene pilule tako dobro anestizirale. Bila je to žudnja svesti i želja - uspomena, čežnja da ponovo osetim onaj slatki dodir tela dok bismo spavali i šum disanja što je dolazio od toplog, nežnog tela koje su moje ruke grlile. Želeo sam Mici.
<BR>&nbsp;&nbsp;&nbsp;&nbsp;&nbsp;Nisam je baš često viđao. Jedanput dnevno bih joj podneo izveštaj u šefovskoj kancelariji. Ponekad ne bi bila tamo, jer bi otišla na neki sastanak - umesto nje našao bih Deza Hejzldajna koji bi se razdražljivo vrpoljio u fotelji i namršteno odslušao moj izveštaj, koji mu nikada nije bio potpun ili je bio prebrzo iznesen da bi ga zadovoljio. Često se dešavalo da se sastanci veoma oduže. Znao sam da se dešava puno toga u šta nisam bio upućen, pošto su se oni trudili da isprave i pojačaju klimavu shemu kojoj sam se ja u potpunosti posvetio. Bilo je to kao da sam anesteziran. Pilule nisu uspevale da me sasvim sačuvaju od mučnih noćnih mora o jurišnim odredima Fer Reklamne Prakse koji su besneli u mojoj kancelariji ili Bensonharstu, ali su mi omogućile da pomoću njih živim.
<BR>&nbsp;&nbsp;&nbsp;&nbsp;&nbsp;Čak i kad je Mici bila tu nismo se dodirivali. Jedina razlika između podnošenja izveštaja Mici i podnošenja izveštaja Dezu bila je u tome što bi me Mici ponekad oslovila sa 'dragi'. Dani su prolazili...
<BR>&nbsp;&nbsp;&nbsp;&nbsp;&nbsp;Kasno jedne noći uvežbavao sam sa jednim od naših kandidata tradicionalne gestove koji se koriste prilikom debata: podignuta obrva kao znak humornog skepticizma; stegnuta vilica kao znak odlučnosti; indignantna namrštenost u stilu olujnog oblaka kao znak neverice - iznenadan začuđeni pogled uz istovremeno sklanjanje u stranu baš kao da je oponent upravo tog trenutka neoprostivo i prostački - pustio vetar. Dok sam svojoj marioneti objašnjavao svekolike pogrešne načine izgovaranja oponentovog imena u cilju da se ovaj napravi smešnim, uđe Mici. "Neću da te prekidam, Tarbe", reče čim je ušla. A onda, približivši mi se, reče nežnim glasom u moje uvo, tako da je marioneta nije mogla čuti: "Kada završiš... Uostalom, previše radiš i naporno ti je da se svake noći otiskuješ na taj daleki put u Bensonharst. Kod mene ima dovoljno mesta za oboje."
<BR>
<BR>&nbsp;&nbsp;&nbsp;&nbsp;&nbsp;Bilo je to ono za šta bih se molio - da sam se molio.
<BR>&nbsp;&nbsp;&nbsp;&nbsp;&nbsp;Na žalost nije ispalo sasvim zadovoljavajuće. Pilule ne samo da su učinile sivim svet oko mene, već su i mene samog posivele. U meni nije bilo strasti, vatrenosti, neodoljive seksualne gladi; bilo mi je milo što smo činili ono što smo činili; međutim, izgledalo je da to, zapravo, i nije značilo toliko mnogo, jer je Mici bila nervozna i napeta.
<BR>&nbsp;&nbsp;&nbsp;&nbsp;&nbsp;Pretpostavljam da svi bračni parovi prolaze kroz razdoblja kada su oboje umorni i razdraženi - ili, poput mene, prenapeti - tako da ono što čine, čine zato što tog trenutka nemaju ništa pametnije da rade.
<BR>&nbsp;&nbsp;&nbsp;&nbsp;&nbsp;Zapravo, činilo se da smo nas dvoje imali pametnija posla. Pričali smo. Puno smo pričali. Bila su to šaputanja na jastuku, ali ne u onom smislu. Pričali smo zato što nijedno od nas dvoje nije spavalo kako treba, kao i zato što je posle samo povremeno zadovoljavajućeg seksa bilo bolje pričati nego se praviti da spavamo i slušati partnera kako čini to isto.
<BR>&nbsp;&nbsp;&nbsp;&nbsp;&nbsp;Naravno, bilo je stvari koje u našim razgovorima u krevetu nismo pominjali. Mici mi nikad nije pomenula skrivenu masu ledenog brega, tajanstvene sastanke na koje nisam imao pravo pristupa, niti dopuštenje da znam šta se na njima dešava. Što se mene tiče, nikada više glasno nisam izrekao svoje sumnje. Bilo je jasno da se venerijanski zaverenici spotiču o svoj klimavi plan. Znao sam to od onog trenutka kada je Dez Hejzldajn počeo da se raspituje o limbičkoj presiji. Tu stvar nisam razmatrao.
<BR>&nbsp;&nbsp;&nbsp;&nbsp;&nbsp;S vremena na vreme razmišljao sam o uništenju mozga. Kada se Mici trznula, i viknula u snu, znao sam da i ona, takođe, o tome razmišlja.
<BR>&nbsp;&nbsp;&nbsp;&nbsp;&nbsp;Ono što sam joj govorio većinom su bile poverljve stvari, i ja sam ih odavao. Rekao sam joj sve ono šta sam mislio da bi moglo biti od koristi - svaku Agencijinu tajnu za koju sam znao, svaku potajnu operaciju što ju je bilo kad izvela Ambasada, svaku pojedinost o pohodu na pustinju Gobi. Ona je svaki put uzdisala i govorila nešto poput: "Tipična nemilosrdna trgovačka tiranija", i ja sam tada morao da razmišljam o nekom drugom visokokotirajućem podatku koji bih mogao da joj odam. Čuli ste za Šeherezadu? Isti je slučaj bio i sa mnom - pričao sam priču svako veče kako bih ostao živ do sledećeg jutra, pošto nikako nisam smetao s uma da sve zavisi od toga koliko ću biti u stanju da rastegnem priču.
<BR>&nbsp;&nbsp;&nbsp;&nbsp;&nbsp;Prirodno je da me je ovo hendikepiralo u više intimno značajnih oblasti.
<BR>&nbsp;&nbsp;&nbsp;&nbsp;&nbsp;Međutim, ruku na srce, nije baš sve bilo poput toga. Pričao sam joj o svome detinjstvu i o tome kako mi je Mama sama sašila uniformu kada sam se učlanio u Mlade Reklamatore; o školskim danima i prvim ljubavima. I ona je meni pričala - zapravo, rekla mi je sve. U stvari, sve o sebi, ako ništa drugo. Ne toliko o tome šta zaverenici nameravaju da učine - no, tada to nisam ni očekivao od nje. "Moj Tata-san došao je na Veneru prvim brodom", govorila bi mi i ja sam znao da mi priča o tim stvarima kako bi izbegla rizik da mi kaže nešto mnogo opasnije.
<BR>&nbsp;&nbsp;&nbsp;&nbsp;&nbsp;Svejedno je bilo zanimljivo to što mi je pričala. Otac joj je bio zanimljiva ličnost. Pripadao je grupi samozvanih revolucionarnih Konzervaconista starog Mičela Kortnija koji su tako mrzeli ispiranje mozga i manipulisanje ljudima, što je sine qua non merkatilnog društva, da su naprosto skočili iz Zemljinog tiganja u čistu Venerinu paklenu vatru. Kada me je upoznala sa Tata-sanovim pričama o ranim danima na Veneri zvučalo je to, uistinu, kao prikaz samog pakla. Njen otac nije bio velika zverka. Bio je pravo dete. Ispostavilo se da mu je glavni posao bio da golim rukama kopa rupe u kojima je trebalo da žive i da iznosi ostatke hrane iz broda, između smena radnika, kako bi ih zakopao. Dok su konstrukcione grupe sastavljale prve velike Hilšove cevi kako bi se kanalisalo najveće blago što ga je Venera posedovala - ogromna energija, što se nalazila u njenim vrelim, snažnim i divljim vetrovima - Tata-san je menjao dijapere prvom pokolenju dece u jaslicama. "Tata", dodade ona vlažnih očiju, "nije bio samo nevešto dete već i fizički oronuo. Tome je najviše doprinela loša ishrana u detinjstvu, a sem toga, nešto nije bilo u redu ni sa njegovom kičmom sve to vreme; međutim, on nikada nije dopustio da ga te stvari spreče da pruži sve od sebe!"
<BR>&nbsp;&nbsp;&nbsp;&nbsp;&nbsp;Nekako u vreme kada su počeli da izazivaju tektonske poremećaje kako bi aktivirali vulkane, on je našao dovoljno vremena da se oženi i da dobije Mici. U to vreme je bio i unapređen, ali je ubrzo umro. Čitava ideja o vulkanima, naravno, sastojala se u tome da oni predstavljaju najbolji način na koji se podzemni kiseonik i vodena para mogu izvući napolje i delatno iskorišćavati. Zemaljski okeani i vazduh su se baš na takav način i pojavili; međutim, Venerijanci sebi takav luksuz nisu mogli da priušte, pošto bi na takvo nešto morali da čekaju četiri milijarde godina. Stoga su odlučili da pokriju vulkane. "Bio je to težak i opasan posao", napomenu Mici, "a kada su negde pogrešili i kada je zbog te greške jedan od pokrivača eksplodirao - moj Tata-san je poginuo. Imala sam tada tri godine."
<BR>&nbsp;&nbsp;&nbsp;&nbsp;&nbsp;Budući da sam bio onako prenapet, malaksao i iscrpljen - dirnula me je u srce. Moje ruke pohrliše ka njoj.
<BR>&nbsp;&nbsp;&nbsp;&nbsp;&nbsp;Ona se okrete. "Eto šta je ljubav", izgovori ona u jastuk. "Voliš nekoga i budeš povređen. Nakon Tata-sanove pogibije svu ljubav dala sam Veneri - nikada nisam poželela da zavolim neku drugu osobu!"
<BR>&nbsp;&nbsp;&nbsp;&nbsp;&nbsp;Malo posle toga ustadoh nesigurno. Nije me pozvala natrag.
<BR>&nbsp;&nbsp;&nbsp;&nbsp;&nbsp;Svanjivalo je; dolazio je još jedan loš dan. Pristavio sam njenu 'kafu' i počeo da zurim kroz prozor u ogromni grad, pun smoga, po kome su vrveli trgovci, pitajući se šta ja to činim sa svojim životom? Sa fizičke tačke gledanja odgovor je bio lak - uništavam ga. Slabi odraz na staklu ukazivao mi je kako svakog dana moje lice postaje sve mršavije, a oči svetlije i upalije. Začuh njen glas iza leđa: "Dobro se pogledaj, Teni. Izgledaš grozno."
<BR>&nbsp;&nbsp;&nbsp;&nbsp;&nbsp;E, pa, već je počinjalo da me zamara da to neprestano slušam. Okrenuh se. Sedela je na krevetu, očiju uprtih u mene. Još nije bila stavila kontaktna sočiva. "Mic, dušo, žao mi je..." započeh.
<BR>&nbsp;&nbsp;&nbsp;&nbsp;&nbsp;"Dojadilo mi je da to neprestano slušam!" prekide me ona, kao da mi čita misli. "Žao ti je, u redu. Gotovo da nikada nisam videla nekoga ko toliko žali. Teni! Umrećeš viseći o meni!"
<BR>&nbsp;&nbsp;&nbsp;&nbsp;&nbsp;Pogledao sam kroz prozor da vidim ima li slučajno nekoga u tom prljavom, starom gradu ko bi mogao da mi da odgovor na to. Nije bilo nikoga. Pošto je ono što je ona rekla izgledalo kao neverovatna mogućnost, činilo mi se da će biti najbolje da njenu primedbu zanemarim.
<BR>&nbsp;&nbsp;&nbsp;&nbsp;&nbsp;Međutim, Mici to nije dopustila. "Umrećeš od tih prokletih pilula", nastavi ona besno, "a ja ću onda morati da se nosim sa nesnosnim bolom, sa nesnosnom brigom i nesnosnim strahom."
<BR>&nbsp;&nbsp;&nbsp;&nbsp;&nbsp;Vratih se natrag do kreveta i dodirnuh njeno golo rame, kako bih je umirio. Nisam uspeo da je umirim. Pogledala me je poput uhvaćene divlje mačke.
<BR>&nbsp;&nbsp;&nbsp;&nbsp;&nbsp;Dejstvo anestezije je prolazilo.
<BR>&nbsp;&nbsp;&nbsp;&nbsp;&nbsp;Maših se za svoju jutarnju pilulu i progutah je, moleći se pri tom da mi ovog puta podari bodrost umesto ukočenosti, kao i mudrost i saosećanje kako bih mogao da joj odgovorim na način koji bi olakšao njen bol. Mudrost i saosećanje ne dođoše. Uradih kako sam najbolje mogao sa onim što sam imao bez toga; rekoh joj pomirljivo: "Mic, možda bi najbolje bilo da se obučemo i odemo na posao pre no što kažemo nešto što ne bi trebalo... Oboje smo prilično iscrpljeni, možda ćemo noćas uspeti malčice da odspavamo ..."
<BR>&nbsp;&nbsp;&nbsp;&nbsp;&nbsp;"Da odspavamo!" prosikta ona. "Da odspavamo! Kako mogu da spavam kada se svakih petnaest minuta budim misleći da momci iz Odeljenja za Fer Reklamnu Praksu provaljuju unutra!"
<BR>&nbsp;&nbsp;&nbsp;&nbsp;&nbsp;Trgoh se, imao sam iste takve noćne more; mnogo sam razmišljao o uništenju mozga. Stoga odvratih nesigurnim glasom: "Zar to nije vredno toga, Mic? Mi smo odista počeli da upoznajemo jedno drugo ..."
<BR>&nbsp;&nbsp;&nbsp;&nbsp;&nbsp;"Znam više nego što želim, Teni! Ti si Moka-zavisnik. Fizički si olupina. Nisi čak ni u krevetu dobar..."
<BR>&nbsp;&nbsp;&nbsp;&nbsp;&nbsp;Tu zastade, jer je znala - kao što sam i ja znao - šta to znači. Bila je to presudna reč. Posle toga nije imalo šta drugo da se kaže, sem: "Prekidamo našu vezu." U posebnim okolnostima našeg odnosa postojao je samo jedan način da se to učini.
<BR>&nbsp;&nbsp;&nbsp;&nbsp;&nbsp;Čekao sam na njene sledeće reči, koje je trebalo da budu: "Odlazi odavde! Odlazi iz mog života!" Nakon što me izbaci, razmišljao sam apstraktno, najbolje će biti da odem pravo do džetporta i da se odvezem onoliko daleko koliko mi to novčane mogućnosti dozvole, pa da se izgubim u kipućoj masi potrošača u Los Anđelisu ili Dalasu ili negde još dalje. Možda me Dez Hejzldajn tamo ne bi pronašao. Mogao bih jednostavno da odsedim sledećih nekoliko meseci, bilo da udar uspe ili ne. Posle toga, naravno, stvari bi krenule na gore - ma koja strana da pobedi, pobednici bi sasvim sigurno došli da me potraže...
<BR>&nbsp;&nbsp;&nbsp;&nbsp;&nbsp;Zapazih da nešto od ovoga nije rekla. Sedela je na krevetu usredsređeno slušajući slabi šum što je dolazio sa vrata. "Oh, moj Bože", uzviknu ona očajavajući, "vidi koliko je sati, stigli su!"
<BR>&nbsp;&nbsp;&nbsp;&nbsp;&nbsp;Neko je odista bio na vratima Micinog stana. Nisu ih razvalili. Otvorili su ih ključem - ne, to nisu bili jahači apokalipse iz Fer Prakse.
<BR>&nbsp;&nbsp;&nbsp;&nbsp;&nbsp;Bilo ih je troje. Ženu muđu njima nikada ranije nisam video. Za dvojicu što su sa njom ušli mogao sam se zakleti u sve na svetu da su poslednji za koje bih očekivao da će tako ući u Micin stan - bili su to Val Damboa i Matori.
<BR>
<BR>&nbsp;&nbsp;&nbsp;&nbsp;&nbsp;Kada sam ih ugledao, zaprepastio sam se. Uleteli su poput oluje i bili su besni. "Do đavola, Mici!" besno je rekao Damboa, "zbilja si sve upropastila. Šta Mokac radi kod tebe?"
<BR>&nbsp;&nbsp;&nbsp;&nbsp;&nbsp;Mogao sam mu reći da više nisam Mokac. Nisam ni pokušao. Potrošio sam sva svoja šokirana i užasnuta razmišljanja na to šta bi njihovo prisustvo ovde trebalo da znači. Uostalom, i da sam hteo ne bih uspeo bilo šta da mu kažem, pošto Matori podiže ruku. Lice mu je bilo kao od granita. "Ti, Vale", naredi on, "ostani ovde i pazi na njega. Vi ostali pođite sa mnom."
<BR>&nbsp;&nbsp;&nbsp;&nbsp;&nbsp;Gledao sam ih kako odlaze - Mici, Matorog i ženu što je došla sa njima dvojicom. Žena je bila niskog rasta i zdepasta. Učinilo mi se da je ono što je promrmljala kada me je ugledala bilo sa akcentom. "Ona je Rus-Korp, zar ne?" upitah Damboa, a on mi odgovori na način koji sam i očekivao, režući:
<BR>&nbsp;&nbsp;&nbsp;&nbsp;&nbsp;"Zaveži!"
<BR>&nbsp;&nbsp;&nbsp;&nbsp;&nbsp;Klimnuh. Nije morao to da mi potvrdi. Sama činjenica da su se on i Matori ušunjali u Micin stan na takav način govorila mi je sve što sam želeo da znam. Zavera je bila daleko veća no što mi je to Mici rekla. I daleko starija. Kako je Matori dobio svoje parće? Na Veneri. Zahvaljujući 'lutriji', kojom prilikom je 'slučajno' izvukao premiju. A Mici? Zahvaljujući 'naknadi štete'. Sve je poticalo sa Venere. Niko sa Zemlje to nije proverio.
<BR>&nbsp;&nbsp;&nbsp;&nbsp;&nbsp;I sve je bilo korišćeno u istom cilju.
<BR>&nbsp;&nbsp;&nbsp;&nbsp;&nbsp;A ako je i Rus-Korp bila u to umešana, znači da stvar nije bila ograničena samo na Ameriku; morao sam da prihvatim činjenicu da se zavera proširila na čitav svet. Morao sam, takođe, da prihvatim da se iza svake mrvice obaveštenja što ju je Mici tako nerado davala nalazila skrivena čitava vekna. "Postoji izvestan dokaz da mi možete verovati", napomenuh Damboi. Na kraju krajeva, sve do sada o tome nikome nisam rekao ni reči." Razume se da je sve što je imao na to da mi kaže bilo:
<BR>&nbsp;&nbsp;&nbsp;&nbsp;&nbsp;"Zaveži!"
<BR>&nbsp;&nbsp;&nbsp;&nbsp;&nbsp;"Dobro", složih se mirno, klimnuvši. "Imaš li nešto protiv da uzmem još malo kafe?"
<BR>&nbsp;&nbsp;&nbsp;&nbsp;&nbsp;"Sedi mirno", reče on odlučno, a potom, razmislivši za trenutak, dodade preko volje: "Ja ću ti je doneti, ali da ne mrdaš odavde." I ode preko do lončeta držeći me neprestano na oku - Bog zna šta je očekivao da ću da učinim. Nisam se ni pomerio, sedeo sam mirno, kao što mi je naredio, slušajući podizanje i spuštanje besnih glasova iz Micine spavaće sobe. Nisam mogao ni reč da razaberem. S druge strane, nisam ni morao; bio sam u priličnoj meri siguran da znam o čemu raspravljaju.
<BR>&nbsp;&nbsp;&nbsp;&nbsp;&nbsp;Kada su se ponovo pojavili dobro sam ih osmotrio. Sve troje su bili ozbiljni. Mici je delovala nedokučivo. "Doneli smo odluku", saopšti mi ona namršteno. "Sedi da popiješ kafu i reći ću ti o čemu je reč."
<BR>&nbsp;&nbsp;&nbsp;&nbsp;&nbsp;Bio je to prvi zračak nade u beznadežnoj situaciji. Pažljivo sam je slušao. "Pre svega", poče ona polako, "priznajem da sam pogrešila. Trebalo je da te izvedem odavde još pre sat vremena. Znala sam da dolaze na sastanak."
<BR>&nbsp;&nbsp;&nbsp;&nbsp;&nbsp;Klimnuo sam, kako bih joj pokazao da je slušam, dok sam istovremeno bacao poglede oko sebe ne bih li odredio izraz njihovih lica. Nijedno nije bilo čitljivo. "Da?" upitah živahno.
<BR>&nbsp;&nbsp;&nbsp;&nbsp;&nbsp;"Bilo bi, dakle, pogrešno, sa moralne strane pogrešno", nastavi ona, a svaka pojedina reč izlazila joj je iz usta posle dužeg razdoblja, baš kao da je svaku posebno merila, "reći da si za bilo šta od ovoga kriv." Zastala je kao da očekuje odgovor od mene.
<BR>&nbsp;&nbsp;&nbsp;&nbsp;&nbsp;"Hvala ti", odgovorih, nervozno ispijajući kafu. Međutim, ona nije nastavljala. Samo me je netremice gledala i, smešna stvar, izraz njenog lica se nije promenio, ali samo lice jeste. Postalo je nejasno. Crte su mu se stopile. Čitava soba se zamračila i činilo se kao da se smanjuje... Dugo mi je, odista, trebalo da shvatim da je kafa imala pomalo čudnovat ukus.
<BR>&nbsp;&nbsp;&nbsp;&nbsp;&nbsp;Ah, strahovito sam se kajao što sam napisao tu prokletu belešku o samoubistvu. Svim svojim bićem sam se kajao i iz sve snage - sve do tačke kada je volja potpuno prestala da mi funkcioniše, kao i oči, kao i uši, kao i - posred nemog vriska užasa, kojim sam preklinjao za još jednu priliku, za samo još jedan dan života - kao i mozak.
<BR>&nbsp;&nbsp;&nbsp;&nbsp;&nbsp;Svet je otišao i napustio me.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
