<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Međutim, nakon mog povratka u Ambasadu, stvari su počele zaprepašćujuće da se rasvetljavaju. Najpre sam naleteo na Heja Lopeza, koji je izlazio iz WC-a - zapravo iz Micinog skrovišta. Bio sam u to ubeđen. Ali on ne reče ništa, već samo nešto progunđa u prolazu. Izraz njegovog lica, natmuren i iritiran, bio je upravo onakav kakav je trebalo da očekujem da će biti. I kada sam ponosno stupio kroz privatna vrata u ratni kabinet, izgled Micinog lica bio je isti takav. Namrgođena, unosila je podatke u liste uzrujano i s dosadom na licu. Ma šta da se dešavalo tokom ove dve noći koliko sam bio odsutan, nije moglo biti reči o idili. "Upecao sam Hamida", izvestio sam je ponosno i nagnuo se da je poljubim. Nije bilo problema! Ali ni radoznalosti; uzvratila mi je poljubac - mlako.
<BR>&nbsp;&nbsp;&nbsp;&nbsp;&nbsp;"Bila sam sigurna da ćeš uspeti, Teni", uzdahnu ona i bore počeše da nestaju: nisu bile namenjene meni.
<BR>&nbsp;&nbsp;&nbsp;&nbsp;&nbsp;"Kada će moći da se javi na dužnost?"
<BR>&nbsp;&nbsp;&nbsp;&nbsp;&nbsp;"Pa, o tome zapravo nisam sa njim ni razgovarao. Ali posle deset, odnosno četrnaest dana biće napolju."
<BR>&nbsp;&nbsp;&nbsp;&nbsp;&nbsp;Izgledala je odista zadovoljno. Nešto je zapisala, a potom gurnu unazad svoju fotelju i zagleda se u prazno. "Dve nedelje", reče zamišljeno. "Volela bih da bude ovde za Dan planetarne žalosti - mogao bi svašta da čuje u onoj gunguli. Sem toga, biće tu još nešto - idućeg meseca održavaju se izbori, pa će tu biti čitav niz političkih mitinga..."
<BR>&nbsp;&nbsp;&nbsp;&nbsp;&nbsp;Stavih joj prst na usta i rekoh: "Ono što predstoji, sutra, jeste moje oproštajno veče. Hoćeš li da mi budeš partnerka?"
<BR>&nbsp;&nbsp;&nbsp;&nbsp;&nbsp;Ovog puta, bez ikakvog pretvaranja, ona mi se osmehnu: "Za tvoju veliku noć? Naravno da hoću."
<BR>&nbsp;&nbsp;&nbsp;&nbsp;&nbsp;"Mogla bi sutra da uzmeš slobodan dan, da nešto zajednički spremimo?"
<BR>&nbsp;&nbsp;&nbsp;&nbsp;&nbsp;Bleda senka ponovo se ukaza: "Znaš, zbilja sam užasno pretrpana poslom, Ten..."
<BR>&nbsp;&nbsp;&nbsp;&nbsp;&nbsp;Bila je prava prilika: "Ali imaš vremena za Heja Lopeza, zar ne?"
<BR>&nbsp;&nbsp;&nbsp;&nbsp;&nbsp;Bore joj se produbiše i zablistaše: "Ni slučajno!" prosikta ona opasnim tonom. "Niko me ne može tretirati onako kako on hoće - misli da sam njegovo vlasništvo!"
<BR>&nbsp;&nbsp;&nbsp;&nbsp;&nbsp;Na licu mi se nije ništa videlo. Gledao sam je sa simpatijom, ali sam iznutra likovao. "Dakle, važi za sutra?"
<BR>&nbsp;&nbsp;&nbsp;&nbsp;&nbsp;"Što da ne? Možda ćemo - ni sama ne znam - otići do Ruskih brda. Ili tako nešto." Ona se naže ka meni i poljubi me u obraz. "Pošto ću sutra uzeti slobodan dan, moram danas dvostruko više da radim, Teni - zato se čisti, molim te."
<BR>
<BR>&nbsp;&nbsp;&nbsp;&nbsp;&nbsp;Na moje iznenađenje, međutim, sasvim je ozbiljno mislila kada je rekla da pođemo da obiđemo staru rusku raketu. Zabavljao sam je putem. Pretpostavljam da bi mi, na neki način, nešto nedostajalo da sam otišao sa Venere ne pogledavši jedan od njenih najčudesnijih artefakta. Izišli smo rano iz Ambasade i uzeli elektrohek do tramvajske stanice, tako da smo izbegli najgoru gužvu na ulicama.
<BR>&nbsp;&nbsp;&nbsp;&nbsp;&nbsp;Oko svojih većih gradova Venerijanci su uspeli da odgaje nešto trave i korovskih biljaka, pa čak i nešto vretenastih stvari koje su zvali drvećem - naravno, sve to bilje genetski je bilo kontrolisano, na ovaj ili onaj način; ali, činjenica je, da se tu i tamo videlo i nešto zelenila. Ruska brda, međutim, nisu uopšte menjana. I to s razlogom.
<BR>&nbsp;&nbsp;&nbsp;&nbsp;&nbsp;Želite li da saznate kakvi su tipični Venerijanci? Dobro, dozvolite mi da vam ispričam jednu jednostavnu anegdotu. Vidite, na toj ogromnoj planeti, oni imaju pet puta više kopna od cele celcate Zemlje; a znate li zbog čega - zato što uopšte nemaju okeane. Da bi pretvorili svoju planetu u nešto pristojno, već više od pedeset godina lome leđa pokušavajući da uzgaje nešto zelenila. Ali to je đavolski teško, zbog prirode same Venere. Rastinje je pipava stvar, a tu - pre svega - nema uopšte dovoljno svetlosti, kao ni vode, i užasno je toplo. Tako, da bi bilo šta moglo da se natera da raste potrebno je primeniti sve moguće tehnološke mudrolije i uložiti ogroman trud. U tom cilju su, prvo, morali da iskoriste određene tektonske strukture kako bi aktivirali vulkane - na taj način su maltene svu vodenu paru izveli na površinu planete (oni kažu da je tako i Zemlja došla do svojih vodenih resursa, pre nekoliko milijardi godina). Drugo, morali su da pokriju vulkane kako bi došli do vodene pare. Treće, morali su da imaju nešto dovoljno hladno, čime bi kondenzovali paru u tečnost; i to je hladni kraj Hilšovih cevi - što se vide na planinskim vrhovima širom Venere; velike su i podsećaju na pikola sa jednom rupom kada topli kraj bljuje gasove u atmosferu, s ciljem da nestanu u svemiru, dok hladni kraj snabdeva gradove hlađenjem. Uz sve to, cevi tom prilikom generišu i nešto struje. Četvrto, morali su ovako dobijenu vodu da sprovedu do biljnih zasada, i to su uradili tako što su cevi smestili ispod površine zemlje kako ona ne bi mogla da prokuva ispod površinskih desetak stopa zemljišta. Peto, morali su da zasade posebne, genetski obrađene biljke koje mogu brzo da tu vodu sprovode kroz svoja stabla, i lišće pre no što ova prokuva - pravo je čudo kako su bilo šta od ovoga uspeli da urade, naročito kada se uzme u obzir da nisu imali mnogo radne snage koju bi mogli da angažuju za tako velike poduhvate. Venerijanaca, sve u svemu, ima svega oko osam stotina hiljada.
<BR>&nbsp;&nbsp;&nbsp;&nbsp;&nbsp;I pored svega toga - to je odista smešna stvar - ako se dovezete tramvajem do Ruskih brda, prvo što ćete videti u parku jeste šestočlana skupina što se iz petnih žila vere po onim ružnim oštrim stenama, noseći na leđima po pedesetak kilograma vegetocida, i čiji svaki član uništava sve zeleno što ugleda!
<BR>&nbsp;&nbsp;&nbsp;&nbsp;&nbsp;Ludo? Naravno da je ludo! Reč je o umobolnosti konzervacionizma dovedenoj do svog najluđeg zaključka: konzervacionisti žele da zadrže Venerin okoliš u onakvom stanju u kakvom se nalazio prilikom spuštanja prvih sondi. Međutim, to što su Venerijanci ludi nije veliko iznenađenje. "Pre svega, da su bili pametni ostali bi na Zemlji", rekao sam Mici dok smo klopatali po tramvajskim šinama. "Pogledaj samo kako bedno žive." Prolazili smo kroz potkrovljena predgrađa. Važila su za ekskluzivna mesta, ali su i pored toga bila puna zakržljalog korova i kuća od presovane plastike; nisu imali čak ni astro-trkalište!
<BR>&nbsp;&nbsp;&nbsp;&nbsp;&nbsp;Ispostavilo se, međutim, da govorim preglasno. Ostali putnici, svi odreda Venerijanci, okrenuli su se da me pogledaju. To baš nije bila neka velika čast. Gotovo svi Venerijanci su strahovito visoki - obično viši čak i od Mici - i izgleda da se ponose svojim kožama belim poput ribljeg trbuha. Naravno, nikada nisu u prilici da uživaju u Suncu, ali mogu da koriste UV-lampe, kao što i mi činimo - svi odreda - čak i Mici kojoj nije potrebno sunčanje da bi dobila tu finu kadifno-bronzanu boju kože.
<BR>&nbsp;&nbsp;&nbsp;&nbsp;&nbsp;"Pazi šta pričaš", prošapta Mici nervozno. Jedna venerijanska porodica - Tatica, Mamica i četvoro (da, rekao sam četvoro) dečice - okrenuli su glave da bi nas osmotrili, a izrazi na njihovim licima nisu bili prijateljski. Venerijanci nas baš mnogo ne vole. Smatraju nas gradskim parazitima koji pokušavaju da ih požderu. To je zaista smešno - jer, šta oni uopšte imaju vredno da se smaže? A ako se mi zanimamo za njihove stvari, to je očito za njihovo sopstveno dobro - samo što oni nisu dovoljno inteligentni da bi to shvatili.
<BR>&nbsp;&nbsp;&nbsp;&nbsp;&nbsp;Na svu sreću ušli smo u tunel što prolazi kroz prsten vrhova oko Ruskih brda. Svi su počeli da se pripremaju za izlaz. Dok sam ustajao Mici me je munula i ja ugledah užasno visokog Venerijanca, sa zelenim očima i riđeg, uz onu neizbežnu ružnu, mrtvački bledu boju kože, kako me zlovoljno gleda. Razumeo sam šta je Mici htela i pogledah ga svojim najslađim pogledom, koji kao da mu je govorio: oprosti mi sve moje pogreške, i munjevito prošao kraj njega kroz vrata. Dok sam se zaustavljao da kupim suvenir-knjižicu, Mici je stajala iza mene zureći u čoveka sa glavom u obliku semafora. "Vidi ovo", pozvah je otvorivši knjižicu, ali me Mici nije slušala.
<BR>&nbsp;&nbsp;&nbsp;&nbsp;&nbsp;"Znaš šta", reče ona, "čini mi se da sam ga već negde videla. Prekjuče. Dok su demonstrirali."
<BR>&nbsp;&nbsp;&nbsp;&nbsp;&nbsp;"Ma, pusti to, Mici! Tamo je bilo pet stotina Venerijanaca." Mada je, isto tako, bilo mogućno da je pola Venere ćutke paradiralo oko naše Ambasade sa onim svojim glupim parolama - "Nećemo Reklamiranje!" i "Nosite svoje prljave zadnjice tamo gde pripadaju!" Te stvari mi nisu tako mnogo smetale - ali, oh Bože, taj patetični amaterizam pisaca njihovih slogana! "Oni su ludi", rekoh ja - bila je komplikovana skraćenica koja nije značila 'ludi' zbog toga što ih je to uzbuđivalo - kao da mi pod odgovarajućim uslovima ne bismo bili isti.
<BR>&nbsp;&nbsp;&nbsp;&nbsp;&nbsp;Tako je, mislio sam 'ludi' u jednom specifičnom kontekstu nekompetentnog reklamoautorstva i to je bilo ono što sam hteo da pokažem Mici.
<BR>&nbsp;&nbsp;&nbsp;&nbsp;&nbsp;Bacih za trenutak pogled na bučni terminal - jedan tramvaj upravo je kloparao ka okretnici i spremao se za povratno putovanje u Port Keti. Nijedan Venerijanac nije ovde mogao da nas čuje. "Pogledaj ovamo", rekoh, otvarajući stranicu označenu sa Olakšice - Hrana i Piće. Pisalo je sledeće:
<BR>
<BR>&nbsp;&nbsp;&nbsp;&nbsp;&nbsp;Ukoliko iz ma kog razloga ne želite
<BR>&nbsp;&nbsp;&nbsp;&nbsp;&nbsp;da ponesete sa sobom nešto za osveženje
<BR>&nbsp;&nbsp;&nbsp;&nbsp;&nbsp;prilikom posete Ruskim brdima - u Odmorištu
<BR>&nbsp;&nbsp;&nbsp;&nbsp;&nbsp;Venera naći ćete u izobilju sitnice poput
<BR>&nbsp;&nbsp;&nbsp;&nbsp;&nbsp;hamburgera, viršli i sendviča sa sojom.
<BR>&nbsp;&nbsp;&nbsp;&nbsp;&nbsp;Pregledala ih je Planetarna sanitarna
<BR>&nbsp;&nbsp;&nbsp;&nbsp;&nbsp;služba, ali im je kvalitet osrednji. Možete,
<BR>&nbsp;&nbsp;&nbsp;&nbsp;&nbsp;takođe, kupiti pivo i ostala pića, po ceni
<BR>&nbsp;&nbsp;&nbsp;&nbsp;&nbsp;dvostruko nižoj od one u gradu.
<BR>
<BR>&nbsp;&nbsp;&nbsp;&nbsp;&nbsp;"Patetično", progunđah.
<BR>&nbsp;&nbsp;&nbsp;&nbsp;&nbsp;"Pa, bar su pošteni", promrmlja Mici odsutno.
<BR>&nbsp;&nbsp;&nbsp;&nbsp;&nbsp;Podigoh obrve. Kakve je veze imalo poštenje sa prometom proizvoda? Pa, ovo mesto je reklamoautorski san! Kao prvo, imaju stalne mušterije. Kao drugo, imaju o čemu da prave reklamu. I kao treće, i najvažnije od svega, imaju kupce koji su u prazničnom raspoloženju, pa samim tim spremni da kupe sve što im se ponudi! Sve što je trebalo da urade bilo je da svoje viršle nazovu 'originalnom odeskom kobasicom', a hamburgere 'komsomolburgerima', kako bi mušterije imale opravdanje za kupovinu - umesto tako da urade oni su upropastili stvar! Kupci nisu očekivali da će dobiti ono što je reklama obećavala. Oni su samo želeli onaj sićušni tračak nade pre no što se ispostavi da Prirodni Sveži - Zlatni - Eliksir od tropskog voća ima okus pepela, ili pre no što Supermekom i Idealnom za Dobar San madracu ne izlete federi do poda. "Pa", rekoh, "kad smo već tu, hajde da pogledamo tu njihovu prokletu svemirsku sondu."
<BR>
<BR>&nbsp;&nbsp;&nbsp;&nbsp;&nbsp;Doći na Veneru bilo je isto što i doći na deponiju smeća. Vazduh je bio otrovan, a bilo ga je i previše, pa je pritisak bio zaista užasan. Toplota je prokuvavala sve što je stigla. Kada je prvi brod sa Zemlje sleteo, nije moglo biti ni pomena o nekom rastinju, a ni pedeset godina kolonizacije nije ništa posebno poboljšalo; jedino što je bilo (mikroskopski) manje grozno. Pokušaji Venerijanaca da preobrate atmosferu planete u nešto što je podnošljivo za ljude još nisu bili okončani, mada su na pojedinim mestima odmakli tako daleko da se uokolo moglo kretati bez opreme za amortizovanje pritiska... Na leđima se ipak morao nositi rezervoar sa kiseonikom, pošto ga je bilo u strahovito malim količinama.
<BR>&nbsp;&nbsp;&nbsp;&nbsp;&nbsp;Ovaj deo zvali su Planetarnim parkom - tako je pisalo na tramvajskom terminalu - i on, odista, nije bio mnogo gori od ostalih delova Ruskih brda, bez obzira na to što su se venerijanski Konzervacionisti međusobno tapšali po ramenima zato što su sačuvali njegov 'kvalitet netaknute divljine'. Zurio sam u Park kroz prozor i ništa me nije teralo da mu se približim.
<BR>&nbsp;&nbsp;&nbsp;&nbsp;&nbsp;"Hajdemo, Ten", požurivala me je Mici.
<BR>&nbsp;&nbsp;&nbsp;&nbsp;&nbsp;"Jesi li sigurna da hoćeš tamo?" Bilo je dovoljno odvratno i na tramvajskoj stanici; vozila su pravila groznu buku, baš kao i kikotava venerijanska derišta. Izaći napolje značilo je stupiti na čitav jedan viši nivo grozomornosti. Morali smo da stavimo rezervoare sa vazduhom i da ga sipamo iz cevi u usta, a to je značilo dodatnu toplotu, povrh one što je postojala u unutrašnjosti peći u kojima su Venerijanci živeli. "Možda bi bilo dobro da najpre nešto prezalogajimo", predložih, imajući u vidu jedno odmorište sa osvežavajućim stvarima. Ispod islikane legende 'Šef preporučuje za danas' neko je dopisao kredom: 'Čuvaj se prženih jaja.'
<BR>&nbsp;&nbsp;&nbsp;&nbsp;&nbsp;"Ma, hajde, Ten! Stalno mi govoriš kako uopšte ne podnosiš venerijansku hranu. Idem da nam donesem par kobasica."
<BR>&nbsp;&nbsp;&nbsp;&nbsp;&nbsp;Kada nema drugog izbora, postupaj po sistemu daj šta daš - to je moto Tarbovih. I dobro nas je služio, jer smo pripadali reklamatorskoj branši još od vremena Medison avenije i Pepsi kole. I tako sam stavio prokleti rezervoar na leđa, a prokletu cevčicu u usta i šapćući, jer samo sam to mogao, uzviknuh: "U dolinu smrti, napred marš!"
<BR>&nbsp;&nbsp;&nbsp;&nbsp;&nbsp;Mici se, međutim, nije nasmejala. Bila je loše raspoložena čitavog tog dana - pretpostavljam zato što sam odlazio. Ja je blago potapšah po leđima i pođosmo, posrćući, stazom ka Veneri.
<BR>&nbsp;&nbsp;&nbsp;&nbsp;&nbsp;Svemirska sonda Venera bila je dobar komad mrtvog metala veličine peditaksija, sa šiljatim štapovima i činijama što su iz njih virile. Nije bila dobro oblikovana. Bilo je to u vreme kada je štrčala visoko na vrhu rakete u snežnom Tjuratamu i prelazila svoj put od milijardu milja da bi u plamenu prošla kroz ključalu Venerinu atmosferu. Mora da je to bio sjajan prizor, ali nikoga - naravno - nije bilo da u njemu uživa. Posle svih silnih muka i troškova, sonda je imala radni vek od svega nekoliko sati. Ali i to je bilo dovoljno da joj omogući da radio-vezom pošalje podatke o pritisku i temperaturi , kao i da emituje nekoliko nedovoljno jasnih i distorziranih fotografija stenja na koje se spustila. Bila je to čitava njena karijera. Posle toga su u nju prodrli otrovni gasovi, tako da su sva strujna kola, uređaji i ostalo, prestali da funkcionišu. Pretpostavljam, zbilja, da biste morali reći da je sonda Venera bila pravo savršenstvo tih starih pretehnoloških dana. Te zamagljene sive oči njenih kamera omogućile su čoveku da po prvi put vidi Venerinu površinu, i kada su Venerijanci počeli da posrću po njoj tokom prvih meseci kolonizacije planete, očekivalo bi se da oni to proslave kao trijumf, zar ne? Ali, do đavola, ne. Razlog zbog koga su Venerijanci digli takvu galamu oko ovog komada starudije u vezi je sa njihovom neprirodnošću. Evo i zašto. U to vreme Rusi su se nazivali Sovjetima. Nisam u potpunosti siguran šta su Sovjeti bili - uvek sam ih brkao sa Scijentolozima i Gibelinima - ali dobro znam da nisu verovali u - samo trenutak! - u profit! To je tačno. Profit. Nisu verovali u ljude koji prave novac. A ono što se tiče profitovog glavnog pomoćnika, reklamiranja, e, pa, oni za nj jednostavno nisu ni znali! Znam da to čudno zvuči, i kada smo u školi učili Istoriju I nisam mogao da poverujem u to, pa sam morao da proverim tu stvar. Bila je to, međutim, istina. Zamislite nekakve sitne male električne stvarčice kojima se hvališu u proizvodnji čelika, i EPP na TV-u putem koga se preklinju fabrički radnici da ne piju tokom rada i shvatite da tu nema ni govora o reklamiranju. Isti takav slučaj bio je sada sa Venerijancima, pa stoga nije nikakvo čudo što su napravili hram od dve tone starog gvožđa. Velika razlika između Venerijanaca i Rusa je u tome što su se posle izvesnog vremena Rusi opametili i pridružili slobodnom bratstvu ljudi koji vole profit, dok su Venerijanci dali sve od sebe kako bi otišli u suprotnom smeru.
<BR>&nbsp;&nbsp;&nbsp;&nbsp;&nbsp;Posle pola sata penjanja oko sonde bio sam sit svega. Mesto je vrvelo od venerijanskih turista, i ja sam se zbilja umorio pijući vazduh iz rezervoara, tako da sam, dok je Mici bila nagnuta i micala usnama pokušavajući da pročita ćirilični natpis, posegnuo iza sebe da dohvatim otpusni ventil na rezervoaru. To mi je konačno i uspelo i ja ga malčice okrenuh. Začuo se prodoran pisak dok je gas izlazio, ali ja se u tom trenutku zakašljah; vrisak Hilšovih cevi na brdima oko nas prigušivao je i najslabije zvukove. Zatim je lagano gurnuh laktom.
<BR>&nbsp;&nbsp;&nbsp;&nbsp;&nbsp;"Mani se toga, vidi ovo!" uzviknuh i pokazah joj merač kiseonika. Kazaljka je išla nadole preko žutog, gotovo dodirujući crvenu zonu opasnosti - odvrnuh ventil malo više nego što sam nameravao. "Prokleti Venerijanci, prodali su mi poluprazan rezervoar! Izvini", nastavih tonom što je zaudarao na rezignaciju, "žao mi je što se ovo dogodilo, ali moram da se vratim u stanicu. Tamo bismo mogli da razmislimo i o povratku kući."
<BR>&nbsp;&nbsp;&nbsp;&nbsp;&nbsp;Mici me začuđeno pogleda. Ipak, ne reče ništa, već se samo okrete i nastavi da se penje uz strminu. Nisam nimalo sumnjao da je proverila merač na rezervoaru prilikom plaćanja, ali nije bilo verovatno da je bila sigurna da je to učinila. Da bih izgladio stvar, dok smo se vukli natrag, poravnah se sa njom i izvukoh cevčicu iz usta. "Kako bi bilo da popijemo nešto na odmorištu pre no što dođe tramvaj?" predložih joj. Istina je da nisam mogao da podnesem venerijansku hranu - zbog CO <SUB>2</SUB> u vazduhu stvari zbilja brže rastu, a, sem toga, Venerijanci jedu sve sveže tako da čovek nikada ne oseća onaj oštri ukus divnih smrznutih stvari. Ali liker je liker, bilo gde da ga pijete u Sunčevom sistemu. Pored toga, za ovih osamnaest meseci koliko poznajem Mici naučio sam da je uvek daleko zabavnija kada saspe par pića u sebe. Smesta je sinula i čim smo ostavili po strani rezervoare - ubedio sam je da ne diže galamu oko smanjenog sadržaja kiseonika u mome - pođosmo ka stepenicama što su vodile do odmorišta.
<BR>&nbsp;&nbsp;&nbsp;&nbsp;&nbsp;Tramvajska stanica predstavljala je tipično venerijansko zdanje - kod nas na Zemlji ne bi prošla na ispitu za komfornu stanicu Potrošačkog nivoa. Tu nije bilo ni automata ni igara, a da i ne govorimo o obrazovnim prikazima novih proizvoda i usluga. Bila je izdubljena u čvrstom stenju i sve što su uradili da je ulepšaju sastojalo se u tome što su pljusnuli malo boje na zidove i posadili nešto cveća i ostalih stvari. Tramvajska linija je na jednom kraju prolazila kroz tunel. Samo su eksplozivom i kopanjem nepravili prostor za tramvajske platforme i čekaonice i ostale stvari. Nisu hteli, vidite, da uprljaju veliko P - Prirodnu, i veliko L - Lepotu Parka, pa su sakrili stanicu unutar brda.
<BR>&nbsp;&nbsp;&nbsp;&nbsp;&nbsp;Najgora stvar koja je nastala usled toga, pomislio sam, bila je buka. Kada bi tramvaj prolazio kroz taj prostor sa veoma izraženim eho-površinama bilo je to poput raspremanja stovarišta starog gvožđa. Gotovo da sam se predomislio u vezi pića, ali nisam hteo da razočaram Mici. Kada smo se smestili za sto na gornjoj platformi odmorišta, saznao sam da ima i gorih stvari od buke. "Vidi ovo", rekoh sa gnušanjem, okrenuvši jelovnik tako da smo oboje mogli da ga čitamo. Reč je, naravno, bila o toj preteranoj i nepodnošljivoj venerijanskoj 'otvorenosti':
<BR>&nbsp;&nbsp;&nbsp;&nbsp;&nbsp;Svi kokteli su konzervirani premiksi i imaju takav okus.
<BR>&nbsp;&nbsp;&nbsp;&nbsp;&nbsp;Crno vino je plutasto i nije od najbolje berbe. Belo je nešto bolje.
<BR>&nbsp;&nbsp;&nbsp;&nbsp;&nbsp;Ukoliko želite nešto da pojedete bolje bi bilo da siđete i da se sami poslužite - jer ćete inače platiti dva dolara više za uslugu.
<BR>&nbsp;&nbsp;&nbsp;&nbsp;&nbsp;Mici slegnu ramenima: "Ovo je njihova planeta" reče ona rešena da se lepo provede i podiže vrat kako bi mogla da zuri kroz prozor. I to je nešto o čemu treba reći nekoliko reči. Da ne bi kvarili spoljašnji izgled oni su vešto skrivali prozore u procepe među stenjem. Spolja gledano, to je možda bila dobra ideja; ali ako bi se čovek našao unutra, mogao je da gleda tek uz krajnji napor. A kakva je korist od prozora namenjenog za posmatranje ako ne možete kroz njega da gledate?
<BR>&nbsp;&nbsp;&nbsp;&nbsp;&nbsp;Nacerih se i prestadoh da mislim o tome. Bio sam, uostalom, na dobrom putu da zaboravim ovu đavolsku rupu. Snishodljivo smo naručili belo vino, a Mici mi skrenu pažnju: "Pogledaj, tamo pored staze su ambulantna kola. Pitam se da neko nije povređen."
<BR>&nbsp;&nbsp;&nbsp;&nbsp;&nbsp;"Verovatno ih drže radi onih ljudi koje su natociljali u vezi sa kiseonikom", našalih se, nagnuvši se da pogledam.
<BR>&nbsp;&nbsp;&nbsp;&nbsp;&nbsp;Kola su tu stajala već izvesno vreme, pošto rotori nisu radili. Dva čoveka što su stajala pored njih, nešto su se raspravljala. Malo se iznenadih kada videh da je jedan od njih bio čovek sa glavom u obliku semafora, koga sam video u tramvaju. To i nije bilo neko iznenađenje, pošto Venerijanaca nema baš previše tako da nije nimalo teško sresti jednu te istu osobu više puta. Međutim, ovaj je već počeo da mi ide na nerve. "Ispijmo", rekoh, zaboravivši na njega i istovremeno plaćajući račun, "i nazdravimo za naša zajednička dobra vremena - prošlo, sadašnje i buduće!"
<BR>&nbsp;&nbsp;&nbsp;&nbsp;&nbsp;"Ah, Tene", odvrati Mici, podižući svoju čašu, "zaista bih to želela, ali bojim se da ću morati još dosta vremena da provedem ovde."
<BR>&nbsp;&nbsp;&nbsp;&nbsp;&nbsp;Vino je bilo dobro i hladno - zapravo, ne, nije bilo baš tako dobro, ali je barem bilo hladno. Misleći na to kako Mici treba da izdangubi barem još godinu i po dana na ovoj od čađi zagušljivoj planeti, prođe me svako zadovoljstvo. "Priča se da ako čovek provede previše vremena sa Venerijancima postaje isti kao što su i oni." Rekao sam ovo polušaljivim tonom - ali ostatak je bio ozbiljan. Ipak, Mici istog časa poprimi odbrambeni izgled.
<BR>&nbsp;&nbsp;&nbsp;&nbsp;&nbsp;"Moja Agencija nema razloga da bude nezadovoljna mojim radom", odvrati ona suvo. "Venerijanci uopšte nisu tako loši. Samo su malo zastranili."
<BR>&nbsp;&nbsp;&nbsp;&nbsp;&nbsp;"Malo." Zverao sam po odmorištu. Stolovi su bili plastični. Nigde unaokolo nije bilo ni pomena o Muzaku, a kamoli o reklamnim posterima što ukrašavaju zidove.
<BR>&nbsp;&nbsp;&nbsp;&nbsp;&nbsp;"Reč je samo o drukčijem načinu života", insistirala je ona. "Naravno, u poređenju sa onim što imamo na Zemlji ovo je patetično. Ali sve što oni traže od nas jeste - da ih ostavimo na miru."
<BR>&nbsp;&nbsp;&nbsp;&nbsp;&nbsp;Razgovor se uopšte nije odvijao u pravcu u kome sam ja to želeo. Ponekad, kad bih razgovarao sa Mici dok je bila van dužnosti, pitao sam se da možda ona stara izreka ne važi i za nju. Bila je na Veneri osamnaest meseci i gotovo ju je celu pokrila, kontaktirajući pri tom sa njenim najproblematičnijim građanima - obraćenicima. Ako je iko u Ambasadi trebalo da bude razočaran i zgađen ovim primitivnim mestom, onda je to bila Mici Ku. Ali sa njom to nije bio slučaj. Ona će i dalje nastaviti da vadi kestenje iz vatre. Ona se čak, ponekad, ponašala kao da joj se na Veneri sviđa! Pričalo se, štaviše, da je povremeno odlazila u venerijanske prodavnice umesto u PX. Naravno da im nisam verovao. Ali ponekad sam bio u nedoumici... Pa ipak je ono što mi je rekla bila istina. Njena Agencija, koja je - uostalom - i moja, nije ustanovila ništa loše u njenim izveštajima sa Venere. Ona je u Ambasadi zvanično obavljala poslove 'službenika za vize', ali se njen pravi posao sastojao u vođenju mreže špijuna i sabotera što se prostirala od Port Ketija do Polarne kažnjeničke kolonije. Pri tom je savršeno radila. Kompjuterske analize govorile su da se Globalni planetarni proizvod smanjio za dobra tri procenta zahvaljujući Micinoj delatnosti.
<BR>&nbsp;&nbsp;&nbsp;&nbsp;&nbsp;A ona je i pored svega toga govorila tako čudne stvari! Nešto u ovom stilu: "Oh, Tene, imaj poverenja u njih. Došli su na planetu na kojoj ne bi preživela ni čegrtuša iz Arizone i za manje od trideset godina napravili su je pogodnom za život."
<BR>&nbsp;&nbsp;&nbsp;&nbsp;&nbsp;"Pogodnom za život", nasmejah se podrugljivo, značajno pogledavši kroz prozor.
<BR>&nbsp;&nbsp;&nbsp;&nbsp;&nbsp;"Naravno da je pogodna za život! Barem tamo gde su je pokrili. Naravno da ne liči na raj Južnih mora, ali oni su obavili dosta dobar posao, imajući u vidu sa čim su se morali uhvatiti ukoštac." Pogledala je ljutito preko prostorije na mesto gde je neka venerijanska porodica pokušavala da umiri dete što je vrištalo. Zatim sleže ramenima: "Oh, kako su dosadni", morade da prizna. "Ali nisu oni tako loši ljudi. Uzmi u obzir sa čime su počeli - polovina ih je došla zato što im se nije sviđalo na Zemlji, a drugu polovinu smo prognali kao kriminalce."
<BR>&nbsp;&nbsp;&nbsp;&nbsp;&nbsp;"Nezadovoljnici i kriminalci! Društveni talog! Zar nemaju ništa bolje od toga ovde?"
<BR>&nbsp;&nbsp;&nbsp;&nbsp;&nbsp;Međutim, nije imalo smisla provesti naš poslednji zajednički dan svađajući se oko politike. Reših stoga da popustim i promenih pravac: "Neki od njih i nisu tako loši", priznadoh. "Naročito dečica." Dosta dobro sam se snašao, jer svako voli decu, a jedno malo derište je i dalje vrištalo. "Želeo bih da se nasmešim", rekoh za svaki slučaj, "ali mislim da bih ga još više preplašio kada bih mu prišao."
<BR>&nbsp;&nbsp;&nbsp;&nbsp;&nbsp;"Pusti ga neka se isplače", odvrati Mici, zureći kroz prozor.
<BR>&nbsp;&nbsp;&nbsp;&nbsp;&nbsp;Odahnuo sam - ali neprimetno. Ponekad sam se pitao da li uopšte ima smisla ići uz dlaku Micinim raspoloženjima i ćudima. Ipak, imalo je smisla. Najvažnija stvar u vezi sa Mici bila je ta što je odista bila sjajna žena. Imala je svilenkastu kožu bronzane boje, sa nijansom što je podsećala na med i badem - i za ženu orijentalnog porekla, sasvim ženstvenu figuru. No, šta je još interesantnije, njene oči nisu imale onu crnu orijentalnu boju što podseća na crnilo za obuću, već su bile svetloplave - što je nesumnjivo bila posledica igre nasleđa među njenim precima. Imala je takođe savršene zube i umela je, kada je bilo potrebno, veoma delikatno da ih koristi. Gledajući u celini - bila je krajnje poželjna.
<BR>&nbsp;&nbsp;&nbsp;&nbsp;&nbsp;Pokušao sam ponovo. Posegnuh za njenom rukom i sentimentalno rekoh: "Ima nečeg u tom dečečiću, dušo. Gledam ga i želeo bih da i ti i ja jednoga dana imamo..."
<BR>&nbsp;&nbsp;&nbsp;&nbsp;&nbsp;Ona smesta pade u vatru: "Ne računaj na to, Tarbe!"
<BR>&nbsp;&nbsp;&nbsp;&nbsp;&nbsp;"Samo sam mislio..."
<BR>&nbsp;&nbsp;&nbsp;&nbsp;&nbsp;"Znam šta si mislio! Dozvoli da ti iznesem činjenice. Pod jedan - ne volim decu. Pod dva - ne moram da volim decu, jer ne moram da ih imam - ima puno potrošača koji se brinu za produženje vrste. Pod tri - znam da ni tebe ne zanimaju deca, već način njihovog pravljenja, tako da je moj odgovor - ne."
<BR>&nbsp;&nbsp;&nbsp;&nbsp;&nbsp;Progutao sam i ovu gorku pilulu. Mada to, ipak, nije bila istina. U stvari, možda, malo više od poluistine.
<BR>&nbsp;&nbsp;&nbsp;&nbsp;&nbsp;Ali tada su stvari počele da se malčice popravljaju. Imao sam i jednog moćnog saveznika - venerijansko vino. Bez obzira na ukus, umelo je prilično da uhvati čoveka. Drugi saveznik mi je bila sama Mici, jer ju je logička situacija ubedila na isti način kao i mene: nije imalo smisla prepirati se sada kada nam je preostalo tako malo vremena.
<BR>&nbsp;&nbsp;&nbsp;&nbsp;&nbsp;Tek što smo završili, prišao sam joj i seo pored nje. Kada sam stavio ruku oko njenog struka podsetilo me je to na stara vremena i, baš kao u starim vremenima, oslonila mi se na ruku. Slobodnom rukom podigao sam čašu, u kojoj je ostalo još samo četvrt inča vina, i predložio da nazdravimo: "Za nas, Mic, i za poslednji zajednički provod." Smešno - pomislio sam - zagledan negde pokraj nje - ona spremačica što raščišćava stolove u najdaljem kraju prostorije strahovito liči na ženu pokraj koje sam sedeo u avionu kada sam putovao na Pol.
<BR>&nbsp;&nbsp;&nbsp;&nbsp;&nbsp;Ali već nisam mislio na nju, jer Mici je podigla svoju čašu, smešeći mi se preko ruba, i uzvraćala zdravicu: "Za naš poslednji zajednički dan, Tene, i našu poslednju noć."
<BR>&nbsp;&nbsp;&nbsp;&nbsp;&nbsp;Nikada mi to jasnije i razgovetnije nije kazala. Ustali smo i držeći se za ruke, pošli ka stepenicama što vode do tramvajske stanice. Bili smo potpuno pod uticajem vina, ali sam čak i u takvom stanju uspeo da lagano gurnem laktom Mici dok smo prolazili kraj stola što je stajao pored vrata. Činilo mi se da se pola Venerijanaca koje sam ikada sreo danas motalo ovuda; ovoga puta ugledao sam ponovo riđokosog sa zelenim očima. Očigledno je bio sredio stvar kraj ambulantnog vozila jer je sedeo sam za stolom, praveći se da čita jelovnik - kao da mu je za to trebalo više od deset sekundi! Podigao je glavu dok smo prolazili. Šta me se tiče. Kada šatl uzleti nikada više neću gledati ta njihova prokleta bledunjava lica i zato mu se osmehnuh. On mi, međutim, ne uzvrati osmeh.
<BR>&nbsp;&nbsp;&nbsp;&nbsp;&nbsp;Na kraju krajeva, to nisam ni očekivao. Izvedoh Mici kroz vrata i niz stepenice i zaboravih na incident - za izvesno vreme. I dalje se držeći za ruke došetasmo do najbliže platforme, gde je čekao tramvaj. Mislio sam da sam video ljude kako se penju unutra, ali kada je na nas došao red, Venerijanac, čuvar, reče žurno: "Žao mi je, narode", dahtao je isprekidano, "ali ovaj tramvaj ne radi. Došlo je, uh, do mehaničkog defekta. Sledeći će" - on pokaza prstom - "biti postavljen tamo na platformi Tri."
<BR>&nbsp;&nbsp;&nbsp;&nbsp;&nbsp;Na platformi Tri nije bilo nikakvog tramvaja, ali ugledao sam jednog na skrenici, kako je promolio nos iz tunela, čekajući da mu signalna svetla dopuste ulazak na platformu.
<BR>&nbsp;&nbsp;&nbsp;&nbsp;&nbsp;Zbog nečega sam se osećao potpuno dezorijentisano i vrtelo mi se u glavi. Vino, pretpostavljao sam, i to me je odvratilo od svađe. Okrenuli smo se u nameri da pođemo natrag duž platforme, ali nam čuvar mahnu preko šina: "Uštedećete vreme ako presečete ovuda", reče on uslužno.
<BR>&nbsp;&nbsp;&nbsp;&nbsp;&nbsp;Mici je takođe izgledala malo zbunjena, ali - ipak - stiže da upita: "Zar to nije opasno?" Čuvar se nasmeja prijatnim, popustljivim osmehom koji kao da je govorio: idući put budite oprezniji s pićem - i povede nas preko šina. Zapravo ne, nije nas poveo, već gurao... dok se sa kraja platforme čulo klopotanje.
<BR>&nbsp;&nbsp;&nbsp;&nbsp;&nbsp;Krajičkom oka ugledah kako se tramvaj sjuruje na nas. Bili smo odlična meta.
<BR>&nbsp;&nbsp;&nbsp;&nbsp;&nbsp;"Skači!" viknuh. "Skači, Teni!" vrisnu Mici istovremeno i oboje skočismo. Ja sam poslušao nju, a ona mene i sve bi lepo ispalo da samo skočili u istom pravcu. Ali nismo. Sudarili smo se. Da je Mici bila manja umesto što je bila veća od mene, bez po muke bih je odgurnuo ili povukao za sobom; ovako je ispalo da sam ja otišao u jednom pravcu a ona u drugom, ali ne baš na vreme. Tramvaj me je odbacio na platformu, uz krike, proklinjanje, uz škripu kočnica. Bolni plamenovi prolazili su mi kroz noge dok sam klizio na kolenima preko rapavog betona. Negde duž linije zviznuo sam glavom o nešto - ili me je tresnuo tramvaj.
<BR>&nbsp;&nbsp;&nbsp;&nbsp;&nbsp;Sledeće čega sam postao svestan bilo je da su mi se kolena i glava takmičili ko će me od njih više boleti. Istovremeno sam slušao glasove koji su vikali...
<BR>&nbsp;&nbsp;&nbsp;&nbsp;&nbsp;"Dvoje Zemljana pokušalo je da pređe preko šina..."
<BR>&nbsp;&nbsp;&nbsp;&nbsp;&nbsp;"Jedan je poginuo, a drugi je prilično gadno..."
<BR>&nbsp;&nbsp;&nbsp;&nbsp;&nbsp;"Dovedite već jednom tog lekara!"
<BR>&nbsp;&nbsp;&nbsp;&nbsp;&nbsp;Neko se iz tramvaja iznenađeno nadnosio nadamnom; bila je rumena, lice joj je brzo menjalo izraz, a oči su joj bile raširene od iznenađenja; na svoje zaprepašćenje prepoznao sam Marti Mek Liod, pomoćnicu šefa stanice.
<BR>&nbsp;&nbsp;&nbsp;&nbsp;&nbsp;Sledećih nekoliko trenutaka ne sećam se baš najbolje. Samo pojedinih delića sekunde; Marti je zahtevala da me odmah odvedu u Ambasadu, dok je lekar tvrdoglavo bio pri svome - da ambulantne pacijente treba odvesti u bolnicu i nigde drugde; neko je buljio preko Martinog ramena i odjednom izvalio: "Gle! Pa, to je muškarac - Zemljanin, i još je živ!" Taj neko bio je Venerijanac sa glavom u obliku semafora.
<BR>&nbsp;&nbsp;&nbsp;&nbsp;&nbsp;Tada se setih svih onih udara i truckanja u ambulantnim kolima koja su me podsećala na mešalicu za cement dok su skakala po okolnim brdima i ja lagano utonuh u san, misleći pri tom o Mici, misleći o tome kako se osećam, misleći da ne bi bilo tačno reći da sam je voleo, a pravo govoreći, ni ona meni nikad ništa slično nije rekla, bilo u krevetu ili van njega... I najviše misleći o tome kako je zbilja žalosno što je poginula.
<BR>&nbsp;&nbsp;&nbsp;&nbsp;&nbsp;Ali ona je bila živa.
<BR>&nbsp;&nbsp;&nbsp;&nbsp;&nbsp;Držali su me čitav dan u sobi za hitne slučajeve, gde su mi stavili par zavoja i gde su me snimili na rentgenu; a kada su me otpustili i kada sam dospeo pod Martinu pasku, rekoše mi da je Mici zadobila devet preloma i najmanje šest unutrašnjih ruptura, što je ustanovljeno tomografijom. Bila je na intenzivnoj nezi.
<BR>&nbsp;&nbsp;&nbsp;&nbsp;&nbsp;Dobre vesti! Ali ni to mi nije raspevalo srce. Jer sam, čuvši ih, počeo da uspravljam glavu i što je postajala uspravnija sve mi je jasnije bilo da naša nesreća nije bila slučajna.
<BR>&nbsp;&nbsp;&nbsp;&nbsp;&nbsp;Moram da kažem da me je Marti pri odlasku u našu Ambasadu slušala ozbiljno dok sam joj govorio šta mislim. "Proverićemo", saglasila se natmureno. "Ne možemo da učinimo ništa dok ne vidimo šta Mici ima da kaže, a sad će biti najbolje da malo odspavaš." To nije bio predlog. Čak ni naređenje. Bila je to činjenica, jer su mi dali injekciju dok nisam gledao, tako da sam brzo utonuo u san.
<BR>&nbsp;&nbsp;&nbsp;&nbsp;&nbsp;Kada sam se probudio jedva sam smogao snage da se obučem i da siđem na oproštajnu svečanost u moju čast.
<BR>&nbsp;&nbsp;&nbsp;&nbsp;&nbsp;Sve te svečanosti zapravo su neka vrsta šale. Venerijanci nemaju mnogo državnih praznika, ali zato one koje imaju proslavljaju sa iskrenim oduševljenjem. To je za nas dosta nezgodna stvar, jer moramo da uzmemo učešća u njihovim proslavama, pošto se diplomatija u tome i sastoji; ali mi odista ne možemo da svarimo neke njihove praznike - poput onih što nose imena kao 'Dan slobode od reklamiranja' i 'Anti-Božić'. Bez obzira na sve naše gnušanje, nešto moramo da uradimo, tako da za svaki praznik izmišljamo izvinjenje i pravimo prijem u isto vreme kad i oni - iz potpuno drukčijih razloga, naravno. Izvinjenje se uvek nađe. Ponekad se to uradi čak i pre no što dođemo na Veneru. Sa nama je, ovde na primer, i stari Džim Holder, iz Kodova i Brojeva; priča se da je poslat ovamo jer se rodio istog datuma kada i izdajnik Mičel Kortni.
<BR>&nbsp;&nbsp;&nbsp;&nbsp;&nbsp;Dakle, večerašnja svečanost bila je - nominalno - organizovana u čast moga odlaska. Svi na koje sam naišao čestitiali su mi što konačno napuštam ovo mesto, kao i činjenicu (ali, sa daleko manje entuzijazma) što sam srećno izbegao smrt pod točkovima tramvaja. U stvari, to su činili Zemljani; sa Venerijancima je, po običaju, stvar stajala drukčije.
<BR>&nbsp;&nbsp;&nbsp;&nbsp;&nbsp;No, budimo fer prema njima. Oni, pretpostavljam, ove ceremonijalne svečanosti mrze isto koliko i mi mi. Ukoliko se nalaze dovoljno visoko na totemskom stubu - pozivamo ih. Kada ih pozovemo - oni dođu. Niko ne tvrdi da treba da uživaju u tome. Ponašaju se učtivo - iz razumljivih razloga. Ako su u pitanju Venerijanke, one tada odigraju dve igre sa dva različita zemaljska partnera. Mislim da im se to dopada, ako ni zbog čega drugog a ono zato što su gotovo po pravilu uvek više od svojih partnera. Konverzacija se skoro uvek vodi o istim stvarima...
<BR>&nbsp;&nbsp;&nbsp;&nbsp;&nbsp;"Kako je bilo toplo danas."
<BR>&nbsp;&nbsp;&nbsp;&nbsp;&nbsp;"Zar? Nisam primetila."
<BR>&nbsp;&nbsp;&nbsp;&nbsp;&nbsp;"Nova Hilšova postrojenja lepo napreduju."
<BR>&nbsp;&nbsp;&nbsp;&nbsp;&nbsp;"Hvala."
<BR>&nbsp;&nbsp;&nbsp;&nbsp;&nbsp;Potom sledi drugi obavezni ples sa novim partnerom, a onda - ako pokušate da ih potražite (mada ne shvatam zašto bi to čoveku bilo potrebno) - jednostavno ih nema. Sa Venerijancima je ista stvar, s tom razlikom što oni umesto da plešu popiju dva pića za barom i što ne pričaju o vremenu, već o sportu. Ništa bolje nije ni kada mi dođemo na njihove prijeme: nestanemo za tren oka. Mici kaže da su joj njeni špijuni pričali kako njihovi prijemi posle našeg odlaska postaju nešto sasvim drugo; međutim, nikada nas nisu terali da ostanemo duže. Naši prijemi je trebalo da budu diplomatski: nikakvih teških diskusija, bez previše zabave.
<BR>&nbsp;&nbsp;&nbsp;&nbsp;&nbsp;Ali ponekad je bivalo i drugačije. Svoj prvi obavezni ples odigrao sam sa mršavim devojčetom iz venerijanskog Odeljenja za vanplanetarne poslove - boja kože joj je, naravno, bila kao riblji trbuh, ali je imala sasvim pristojnu platinastu kosu. Da nisam bio u tolikoj meri ražalošćen zbog Mici verovatno bih uživao igrajući s njom, no ona bi to ionako upropastila. "Mister Tarb", rekla mi je odjednom, kao iz topa, "mislite li da je u redu da rudari sa Hiperiona slušaju vaše reklamne trice?"
<BR>&nbsp;&nbsp;&nbsp;&nbsp;&nbsp;Nikakvo čudo što mi je postavila baš takvo pitanje - bila je veoma mlada. Njene gazde nikad tako nešto ne bi rekle. Problem je bio u tome što su se moje gazde nalazile u blizini, pa je razgovor krenuo u lošem pravcu, kao na primer: Zašto naoružani brodovi sa Zemlje svaki čas orbitiraju oko Venere a da - pritom - ne objašnjavaju svoje namere? I, zašto nismo dozvolili da Venerijanci pošalju 'naučnu' misiju na Mars? I - i sve ostalo je bilo u tom tonu. Spremno sam joj odgovorio braneći se, ali je ona govorila prilično glasno i ljudi su nas gledali. Jedan od njih je bio Hej Lopez; stajao je pokraj Šefa stanice i njih dvojica su izmenjivali poglede na način koji mi se nije mnogo sviđao. Kad se ples najzad okončao, sav srećan sam se uputio ka baru. Tamo je praznog mesta bilo samo kraj Pavela Borkmena, upravnika jednog od odeljenja venerijanskog Komiteta za tešku industriju. Znao sam ga od pre i nameravao sam da neobavezno proćaskam sa njim deset minuta o tome kako funkcioniše njihova nova Hilšova Brana u Anti-Oazi ili da li su zadovoljni novim raketnim postrojenjima. Namera mi nije uspela, jer je on takođe čuo odlomke mog razgovora sa devojkom iz Vanplanetarnog odeljenja. "Ne bi trebalo da ulazite u okršaje u kojima vas nadvladavaju", cerio se on ciljajući i na mog partnera u plesu i na primetne ožiljke što mi ih je ostavio tramvaj. Da sam imao više takta izabrao bih najmanje rizičnu temu i ispričao mu sve o incidentu sa tramvajem. Ali osećanja su mi bila uzburkana, tako da sam krenuo u razgovor sa pogrešne strane: "Nije se držala pravila pristojnosti", požalih se, tražeći piće koje mi uopšte nije bilo potrebno.
<BR>&nbsp;&nbsp;&nbsp;&nbsp;&nbsp;Izgleda da je i Borkmen.naručio piće više nego što mu je terbalo, jer je i on krenuo stazom punom klopki za medvede.
<BR>&nbsp;&nbsp;&nbsp;&nbsp;&nbsp;"Oh, zar?" reče on. "Morate razumeti da nama, Slobodnim Venerijancima, moral ne dozvoljava da prisiljavamo ljude da kupuju stvari - naročito ne pod pretnjom oružja."
<BR>&nbsp;&nbsp;&nbsp;&nbsp;&nbsp;"Vi znate - Borkmene, da toga nema na Hiperionu. Vi to dobro znate."
<BR>&nbsp;&nbsp;&nbsp;&nbsp;&nbsp;"Nema - još", priznade on, "ali zar takvih slučajeva nije bilo baš na vašoj Zemlji?"
<BR>&nbsp;&nbsp;&nbsp;&nbsp;&nbsp;Nasmejah se, žaleći ga: "Pretpostavljam da govorite o abosima."
<BR>&nbsp;&nbsp;&nbsp;&nbsp;&nbsp;"Da, govorim o onih nekoliko bednih kutaka na Zemlji koji još nisu korumpirani reklamiranjem."
<BR>&nbsp;&nbsp;&nbsp;&nbsp;&nbsp;E, tada sam već počeo da se nerviram. "Borkmene", rekao sam mu, "vi znate da stvari ne stoje baš tako. Činjenica je, naravno, da imamo jedinice za održavanje reda. Neke od njih imaju i revolvere, ali nose ih isključivo u cilju zaštite. I ja sam u koledžu prošao obuku za rezervistu; znam o čemu govorim. Oružje se nikada ne upotrebljava u ofanzivne svrhe, već jedino za očuvanje poretka. Morate shvatiti da čak i među najprimitivnijim domorocima ima puno ljudi koji žele da uživaju u blagodetima tržišnog društva. Prirodno je, takođe, što stariji tome pružaju otpor. Kada napredni elementi zatraže pomoć - mi im je, naravno, šaljemo.
<BR>&nbsp;&nbsp;&nbsp;&nbsp;&nbsp;"Mislite - šaljete trupe", namignu on.
<BR>&nbsp;&nbsp;&nbsp;&nbsp;&nbsp;"Šaljemo reklamne ekipe", ispravih ga. "Nema nikakve ni prinude ni prisile."
<BR>&nbsp;&nbsp;&nbsp;&nbsp;&nbsp;"I", sada me je podražavao, "nema bekstva - kao na Novoj Gvineji."
<BR>&nbsp;&nbsp;&nbsp;&nbsp;&nbsp;"Istina je da su nam tamo stvari izmakle iz ruku", priznao sam. "Ali, zapravo..."
<BR>&nbsp;&nbsp;&nbsp;&nbsp;&nbsp;"Zapravo", reče on, tresnuvši čašom o sto - "sada bih, Tarbe, morao da idem. Lepo je s tobom razgovarati." I napusti me kipteći od besa. Ne razumem zašto: pa na Novoj Gvineji je sve bilo u redu! Priča se da je bilo manje od hiljadu poginulih. I sada je to ostrvo bilo neotuđivi deo modernog sveta - čak smo imali ogranak Agencije na Papui! Iskapih piće u jednom gutljaju i okrenuh se... i gotovo se sudarih sa Hej Lopezom, koji mi se cerio. Šef stanice je odlazila, gledajući me preko ramena. Video sam je kako prilazi Ambasadoru i šapuće mu nešto na uvo, neprestano me gledajući, i shvatih da se prijem pretvorio u prilično loš dan. Pošto sam odlazio kući, osoblje Ambasade mi nije moglo bog zna kako nauditi; ipak, rešio sam da se do kraja ove večeri ponašam kao pravi bahati Zemljanin.
<BR>&nbsp;&nbsp;&nbsp;&nbsp;&nbsp;Međutim, to mi nije polazilo za rukom. Igrom slučaja, druga partnerka koju sam izvukao bila je Prljava Berti, obraćena Zemljanka. Trebalo je da budem brži; valjda sam još bio pod gasom. Tek što sam se okrenuo, natrapao sam na nju. Bazdila je na alkohol. Imala je pomijavo, debelo lice, a kosu je ispravila kako bi izgledala viša. "Moja igra, zar ne Teni?" zakikotala se.
<BR>&nbsp;&nbsp;&nbsp;&nbsp;&nbsp;Ja galantno slagah: "Unapred se radujem!" Za Prljavu Berti se moglo reći da čak ni u tim šiljatim potpeticama i sa frizurom u vidu plasta sena nije uspevala da nadvisi partnera na način na koji su to mogli domoroci. To je gotovo sve što se o njoj moglo reći. Konvertiti su uvek najgori, i Berta, koja je sada bila pomoćnik nadzornika celokupnog Venerijanskog bibliotečkog sistema, bila je nekada potpredsednik Viših istraživanja za Tontonovu, Gečvajlerovu i Šokenovu agenciju! Odrekla se svega toga da bi otišla na Veneru i sada je morala svakom svojom rečju da dokazuje da je veći Venerijanac od pravih Venerijanaca. "Oho, mister Tenison Tarb", dodade ona, naslanjajući se leđima na moju ruku, "izgleda kao kada se nečiji suprug neočekivano vrati sa puta."
<BR>&nbsp;&nbsp;&nbsp;&nbsp;&nbsp;Pomislićete da je reč o nekoj neškodljivoj šali, zar ne? Niste u pravu. Šale Prljave Berti su uvek zlonamerne. Umesto pozdrava, ona kaže: "Kako danas ide sa laganjem?", a prilikom odlaska svoje čuveno: "Ne mogu te sprečiti da razdeliš još malo otrovne hrane za bebe". Nama takva vrsta šala nije dopuštena. Istine radi, ni većini Venerijanaca, ali Berta je bila nešto najgore u oba sveta. Naša zvanična politika u odnosu na Bertu je - osmehivanje i ćutanje. Ništa drugo nisam ni radio za sve ovo vreme, ali što je dosta, dosta je. Rekoh joj... Pa, dobro, ne mogu opravdati to što joj bejah rekao. Da biste to shvatili, morali biste znati da je Bertin muž jedan od onih zbog kojih je Berta ostavila svoj sjajni posao na Zemlji: bio je pilot na liniji od Port Ketija do Diskaverija, koji je izgubio deo desne noge i neodređeni broj okolnih delova u sudaru koji se dogodio godinu dana nakon njihovog venčanja. To je stvar u kojoj je bila najosetljivija. Stoga sam joj se, slatko, preslatko nasmešio i rekao: "Samo sam pokušavao da učinim Karlosu uslugu, radeći njegov posao, ali izgleda da sam pogrešio kuću."
<BR>&nbsp;&nbsp;&nbsp;&nbsp;&nbsp;Šala mi nije bila naročito smešna. Berta nije čak ni pokušala da mi uzvrati. Samo je stala da ubrzano diše, istrgla se iz mojih ruku; ukipila se nasred podijuma za igru i povikala glasno i jasno: "Ti, kopile!" U očima su joj bile prave pravcate suze - pretpostavljam od besa.
<BR>&nbsp;&nbsp;&nbsp;&nbsp;&nbsp;Nisam imao vremena da proučim njenu reakciju. Zamka za medvede zatvorila se na mom ramenu i Šef stanice, lično, učtivo mi se obrati: "Da li biste mi pozajmili Tenija za trenutak, Berta? Treba nešto da raščistimo u pet do dvanaest..." Napolju, u hodniku, unoseći mi se u lice, ona prosikta: "Ti, magarče!" Kapljice pljuvačke poput zmijskog otrova zalepiše mi se za obraze.
<BR>&nbsp;&nbsp;&nbsp;&nbsp;&nbsp;Pokušah da se odbranim: "Ona je započela. Rekla je .." "Čula sam šta je rekla, a cela prokleta sala je čula šta si ti rekao! Bože, Tarbe!" Skinula je ruku sa mog ramena i sada je izgledalo kao da želi da me zgrabi za gušu.
<BR>&nbsp;&nbsp;&nbsp;&nbsp;&nbsp;Ustuknuo sam: "Bah, znam da sam otkačio, jer sam malčice rastrojen. Ne zaboravi - gotovo su me ubili danas!"
<BR>&nbsp;&nbsp;&nbsp;&nbsp;&nbsp;"Bio je to nesrećan slučaj. Ambasada ga je zvanično tako okvalifikovala. Pokušaj to da shvatiš. Jedino je to logično. Zašto bi se neko trudio da te ubije baš kada odlaziš kući?"
<BR>&nbsp;&nbsp;&nbsp;&nbsp;&nbsp;"Ne mene, već Mici. Možda postoji dvostruki agent među špijunima koje je zavrbovala i koji su znali da joj doakaju."
<BR>&nbsp;&nbsp;&nbsp;&nbsp;&nbsp;"Tarbe." Ovoga puta nije bilo zmijskog osmeha, ni sikatnja, čak ni ljutnje. Bilo je to samo ledeno upozorenje. Obazrela se brzo oko sebe, kako bi se uverila da nikog nema u blizini. Naravno, ni ja ne bih rekao ništa slično pred Venerijancima u zgradi - bilo je to Pravilo br. 1. Zaustih da nešto kažem, ali ona podiže ruku: "Mici Ku nije mrtva", saopšti mi ona. "Operisali su je. Lično sam je videla pre sat i po. Nije se još bila osvestila, ali je prognoza dobra. Da su hteli da je ubiju učinili bi to u operacionoj sali i mi to ne bismo nikada saznali. Ali nisu."
<BR>&nbsp;&nbsp;&nbsp;&nbsp;&nbsp;"Svej..."
<BR>&nbsp;&nbsp;&nbsp;&nbsp;&nbsp;"Vrati se u krevet, Tarbe. Povređen si gore nego što smo mislili." Nije mi dopustila da je prekinem, već mi pokaza rukom na kancelarije. "Odmah. A ja moram natrag do mojih gostiju čim u kancelariji dopunim izveštaj sa nekoliko dodatnih zapažanja kako bi bio efektniji. Izveštaj o tebi." Stajala je i posmatrala me ne gledajući u mene.
<BR>&nbsp;&nbsp;&nbsp;&nbsp;&nbsp;I to je bilo poslednje što pamtim o Šefu stanice, i gotovo poslednje što sam uopšte video, barem za izvesno vreme - dve godine i nešto - jer su me sledećeg jutra dvojica čuvara Ambasade izbacili iz kreveta, strpali u službena kola, žurno odvezli do luke i smestili u šatl. Za tri sata bio sam u orbiti. Za tri i po sata ležao sam u čauri za zamrzavanje, čekajući da počne delovanje uspavljujuće droge i da krene proces zaleđivanja.
<BR>&nbsp;&nbsp;&nbsp;&nbsp;&nbsp;Brod je trebalo da uključi svoje glavne mašine nakon još devet orbita - dakle, kroz više od pola dana - ali Ambasador je izdao naređenje da me se što pre otarase. I brodovođa je to i učinio.
<BR>&nbsp;&nbsp;&nbsp;&nbsp;&nbsp;Sledeća stvar koje se sećam bile je to da su me jeli vatreni mravi - to je ono nepodnošljivo osećanje kad vas podilaze trnci prilikom prvog odmrzavanja. Još sam bio u čauri, odeven u odeću što je prianjala uz telo i koja se zagrevala pomoću struje; videle su mi se samo oči. Odjednom se iznad mene nadvi neko poznat: "Kako si, Tene?" Bio je to glas Mici Ku. "Jesi li iznenađen što me vidiš ovde?"
<BR>&nbsp;&nbsp;&nbsp;&nbsp;&nbsp;Zbilja sam bio iznenađen. Odgovorih da jesam, ali sumnjam da sam uspeo da izrazim jačinu svog uzbuđenja jer je poslednja misao koje se sećam, pre nego što sam se izgubio u vrtlogu sna, bilo skrušeno žaljenje što nisam poslednje oproštajno pojavljivanje imao u Micinom krevetu, jer sam mislio da neću nikada više imati priliku da taj propust ispravim.
<BR>&nbsp;&nbsp;&nbsp;&nbsp;&nbsp;Njena pojava me je zaprepastila. Pola lica joj je bilo u zavojima - videla su joj se samo usta i brada, kao i dva mala proreza za oči. Naravno, to je bilo dosta prirodno. Kada ste zamrznuti nema lečenja. Mici je efektivno, izvan hirurške sale, provela svega nekoliko dana. "Jesi li dobro?" upitah je.
<BR>&nbsp;&nbsp;&nbsp;&nbsp;&nbsp;"Naravno da jesam", odgovori ona žustro. "Odlično se osećam! Mislim", dodade ona, "da verovatno neću biti sasvim u redu još nekoliko nedelja, ali sada sam na ambulantnom lečenju. Kao što se vidi iz priloženog", zakikota se odjednom. Bar mislim da se kikotala. "Kada su mi lekari rekli da mogu da napustim bolnicu odlučila sam da nikada više ne vidim Veneru, pa sam iscepala papire za ponovno prijavljivanje, što je bio dovoljan razlog da me strpaju na ovaj šatl. Nisu me još zaledili, jer treba da mi povade šavove - ali, evo me, tu sam."
<BR>&nbsp;&nbsp;&nbsp;&nbsp;&nbsp;Svrab je postao gotovo nepodnošljiv. Svet je iznenada postao svetliji i ja počeh da skidam sa sebe tesno pripijenu odeću. Mici mi namignu. "To se zove imati duha, Ten! Za sat i po bićemo na Mesecu - bolje bi bilo da obučeš gaće."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
