<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POKRAJINA MALER
<P>&nbsp;&nbsp;&nbsp;&nbsp;&nbsp;"Edvarde", oslovi ga tašta, "suoči se sa činjenicama. Ne možeš se povuči iz života. Ljudi ti to neće dozvoliti. Suviše si koristan, suviše te vole, čak i suviše dobro izgledaš, mada nisi svestan toga." Zastala je da dođe do daha, a zatim dodala hladnijim glasom: "Često sam se pitala da li je i Meri uopšte bila svesna toga."
<BR>&nbsp;&nbsp;&nbsp;&nbsp;&nbsp;Sedeo je ćutke naspram nje, sklupčavši s druge strane ognjišta dugačkih ruku i nogu.
<BR>&nbsp;&nbsp;&nbsp;&nbsp;&nbsp;"Ne možeš se povući iz nečega u šta se nisi upustio! Oh, izvini", reče ona besno.
<BR>&nbsp;&nbsp;&nbsp;&nbsp;&nbsp;On se osmehnu, ali delovao je kao da je bio malo pijan od punča.
<BR>&nbsp;&nbsp;&nbsp;&nbsp;&nbsp;"Navaho Indijanci", reče ona. "Mislim da oni ne dozvoljavaju taštama i zetovima da razgovaraju. To je tabu. Što je veoma razumno. Mi smo tako prokleto prefinjeni, nemamo tabue, nemamo ništa što bi nas štitilo." Smrknuto je zaćutala, ta sedokosa, držeća žena od svojih šezdeset i nešto godina, koja je uspravno sedela u naslonjači, obasjana svetlošću vatre. Uvek je sedela uspravno. Cigareta u levoj šaci i čaša sa viskijem u desnoj ostavljali su utisak rogobatne ženstvenosti. Došla je iz istočnog Oregona, iz pokrajine Maler, krajnje, goletne granice, iz pristojne, posustale porodice koja je za sobom ostavila vek propalih imanja, samoubistava muškaraca i dečjih grobova od Ohaja do Obale, stremeći uvek neisplativo ka zapadu.
<BR>&nbsp;&nbsp;&nbsp;&nbsp;&nbsp;"Svakako da je znala da si zgodan", nastavi ona zamišljeno. "Bila je ponosna na to. Ali nikada nisam primetila da joj je to donelo mnogo zadovoljstva. Ne onako kao što si ti uživao u njoj, zaista uživao."
<BR>&nbsp;&nbsp;&nbsp;&nbsp;&nbsp;Imao je tek dvadeset sedam godina. Nagnuvši se napred kako bi bacila cigaretu u vatru, Herijet Avanti je ugledala, kroz svoje pronicljive, uzburkane misli i kroz navalu raznih osećanja, njegovo lice; i ostalo je sve odmah nestalo. "Nije trebalo da razmišljam naglas", reče ona, "Nisam htela da te povredim."
<BR>&nbsp;&nbsp;&nbsp;&nbsp;&nbsp;"Nisi me povredila. Ne možeš me povrediti." Okrenuo je prijatno, setno, mlado lice prema njoj, u želji da je razuveri.
<BR>&nbsp;&nbsp;&nbsp;&nbsp;&nbsp;"Ali jesam. Ti si osećajan, a ja nisam. Ti si bez krivice, a ja čak ni ne znam šta je to krivica."
<BR>&nbsp;&nbsp;&nbsp;&nbsp;&nbsp;Ponovo ga je pogodila u živac; namrštio se i progovorio: "Ne, nisam bez krivice, Herijet. To, doduše, nije bila moja greška. Nisam ja kriv što sam preživeo. Samo ne shvatam smisao."
<BR>&nbsp;&nbsp;&nbsp;&nbsp;&nbsp;"Smisao!" Sedela je uspravno, nepokretno. "Nema smisla."
<BR>&nbsp;&nbsp;&nbsp;&nbsp;&nbsp;"Znam", prošaputao je, zureći u vatru.
<BR>&nbsp;&nbsp;&nbsp;&nbsp;&nbsp;Izvesno vreme su ćutali. Herijet je razmišljala o svojoj kćeri Meri, prelepom, nezadovoljnom detetu. "Ovo je Edvard, majko." I mladiću koji je posmatrao devojku sa sumnjičavom, poletnom strašću - oh, on je bio taj, samo on, koji je izvukao Herijet iz duge, jedolične tuge u koju je zapala posle muževljeve smrti, on je bio taj koji joj je još jednom pokazao, iz goletne ravnice, na nepojamno visoke vrhove. Podsetio ju je na to da u životu konačno postoji i nešto drugo osim izdržljivosti. Jer, na nesreću, znala je, izdržljivost je bila njen urođeni stil. Izdržala bi ona kroz ceo život, postojano i čvrsto poput kakve stene, da nije imala sreće da sretne Džona Avantija i uda se za njega; on ju je naučio da se raduje. Kada je on umro, smesta se ponovo vratila izdržljivosti i nikada više ne bi osetila oduševljenje da njena kćer nije jedne večeri došla sa visokim mladićem koji je zračio: "Ovo je Edvard, majko."
<BR>&nbsp;&nbsp;&nbsp;&nbsp;&nbsp;"Mislim da ne znaš", reče ona iznenada. "Besmisao nije tvoj put. Već moj. Ja sam bila predodređena da vodim besmislen život, poput mojih roditelja i braće. Nekom greškom dospela sam u visoko koristan život sa smislom. Upravo u onakav život za kakav si ti bio predodređen. A onda se ti, od svih ljudi, suočiš sa ovim, sa pijanicom na auto-putu, sa gubitkom i besmislom, i to već u dvadeset petoj. Još jedna greška, izvan svake sumnje. Ali to nije bitno, Edvarde. Merina smrt neće biti najbitniji događaj u tvom životu. Prihvatiti je kao najbitniji, prihvatiti besmisao, predstavljalo bi - za tebe - kukavički čin."
<BR>&nbsp;&nbsp;&nbsp;&nbsp;&nbsp;"Možda", odvrati on. "Ali činjenica je, Herijet, da ja, u poslednje vreme... da sam otprilike dostigao svoju granicu."
<BR>&nbsp;&nbsp;&nbsp;&nbsp;&nbsp;Uplašila ju je ovo očajanje, odsustvo samopouzdanja. Nije mnogo znala o očajanju, već samo o jadu, postojanom, beskrajnom bolu, ali ne i onom koji uništava. Pokušala je da se ne povuče pred agonijom, rekavši: "Pa, granica je uvek početak..." Plašila se, u stvari, da on ne zaplače. Dva puta, u ovoj sobi, dok je bila s njim, slomio se i zaplakao, prvi put po dolasku iz bolnice, posle nesreće, i drugi put nekoliko meseci kasnije. Plašila se njegovih suza, izlaženja nakraj s tuđim bolom. Isto onoliko koliko bi je uznemirilo da je neko žali, uznemiravalo ju je i to kada bi nekoga žalila. Kada je iznenada ustao sa niske stolice koja je stajala pored kamina, ukočila se. Ali on je samo kazao: "Prijalo bi mi još jedno. Tebi?" Uzeo je njenu čašu i otišao u kuhinju. Kada je izišao, časovnik iza nje na polici iznad kamina počeo je svečano da otkucava dvanaest sati, uopšte ne žureći; sad je bio već nevembar, ne oktobar. Preživeli su još jedan mesec. Sedela je pored vatre, Edvard je otvarao ormaniće u kuhinji, oboma im je bilo toplo i oboje su iskapili čašu dobrog viskija; a Meri, Meri je bila već osamnaest meseci mrtva. Da li ona nije ni zaplakala zbog smrti svoje kćeri zato što je bila čvrsta žena? Da je umrla pre Džona, plakala bih za njom, pomisli Herijet.
<BR>&nbsp;&nbsp;&nbsp;&nbsp;&nbsp;Edvard se vratio, seo, ispružio noge. "Pokušao sam", reče on sa takvom ozbiljnom staloženošću da je istog časa prestala da strahuje da će se slomiti i stala da čeka objašnjenje. Bio je iskren, ali nesuvisao, a njegov um, naviknut na strogoću hemije, unosio je logiku tamo gde je nije bilo. "Iskreno sam pokušao", ponovi on, pa ućuta, ukrsti prste, zamišljeno nastavi da pije i konačno nastavi: "Tehničarka u medicinskom odeljenju. Elinora Šnajder. Prilično zgodna, plava, vrlo pametna. Otprilike mojih godina." (Starija, pomisli Herijet.) "I..." Edvard napravi pauzu, podiže čašu, posprdno sam sebi nazdravivši. "Pokušao sam."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Da se zainteresujem."
<BR>&nbsp;&nbsp;&nbsp;&nbsp;&nbsp;Jadna Elinora Šnajder, možda baš u ovom trenutku leži budna i pred očima u potpunoj tami vidi njegovo lice. Bol je usredsređen sam na sebe. Herijet tiho uzdahnu. "Pretpostavljam da je laboratorija pravo mesto za eksperimente..."
<BR>&nbsp;&nbsp;&nbsp;&nbsp;&nbsp;"U svakom slučaju, bilo je teško ponovo se uključiti, kako god to nazvala. Nije uspelo. Ne mogu ja to. Ne želim da to uradim. Znam da me smatraš slabićem."
<BR>&nbsp;&nbsp;&nbsp;&nbsp;&nbsp;"Tebe? Svakako da ne. A i da te smatram, šta s tim? Ti sam sebe najbolje poznaješ."
<BR>&nbsp;&nbsp;&nbsp;&nbsp;&nbsp;"Ne, ne poznajem, Herijet. Ti si zaista prva osoba koja izgleda da zna dosta o meni. U stanju si objektivno da sudiš o meni. Moji roditelji..." Bio je dete razvedenih roditelja, šetao je od oca i njegove žene do majke i njenog muža, predmet razmirica. Ostavio se toga, ali je dodao: "Meri i ja smo na neki način bili glupi što se tiče jedno drugog."
<BR>&nbsp;&nbsp;&nbsp;&nbsp;&nbsp;"Bili ste vrlo mladi."
<BR>&nbsp;&nbsp;&nbsp;&nbsp;&nbsp;"Nismo imali vremena", reče on, toliko jasno i tiho ustvrdivši da su propustili priliku, da je Herijet ostala nepomično da sedi, pobeđena, radujući se što je pobeđena.
<BR>&nbsp;&nbsp;&nbsp;&nbsp;&nbsp;"I tako", nastavi on, isterujući logiku, "u tebi vidim svoj prvi jasni odraz. Deluje mi slabo."
<BR>&nbsp;&nbsp;&nbsp;&nbsp;&nbsp;"Ogledalo je staro, izobličuje."
<BR>&nbsp;&nbsp;&nbsp;&nbsp;&nbsp;"Ne; ti krajnje pravedno vidiš ljude."
<BR>&nbsp;&nbsp;&nbsp;&nbsp;&nbsp;"Da li zaista želiš da znaš kako vidim tebe?" upita ona, jer joj je napravio jako piče, a nije bila navikla na dve čašice pred spavanje. Želeo je da zna. "Kao bistrog i srećnog čoveka", izgovori ona, pošto je izvesno vreme tragala za rečima. "Zaista srećnog, ne samo srećnog. U svakodnevnom životu nisi baš bio srećan. Pa ipak, imao si sreće u životu. Rano si stekao slobodu, suviše rano, ali mnogi je nikada ne steknu. Upoznao si pravu strast, pravo ispunjenje, bez razočaranja. Nikada nećeš upoznati razočaranje, mrtvu tačku. Zakoračio si u muževno doba kao slobodan čovek i nastavićeš da budeš slobodan ili..." Ali to 'ili' bilo je suvišno. Da je bila mlađa, njegova vršnjakinja, mogla je završiti rečenicu: "Ili ćeš se ubiti." Ali kada je postojala generacijska razlika, nije trebalo voditi razgovore o smrti. O mrtvima, da, o umirućima, da, o svojoj smrti, ne. Tabu, pomisli Herijet, zgadivši se celog svog istupa. Međutim, izgleda da je Edvard bio zadovoljan ili zainteresovan; izvesno vreme je razmišljao o tome. Zatim reče: "Još nešto o Elinori, onoj devojci iz laboratorije. Voli decu. Uvek mislim na Endija."
<BR>&nbsp;&nbsp;&nbsp;&nbsp;&nbsp;"Endi ima mene, Edvarde, preživeće, zaboga. Niko ne traži od tebe da se oženiš dadiljom! Sačuvaj Bože!"
<BR>&nbsp;&nbsp;&nbsp;&nbsp;&nbsp;Kao da mu je laknulo, ali lagano, kroz magle umora i viskija, primetila je da je Elinora ponovo izbila na površinu.
<BR>&nbsp;&nbsp;&nbsp;&nbsp;&nbsp;"Kada sam kazala da ćeš shvatiti kako ne možeš da se povučeš, ne možeš da se oslobodiš, isključiš, znaš, upozoravala sam te. U veoma si ranjivom položaju. Možeš biti uhvaćen. Ne želim da te vidim uhvaćenog." Kao što te je Meri uhvatila, pomisli ona; verovala je da se njena kćer udala ne toliko iz ljubavi koliko iz želje da se samodokaže, čak iz zavisti. Znala je da Meri, ispod mračne prijatne živahnosti i italijanske ljupkosti, poseduje čvrstu žicu uništenja koju je nasledila s njene strane, uzaludnost, žudnju za besmislom koji ih je sve na kraju dovodio u pokrajinu Maler. Nikada nije mogla mnogo da plače zbog Meri, nikada nije bila u stanju da sudi o njoj; pa ipak, bilo je vrlo bolno razmišljati, kao što je to činila ranije, o tome da se može pokazati kako je Merina prerana smrt predstavljala sreću za čoveka koji ju je voleo.
<BR>&nbsp;&nbsp;&nbsp;&nbsp;&nbsp;"Razmazićeš me, Herijet", reče mladić, smrknuto razmišljajući.
<BR>&nbsp;&nbsp;&nbsp;&nbsp;&nbsp;"Svakako da hoću. Ali neću razmaziti tvoga sina. Pravim razliku između nepodmitljivosti i puke nevinosti." Kratko se i zadovoljno nasmejala gomili izgovorenih slogova. "Postajem preopširna, idem u krevet. Laku noć."
<BR>&nbsp;&nbsp;&nbsp;&nbsp;&nbsp;"Laku noć", odvrati on nevoljno dok je išla prema stepeništu, toliko nevoljno da ju je gotovo zadržao. Kao da je trebalo da brine zbog 'ponovnog uspostavljanja veze'. Nikada se nije, čak ni u najvećoj tuzi, povukao, prestao da daje onima kojima je bio potreban. Ono što mu je preostalo, bebi i starici koju je neizmerno voleo. I nije se moglo poreći da su njih troje nastavili dalje prilično srećno. Bar sam dobra privremena zamena, pomisli ona ponosno.
<BR>&nbsp;&nbsp;&nbsp;&nbsp;&nbsp;Od smrti njenog muža pre četiri godine nije dobro spavala noću. Polovinu časova tame probdela bi čitajući i često bi ustala pre nego što bi beba počela da čavrlja. Setila se svoje majke kada je ostarila, u utihloj kuhinji koju je osvetljavala svetiljka na kerozin, kako u miru gleda kroz prozor u ogromno nebo koje je bledelo iznad ravnice kadulje. Ove noći, međutim, Herijet je smesta zaspala, zapavši u celonoćnu zamku snova. Nisu prestajali da nadolaze i da joj govore da je neko mrtav, ali nisu hteli da joj saopšte tačno ko, kao niti to da li umire ili je već mrtav; samo jednom, u letnjoj kući za koju nije znala da se nalazi u njenoj bašti, našla ga je kako leži sklupčan na podu, jedna dugačka ruka izbačena u stranu, ali to je bio samo prazan rukav sivog odela. Pobegla je, užasnuvši se, u stariju noćnu moru, pedeset godina stariju, o slepoj stvari koja ju je progonila preko pustinje. Konačno je sunčeva svetlost srušila zidove i obzorja snova i probudila je, ali ipak nije osvetlila i njen strah. Poricala je da se boji za Edvarda, ali bila je prilično stroga prema njemu za vreme doručka. Celo jutro čistila je po kući, puštajući bebu da se sama igra, pokušavajući da se oslobodi tog straha pre nego što je savest natera da ga prihvati kao racionalan.
<BR>&nbsp;&nbsp;&nbsp;&nbsp;&nbsp;Nije mogla u beskraj da odoleva bebi. Imao je dve godine. Ličio je na malog šimpanzu; fizička lepota njegovih roditelja izgubila se u mešanju. Bio je zamišljen po prirodi i voleo da eksperimentiše. "Het, Het, Het", povika on, gegajući se dok je ulazio u kuhinju. "Meko! Meko!" - "Nema do ručka", reče mu ona. Osmehnuo joj se, podigavši svoj pametni pogled poput kakvog šimpanze. "Meko? Kes? Abuka?" - "Ništa do ručka, ti proždrljivko", odlučno reče baka. "Het, Het!" reče beba, grčevito joj se uhvativši za nogu.
<BR>&nbsp;&nbsp;&nbsp;&nbsp;&nbsp;Bio je divno dete, vrlo fino dete. Tog popodneva ostavila je sav kućni posao i povela ga niz brdo do parka, ružičnjaka prepunog poslednjih ruža, žutih kao limun, narandžasto-žutih, zlatnih, bronzanih, grimiznih, idući za njim dok je trčkarao i vikao duž staza između krhkih, trnovitih grmova na jesenjem suncu.
<BR>
<BR>&nbsp;&nbsp;&nbsp;&nbsp;&nbsp;Edvard Mejer sedeo je u parkiranim kolima, gledajući preko svetala Berklija i preko crnog, dijamantskog zaliva na Golden Gejt, nejasno, krhko središte velikog poteza svetala i tame. Eukaliptusi su šumeli povrh kola na suvom vetru koji je dolazio sa severa, zimskom vetru. Ispružio se. "Prokletstvo", izgovori on.
<BR>&nbsp;&nbsp;&nbsp;&nbsp;&nbsp;"Zašto?" upita žena pored njega.
<BR>&nbsp;&nbsp;&nbsp;&nbsp;&nbsp;"Šta ti nalaziš u svemu tome?"
<BR>&nbsp;&nbsp;&nbsp;&nbsp;&nbsp;"Sve što želim."
<BR>&nbsp;&nbsp;&nbsp;&nbsp;&nbsp;"Izvini", promrmlja on i uze njene šake u svoje. Kada su se dodirnuli, oboje su zaćutali. Njena gracioznost bila je u ćutanju. Ispijao je mirnoću iz nje kao vodu sa izvora. Duvao je taman, suv, januarski vetar, grad za gradom prostirao se ispod njih oko premošćenog zaliva.
<BR>&nbsp;&nbsp;&nbsp;&nbsp;&nbsp;Upalio je cigaretu; Elinor je promrmljala: "Nije pošteno." Nedavno je prestala da puši po peti ili šesti put. Spadala je u dosta nesigurne žene, poslušne i tihe, prihvatajući ono što bi naišlo. Edvard joj pruži zapaljenu cigaretu. Uzela ju je, uzdahnuvši, i počela da puši.
<BR>&nbsp;&nbsp;&nbsp;&nbsp;&nbsp;"To je prava stvar", reče on.
<BR>&nbsp;&nbsp;&nbsp;&nbsp;&nbsp;"Za sada."
<BR>&nbsp;&nbsp;&nbsp;&nbsp;&nbsp;"Ali zašto stati na pola puta?"
<BR>&nbsp;&nbsp;&nbsp;&nbsp;&nbsp;"Mi ne stajemo. Samo čekamo."
<BR>&nbsp;&nbsp;&nbsp;&nbsp;&nbsp;"Šta čekamo? Dok ne zakrpim svoju psihu ili ti budeš sigurna da više nisam rekovalescent ili nešto slično. U međuvremenu, vodimo ljubav u kolima jer ti imaš cimerku, a ja taštu, a u motele ne idemo jer bi trebalo da čekamo - samo što to ne činimo. U celoj toj stvari nema nimalo logike."
<BR>&nbsp;&nbsp;&nbsp;&nbsp;&nbsp;Kada je završio, ona iznenada briznu u teško, suvo jecanje. Bio je nervozan i ljut, ali sada se uznemirio; no, ona se povukla od njega, odbivši da mu dozvoli da je teši. Nikada ranije mu ništa nije odbila. Pokušao je da se izvini, da objasni. Ona reče: "Odvezi me, molim te, kući", i celim putem niz strme ulice koje vode sa Grizli Pika do Južnog Berklija sedela je ćutke, upotrebivši ćutanje kao odbranu protiv njega. Izletela je iz kola pre nego što ih je čestito i zaustavio ispred kuće u kojoj je imala sobu; prošaputala je 'laku noć' i nestala. Ostao je da sedi u kolima, ispražnjen, pometen, osećajući se glupo. Kada je deset minuta kasnije stigao kući, bio je veoma ljut. Kada je Herijet podigla pogled sa knjige, sedeći pored kamina, izgleda da se trgnula. "Pa!" izusti ona. "Pa", ponovi on.
<BR>&nbsp;&nbsp;&nbsp;&nbsp;&nbsp;"Izvini", nastavi Herijet, "Završavam poglavlje."
<BR>&nbsp;&nbsp;&nbsp;&nbsp;&nbsp;On sede, ispruži noge, zagleda se u vatru. Bio je ogorčen i ljut na Elinorinu nepristalu tvrdoglavost, njenu kolebljivost, neodlučnost, njena odlaganja. Hvala Bogu, Herijet je ovde, sedi poput stene, poput hrasta, završavajući poglavlje knjige. Da se kuća sruši usled zemljotresa oko Herijet, ona bi raspremila krevet za bebu, zapalila vatru i završila poglavlje. Nije čudo što se Elinor do sada nije udala, u njoj nije bilo ničeg, nije imala karakter. Sedeo je pun samoosvetoljubivog besa i zagrejan savršenim seksualnim zadovoljstvom koje mu je pružila, spreman da se još više razljuti, za još strasti, još ispunjenja, i prvi put za dve godine srećan. Herijet je završila poglavlje. "Jednu pred spavanje?" upita on.
<BR>&nbsp;&nbsp;&nbsp;&nbsp;&nbsp;"Ne, idem u krevet." Ustala je, uspravna, niska, čvrsta; pogledao ju je s divljenjem.
<BR>&nbsp;&nbsp;&nbsp;&nbsp;&nbsp;"Izgledaš sjajno", reče on.
<BR>&nbsp;&nbsp;&nbsp;&nbsp;&nbsp;"Pih", odvrati ona. "Šta li samo smeraš? Laku noć, mili."
<BR>
<BR>&nbsp;&nbsp;&nbsp;&nbsp;&nbsp;Prehladila se. Obično bi se prehladila u aprilu. Uvuklo bi joj se u grudi i krkljala bi poput kamiona, osećala bi bolove i kašljala; konačno je dohvatila telefon i zamolila staru Džoanu da dođe i pazi na Endija. Kada je Edvard stigao kući i iznenadio se, odbrusila je: "Danas nisam raspoložena da jurim za detetom." Zatim se vratila u krevet i stala da proklinje sebe što se žalila. Nikada se ne smeš žaliti pred muškarcima. Žene su bar znale čemu služe žalbe, da su deo borbe, ali on će to protumačiti, on će pomisliti da to znači kako je preterano tražiti od jedne šezdeset dvogodišnje žene da se celog dana brine oko deteta; i bilo šta da potom kaže ili uradi neće biti važno; on će to sebi utuviti u glavu. I oduzeće joj dete. Postepeno ili odjednom, izgubiće ga, sina koji joj je uvek nedostajao i kome je bila mudrija majka nego što je bila svojim dvema devojčicama. Majmunčić, pesma ujutro, košulje za peglanje, automobilčići i časopisi iz hemije ostavljeni unaokolo, danonoćno prisustvo sina, muškarca, glave kuće koji je otišao, otišao, sve je nestalo.
<BR>&nbsp;&nbsp;&nbsp;&nbsp;&nbsp;Kada je ušao, nije se okrenula prema njemu. Ležala je smrknuto, osećajući bol u samoj srži kostiju.
<BR>&nbsp;&nbsp;&nbsp;&nbsp;&nbsp;"E pa", reče on, "Endi je prosuo mleko i bacio jaje na pod. Čuješ ga kako doziva 'Het'?" U stvari, odozdo su dopirali glasni, teatralni povici. "Ako se ne oporaviš za dan-dva, moraćemo da ga pošaljemo u popravni dom."
<BR>&nbsp;&nbsp;&nbsp;&nbsp;&nbsp;"Nameravam da se oporavim sutra", odvrati ona, i dalje smrknuta, ali već joj je bilo lakše da leži. Njegova ljubaznost bila je neposredna: udarala je u metu, naizgled nenamerno, i lečila.
<BR>&nbsp;&nbsp;&nbsp;&nbsp;&nbsp;"Mrzim kada sam bolesna", reče ona posle izvesnog vremena.
<BR>&nbsp;&nbsp;&nbsp;&nbsp;&nbsp;"Znam. Nisi baš dobra u tome. Slušaj, pozvao sam one ljude za petak uveče - odložiću to za narednu nedelju."
<BR>&nbsp;&nbsp;&nbsp;&nbsp;&nbsp;"Glupost, ustaću već prekosutra. Dolazi li i tvoj prijatelj što voli da igra dame?"
<BR>&nbsp;&nbsp;&nbsp;&nbsp;&nbsp;Edvard se nasmejao. "Da. Hoće da ga ponovo naprašiš." Čula je mladog Filadejfica kako se hvališe da nikada nije izgubio partiju dama još od petnaeste godine, prihvatila ga kao suparnika i pobedila šest partija zaredom.
<BR>&nbsp;&nbsp;&nbsp;&nbsp;&nbsp;"Ja sam osvetoljubiva starica, Edvarde", reče ona, nepomično ležeći; kratka, seda kosa bila joj je u neredu.
<BR>&nbsp;&nbsp;&nbsp;&nbsp;&nbsp;"Ne uzbuđuje se - pokušava da odgonetne tvoju igru."
<BR>&nbsp;&nbsp;&nbsp;&nbsp;&nbsp;"Ne volim hvalisanje." To je iz nje progovorila pokrajina Maler, granica bez nade, kraj napredovanja. "Dovoljne smo budale i bez toga", primeti ona nepopustljivo, ucveljeno.
<BR>&nbsp;&nbsp;&nbsp;&nbsp;&nbsp;"Šta misliš o čašici pre večere?"
<BR>&nbsp;&nbsp;&nbsp;&nbsp;&nbsp;"Da, volela bih viski u toploj vodi. Ali ne i večeru, ne mogu da jedem kada sam prehlađena. Donesi mi topli grog i Dombija i sina, molim te. Upravo sam počela da ga čitam."
<BR>&nbsp;&nbsp;&nbsp;&nbsp;&nbsp;"Koliko si ga puta pročitala?"
<BR>&nbsp;&nbsp;&nbsp;&nbsp;&nbsp;"Ovaj, ne znam. Čitam ga svakih nekoliko godina od kada sam napunila dvadeset. I smesti tu jadnu bebu u krevet, Edvarde, nije navikao na Džoanu."
<BR>&nbsp;&nbsp;&nbsp;&nbsp;&nbsp;"I mene plaši", reče on.
<BR>&nbsp;&nbsp;&nbsp;&nbsp;&nbsp;"Moguće; nju ne možeš obrlatiti šarmom i ubeđivanjem. Dogovorila sam se s njom", nastavi ona, a na to ju je nagnula iznenadna želja i nije se zaustavila da bi je shvatila, "da, kada se ti i Endi iselite, ona dođe da živi sa mnom, ako joj to i dalje bude odgovaralo. Više ne ide po kućama redovno da čisti, muž joj je mrtav, sin joj je u mornarici. A oduvek smo se slagale."
<BR>&nbsp;&nbsp;&nbsp;&nbsp;&nbsp;Stajao je ćutke, zatečen. Podigla je pogled prema njemu, visokoj prilici koja je dominirala celom kućom, ranjiv i kraljevski, mlad muškarac.
<BR>&nbsp;&nbsp;&nbsp;&nbsp;&nbsp;"Šta se iščuđavaš", izusti ona s blagom ironijom, "zar ja ne mogu da se unapred pobrinem za zimu? Hajde, donesi mi viski, Edvarde, grlo mi je poput rendeta."
<BR>&nbsp;&nbsp;&nbsp;&nbsp;&nbsp;Da ga oslobodi, to je bio njen zadatak. A bila je dobra u tome. Tu je zakazala kao majka dve kćeri, nije znala da li devojke treba pustiti da budu slobodne ili ne, i stoga se kolebala; Rouz je ispala pomalo slaba, a Meri razmažena. Ali kada je dečak bio u pitanju, tu se nije dvoumila, mora biti hrabar, i stoga mu je potrebna sloboda. Možda devojčica mora biti strpljiva, ali nije bila sigurna; u svakom slučaju, i ona sama bila je suviše nestrpljiva - nije nestrpljivo tražila zadovoljstvo, nije tražila da poseduje, kao Meri, već je tražila da se sve okonča, da se sve stvari završe: bez nade, i s nestrpljenjem.
<BR>&nbsp;&nbsp;&nbsp;&nbsp;&nbsp;Uživala je u noći i danu provedenim u krevetu, zabavljali su je Dikens, kiša koja je dobovala po prozoru, Džoan koja je u kuhinji pevala duge, grozne metodističke himne. U četvrtak je ustala mnogo svežija, oprala i ispeglala sve zavese u spavaćoj sobi i oplevila leje sa irisima na svežem aprilskom vetru dok je beba ispitivala sve mogućnosti koje je pružalo sveže, vlažno blato, otkrivši pri tom glistu. U petak uveče došli su Edvardovi prijatelji: dva venčana para, Tom - stručnjak za dame, koga je dva puta pobedila i jednom nesmotreno pustila da je pobedi - i sitna, plavokosa ženica po imenu Elinor. Elinor, šta je ono nedavno čula o Elinor? Bila je prijatnog izgleda, sa gustom, plavom kosom i licem mirnim poput jezera vode. Gledala je Edvarda. Voda koja gleda sunčevu svetlost. Oh, zračenje, neverovatna jasnoća pravog sunca, neverovatne visine.
<BR>&nbsp;&nbsp;&nbsp;&nbsp;&nbsp;"Nikada nisam dobra kada igram sa crvenima", primeti Herijet, koja nije umela da gubi. "Ali priznajem poraz, gospodine Haris." Mladi Tom Haris, pometen time što ju je pobedio, stao je da se izvinjava svojim istočnjačkim glasom dok više nije mogla da izdrži i nasmejala se. Bilo je očigledno da je smatra veličanstvenom staricom, ćerkom pionira, i da mu je kazala da je naučila da igra dame od samog poglavice Džozefa, verovatno bi joj poverovao. Ali oko njenog srca sve vreme bilo je uprto u Elinoru.
<BR>&nbsp;&nbsp;&nbsp;&nbsp;&nbsp;Nije bila lepotica. Smerna, često pobeđivana, blizu tridesete. Oh, da, ali strpljiva; strpljiva žena: posedovala je ono strastveno inteligentno strpljenje koje će čekati, čekati deset godina, ne na neki srećni događaj, već na znano, predviđeno, ispunjenje. Jedna od srećnih, koje znaju da postoji smisao. Potrebna je i sreća, vrištala je Herijet u sebi: mogla si čekati celog života i sve propustiti! Ali ova je bila poput Edvarda, jedna od srećnih. Oni ne navaljuju, nisu nemirni. Uzimaju ono što naiđe, a kada progovore, dobijaju odgovore. Oni su videli visoke vrhove i tragedija je u njihovoj službi. Edvard je sreo svog para.
<BR>&nbsp;&nbsp;&nbsp;&nbsp;&nbsp;Herijet nije otišla gore pre nego što je popričala malo sa Elinorom. Obe su osetile iskrene napore one druge da pokažu dobru volju, da ponude iskreno prijateljstvo; nijedna ga nije mogla prihvatiti bez rezerve; ipak, javila se naklonost. Herijet se popela gore u deset, zadovoljna sobom. U kućnoj haljini prešla je preko sobe da pogleda fotografiju svoga muža, živo, tamnoputo lice, Džon Aventi kao tridesetogodišnjak, kada ga je tek upoznala. Srce joj je kao i uvek brže zakucalo kako bi se srelo s izazovom koji je on predstavljao. Potpuno ju je izmenio, te je stoga živeo u njoj; obratila mu se. E pa, Džone, uporna sam, reče ona, u sebi. Zavukla se u krevet, dovršila Dombeja, slušala tihe, vesele glasove odozdo i zaspala.
<BR>&nbsp;&nbsp;&nbsp;&nbsp;&nbsp;Probudila se pre svitanja, dok je još sve bilo sivo, svesna šta je izgubila. Sada će otići, kroz otprilike godinu dana, dete i muškarac; sva gracioznost, sva opasnost, svo ispunjenje, ostavljaju je samu, što nije bio slučaj kada je Džon umro. Više nije morala biti nestrpljiva. Čak i to izbledi na kraju. Postupila je kako treba, obavila je svoj posao. Ali u tome nije bilo smisla, za nju. Od sada, biće joj potrebno samo da istraje. Vratila se na temelje, na kraju se vratila tamo odakle su svi njeni. Uspravila se u krevetu, sedokosa na sivoj svetlosti, i glasno zaplakala.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
