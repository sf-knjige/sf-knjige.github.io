<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ŠREDINGEROVA MAČKA
<P>&nbsp;&nbsp;&nbsp;&nbsp;&nbsp;Pošto su se stvari, kako se činilo, približavale nekoj vrsti klimaksa, povukao sam se na ovo mesto. Ovde je svežije i ništa se ne kreće brzo.
<BR>&nbsp;&nbsp;&nbsp;&nbsp;&nbsp;Na putu ovamo sreo sam venčani par koji se raspadao. Ona je već bila poprilično u delovima, ali on je delovao, na prvi pogled bar, dosta krepko. Dok mi je pričao da nema baš nikakve hormone, ona se sabrala i, držeći glavu savijenim desnim kolenom i skakućući na prstima desne noge, približila nam se vičući: "Šta zamerate osobi koja pokušava da se izrazi?" Leva noga, ruke i trup, koji su ostali da leže na gomili, grčili su se i trzali saosećajno. "Strašne noge", istaknu muž, posmatrajući vitki članak. "Moja žena ima strašne noge."
<BR>&nbsp;&nbsp;&nbsp;&nbsp;&nbsp;Stigao je mačak i prekinuo moju priču. To je prugasti, žuti mačak sa belim grudima i šapama. Ima dugačke zulufe i žute oči. Nikada ranije nisam primetio da mačke imaju zulufe iznad očiju; je li to normalno? To niko ne zna. Pošto mi je zaspao na krilu, nastaviću.
<BR>&nbsp;&nbsp;&nbsp;&nbsp;&nbsp;Kuda?
<BR>&nbsp;&nbsp;&nbsp;&nbsp;&nbsp;Očigledno, nikuda. Ipak, poriv da se priča ostaje. Mnoge stvari nije vredno činiti, ali gotovo sve vredi ispričati. U svakom slučaju, imam jaku urođenu ethica laboris puritanica, ili Adamovu bolest. Može se izlečiti samo potpunim odsecanjem glave. Čak volim da sanjam dok spavam i posle da pokušam da se prisetim snova: na taj način nastojim da uverim sebe kako nisam protraćio sedam ili osam časova ležeći. Evo me, ležim. Trudim se.
<BR>&nbsp;&nbsp;&nbsp;&nbsp;&nbsp;Onaj par o kome sam vam pričao konačno se raspao. Delovi koji su nekada bili oni tapkli su unaokolo, poskakujući, i pijukali poput pilića, ali od nje na kraju nije ostalo ništa osim gomile nerava: pre bi se moglo reći fine pileće žice, u stvari, ali beznadežno zamršene.
<BR>&nbsp;&nbsp;&nbsp;&nbsp;&nbsp;I tako sam nastavio dalje, nogu pred nogu, pažljivo i tugujući. Još sam tužan. Bojim se da je ta tuga deo mene, poput stopala, bedra, oka ili sam to možda ja sam: jer, kako se čini, ja i nisam ništa drugo, nema ničeg daljeg, ničega što se nalazi s druge strane tuge.
<BR>&nbsp;&nbsp;&nbsp;&nbsp;&nbsp;Pa ipak, ne znam zbog čega tugujem: zbog žene? Muža? Dece svoje ili sebe radi? Ne mogu da se setim. Većina snova se zaboravlja, dok čovek pokušava da ih se seti. Pa ipak, muzika kasnije pogodi notu, pokrene harmonijske prstenove duž žica mandoline uma i mi zatičemo suze u vlastitim očima. Poneka nota koja me tera na plač nastavi da se oglašava; ali zbog čega? Nisam siguran.
<BR>&nbsp;&nbsp;&nbsp;&nbsp;&nbsp;Žuti mačak, koji je možda pripadao paru što se raspao, sneva. Povremeno mu se trzaju šape, a jednom je nešto i primetio, prigušeno, zatvorenih usta. Pitam se o čemu mačak sanja i kome se u tom trenutku obraćao. Mačke se retko razbacuju rečima. One su tihe zveri. Ćute, razmišljaju. Razmišljaju preko celog dana, a preko noći oči im sjaje. <EM>Neprevodiva im igra reči: Legvinova koristi isti glagol, 'reflect', u dvostrukom značenju - 'razmišljati' i 'sjajiti se'. Prim. prev.</EM> Sijamske mačke sa suviše dobrim pedigreom mogu biti bučne poput psića i onda ljudi kažu: 'Pričaju', ali ta buka je mnogo manje nalik na govor od duboke tišine lovačkog psa ili tigraste mačke. Ovaj mačak ume da izgovori samo 'mjao', ali možda će mi svojom tišinom nagovestiti šta sam to izgubio, zbog čega žalim. Osećam da zna. Zbog toga je i došao ovamo. Mačke tragaju za Brojem Jedan.
<BR>&nbsp;&nbsp;&nbsp;&nbsp;&nbsp;Postajalo je strašno toplo. Hoću da kažem, sve ste manje i manje mogli da dodirujete. Ringle na peći, na primer. Sada znam da ringle na pećima treba da budu tople. Ali počele su da se greju i bez uključivanja. Električne ili plinske, našli biste ih upaljene kada uđete u kuhinju da doručkujete, sve četiri kako plamte, dok vazduh iznad njih podrhtava poput providnog želea usled strujanja toplote. Nije vredelo isključivati ih, jer nisu ni bile uključene. Pored toga, dugmad i brojčanici bili su takođe topli, neprijatni na dodir.
<BR>&nbsp;&nbsp;&nbsp;&nbsp;&nbsp;Neki su se svojski trudili da ih rashlade. Najomiljeniji način bio je da se uključe. Ponekad bi upalilo, ali niste s tim smeli računati. Oni koji su istraživali ovaj fenomen, pokušali su da proniknu u njega, da mu dokuče uzrok. Oni su verovatno bili najzaplašeniji, ali čovek najviše iskazuje svoje ljudske osobine kada je najzaplašeniji. Pred zagrejanim ringlama na peći ispoljavali su primernu hladnokrvnost. Proučavali su, promatrali. Podsećali su na onog momka sa Mikelanđelovog Poslednjeg suda, koji je šakama prekrio lice u užasu dok su ga đavoli vukli u pakao - ali samo jedno oko. Drugo je veoma uposleno gledanjem. To je sve što može da učini, i on to čini. Posmatra. Da, čovek se zapita da li bi pakao postojao da on nije gledao u njega. Međutim, ni on, ni ljudi o kojima govorim, nisu imali na raspolagnaju dovoljno vremena da bilo šta učine. I na kraju, razume se, bilo je ljudi koji nisu pokušavali ništa da učine niti su uopšte razmišljali o tome.
<BR>&nbsp;&nbsp;&nbsp;&nbsp;&nbsp;Kada je, međutim, jednog jutra potekla topla voda iz slavina za hladnu, čak i oni koji su za sve krivili demokrate počeli su da osećaju jaču nelagodnost. Nije dugo prošlo, a viljuške, olovke i odvrtke bile su suviše tople da bi se mogle upotrebljavati bez rukavica. I kola su bila stvarno grozna; kada biste otvorili vrata kola, kao da ste otvorili pregrejanu pećnicu. Do tada su vam drugi već gotovo spalili prste. Poljubac je ličio na žigosanje. Kosa deteta klizila vam je niz ruku poput vatre.
<BR>&nbsp;&nbsp;&nbsp;&nbsp;&nbsp;Ovde je, kao što rekoh, hladnije; u stvari, ova životinja je hladna. Zaista hladan mačak. Nije čudo što je baš prijatno milovati mu krzno. Takođe se kreće polako, bar uglavnom, a više ne možete ni očekivati od jednog mačka. Ne poseduje onu pomamu koju većina stvorenja stekne - samo bi prozujale i više ih ne bi bilo. Nedostajala im je prisutnost. Pretpostavljam da su ptice uvek težile da budu takve, ali čak su i kolibri imali običaj da zastanu na tren usred svoje metaboličke pomame i ostanu da počivaju, mirni poput kakvog stožera, prisutni, iznad fuksija - onda bi ponovo nestali, ali znali ste da je tamo bilo nečega osim nejasnog sjaja. Ali ispalo je da su čak i crvendaći i golubovi, inače krajnje trome ptice, bili nerazgovetni; a što se tiče lasta, one su probijale zvučni zid. Da su laste u pitanju znali ste samo po malim, zakrivljenim, soničnim prascima koji su uveče dopirali ispod streha starih kuća.
<BR>&nbsp;&nbsp;&nbsp;&nbsp;&nbsp;Crvi jure poput vozova podzemne železnice kroz blato bašta, između izuvijanog korenja ruža.
<BR>&nbsp;&nbsp;&nbsp;&nbsp;&nbsp;U to vreme više gotovo da niste mogli spustiti šaku na dete: suviše brzo da ga uhvatite, suviše vruće da ga zadržite. Naočigled su vam rasla.
<BR>&nbsp;&nbsp;&nbsp;&nbsp;&nbsp;Ali to je možda oduvek bilo tako.
<BR>
<BR>&nbsp;&nbsp;&nbsp;&nbsp;&nbsp;Prekinuo me je mačak koji se probudio, rekao 'mjau', zatim skočio iz mog krila i mazno mi se oslonio o noge. Ovaj mačak zna kako da iskamči hranu. Isto tako zna da skače. Bilo je izvesne usporene gipkosti u njegovom skoku, kao da sila teže manje deluje na njega nego na ostala stvorenja. U stvari, zabeleženi su neki ograničeni slučajevi, neposredno pre mog odlaska, kada je sila teže zatajila; međutim, ovaj kvalitet u mačkovom skoku predstavljao je nešto sasvim drugo. Još nisam toliko zbunjen da bi me gracioznost mogla uzbuniti. Nalazim, u stvari, da je ona smirujuća. Dok sam otvarao konzervu sardine, stigla je neka osoba.
<BR>&nbsp;&nbsp;&nbsp;&nbsp;&nbsp;Kada sam začuo kucanje, pomislio sam da bi to mogao biti poštar. Pošta mi veoma nedostaje, te sam požurio do vrata i kazao. "Je li to pošta?"
<BR>&nbsp;&nbsp;&nbsp;&nbsp;&nbsp;Neki glas je odvratio. "Aha!" Otvorio sam vrata. Ušao je, gotovo me u žurbi odgurnuvši u stranu. Zbacio je ogromni ranac koji je nosio, ispravio se, izmasirao ramena i rekao: "Vau!"
<BR>&nbsp;&nbsp;&nbsp;&nbsp;&nbsp;"Kako si dospeo ovamo?"
<BR>&nbsp;&nbsp;&nbsp;&nbsp;&nbsp;Zurio je u mene i ponovio: "Vau?" <EM>Neprevodiva igra reči: 'pas', zapravo, kaže 'Kako' ('How'), što na engleskom zvuči veoma slično kao 'Vau' ('Wow'). Prim. prev.</EM>
<BR>&nbsp;&nbsp;&nbsp;&nbsp;&nbsp;Na to, vratile su mi se misli o ljudskom i životinjskim govoru i zaključio sam da ovo verovatno nije bio čovek, već mali pas. (Veliki psi retko kevću, osim ako to nije prikladno u datom trenutku.)
<BR>&nbsp;&nbsp;&nbsp;&nbsp;&nbsp;"Dođi, momče", vabio sam ga. "Hajde, dođi, tako dečko, dobra kuca!" Otvorio sam odmah konzervu sa svinjetinom i pasuljom za njega, jer mi je delovao napola mrtav od gladi. Jeo je halapljivo, gutajući i ližući. Kada je završio, rekao je: "Vau!" nekoliko puta. Upravo sam se spremao da ga počešem iza uha, kada se ukočio, dlaka na vratu mu se nakostrešila i zarežao je iz dubine grla. Primetio je mačka.
<BR>&nbsp;&nbsp;&nbsp;&nbsp;&nbsp;Mačak je njega primetio već pre izvesnog vremena, ali je nezainteresovano sedeo na primerku Dobro naštimovanog klavira, skidajući ulje od sardina sa brkova.
<BR>&nbsp;&nbsp;&nbsp;&nbsp;&nbsp;"Vau!" zalaja pas koga sam mislio da nazovem Rover. "Vau! Znate li vi šta je to? To je Šredingerova mačka!"
<BR>&nbsp;&nbsp;&nbsp;&nbsp;&nbsp;"Ne, nije, nije više; to je moj mačak", odvratih ja bezrazložno uvređen.
<BR>&nbsp;&nbsp;&nbsp;&nbsp;&nbsp;"Zapravo, Šredinger je, razume se, mrtav, ali to je njegova mačka. Video sam na stotine njenih slika. Ervin Šredinger, slavni fizičar, znate. Oh, vau! Ko bi pomislio da ću je ovde naći!"
<BR>&nbsp;&nbsp;&nbsp;&nbsp;&nbsp;Mačak ga je na tren hladno pogledao i počeo nehajno da umiva levo rame. Na Roverovom licu pojavio se gotovo vernički izraz. "To je bilo suđeno", izusti on tiho, upečatljivo. "Aha. To je bilo suđeno. Nemoguće je da je puka slučajnost. Suviše je neverovatno. Ja, sa kutijom; vi, sa mačkom; da se sretnemo... ovde... sada." Podigao je pogled prema meni, oči su mu sijale srećnim žarom. "Zar to nije divno?" upita on. "Odmah ću postaviti kutiju." I počeo je da otvara ogroman ranac.
<BR>&nbsp;&nbsp;&nbsp;&nbsp;&nbsp;Dok je mačak umivao prednje šape, Rover se raspakovao. Dok je mačak umivao rep i stomak, delove tela koje je teško dohvatiti graciozno, Rover je sklapao ono što je raspakovao - prilično složen zadatak. Kada su on i mačak istovremeno završili ono što su radili i pogledali ka meni, bio sam zapanjen. Okončali su istog časa. Izgleda da je ovde zaista bilo nečeg što je prevazilazilo puku slučajnost. Nadao sam se da to nisam ja.
<BR>&nbsp;&nbsp;&nbsp;&nbsp;&nbsp;"Šta je to?" upitao sam, pokazujući na ispupčenje sa spoljašnje strane kutije. Nisam upitao šta je kutija, jer je bilo sasvim očigledno da je posredi kutija.
<BR>&nbsp;&nbsp;&nbsp;&nbsp;&nbsp;"Pištolj", reče Rover uzbuđeno i ponosno.
<BR>&nbsp;&nbsp;&nbsp;&nbsp;&nbsp;"Pištolj?"
<BR>&nbsp;&nbsp;&nbsp;&nbsp;&nbsp;"Koji će ubiti mačku."
<BR>&nbsp;&nbsp;&nbsp;&nbsp;&nbsp;"Koji će ubiti mačku?"
<BR>&nbsp;&nbsp;&nbsp;&nbsp;&nbsp;"Ili koji neće ubiti mačku. Zavisi od fotona."
<BR>&nbsp;&nbsp;&nbsp;&nbsp;&nbsp;"Fotona?"
<BR>&nbsp;&nbsp;&nbsp;&nbsp;&nbsp;"Aha! To je Šredingerov veliki Gedankenexperiment. Vidite, ovde je mali predajnik. U Nultom Vremenu, pet sekundi po spuštanju poklopca, emitovaće jedan foton. Foton će pogoditi poluposrebljeno ogledalo. Kvant mehaničke verovatnoće da foton prođe kroz ogledalo iznosi tačno jednu polovinu, je li tako? Znači, ako foton prođe, aktiviraće se oroz i pištolj će opaliti. Ako foton bude skrenut, oroz neće biti aktiviran i pištolj neće opaliti. Sada, stavljate unutra mačku. Mačka je u kutiji. Spuštate poklopac. Odmičete se! Ostajete podalje! Šta se događa?" Roverove oči su blistale.
<BR>&nbsp;&nbsp;&nbsp;&nbsp;&nbsp;"Mačka ogladni?"
<BR>&nbsp;&nbsp;&nbsp;&nbsp;&nbsp;"Mačka biva ubijena - ili ne biva ubijena", reče on, stegnuvši mi ruku, mada to srećom nije učinio zubima. "Ali pištolj je nečujan. Kutija je potpuno izolovana. Nema načina da se sazna da li je mačka upucana, dok ne podignete poklopac kutije. Nema načina! Shvatate li koliko je to važno za celokupnu kvantnu teoriju? Pre Nultog Vremena ceo sistem, na nivou kvanta ili na našem nivou, lep je i jednostavan. Ali posle Nultog Vremena ceo sistem može se predstaviti jedino pomoću linearne kombinacije dva talasa. Ne možemo predvideti ponašanje fotona, te stoga, pošto se to završi, ne možemo predvideti ni stanje sistema koji je on odredio. Ne možemo ga predvideti! Bog se igra bacanja kockica sa svetom! I tako je prelepo dokazano da, ako želite izvesnost, bilo kakvu izvesnost, morate je sami stvoriti!"
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Podizanjem poklopca kutije, razume se", odvrati Rover, pogledavši me sa iznenadnim razočaranjem, možda trunkom sumnje, poput baptiste koji otkrije da je o crkvenim stvarima razgovarao ne sa drugim baptistom, kao što je mislio, već sa metodistom, ili čak, sačuvaj Bože, sa episkopistom. "Kako bismo otkrili da li je mačka mrtva ili ne."
<BR>&nbsp;&nbsp;&nbsp;&nbsp;&nbsp;"Hoćeš da kažeš", počeh oprezno, "da mačka neće biti ni upucana ni ne upucana dok ne podigneš poklopac kutije?"
<BR>&nbsp;&nbsp;&nbsp;&nbsp;&nbsp;"Aha!" odvrati Rover, blistajući od olakšanja, pozdravivši moj povratak u pleme. "Ili možda, znate, oboje."
<BR>&nbsp;&nbsp;&nbsp;&nbsp;&nbsp;"Ali zašto bi otvaranje kutije i gledanje unutra vratilo sistem na jednu od dve verovatnoću: živa ili mrtva mačka? Zašto se mi ne bismo uključili u sistem kada podignemo poklopac kutije?"
<BR>&nbsp;&nbsp;&nbsp;&nbsp;&nbsp;Nastala je pauza. "Kako?" Rover nepoverljivo zalaja. <EM>Ponovo igra reči sa 'How' i 'Wow' - videti prethodnu fusnotu. Prim. prev.</EM>
<BR>&nbsp;&nbsp;&nbsp;&nbsp;&nbsp;"Pa, uveli bismo sebe u sistem, shvataš: preklapanje dva talasa. Nema razloga zašto bi stvar važila samo unutar otvorene kutije, je li tako? Prema tome, kada bismo došli da pogledamo, bili bismo tamo, ti i ja, obojica gledajući u živu mačku i obojica gledajući u mrtvu mačku. Shvataš?"
<BR>&nbsp;&nbsp;&nbsp;&nbsp;&nbsp;Rover se smrknu. Dva puta je zalajao prigušenim, rapavim glasom i udaljio se. Obratio mi se odlučnim, tužnim glasom, i dalje stojeći okrenut leđima: "Ne smete da zapetljavate stvar. Već je dovoljno zapetljana."
<BR>&nbsp;&nbsp;&nbsp;&nbsp;&nbsp;"Jesi li siguran?"
<BR>&nbsp;&nbsp;&nbsp;&nbsp;&nbsp;On klimnu. Okrenuvši se, progovorio je preklinjućim glasom. "Slušajte. To je sve što imamo - kutiju. Zaista. Kutiju. I mačku. I oni su ovde. Kutija, mačka, najzad. Stavite mačku u kutiju. Hoćete li? Hoćete li staviti mačku u kutiju?"
<BR>&nbsp;&nbsp;&nbsp;&nbsp;&nbsp;"Neću", odvratih, zaprepašćen.
<BR>&nbsp;&nbsp;&nbsp;&nbsp;&nbsp;"Molim vas. Molim vas. Samo na minut. Samo na pola minuta! Molim vas, dopustite mi da stavim mačku u kutiju!"
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne mogu da podnesem ovu užasnu neizvesnost", reče on i briznu u plač.
<BR>&nbsp;&nbsp;&nbsp;&nbsp;&nbsp;Izvesno vreme neodlučno sam stajao. Mada mi je bilo žao jadnička, upravo sam se spremao da mu nežno kažem 'Ne', kada se dogodilo nešto neobično. Mačak je prišao kutiji, stao da njuška oko nje, podigao rep i okvasio ugao kako bi označila svoju teritoriju, a zatim je, okretno, sa onom veličanstveno žitkom gipkošću, uskočio u nju. U skoku je žutim repom udario po ivici poklopca i on se zatvorio, napravivši jedno meko i odlučno klik.
<BR>&nbsp;&nbsp;&nbsp;&nbsp;&nbsp;"Mačak je u kutiji", rekoh.
<BR>&nbsp;&nbsp;&nbsp;&nbsp;&nbsp;"Mačka je u kutiji", ponovi Rover šapatom, spustivši se na kolena. "Oh, vau. Oh, vau. Oh, vau."
<BR>&nbsp;&nbsp;&nbsp;&nbsp;&nbsp;Potom je nastupila tišina: duboka tišina. Oboje smo zurili, ja stojeći, Rover klečeći, u kutiju. Nije se čuo nikakav zvuk. Ništa se nije dogodilo. Ništa se neće dogoditi. Nikada se ništa neće dogoditi, sve dok ne podignemo poklopac kutije.
<BR>&nbsp;&nbsp;&nbsp;&nbsp;&nbsp;"Kao Pandorina kutija", jedva čujno prošaputah. Nisam baš tačno mogao da se setim legende o Pandori. Pustila je sve pošasti i zla iz kutije, razume se, ali bilo je tu još nečeg. Pošto su svi đavoli pušteni, ostalo je nešto sasvim drugačije, potpuno neočekivano. Šta to beše? Nada? Mrtva mačka? Nisam mogao da se setim.
<BR>&nbsp;&nbsp;&nbsp;&nbsp;&nbsp;Postajao sam sve nestrpljiviji. Zagledao sam se u Rovera. Uzvratio mi je pogled svojim izražajnim, smeđim očima. Ne možete mi kazati da psi nemaju dušu.
<BR>&nbsp;&nbsp;&nbsp;&nbsp;&nbsp;"Šta tačno pokušavaš da dokažeš?" upitao sam.
<BR>&nbsp;&nbsp;&nbsp;&nbsp;&nbsp;"Da će mačka biti mrtva ili neće biti mrtva", promrmlja on ponizno. "Izvesnost. Želim samo izvesnost. Da zasigurno znam da se Bog igra kockica sa svetom."
<BR>&nbsp;&nbsp;&nbsp;&nbsp;&nbsp;Izvesno vreme sam ga zadivljeno posmatrao u neverici. "Šta god da čini ili ne učini", rekoh, "zar misliš da će ti ostaviti poruku u kutiji?" Prišao sam kutiji i na prilično teatralan način podigao poklopac. Rover se uspravio da pogleda, zadržavši dah. Mačka, razume se, tamo nije bilo.
<BR>&nbsp;&nbsp;&nbsp;&nbsp;&nbsp;Rover nije ni zalajao, niti se onesvestio, niti je opsovao, niti zaplakao. Zaista je to sasvim dobro podneo.
<BR>&nbsp;&nbsp;&nbsp;&nbsp;&nbsp;"Gde je mačka?" konačno je upitao.
<BR>&nbsp;&nbsp;&nbsp;&nbsp;&nbsp;"Gde je kutija?"
<BR>&nbsp;&nbsp;&nbsp;&nbsp;&nbsp;"Ovde."
<BR>&nbsp;&nbsp;&nbsp;&nbsp;&nbsp;"Gde je to ovde?"
<BR>&nbsp;&nbsp;&nbsp;&nbsp;&nbsp;"Ovde je sada."
<BR>&nbsp;&nbsp;&nbsp;&nbsp;&nbsp;"Tako smo mislili", primetih, "ali zaista bi trebalo da upotrebljavamo veće kutije."
<BR>&nbsp;&nbsp;&nbsp;&nbsp;&nbsp;Zurio je oko sebe u nemom zaprepašćenju i nije se trgnuo ni onda kada je krov kuće bio podignut poput poklopca kutije, propustivši unutra preteranu, prekomernu svetlost zvezda. Imao je tek toliko vremena da zadahće: "Oh, vau!"
<BR>&nbsp;&nbsp;&nbsp;&nbsp;&nbsp;Prepoznao sam notu koja se neprestano čula. Proverio sam je na mandolini pre nego što se lepak otopio. To je nota A, ona koja je izluđivala kompozitora Šumana. To je prelep, jasan ton, sada mnogo jasniji nego što su zvezde vidljive. Nedostajaće mi mačak. Pitam se da li je ustanovio šta je to što smo izgubili?
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
