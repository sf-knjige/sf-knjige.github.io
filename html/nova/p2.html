<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;"Hej, Miše! Zasviraj nam nešto", javio se sa šanka jedan od mehaničara.
<BR>&nbsp;&nbsp;&nbsp;&nbsp;&nbsp;"Nisi se još zaposlio na nekom brodu?" grdio je drugi. "Zarđaće ti kičma. Hajde, odsviraj nam nešto."
<BR>&nbsp;&nbsp;&nbsp;&nbsp;&nbsp;Miš prestade da prevlači prstom po ivici čaše. Želeći da kaže 'ne', počeo je sa 'da'. Zatim se namršti.
<BR>&nbsp;&nbsp;&nbsp;&nbsp;&nbsp;Mehaničari se takođe namrštiše:
<BR>
<BR>&nbsp;&nbsp;&nbsp;&nbsp;&nbsp;Bio je to star čovek.
<BR>&nbsp;&nbsp;&nbsp;&nbsp;&nbsp;Bio je snažan.
<BR>&nbsp;&nbsp;&nbsp;&nbsp;&nbsp;Kada je Miš povukao ruku do ivice stola, starac se zateturao napred. Bedrom je udario u šank. Dugim nožnim prstima lupio je u nogu stolice: stolica poskoči na podu.
<BR>&nbsp;&nbsp;&nbsp;&nbsp;&nbsp;Star. Snažan. Miš uoči i treću stvar: slep.
<BR>&nbsp;&nbsp;&nbsp;&nbsp;&nbsp;Zanjihao se pred stolom za kojim je Miš sedeo. Podigao je ruku. Njegovi žuti nokti udariše Miša po obrazu. "Ti, momče..."
<BR>&nbsp;&nbsp;&nbsp;&nbsp;&nbsp;Miš je zurio u biserni sjaj iza grubih, žmirkajućih kapaka.
<BR>&nbsp;&nbsp;&nbsp;&nbsp;&nbsp;"Ti, momče, znaš li kako je to izgledalo?"
<BR>&nbsp;&nbsp;&nbsp;&nbsp;&nbsp;Mora da je slep, pomisli Miš. Kreće se kao slep čovek. Tako drži glavu. A njegove oči...
<BR>&nbsp;&nbsp;&nbsp;&nbsp;&nbsp;Čudak je spustio ruku, dohvatio stolicu i privukao je k sebi. Zaškripala je kada se na nju spustio. "Znaš li kako je to izgledalo, osećalo se, mirisalo - znaš li?"
<BR>&nbsp;&nbsp;&nbsp;&nbsp;&nbsp;Miš zavrte glavom; prsti ga lupnuše po obrazu.
<BR>&nbsp;&nbsp;&nbsp;&nbsp;&nbsp;"Kada smo krenuli, momče, tri stotine sunaca Vlašića <EM>Vlašić (Plejade) - otvoreno zvezdano jato u sazvežđu Bika udaljeno oko 400 svetlosnih godina. Golim okom se vidi 6 ili 7 zvezda. Prema grčkoj mitologiji, Zevs je sedam Atlantovih kćeri pretvorio u zvezde, i one tvore Vlašiće; prim. prev.</EM> sijalo je kao barica blistavog mleka sa naše leve strane, a sa desne obuhvatala nas je neprozirna tama. Brod, to sam bio ja. Pomoću ovih utičnica", on lupi o sto umecima u ručnim zglobovima: klik, "bio sam uključen u krilčani projektor. A zatim..." neobrijana brada mu se podizala i spuštala u ritmu reči, "...usred tame - svetlost! Dosegla nas je, ščepala nas za oči dok smo ležali u projekcionim kabinama i nije ih više ispuštala. Činilo se kao da se vasiona rascepila i čitavom širinom besnela ceo dan. Nisam mogao da napustim senzorski ulaz. Niti sam mogao da skrenem pogled. Sve boje koje možeš da zamisliš bile su tamo, brišući noć. Naposletku, udarni talasi: zidovi su pevali! Magnetska samopobuda oscilovala je preko našeg broda, gotovo nas raskidajući. Tada je već bilo prekasno. Oslepeo sam." Zavalio se u stolicu. "Slep sam, momče. Ali sa nekom čudnom vrstom slepila; mogu da te vidim. Gluv sam; ali kada mi govoriš mogu da razumem najveći deo onoga što mi kažeš. Svi mirisni završeci mrtvi, ali ukus klija duž moga jezika." Njegova ruka pljoštimice pređe preko Mišovog obraza. "Ne mogu da osetim strukturu tvog lica. Većina dodirnih nervnih završetaka takođe je ubijena. Da li ti je lice glatko, čekinjavo ili hrskavičavo kao moje?" Nasmejao se pokazujući žute zube u veoma crvenim desnima. "Den je slep na smešan način." Ruka mu je kliznula niz Mišov prsluk, hvatajući vezice. "Da, na smešan način. Većina slepih tone u mrak. Ja u očima imam vatru. U svojoj glavi imam čitavo to kolapsirajuće sunce. Svetlost šiba po štapićima i kupama moje retine stalnim nadražajem, stvarajući dugu i puneći svaku očnu duplju. Eto, to ja sada vidim. Zatim ti, ponegde samo ocrtan, ponegde preosvetljen - solarizovani duh naspram pakla u meni. Ko si ti?"
<BR>&nbsp;&nbsp;&nbsp;&nbsp;&nbsp;"Pontikos", odgovori Miš. Glas mu je zvučao kao vuna pomešana sa peskom, škrgutavo. "Pontikos Proveki."
<BR>&nbsp;&nbsp;&nbsp;&nbsp;&nbsp;Denovo lice se zgrči. "Zoveš se... kako reče? Od toga mi puca glava. Kao da mi je u ušima hor koji se nadvikuje u moju lobanju dvadeset šest časova dnevno. Nervni završeci odašilju statički elektricitet, smrtni zveket sa sunca koje večno zamire. Preko toga, mogu da čujem tvoj glas samo kao odjek nečeg što je uzviknuto sa rastojanja od sto metara." Den se zakašlja i čvrsto se zavali u naslon stolice. "Odakle si?" Obrisa usne.
<BR>&nbsp;&nbsp;&nbsp;&nbsp;&nbsp;"Odavde, iz Zmaja", reče Miš. "Sa Zemlje."
<BR>&nbsp;&nbsp;&nbsp;&nbsp;&nbsp;"Sa Zemlje? Odakle? Iz Amerike? Potičeš iz male bele kuće u ulici oivičenoj drvoredom, sa biciklom u garaži?"
<BR>&nbsp;&nbsp;&nbsp;&nbsp;&nbsp;O, da, pomisli Miš. Slep, i gluv takođe. Mišev govor bio je dobar, ali on nikada nije pokušao da ispravi naglasak.
<BR>&nbsp;&nbsp;&nbsp;&nbsp;&nbsp;"A ja... iz Australije sam. Iz jedne bele kuće. Živeo sam u blizini Melburna. Drvored. Imao sam bicikl. Ali, to je bilo davno. Davno, zar ne, momče? Znaš li za Australiju, na Zemlji?"
<BR>&nbsp;&nbsp;&nbsp;&nbsp;&nbsp;"Putovao sam po njoj." Miš se meškoljio na stolici i pitao se kako da umakne.
<BR>&nbsp;&nbsp;&nbsp;&nbsp;&nbsp;"Da. Tako je to bilo. Ali, ti ne znaš, momče! Ne možeš znati kako je to teturati kroz ostatak svog života sa novom <EM>Nova - od latinskog novae - nova, to jest nova zvezda; prim. prev.</EM> ukopanom u svoj mozak, sećajući se Melburna, sećajući se bicikla... Kako reče da ti je ime?"
<BR>&nbsp;&nbsp;&nbsp;&nbsp;&nbsp;Miš je pogledao levo, prema prozoru, pa desno, prema vratima.
<BR>&nbsp;&nbsp;&nbsp;&nbsp;&nbsp;"Ne mogu da ga zapamtim. Zvuk onog sunca sve potiskuje."
<BR>&nbsp;&nbsp;&nbsp;&nbsp;&nbsp;Mehaničari, koji su dotle slušali razgovor, okrenuli su se prema šanku.
<BR>&nbsp;&nbsp;&nbsp;&nbsp;&nbsp;"Ništa više ne mogu da upamtim!"
<BR>&nbsp;&nbsp;&nbsp;&nbsp;&nbsp;Za drugim stolom, crnokosa žena vratila se igri karata sa plavokosim partnerom.
<BR>&nbsp;&nbsp;&nbsp;&nbsp;&nbsp;"Oh, slali su me lekarima! Kazali su da bi buka i svetlost mogli da prestanu ako bi mogli da iseku vidne i slušne živce! Mogli?" Podigao je ruke do lica.. "I senke sveta koje naviru - takođe bi prestale. Tvoje ime? Kako se zoveš?"
<BR>&nbsp;&nbsp;&nbsp;&nbsp;&nbsp;Miš je zaustio da odgovori, zajedno sa: izvinite, uh, moram da krenem.
<BR>&nbsp;&nbsp;&nbsp;&nbsp;&nbsp;Ali, Den se zakašlja, pačešavši se po ušima. "Ah! bilo je to svinjsko putovanje, pasje putovanje, putovanje za muve! Brod se zvao Rok, a ja sam bio kiborški spojnik kod kapetana Lorka Von Reja. Doveo nas je", Den se nagnu preko stola, "ovoliko blizu", palcem dodirnu kažaprst, "ovoliko blizu pakla. I vratio nas natrag. Možeš zbog toga prokleti i njega i ilirion, momče, bez obzira ko si. Bez obzira odakle si!" Den se jako zakašlja, zabacivši glavu; ruke mu poskočiše na stolu.
<BR>&nbsp;&nbsp;&nbsp;&nbsp;&nbsp;Kelner je pogledao u njihovom pravcu. Neko je zatražio piće. Kelner je stisnuo usne, ali se okrenuo klimajući glavom.
<BR>&nbsp;&nbsp;&nbsp;&nbsp;&nbsp;"Bol", Denova brada se opustila, "nakon što dugo s tim živiš, nije više uopšte bol. To je nešto drugo. Lork Von Rej je lud! Doveo nas je do ruba smrti što je bliže mogao. Zatim me napustio, mene koji sam devet desetina leš, ovde, na ivici Sunčevog sistema. A gde je on otišao..." Den je teško disao. Nešto je lupkalo u njegovim plućima. "Gde slepi Den sada može da ode?"
<BR>&nbsp;&nbsp;&nbsp;&nbsp;&nbsp;Najednom on ščepa stranice stola.
<BR>&nbsp;&nbsp;&nbsp;&nbsp;&nbsp;"Gde Den da ode!"
<BR>&nbsp;&nbsp;&nbsp;&nbsp;&nbsp;Miševa čaša se preturi i razbi se na podu.
<BR>&nbsp;&nbsp;&nbsp;&nbsp;&nbsp;"Kaži mi!"
<BR>&nbsp;&nbsp;&nbsp;&nbsp;&nbsp;Ponovo je protresao sto.
<BR>&nbsp;&nbsp;&nbsp;&nbsp;&nbsp;Kelner im je prilazio.
<BR>&nbsp;&nbsp;&nbsp;&nbsp;&nbsp;Den je ustao, preturivši stolicu, i protrljao oči zglobovima prstiju. Zakoračio je dva nesigurna koraka preko suncem obasjanog poda. Zatim još dva koraka. Poslednja dva ostavila su duge, smeđe otiske. Crnokosa žena zaustavi dah. Plavokosi muškarac zaklopi karte.
<BR>&nbsp;&nbsp;&nbsp;&nbsp;&nbsp;Jedan od mehaničara krenuo je napred, ali ga drugi dodirnu po ruci. Den je pesnicom otvorio njihava vrata i izašao.
<BR>&nbsp;&nbsp;&nbsp;&nbsp;&nbsp;Miš pogleda unaokolo. Ponovo se čuo zveket stakla, ali tiši. Kelner je uključio usisivač u svoj ručni zglob i mašina je zazujala preko nečistoće i krvavih komadića stakla. "Hoćete li još neko piće?"
<BR>&nbsp;&nbsp;&nbsp;&nbsp;&nbsp;"Ne", Mišev glas prošapta iz oštećenog grkljana. "Ne. Završio sam. Ko je to bio?"
<BR>&nbsp;&nbsp;&nbsp;&nbsp;&nbsp;"Bio je kiborški spojnik na Roku. Već čitavu nedelju dana naokolo pravi nered. Na mnogim mestima izbace ga čim uđe. Kako je moguće da imate toliko teškoća da nađete posao?"
<BR>&nbsp;&nbsp;&nbsp;&nbsp;&nbsp;"Nikada ranije nisam bio na međuzvezdanom putovanju", hrapavo prošapta Miš. "Svedodžbu sam dobio tek pre dve godine. Od tada sam pri malom prevozničkom preduzeću koje posluje unutar Sunčevog sistema, krećući se po trouglu."
<BR>&nbsp;&nbsp;&nbsp;&nbsp;&nbsp;"Mogu da vam dam sve vrste saveta." Kelner isključi usisivač iz utičnice u svom ručnom zglobu. "Ali, uzdržaću se. Neka vas Ešton Klark prati." Osmehnuo se i vratio iza šanka.
<BR>&nbsp;&nbsp;&nbsp;&nbsp;&nbsp;Miš se osećao nelagodno. Zakačio je tamni palac ispod kožnog remena koji mu je stajao preko ramena i krenuo je prema vratima.
<BR>&nbsp;&nbsp;&nbsp;&nbsp;&nbsp;"Ej, Miše, hajde odsviraj nam nešto..."
<BR>&nbsp;&nbsp;&nbsp;&nbsp;&nbsp;Vrata se zatvoriše iza njega.
<BR>&nbsp;&nbsp;&nbsp;&nbsp;&nbsp;Oslabelo sunce, ležalo je kao iskrzano zlato nad planinama. Neptun, velik na nebu, bacao je prigušenu svetlost na ravnicu. Zvezdani brodovi leškarili su u servisnim oknima udaljenim nepun kilometar.
<BR>&nbsp;&nbsp;&nbsp;&nbsp;&nbsp;Miš je krenuo pored reda barova, jeftinih hotela i restorana. Nezaposlen i klonuo duhom, boravio je u mnogima od njih, svirajući za obrok, spavajući u uglu nečije sobe kada je bio pozvan da zabavlja na kakvom prijemu koji je trajao celu noć. To nije bilo u skladu sa onim što je njegova svedodžba podrazumevala. Nije to bilo ni ono što je želeo.
<BR>&nbsp;&nbsp;&nbsp;&nbsp;&nbsp;Krenuo je niz šetalište koje je oivičavalo Pakao-3.
<BR>&nbsp;&nbsp;&nbsp;&nbsp;&nbsp;Da bi površinu šetališta učinio nastanjivom, Odbor Zmaja instalirao je ilirvonske peći u cilju topljenja mesečevog jezgra. Sa površinskom temperaturom kakva vlada za vreme blage jeseni, atmosfera se spontano stvarala iz stena. Veštačka jonosfera je takvo stanje održavala. Uzgredna pojava novog topljenja jezgra bia je nastanak Pakla od 1 do 52, vulkanskih pukotina koje su se otvorile na mesečevoj kori. Pakao-3 je gotovo sto metara širok, dubina mu je dvostruko veća (plamena glista tinja na njegovom dnu), a dug je jedanaest kilometara. Kanjon je na mahove goreo i pušio se u bledoj noći.
<BR>&nbsp;&nbsp;&nbsp;&nbsp;&nbsp;Dok je Miš koračao pored panora, vrući vazduh milovao mu je obraz. Razmišljao je o slepom Denu. Mislio je o noći daleko od Plutona, iza ruba zvezda zvanih Zmaj. I osećao je strah. Dodirnuo je prstima kožnu torbu koju je nosio.
<BR>
<BR>&nbsp;&nbsp;&nbsp;&nbsp;&nbsp;Tu torbu je ukrao kada je imao deset godina. Ona je sadržavala ono što je najviše voleo.
<BR>&nbsp;&nbsp;&nbsp;&nbsp;&nbsp;Užasnut, pobegao je od muzičkih tezgi ispod belih svodova, sve dalje između nadstrešnica od smrdljive kože. Čvrsto držeći torbu na stomaku, skočio je preko kutije cevi od morske pene, koja se raspukla i prosula preko prašnjave stene, prošao ispod još jednog luka, pa se dvadeset metara probijao kroz masu koja je tumarala kroz Zlatnu aleju, gde su somotski izložbeni izlozi kipteli svetlošću i zlatom. Jedva je izbegao momka koji je koračao na petama noseći poslužavnik sa tri ručice, na kome su bile čaše čaja i šolje kafe. Kada je Miš mimoišao momka, poslužavnik je poskočio i nagnuo se; čaj i kafa su se zanjihali, ali ništa se nije prolilo. Miš je nastavio da beži.
<BR>&nbsp;&nbsp;&nbsp;&nbsp;&nbsp;Još jedan zavijutak doveo ga je do gomile ukrašenih papuča.
<BR>&nbsp;&nbsp;&nbsp;&nbsp;&nbsp;Blato je pljusnulo kada su njegove platnene cipele udarile u oštećeni pod. Zaustavio se, dahćući, i pogledao naviše.
<BR>&nbsp;&nbsp;&nbsp;&nbsp;&nbsp;Nije bilo svodova. Laka kiša padala je između zgrada. Jače je stegao torbu, prešao nadlanicom preko vlažnog lica i krenuo vijugavom ulicom.
<BR>&nbsp;&nbsp;&nbsp;&nbsp;&nbsp;Konstantinov Izgoreli toranj, truo, oštećen i crn štrčao je iz parkirališta. Kada je stigao do glavne ulice, svet je žurio pored njega, gazeći po tankoj navlaci koja je prekrivala kamenje. Koža tašne udebljala je, oznojena.
<BR>&nbsp;&nbsp;&nbsp;&nbsp;&nbsp;Lepo vreme? Mogao bi da grabi sporednom prečicom. Ali ovako: grabio je glavnom ulicom, da bi se donekle zaštitio u jednošinskoj železnici. Probijao se pored poslovnih ljudi, učenika, nosača.
<BR>&nbsp;&nbsp;&nbsp;&nbsp;&nbsp;Sanke su zagrmele po kaldrmi. Miš je iskoristio priliku i zakoračio na žutu pokretnu ploču. Vozač se nasmešio - zlatom išaran polumesec na smeđem licu - i dozvolio mu da ostane.
<BR>&nbsp;&nbsp;&nbsp;&nbsp;&nbsp;Deset minuta kasnije, dok mu je srce još snažno tuklo, Miš je sišao i zaronio kroz dvorište
<BR>&nbsp;&nbsp;&nbsp;&nbsp;&nbsp;Nove džamije. Na sitnoj kiši nekoliko ljudi pralo je noge u kamenitim koritima na zidu.
<BR>&nbsp;&nbsp;&nbsp;&nbsp;&nbsp;Dve žene su došle kroz viseća vrata na ulazu, pronašle svoje cipele i krenule niz svetlucave stepenice, žureći po kiši.
<BR>&nbsp;&nbsp;&nbsp;&nbsp;&nbsp;Jednom prilikom, Miš je pitao Lea kada je Nova džamija sazidana. Ribar iz Federacije Vlašići - koji je uvek hodao sa jednom nogom golom - počešao se po gustoj, plavoj kosi dok su zurili u zidove boje dima koji su se uzdizali do kubeta i okovanih minareta. "Pre nekih hiljadu godina. Ali, nisam siguran."
<BR>&nbsp;&nbsp;&nbsp;&nbsp;&nbsp;Miš je sada tražio Lea.
<BR>&nbsp;&nbsp;&nbsp;&nbsp;&nbsp;Istrčao je iz dvorišta i zašao između kamiona, automobila i trolejbusa koji su zakrčivali ulaz na most. Na pešačkom prelazu, ispod jedne ulične svetiljke, skrenuo je, prošao kroz gvozdenu kapiju i požurio niz stepenice. Mali čamci, vezani, kloparali su u prljavom talogu. Dalje od malih čamaca, žuto-zelene vode Zlatnog roga talasale su se oko kolja i dokova s hidrooplatom. Iza ušća Roga, preko Bosfora, oblaci su se razbijali.
<BR>&nbsp;&nbsp;&nbsp;&nbsp;&nbsp;Zraci su se koso probijali i padali na vodeni trag iza feribota koji je plovio prema drugom kontinentu. Miš je zastao na stapenicama, da bi se zagledao preko svetlucavog moreuza, dok je sve više svetlosti naviralo.
<BR>&nbsp;&nbsp;&nbsp;&nbsp;&nbsp;Prozori maglovite Azije bleskali su se na zidovima boje peska. Bio je to početak efekta zbog koga su Grci, dve hiljade godina ranije, azijsku stranu grada nazvali Hrizopolis - Zlatni grad. Sada se ona zvala Uskudar.
<BR>&nbsp;&nbsp;&nbsp;&nbsp;&nbsp;"Hej, Miše!" Leo mu se javi sa crvene palube, gde je napravio šator preko svog čamca, postavio drvene stolove i naslagao okolo burad kao stolice. Crno ulje ključalo je u bačvi, grejano starinskim generatorom ispunjenim mašću. Pared njega, na žutom postolju, bila je gomila riba. Škrge su im bile nagomilane oko donjih čeljusti, tako da je svaka riba imala zagasitocrven cvet na glavi. "Hej, Miše, šta to imaš?"
<BR>&nbsp;&nbsp;&nbsp;&nbsp;&nbsp;Kada je vreme bilo lepo, ovde su ručavali ribari, radnici sa dokova i nosači. Miš se popeo preko prečage dok je Leo ubacio dve ribe. Ulje je prskalo žutu penu.
<BR>&nbsp;&nbsp;&nbsp;&nbsp;&nbsp;"Imam ono... ono o čemu si pričao. Imam... Hoću da kažem, mislim da je ta ono o čemu si mi govorio." Reči su navirale, drhtavo, oklevajući, opet drhtavo.
<BR>&nbsp;&nbsp;&nbsp;&nbsp;&nbsp;Leo, koji je ime, kosu i zdepasto telo nasledio od dede i bake Nemaca (i koji je svoj način govora stekao u detinjstvu na ribarskoj obali sveta čije su se noći zadržavale deset puta više nego Zemljine), izgledao je zbunjen. Ta zbunjenost pretvorila se u čuđenje kada je Miš pružio kožnu torbu.
<BR>&nbsp;&nbsp;&nbsp;&nbsp;&nbsp;Leo ju je uzeo pegavim rukama: "Siguran si, a? Gde si..."
<BR>&nbsp;&nbsp;&nbsp;&nbsp;&nbsp;Dva radnika zakoračila su na čamac. Leo je video paniku koja je preletela preko Mišovog lica, pa je sa turskog prešao na grčki: "Gde si našao ovo?" Konstrukcija rečenica bila je ista na svim jezicima.
<BR>&nbsp;&nbsp;&nbsp;&nbsp;&nbsp;"Ukrao sam." Mada su reči navirale sa šikljanjem vazduha kroz glasne žice otvrdle bolešću u desetoj godini, cigansko siroče govorilo je pola tuceta jezika sa obala Sredozemlja mnogo lakše nego oni, slični Leu koji su jezike naučili od hipno-učitelja.
<BR>&nbsp;&nbsp;&nbsp;&nbsp;&nbsp;Zidari, prašnjavi od utovarivača (i, moglo se nadati, ograničeni na turski), sedeli su za stolom, masirajući članke ruku i trljajući kičmene utikače na leđima, u koje su se velike mašine uključivale na njihova tela. Poručili su ribu.
<BR>&nbsp;&nbsp;&nbsp;&nbsp;&nbsp;Leo se iskrivio i stresao. Srebro je treperilo u vazduhu, a ulje cvrčalo.
<BR>&nbsp;&nbsp;&nbsp;&nbsp;&nbsp;Tada se Leo naslonio na ogradu i razvezao kanap. "Da." Govorio je polako. "Nijedan na Zemlji, najmanje ovde, nisam znao da postoji. Odakle to je?"
<BR>&nbsp;&nbsp;&nbsp;&nbsp;&nbsp;"Nabavio sam ga na bazaru", objasnio je Miš. "Ako se nešto može naći na Zemlji, može se naći na Velikom bazaru." Naveo je poslovicu koja je milione miliona dovodila u Kraljicu gradova.
<BR>&nbsp;&nbsp;&nbsp;&nbsp;&nbsp;"Tako čuo sam", reče Leo. Zatim, ponovo na turskom: "Serviraj ručak ovoj gospodi."
<BR>&nbsp;&nbsp;&nbsp;&nbsp;&nbsp;Miš je uzeo kutlaču i zahvatio ribu u plastične tanjire. Ono što je ušlo kao srebro, izašlo je kao zlato. Ljudi su izvukli komade hleba iz korpi ispod stola i jeli su rukama.
<BR>&nbsp;&nbsp;&nbsp;&nbsp;&nbsp;Zahvatio je još dve ribe iz ulja i doneo ih Leu, koji je još sedeo na ogradi, smeškajući se u torbu. "Povezanu sliku o ovoj stvari mogu li dobiti? Ne znam. Od vremena kada u lovu na metanske sipe u Spoljnim naseobinama bio sam, u ruci nisam imao to. Tada sam prilično dobro svirao." Torba pade, a Leo povuče dah kroz zube. "To lepo je!"
<BR>&nbsp;&nbsp;&nbsp;&nbsp;&nbsp;Na njegovim kolenima, u nategnutoj koži mogla je biti harfa, mogao je biti kompjuter. Sa induktivnim površinama kao što je teremin, sa žicama kao kod gitare, niz jednu stranu išle su kratke svirale kao na sitaru. <EM>Teremin - elektronski muzički instrument na kome se boja i visina tona kontrolišu kretanjem slike između dve antene, prema sovjetskom pronalazaču Lavu Tereminu (1896-). Sitar - indijska gitara; prim. prev.</EM> Na drugoj su bile produžene bas svirale gitarine. Neki delovi bili su načinjeni od ružinog drveta, a drugi od nerđajućeg čelika. Bilo je umetaka od crne plastike, a pastojala je i postava od pliša.
<BR>&nbsp;&nbsp;&nbsp;&nbsp;&nbsp;Leo je okrenuo predmet.
<BR>&nbsp;&nbsp;&nbsp;&nbsp;&nbsp;Oblaci su se dalje razdirali.
<BR>&nbsp;&nbsp;&nbsp;&nbsp;&nbsp;Sunčevi zraci padali su na polirana zrnca u čeliku. Za stolom, radnici su lupkali kovanim novcem i krišom se pogledali. Leo im je klimnuo glavom. Stavili su novac na masnu ploču i, začuđeni, otišli sa čamca.
<BR>&nbsp;&nbsp;&nbsp;&nbsp;&nbsp;Leo je nešto učinio sa kontrolama. Ču se jasno zvonjenje; vazduh se ustalasa; savlađujući zejtinjavi miris vlažnog konopca i katrana, oseti se miris... orhideja? Pre mnogo godina, kada je bio u petoj ili šestoj, Miš ih je osetio prirodne, na poljima koja su oivičavala neki put. (Tada, bili su tu jedna krupna žena u suknji od štampanog materijala, koja je mogla da bude mama, a tri bosonoga muškarca sa velikim brkovima, od kojih mu je za jednog rečeno da mu se obraća sa tata; ali bilo je to u nekoj drugoj zemlji...) Da, orhideja.
<BR>&nbsp;&nbsp;&nbsp;&nbsp;&nbsp;Leo pokrenu ruku; talasanje postade svetlucanje. Sjaj je padao iz vazduha, zgušnjavao se u plavu svetlost čiji je izvor bio negde između njih. Miris je bio vlažan kao od ruža.
<BR>&nbsp;&nbsp;&nbsp;&nbsp;&nbsp;"Radi!" zabrunda Miš.
<BR>&nbsp;&nbsp;&nbsp;&nbsp;&nbsp;Leo klimnu glavom. "Bolje od onog koji sam nekada imao. Ilirionska baterija gotovo nova je. One stvari koje na čamcu nekada sam svirao, još mogu li da sviram, pitam se." Lice mu se smrači. "Neće baš najbolje ići. Dugo bez vežbe sam." Zbunjenost je Leovom licu dala izraz koji Miš još nikada nije video. Leova ruka zatvori se oko drške za podešavanje.
<BR>&nbsp;&nbsp;&nbsp;&nbsp;&nbsp;Tamo gde je svetlost ispunjavala vazduh, iluminacija se uobličavala u nju, a zatim se ona okrenula i pogledala ih preko ramena.
<BR>&nbsp;&nbsp;&nbsp;&nbsp;&nbsp;Miš zatrepta.
<BR>&nbsp;&nbsp;&nbsp;&nbsp;&nbsp;Bila je prozračna, ali ipak mnogo stvarnija zbog koncentracije koja mu je bila potrebna da bi odredio njenu bradu, rame, stopalo, lice, dok se okretala, smejala se i na njega bacila neočekivano cveće. Pod laticama, Miš se sagnuo i zatvorio oči. Disao je kao i obično, ali se pri ovom udisaju nije zaustavio. Otvorio je usta mirisima, produžujući dah sve dok mu se dijafragma nije oštro raširila od dna rebara. Zatim se ispod grudne kosti javio bol, pa je on ispustio dah. Brzo. Zatim je počelo sporo vraćanje...
<BR>&nbsp;&nbsp;&nbsp;&nbsp;&nbsp;Otvorio je oči.
<BR>&nbsp;&nbsp;&nbsp;&nbsp;&nbsp;Ulje, žuta voda Roga, mulj; ali u vazduhu nije cvetalo. Sa jednom čizmom na donjoj prečagi ograde, Leo se poigravao dugmetom.
<BR>&nbsp;&nbsp;&nbsp;&nbsp;&nbsp;Ona je iščezla.
<BR>&nbsp;&nbsp;&nbsp;&nbsp;&nbsp;"Ali..." Miš je koraknuo, zaustavio se, održavajući ravnotežu na nožnim prstima, dok mu se grlo naprezalo. "Kako...?"
<BR>&nbsp;&nbsp;&nbsp;&nbsp;&nbsp;Leo pogleda naviše. "Zarđao ja sam! Nekada bio sam stvarno dobar. Ali, to bilo davno je. Davno. Nekada, nekada na ovoj stvari zaista umeo da sviram sam."
<BR>&nbsp;&nbsp;&nbsp;&nbsp;&nbsp;"Leo... možeš li...? Hoću da kažem, rekao si... Nisam znao... Nisam mislio..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Da podučavaš! Možeš li da naučiš... mene?"
<BR>&nbsp;&nbsp;&nbsp;&nbsp;&nbsp;Leo pogleda preneraženog Ciganina, dečaka sa kojim se sprijateljio ovde, na dokovima, kroz priče o svojim lutanjima preko okeana i kroz luke desetak svetova.
<BR>&nbsp;&nbsp;&nbsp;&nbsp;&nbsp;Bio je iznenađen. Miševi su se prsti zgrčili.
<BR>&nbsp;&nbsp;&nbsp;&nbsp;&nbsp;"Pokaži mi, Leo! Sada mi moraš pokazati!" U govoru je sa aleksandrijskog arapskog prešao na berberski arapski i završio na italijanskom, dok je tražio reč. "Bellisimo, Leo! Bellisimo!"
<BR>&nbsp;&nbsp;&nbsp;&nbsp;&nbsp;"Pa..." Leo je osetio nešto što je moglo biti strah u dečakovoj žudnji, pošto je i sam bio naviknut na strah.
<BR>&nbsp;&nbsp;&nbsp;&nbsp;&nbsp;Miš pogleda na ukradenu stvar s poštovanjem i stravom. "Možeš li mi pokazati kako se na tome svira?" Zatim je učinio nešto smelo. Uzeo ju je, nežno iz Leovog krila. A strah je bilo osećanje koje je prožimalo čitav Mišev kratki i rastrojeni život.
<BR>&nbsp;&nbsp;&nbsp;&nbsp;&nbsp;Dohvativši predmet, međutim, započeo je zamršeni proces pronalaženja sopstvenog bića. Čudeći se, Miš je okretao senzorni sirinks tamo-amo.
<BR>&nbsp;&nbsp;&nbsp;&nbsp;&nbsp;Na gornjem delu blatnjave ulice koja se vijugavo završavala na brdu iza jedne gvozdene kapije, Miš je imao noćni posao da nosi poslužavnik sa kafom i salepom iz jedne čajdžinice, kroz gomile sveta koje su se kretale gore-dole pored uzanih staklenih vrata, naginjući se da zavire na žene koje su unutra prolazile.
<BR>&nbsp;&nbsp;&nbsp;&nbsp;&nbsp;Miš je sada na posao stizao sve kasnije. Ostajao je na čamcu što je duže mogao. Pristanišna svetla žmirkala su kilometar i po dugim dokovima, a Azija je svetlucala kroz maglu, dok mu je Leo pokazivao gde se u uglačanom sirinksu skriva svaki mogući miris, boja, oblik, struktura i pokret. Mišu su oči i ruke počele da se otvaraju.
<BR>&nbsp;&nbsp;&nbsp;&nbsp;&nbsp;Dve godine kasnije, kada je Leo oglasio da je prodao svoj čamac i počeo da razmišlja o odlasku na drugu stranu Zmaja, možda do Novog Mansa da lovi peščane klizaljke, Miš je već mogao da nadmaši nakinđurenu iluziju koju mu je Leo prvi put pokazao.
<BR>&nbsp;&nbsp;&nbsp;&nbsp;&nbsp;Mesec dana kasnije, Miš je i sam napustio Istanbul, čekajući ispod kapljivih kamenih svodova Edernakapija dok mu jedan kamiondžija nije ponudio vožnju prema graničnom gradu Ipsali. Preko granice je ušao u Grčku, dospeo u crveni vagon pun Cigana, pa je tokom putovanja povratio svoje znanje romskog, jezika svog detinjstva. U Turskoj je proveo tri godine. Jedino što je poneo kad je pošao, osim odeće koju je imao na sebi, bio je debeli srebrni čvornati prsten, prevelik za bilo koji od njegovih prstiju - i sirinks.
<BR>&nbsp;&nbsp;&nbsp;&nbsp;&nbsp;Dve i po godime kasnije, kada je napuštao Grčku, još je imao prsten. Pustio je da mu na jednom malom prstu izraste nokat dug dva centimetra, kao što su to činili i drugi dečaci koji su radili u prljavim ulicama iza Monasteraiki tržnice buva, prodajući tepihe, mesingane drangulije i štošta drugo za turiste, pored ruba geodezijske kupole koja je prekrivala dva i po kvadratna kilometra Atinske pijace; poneo je i sirinks.
<BR>&nbsp;&nbsp;&nbsp;&nbsp;&nbsp;Brod za krstarenje, na kome je služio kao palubski radnik, isplovio je iz Pireja za Port Said, proplovio kanal i nastavio put za svoju matičnu luku Melburn.
<BR>&nbsp;&nbsp;&nbsp;&nbsp;&nbsp;Kada je zaplovio natrag, ovog puta za Bombaj, bio je zabavljač u noćnom klubu broda: Pontikos Proveki, koji je oživljavao velika dela umetnosti, muzičke i grafičke, na vaše zadovoljstvo, okađena mirisima. U Bombaju je dao otkaz, strašno se napio (tada je imao 16 godina) i švrljao po nečistom molu pod mesečinom drhtav i bolestan. Zarekao se da nikada neće svirati za novac ("Hajde, momče! Prikaži nam mozaik na tavanici Svete Sofije, pre nego što nam pokažeš Parteonski friz - i nek' se vrte!").
<BR>&nbsp;&nbsp;&nbsp;&nbsp;&nbsp;Kada se vratio u Australiju, bio je palubski radnik. Iskrcao se sa čvornatim prstenom, dugim noktima i zlatnom minđušom u levom uhu. Mornari koji bi prešli ekvator na Indijskom okeanu sticali su pravo na tu minđušu, tokom hiljadu petsto godina. Stjuard mu je uho probio ledom i iglom za šatorsko platno. Još je imao sirinks.
<BR>&nbsp;&nbsp;&nbsp;&nbsp;&nbsp;Kada se opet obreo u Melburnu, svirao je na ulici. Mnogo vremena proveo je u jednoj prodavnici kafe koju su često posećivali dečaci iz Kuperove astronautičke akademije. Dvadesetogodišnja devojka sa kojom je živeo, predložila je da pohađa predavanja.
<BR>&nbsp;&nbsp;&nbsp;&nbsp;&nbsp;"Hajde, zasluži sebi nekoliko utikača. Na kraju ćeš ih negde dobiti, a takođe bi mogao da stekneš i izvesno obrazovanje o tome kako ih možeš koristiti i za nešto drugo a ne samo za rad u fabrici. Ti voliš da putuješ. Mogao bi da jedriš između zvezda ili upravljaš đubrarnikom."
<BR>&nbsp;&nbsp;&nbsp;&nbsp;&nbsp;Kada je na kraju raskinuo s tom devojkom i napustio Australiju imao je svedodžbu za rad kao kiborški spojnik na svakom brodu za saobraćaj unutar sistema i među sistemima. Još je imao svoju zlatnu minđušu, nokat na malom prstu, čvornati prsten - i sirinks.
<BR>&nbsp;&nbsp;&nbsp;&nbsp;&nbsp;Čak i sa tom svedodžbom bilo je teško naći posao za neki zvezdani let pravo sa Zemlje. Tokom nekoliko godina priključio se jednom malom komercijalnom brodu na liniji koja je išla po pomičnom trouglu: od Zemlje do Marsa, od Marsa do Ganimeda, od Ganimeda do Zemlje.
<BR>&nbsp;&nbsp;&nbsp;&nbsp;&nbsp;Ali, odsad su njegove oči bile ispunjene zvezdama. Nekoliko dana posle svog osamnaestog rođendana (bar prema onome što su devojka i on, tamo u Melburnu, odredili kao dan njegovog rođendana), Miš se prevezao do drugog Neptunovog meseca, odakle su veliki komercijalni linijski brodovi polazili ka svetovima po čitavom Zmaju prema Federaciji Vlašići, pa čak i do Spoljnih naseobina. Čvornati prsten mu je sada pristajao.
<BR>
<BR>&nbsp;&nbsp;&nbsp;&nbsp;&nbsp;Miš je sada koračao pored Pakla-3, dok mu je peta čizme lupkala, a bosonogo stopalo bilo tiho (kao što je u nekom drugom gradu, na nekom drugom svetu, koračao Leo). To je bio dobitak sa njegovog poslednjeg putovanja. Oni koji su radili u uslovima slobodnog pada u brodovima koji su putovali između planeta razvili su gipkost prstiju jedne noge, neki put obeju, dotle da se ona izjednači sa gipkošću ruku stalnih stanovnika planeta - pa su posle toga čak jedno stopalo držali slobodnim. Komercijalni međuzvezdani teretnjaci imali su veštačku gravitaciju, koja je obeshrabrivala takav razvoj.
<BR>&nbsp;&nbsp;&nbsp;&nbsp;&nbsp;Dok je lagano koračao ispod jednog platana, lišće je šumorilo na toplom vetru. Onda ramenom udari u nešto. Posrnuo je, bio je uhvaćen i zaokrenut.
<BR>&nbsp;&nbsp;&nbsp;&nbsp;&nbsp;"Ti, trapavi, pacovoliki mali..."
<BR>&nbsp;&nbsp;&nbsp;&nbsp;&nbsp;Jedna ruka ga stegnu za rame i zadrža na rastojanju. Miš pogleda uvis, čoveka koji je na njega žmirkao.
<BR>&nbsp;&nbsp;&nbsp;&nbsp;&nbsp;Neko je pokušao da raseče to lice. Ožiljak se protezao od podbratka, približio se debelim usnama, uspeo se kroz mišiće obraza - žuto oko je, začudo, ostalo čitavo - usekao se u levu obrvu; tamo gde se izgubio u crvenoj, crnačkoj kosi, žuto je plamtela buktinja svile. Blesak se uvukao u brazgotinu kao kovani bakar u žilu bronze.
<BR>&nbsp;&nbsp;&nbsp;&nbsp;&nbsp;"Gde misliš da si pošao, momče?"
<BR>&nbsp;&nbsp;&nbsp;&nbsp;&nbsp;"Žao mi je..."
<BR>&nbsp;&nbsp;&nbsp;&nbsp;&nbsp;Čovek je na prsluku imao zlatni diskos oficira.
<BR>&nbsp;&nbsp;&nbsp;&nbsp;&nbsp;"Čini mi se da nisam gledao..."
<BR>&nbsp;&nbsp;&nbsp;&nbsp;&nbsp;Mišići na čelu se pomeriše. Zadnji deo vilice pastade deblji. S lica poteče zvuk, rasipajući se. Bio je to smeh, pun i prezriv.
<BR>&nbsp;&nbsp;&nbsp;&nbsp;&nbsp;Miš se nasmeši sa pritajenom mržnjom. "Izgleda da nisam gledao kuda idem."
<BR>&nbsp;&nbsp;&nbsp;&nbsp;&nbsp;"Izgleda da nisi." Ruka se dva puta spustila na njegovo rame. Kapetan je zavrteo glavom i odšetao. Smeten ali oprezniji, Miš je ponovo krenuo. Zatim se zaustavio i pogledao unazad. Na zlatnom diskosu na levom ramenu kapetanovog prsluka stajalo je ime: Lork Von Rej. Miš je dlanom prešao po torbi pod rukom.
<BR>&nbsp;&nbsp;&nbsp;&nbsp;&nbsp;Zabacio je crnu kosu koja mu je pala na čelo, pogledao okolo, pa se uspeo na tračnicu. Zakačio je čizmu i stopalo ispod donje prečke, pa izvadio sirinks.
<BR>&nbsp;&nbsp;&nbsp;&nbsp;&nbsp;Prsluk mu je bio dopola vezan vrpcom. Priljubio je instrument uz male, istaknute mišiće grudi. Mišovo lice se spustilo, a duge trepavice su se sklopile. Njegova ruka sa prstenom i trzavicom, spustila se prema induktivnim površinama. Vazduh se ispunio slikama koje su se sudarale...
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
