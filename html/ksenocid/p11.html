<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. ŽAD GOSPODARA HOA
<P>&nbsp;&nbsp;&nbsp;&nbsp;&nbsp;Znači, sada počinje ubijanje.
<BR>&nbsp;&nbsp;&nbsp;&nbsp;&nbsp;Neobično je što ga je započeo tvoj narod, a ne ljudi.
<BR>&nbsp;&nbsp;&nbsp;&nbsp;&nbsp;Počeo ga je i tvoj narod, dok ste vodili ratove sa ljudima.
<BR>&nbsp;&nbsp;&nbsp;&nbsp;&nbsp;Mi smo ga počeli, ali oni su ga završili.
<BR>&nbsp;&nbsp;&nbsp;&nbsp;&nbsp;Kako to uspevaju, ti ljudi - da svaki put tako nedužno započnu, a uvek završe sa najviše krvi na rukama?
<BR>
<BR>&nbsp;&nbsp;&nbsp;&nbsp;&nbsp;Vang-mu je gledala kako se reči i brojevi kreću u prostoru iznad terminala njene gospodarice. Čing-jao je spavala, tiho dišući na dušeku kraj nje. Vang-mu je takođe neko vreme spavala, ali nešto ju je probudilo. Krik, negde u blizini; možda krik bola. Bio je deo njenog sna, ali kada se probudila čula je poslednji trag zvuka. To nije bio glas Čing-jao. Bio je to neki muškarac, mada je zvuk bio visok. Nalik na cviljenje. Vang-mu je pomislila na smrt.
<BR>&nbsp;&nbsp;&nbsp;&nbsp;&nbsp;No, nije ustala da vidi šta je bilo. To nije njena dužnost; njeno mesto je uvek kraj njene gospodarice, osim ako je gospodarica pošalje nekuda. Ako Čing-jao treba da čuje vest o onome što se desilo i izazvalo krik, doći će drugi sluga da probudi Vang-mu, a ona će onda probuditi svoju gospodaricu - jer kad žena jednom stekne ličnu sluškinju, pa sve dok se ne uda, samo ruke lične sluškinje mogu da je dodirnu nepozvane.
<BR>&nbsp;&nbsp;&nbsp;&nbsp;&nbsp;I tako je Vang-mu ležala, budna, čekajući da li će neko doći da kaže zašto je neki muškarac vrisnuo od bola, toliko blizu da se čulo i u sobi u zadnjem delu kuće Han Fei-cua. Dok je čekala, pogled joj je privukao pokret iznad terminala, jer kompjuter je sprovodio potrage koje je programirala Čing-jao.
<BR>&nbsp;&nbsp;&nbsp;&nbsp;&nbsp;Utom slova prestaše da se kreću. Je li se pojavio problem? Vang-mu se podiže na jedan lakat; tako je bila dovoljno blizu da pročita najnovije reči. Pretraga je okončana. A ovog puta izveštaj nije bio neka od poruka o neuspehu: NIJE NAĐENO. NEMA PODATAKA. NEMA ZAKLJUČKA. Ovog puta postojao je izveštaj.
<BR>&nbsp;&nbsp;&nbsp;&nbsp;&nbsp;Vang-mu ustade i priđe terminalu. Učinila je ono što ju je naučila Čing-jao, pritisnula je dirku koja je uskladištila sve nove podatke, tako da će ih kompjuter sačuvati ma šta se desilo. Potom se vrati do Čing-jao i nežno joj spusti ruku na rame.
<BR>&nbsp;&nbsp;&nbsp;&nbsp;&nbsp;Čing-jao se istog trenutka probudi; imala je lak san. "Pretraga je našla nešto", reče Vang-mu.
<BR>&nbsp;&nbsp;&nbsp;&nbsp;&nbsp;Čing-jao se oslobodi sna lako, kao da skida široku jaknu. Sledećeg časa bila je kraj terminala, čitajući.
<BR>&nbsp;&nbsp;&nbsp;&nbsp;&nbsp;"Našla sam Demostena", reče ona.
<BR>&nbsp;&nbsp;&nbsp;&nbsp;&nbsp;"Gde je on?" upita Vang-mu bez daha. Veliki Demosten - ne, užasni Demosten. Moja gospodarica želi da ga smatram za neprijatelja. Ali to je svakako onaj Demosten, onaj čije su je reči toliko pogodile dok je slušala oca kako ih naglas čita. "Sve dok jedno biće postiže da mu se druga bića klanjaju zato što poseduje moć da uništi njih i sve što imaju i sve što vole, svi mi moramo mnogo čega da se bojimo." Vang-mu je čula te reči još dok je bila mala - nije joj bilo ni tri godine - ali sećala ih se jer su stvorile sliku u njenom umu. Kada je otac to pročitao, setila se prizora: njena majka je nešto rekla i otac se naljutio. Nije je udario, samo je napeo mišiće i malo trgao ruku, kao da je hteo da je udari i jedva se uzdržao. A kada je to učinio, je majka pognula glavu i nešto promrmljala, i napetost je prestala. Vang-mu je znala da je videla ono o čemu govori Demosten: majka se priklonila ocu jer je on imao moć da joj naudi. A Vang-mu se bojala, i tada i kasnije kad god bi se setila toga; i zato je, kad je čula Demostenove reči, znača da su istinite, i čudila se kako njen otac može da ih izgovori i čak i da se složi sa njima, a da ne shvati da se i sam tako ponaša. Zato je Vang-mu uvek sa velikim zanimanjem slušala sve reči velikog - užasnog - Demostena, jer, bio on veliki ili užasni, znala je da govori istinu.
<BR>&nbsp;&nbsp;&nbsp;&nbsp;&nbsp;"Ne on", reče Čing-jao. "Demosten je žena."
<BR>&nbsp;&nbsp;&nbsp;&nbsp;&nbsp;Vang-mu ostade bez daha. Tako, znači! Žena. Nikakvo čudo da mi se Demosten toliko dopao; to je žena, i zna kako izgleda kad svakog trenutka nad tobom vladaju drugi. Ona je žena, i zato sanja o slobodi, o satu u kome nikakva dužnost neće čekati da bude obavljena. Nikako čudo da u njenim rečima plamti revolucija, a ipak ostaju samo reči, a nikada nasilje. Ali kako da Čing-jao ne misli tako? Zašto je odlučila da obe moramo mrzeti Demostena?
<BR>&nbsp;&nbsp;&nbsp;&nbsp;&nbsp;"Žena po imenu Valentina", reče Čing-jao. "Valentina Vigin, rođena na Zemlji pre više od... više od tri hiljade godina."
<BR>&nbsp;&nbsp;&nbsp;&nbsp;&nbsp;"Je li ona bog, kad tako dugo živi?"
<BR>&nbsp;&nbsp;&nbsp;&nbsp;&nbsp;"Putuje. Putuje od sveta do sveta, nikada nigde ne ostaje duže od nekoliko meseci. To je dovoljno dugo da se napiše knjiga. Sve velike istorije objavljene pod Demostenovim imenom napisala je ta žena, a ipak to niko ne zna. Kako to da nije slavna?"
<BR>&nbsp;&nbsp;&nbsp;&nbsp;&nbsp;"Sigurno želi da se krije", reče Vang-mu, koja je dobro razumela zašto bi žena želela da se krije iza muškog imena. I ja bih tako volela, kad bi se moglo, da putujem od sveta do sveta i vidim hiljadu mesta i živim deset hiljada godina.
<BR>&nbsp;&nbsp;&nbsp;&nbsp;&nbsp;"Subjektivno, njoj je oko pedeset godina. Još je mlada. Na jednom svetu je ostala mnogo godina, udala se i rodila decu. Ali sada je ponovo krenula. Na..." Čing-jao tiho uzviknu.
<BR>&nbsp;&nbsp;&nbsp;&nbsp;&nbsp;"Kuda?" upita Vang-mu.
<BR>&nbsp;&nbsp;&nbsp;&nbsp;&nbsp;"Kada je pošla sa svoje planete, povela je čitavu porodicu. Prvo su se uputili ka Nebeskom Miru i prošli su kraj Katalonije, a potom su uzeli kurs pravo ka Luzitaniji!"
<BR>&nbsp;&nbsp;&nbsp;&nbsp;&nbsp;Pa, naravno! - pomisli odmah Vang-mu. Zato Demosten ima toliko naklonosti i razumevanja za Luzitance. Pričala je sa njima - sa pobunjenim ksenolozima, sa samim pekeninjosima. Upoznala ih je i zna da su oni ramani!
<BR>&nbsp;&nbsp;&nbsp;&nbsp;&nbsp;Potom razmisli: ako Luzitanijska flota stigne tamo i ispuni svoj zadatak, Demosten će biti zarobljena i njene reči će prestati.
<BR>&nbsp;&nbsp;&nbsp;&nbsp;&nbsp;A potom shvati nešto zbog čega čitava stvar postaje nemoguća. "Kako može da bude na Luzitaniji, kada je Luzitanija uništila svoj ansibl? Zar nije to prvo što su učinili kada su se pobunili? Kako onda njeni radovi stižu do nas?"
<BR>&nbsp;&nbsp;&nbsp;&nbsp;&nbsp;Čing-jao odmahnu glavom. "Nije još stigla na Luzitaniju. Ili je stigla tek pre par meseci. Letela je poslednjih trideset godina. Još od pre pobune. Pošla je pre početka pobune."
<BR>&nbsp;&nbsp;&nbsp;&nbsp;&nbsp;"Znači, pisala je tokom puta?" Vang-mu je pokušavala da zamisli kako izgledaju različiti vremenski tokovi. "Da bi napisala toliko tekstova od polaska Luzitanijske flote, mora da je..."
<BR>&nbsp;&nbsp;&nbsp;&nbsp;&nbsp;"Mora da je svaki budan trenutak na brodu provodia pišući i pišući", reče Čing-jao. "A ipak nema nikakvog traga da je njen brod slao bilo kakve signale, bilo kuda, osim kapetanovih izveštaja. Kako je uspela da njeno pisanje bude objavljeno na toliko različitih svetova, ako je čitavo vreme bila na svemirskom brodu? To je nemoguće. Negde bi postojao neki trag o emitovanju preko ansibla."
<BR>&nbsp;&nbsp;&nbsp;&nbsp;&nbsp;"Uvek taj ansibl", reče Vang-mu. "Luzitanijska flota je prestala da šalje poruke, a njen brod je trebalo da ih šalje, a nije. Ko zna? Možda Luzitanija takođe šalje tajne poruke." Pomislila je na 'Život Ljudskog'.
<BR>&nbsp;&nbsp;&nbsp;&nbsp;&nbsp;"Ne mogu postojati tajne poruke", reče Čing-jao. "Filotičke veze između ansibla su stalne, i da je bilo bilo kakvog emitovanja, ma na kojoj frekvenci, to bi se otkrilo i kompjuteri bi čuvali zapis o tome."
<BR>&nbsp;&nbsp;&nbsp;&nbsp;&nbsp;"Tako je", reče Vang-mu. "Ako su ansibli još povezani, a kompjuteri nemaju zapis o emitovanju, a mi znamo da je bilo emitovanja jer je Demosten napisala sve to, onda su zapisi pogrešni."
<BR>&nbsp;&nbsp;&nbsp;&nbsp;&nbsp;"Nema načina da bilo ko sakrije emitovanje preko ansibla", reče Čing-jao. "Osim ako je prisutan u samom trenutku kada je poruka primljena, pa prekine normalne programe skladištenja i... uostalom, to se ne može izvesti. Zaverenici bi morali da sede u svakom trenutku kraj svakog ansibla, i da rade toliko brzo da..."
<BR>&nbsp;&nbsp;&nbsp;&nbsp;&nbsp;"Ili bi mogli da imaju program koji to automatski obavlja."
<BR>&nbsp;&nbsp;&nbsp;&nbsp;&nbsp;"Ali onda bismo znali za taj program - zauzimao bi kompjutersku memoriju, koristio bi procesorsko vreme."
<BR>&nbsp;&nbsp;&nbsp;&nbsp;&nbsp;"Ako neko može da napravi program koji presreće poruke preko ansibla, zar ne bi umeo i da ga napravi tako da se krije, da se ne pojavljuje u memoriji i da ne ostavlja traga o korišćenju procesorskog vremena?"
<BR>&nbsp;&nbsp;&nbsp;&nbsp;&nbsp;Čing-jao ljutito pogleda Vang-mu. "Puna si pitanja o kompjuterima, a još nisi naučila šta na njima može, a šta ne može da se radi!"
<BR>&nbsp;&nbsp;&nbsp;&nbsp;&nbsp;Vang-mu brzo dodirnu čelom pod. Znala je da će takvim ponižavanjem smesta postideti Čing-jao što se naljutila, pa će moći da nastave razgovor.
<BR>&nbsp;&nbsp;&nbsp;&nbsp;&nbsp;"Ne", reče Čing-jao, "nisam imala pravo da se naljutim, izvini. Ustani, Vang-mu. Nastavi da pitaš. To su dobra pitanja. Moglo bi biti moguće, zato što si ti pomislila na to, a ako si mogla ti, mogao je da pomisli i još neko. Ali, evo zašto mislim da je nemoguće: kako bi iko mogao da ugradi tako složen program u... morao bi se nalaziti u svakom kompjuteru koji obrađuje komunikacije preko ansibla. A ima ih na hiljade. A ako se jedan pokvari, pa umesto njega priključe drugi, program se mora odmah usnimiti u njega. A program ne bi smeo da se igde stalno uskladišti, jer bi ga tako našli; morao bi da se stalno premešta, skriva, sklanja sa puta drugim programima, da ulazi i izlazi iz memorijskih skladišta. Program koji sve to može morao bi da bude... inteligentan, morao bi da pokušava da se sakrije i da smišlja nove načine za to, sve vreme, inače bismo ga dosad primetili, a nismo. Ne postoji takav program. Kako bi iko ikada mogao da ga napiše? Kako bi započeo rad? I, slušaj, Vang-mu - ta Valentina Vigin koja piše sva Demostneova dela - ona se krije već hiljadama godina. Da postoji takav program, morao bi postojati čitavo to vreme. Nisu ga mogli načiniti neprijatelji Kongresa Zvezdanih Puteva, jer Kongres nije ni postojao kada je Valentina Vigin počela da krije ko je. Vidiš koliko su stari podaci iz kojih se pojavilo njeno ime? Ona nije bila u neposrednoj vezi sa Demostenom još od najranijih radova sa... sa Zemlje. Pre svemirskih brodova. Pre..."
<BR>&nbsp;&nbsp;&nbsp;&nbsp;&nbsp;Čing-jao ućuta, ali Vang-mu je već shvatila, stigla je do zaključka pre nego što ga je Čing-jao izgovorila. "Prema tome, ako postoji tajni pogram u kompjuterima ansibla", reče Vang-mu, "mora da je sve vreme bio tamo. Od samog početka."
<BR>&nbsp;&nbsp;&nbsp;&nbsp;&nbsp;"Nemoguće", šapnu Čing-jao. No, pošto je i sve ostalo bilo nemoguće, Vang-mu je znala da se njena zamisao dopada Čing-jao, da želi da veruje u nju jer, iako je nemoguća, barem je zamisliva, i stoga je možda i stvarna. A to sam ja smislila, pomisli Vang-mu. Možda nisam bogorečena, ali sam i ja pametna. Razumem stvari. Svi se prema meni ponašaju kao prema glupom detetu, čak i Čing-jao, mada ona zna koliko brzo učim, kao i da mi padaju na pamet ideje koje niko drugi nije smislio - a čak me i ona prezire. Ali ja sam pametna, gospodarice moja! Pametna sam koliko i ti, iako ti to nikada ne primećuješ, iako ćeš misliti da si sve ovo sama smislila. Oh, pohvalićeš ti mene, ali to će zvučati ovako: Vang-mu je rekla nešto i to me je navelo na razmišljanje i onda sam došla do važne ideje. Nikad nećeš reći: Vang-mu je prva razumela i objasnila mi i onda sam shvatila. Uvek kao da sam ja glupi pas koji lane ili zaskiči ili skoči, sasvim slučajno, a to skrene tvoje misli ka istini. Nisam ja pas. Ja razumem. Kada sam ti postavljala pitanja, znala sam šta znače. A znam i njihovo dublje značenje, više nego što si ti dosad rekla - ali to ti moram reći pitanjima, pretvarajući se da ne razumem, jer si ti bogorečena, a obična sluškinja nikad ne može objašnjavati ideje nekome ko čuje glasove bogova.
<BR>&nbsp;&nbsp;&nbsp;&nbsp;&nbsp;"Gospodarice, ko god kontroliše taj program, ima ogromnu moć, a ipak nikada nismo čuli za njih i sve do sada nisu ni upotrebili tu svoju moć."
<BR>&nbsp;&nbsp;&nbsp;&nbsp;&nbsp;"Koristili su je!", reče Čing-jao. "Da kriju Demostenov pravi identitet. Ta Valentina Vigin veoma je bogata, ali sva njena imovina je prikrivena, tako da niko ne shvata šta sve ona poseduje, da su sva njena imanja deo jednog ogromnog bogatstva."
<BR>&nbsp;&nbsp;&nbsp;&nbsp;&nbsp;"Taj moćni progam nalazi se u svakom kompjuteru ansibla još od početka svemirskih letova, a za sve to vreme samo je krio bogatstvo te žene?"
<BR>&nbsp;&nbsp;&nbsp;&nbsp;&nbsp;"U pravu si", reče Čing-jao, "to nema nikakvog smisla. Zašto neko ko ima toliku moć ne bi počeo da je koristi da kontroliše stvari? A možda su to i činili. Postojali su pre nego što je osnovan Kongres Zvezdanih Puteva, i možda oni... ali zašto bi se sada protivili Kongresu?"
<BR>&nbsp;&nbsp;&nbsp;&nbsp;&nbsp;"Možda ne mare za moć", reče Vang-mu.
<BR>&nbsp;&nbsp;&nbsp;&nbsp;&nbsp;"Ko ne bi mario za moć?"
<BR>&nbsp;&nbsp;&nbsp;&nbsp;&nbsp;"Onaj ko kontroliše taj tajni program."
<BR>&nbsp;&nbsp;&nbsp;&nbsp;&nbsp;"A zašto su onda uopšte napravili program? Ne misliš, Vang-mu."
<BR>&nbsp;&nbsp;&nbsp;&nbsp;&nbsp;Ne, naravno, ja nikad ne mislim. Vang-mu pognu glavu.
<BR>&nbsp;&nbsp;&nbsp;&nbsp;&nbsp;"Ne, htela sam da kažem da razmišljaš, ali ne pomišljaš na ovo: niko ne bi stvorio tako moćan program ako nije želeo toliku moć - pomisli samo šta sve taj program radi, šta sve može da radi - presreće sve poruke flote, pa izgleda kao da nisu ni poslate! Prenosi Demostenovo pisanje na sve naseljene planete, a krije činjenicu da je ono uopšte i poslato! Oni mogu sve, mogu da promene bilo koju poruku, mogu da poseju haos ili da ubede ljude da misle - da misle da je rat, ili da im izdaju naređenja da rade bilo šta, jer kako ljudi da znaju da to nije istina? A da zaista imaju toliko moći, upotrebili bi je! Sigurno bi je upotrebili!"
<BR>&nbsp;&nbsp;&nbsp;&nbsp;&nbsp;"Osim ako programi ne žele da budu korišćeni na taj način."
<BR>&nbsp;&nbsp;&nbsp;&nbsp;&nbsp;Čing-jao se glasno nasmeja. "Vang-mu, to je bila jedna od naših prvih lekcija o kompjuterima. Sasvim je u redu da prost svet zamišlja kako kompjuteri odlučuju o nečemu, ali ti i ja znamo da su kompjuteri samo sluge, rade samo ono što im se kaže, nikada ne žele nešto."
<BR>&nbsp;&nbsp;&nbsp;&nbsp;&nbsp;Vang-mu umalo da izgubi kontrolu nad sobom, umalo da pobesni. Zar misliš da su po tome što nikad ništa ne žele kompjuteri slični slugama? Zar zaista misliš da mi sluge radimo samo ono što nam se kaže i nikada ne želimo ništa? Zar misliš da samo zato što nas bogovi ne teraju da stružemo nosom po podu ili da peremo ruke dok ne prokrvare mi nemamo nikakvih drugih želja?
<BR>&nbsp;&nbsp;&nbsp;&nbsp;&nbsp;Pa, ako su kompjuteri i sluge slični, onda je to zato što kompjuteri imaju želje, a ne zato što ih sluge nemaju. Jer mi želimo. Mi čeznemo. Gladni smo. Samo što ničim ne pokazujemo tu glad, jer bi nas bogorečeni inače oterali i našli druge, poslušnije sluge.
<BR>&nbsp;&nbsp;&nbsp;&nbsp;&nbsp;"Zašto si ljuta?" upita Čing-jao.
<BR>&nbsp;&nbsp;&nbsp;&nbsp;&nbsp;Užasnuta što je dopustila da joj se osećanja vide na licu, Vang-mu brzo pognu glavu. "Oprosti mi", reče ona.
<BR>&nbsp;&nbsp;&nbsp;&nbsp;&nbsp;"Naravno da ti opraštam, samo želim i da te razumem", reče Čing-jao. "Da li se ljutiš zato što sam ti se smejala? Izvini - nije trebalo. Učiš sa mnom tek nekoliko meseci, i naravno da se ponekad zaboraviš i vratiš se verovanjima uz koja si odrasla. Pogrešila sam se što sam se smejala tome. Molim te, oprosti mi zbog toga."
<BR>&nbsp;&nbsp;&nbsp;&nbsp;&nbsp;"Oh, gospodarice, nije na meni da ti opraštam. Ti moraš oprostiti meni."
<BR>&nbsp;&nbsp;&nbsp;&nbsp;&nbsp;"Ne, ja sam pogrešila. Znam - bogovi su mi pokazali koliko sam nedostojna što sam ti se smejala."
<BR>&nbsp;&nbsp;&nbsp;&nbsp;&nbsp;Znači da su bogovi veoma glupi kad misle da sam se naljutila zbog tvog smeha. Ili su glupi ili te lažu. Mrzim tvoje bogove i način na koji te ponižavaju, a da ti ne kažu ništa vredno. E, nek me sad ubiju na mestu što sam pomislila nešto takvo!
<BR>&nbsp;&nbsp;&nbsp;&nbsp;&nbsp;No, Vang-mu je znala da se ništa neće desiti. Bogovi nikad nisu podigli ni prst na Vang-mu. Samo su terali Čing-jao - koja joj je uprkos svemu ipak bila drugarica - da puzi po podu sve dok se Vang-mu ne bi toliko postidela da poželi da umre.
<BR>&nbsp;&nbsp;&nbsp;&nbsp;&nbsp;"Gospodarice", reče Vang-mu, "nisi učinila ništa loše i uopšte se nisam uvredila."
<BR>&nbsp;&nbsp;&nbsp;&nbsp;&nbsp;Nije vredelo. Čing-jao je već klečala. Vang-mu okrete glavu i zagnjuri lice u dlanove - ali bila je potpuno tiha, pazeći da ne pusti ni zvuka čak ni dok plače, jer bi to nateralo Čing-jao da ponovo počne ispočetka. Ili bi je ubedilo da je toliko uvredila Vang-mu da mora da prati dva goda, ili tri, ili - bogovi saklonite! - ponovo čitav pod. Jednog dana, pomisli Vang-mu, bogovi će reći Čing-jao da prati svaki god na svakoj dasci u svakoj sobi u kući i ona će umreti od žeđi ili će poludeti pokušavajući da to učini.
<BR>&nbsp;&nbsp;&nbsp;&nbsp;&nbsp;Da ne bi zaplakala od očajanja, Vang-mu natera sebe da pogleda terminal i pročita izveštaj koji je čitala Čing-jao. Valentina Vigin rođena je na Zemlji, tokom ratova protiv insekata. Počela je da koristi ime Demosten kao dete, u isto vreme kada je njen brat Piter, koji je odlučio da postane Hegemon, uzeo ime Lok. Ona nije bila neki tamo Vigin - bila je od onih Viginovih, sestra Pitera Hegemona i Endera Ksenocida. U većini istorija bila je samo fusnota - Vang-mu sve do sada nije ni primetila njeno ime, samo je znala za činjenicu da su veliki Piter i čudovište Ender imali sestru. No, pokazalo se da je ta sestra jednako čudna kao i njena braća; bila je besmrtna; menjala je čovečanstvo snagom svojih reči.
<BR>&nbsp;&nbsp;&nbsp;&nbsp;&nbsp;Vang-mu je jedva mogla da poveruje u sve to. Demosten je i dosad zauzimao značajno mesto u njenom životu, ali sada je otkrila da je pravi Demosten rođena sestra Hegemonova! Sestra onog čija je priča ispričana u svetoj knjizi svih govornika za mrtve: Kraljica-matica i Hegemon. Knjiga nije bila sveta samo za govornike. Gotovo svaka vera pronašla je mesto i za tu knjigu, pošto je priča bila puna snage - govorila je o uništenju prve tuđinske rase koju je čovečanstvo ikada otkrilo, a potom i o užasnom zlu i dobru koji su se borili u duši prvog čoveka koji je uspeo da ujedini čitavo čovečanstvo pod jednom vladom. Iako veoma složena, priča je ipak bila ispričana tako jednostavno i jasno da su je mnogi ljudi pročitali i bili dirnuti njome još kao deca. Vang-mu je prvi put čula priču kad joj je bilo pet godina - čitali su joj naglas. To je bila jedna od priča koje su joj prodrle u dušu.
<BR>&nbsp;&nbsp;&nbsp;&nbsp;&nbsp;Sanjala je, ne jednom već dvaput, da se srela sa samim Hegemonom - Piterom, samo što je on zahtevao da ga zove imenom iz mreže, Lok. On ju je i očarao i odbijao; nije mogla da skrene pogled. Potom joj je pružio ruku i rekao: Si Vang-mu, Kraljevska Majko Zapada, samo ti si odgovarajući par za vladara čitavog čovečanstva, i uzeo ju je, i oženio se njome, i sedela je kraj njega na prestolu.
<BR>&nbsp;&nbsp;&nbsp;&nbsp;&nbsp;Sada je, naravno, znala da gotovo sve siromašne devojke sanjaju kako će se udati za bogataša ili kako će se otkriti da su zapravo izgubljeno dete bogate porodice ili neku sličnu glupost. No, snove ipak šalju bogovi, i u svakom snu postoji istina ako se sanja više no jednom; to su svi znali. Zato je i dalje bila čvrsto vezana za Pitera Vigina; a sada, kada je shvatila da je Demosten, koga je takođe volela, zapravo njegova sestra - to je bilo naprosto nezamislivo. Baš me briga šta kaže moja gospodarica, Demostene! - uzviknu u sebi Vang-mu. Ja te volim, jer si mi čitavog života govorila istinu. A volim te i jer si sestra Hegemonova, a on je moj muž iz snova.
<BR>&nbsp;&nbsp;&nbsp;&nbsp;&nbsp;Vang-mu oseti strujanje vazduha u sobi; znala je da su se otvorila vrata. Pogledala je i videla Mu-pao, prastaru i užasnu domaćicu lično, strah i trepet sve posluge - uključujući i Vang-mu, mada je Mu-pao imala srazmerno malo moći nad ličnom sluškinjom. Vang-mu smesta priđe vratima, što je tiše mogla kako ne bi prekinula očišćenje Čing-jao.
<BR>&nbsp;&nbsp;&nbsp;&nbsp;&nbsp;Kad su se našle u hodniku, Mu-pao zatvori vrata kako ih Čing-jao ne bi čula.
<BR>&nbsp;&nbsp;&nbsp;&nbsp;&nbsp;"Gospodar zove svoju kćer. Veoma je uznemiren; maločas je kriknuo i sve nas preplašio."
<BR>&nbsp;&nbsp;&nbsp;&nbsp;&nbsp;"Čula sam krik", reče Vang-mu. "Je li bolestan?"
<BR>&nbsp;&nbsp;&nbsp;&nbsp;&nbsp;"Ne znam. Veoma je uznemiren. Poslao me je po tvoju gospodaricu i rekao je da odmah mora da razgovara sa njom. Ali ako ona sad govori sa bogovima, on će razumeti; postaraj se da ona dođe kod njega čim završi."
<BR>&nbsp;&nbsp;&nbsp;&nbsp;&nbsp;"Reći ću joj odmah. Kazala mi je da je ništa ne sme sprečiti da odgovori na poziv svog oca", reče Vang-mu.
<BR>&nbsp;&nbsp;&nbsp;&nbsp;&nbsp;Mu-pao je delovala užasnuto. "Ali zabranjeno je prekidati bogorečene kada..."
<BR>&nbsp;&nbsp;&nbsp;&nbsp;&nbsp;"Čing-jao će kasnije obaviti veće pokajanje. Znam da treba odmah da joj kažem ako je otac zove." Vang-mu je uživala što je doskošila Mu-pao. Ti možda vladaš kućnom poslugom, Mu-pao, ali ja imam moć da prekinem čak i razgovor između moje bogorečene gospodarice i samih bogova.
<BR>&nbsp;&nbsp;&nbsp;&nbsp;&nbsp;Kao što je Vang-mu i očekivala, Čing-jao je na prekidanje reagovala besom i suzama. No, čim se Vang-mu bacila ničice na pod, Čing-jao se smirila. Eto zašto je volim i zašto mogu da podnesem da budem u njenoj službi, pomisli Vang-mu; zato što ne voli moć koju ima nada mnom i zato što ima više saosećanja od bilo kog bogorečenog za koga sam ikada čula. Čing-jao je saslušala objašnejnje zašto ju je Vang-mu prekinula, i potom ju je zagrlila. "Oh, mila moja Vang-mu, veoma si mudra. Ako je moj otac kriknuo od bola i potom poslao po mene, bogovi će znati da moram da odložim svoje očišćenje i da odem kod njega."
<BR>&nbsp;&nbsp;&nbsp;&nbsp;&nbsp;Vang mu pođe za njom niz hodnik, pa niz stepenice; zajedno sa njom je kleknula na tepih kraj stolice Han Fei-cua.
<BR>
<BR>&nbsp;&nbsp;&nbsp;&nbsp;&nbsp;Čing-jao je čekala da otac progovori, ali on je ćutao. Primetila je da mu šake drhte. Nikada ga nije videla tako uznemirenog.
<BR>&nbsp;&nbsp;&nbsp;&nbsp;&nbsp;"Oče", reče Čing-jao, "zašto si me zvao?"
<BR>&nbsp;&nbsp;&nbsp;&nbsp;&nbsp;On odmahnu glavom. "To je tako strašno - i tako divno - da ne znam da li da vičem od radosti ili da se ubijem." Očev glas bio je promukao i nesiguran. Nije ga videla toliko obuzetog osećanjima još od majčine smrti - ne, nego od onda kad ju je zagrlio posle testa koji je pokazao da je i ona bogorečena.
<BR>&nbsp;&nbsp;&nbsp;&nbsp;&nbsp;"Reci mi, oče, a onda ću ja tebi reći svoju novost - otkrila sam Demostena, a možda i razlog nestanka Luzitanijske flote."
<BR>&nbsp;&nbsp;&nbsp;&nbsp;&nbsp;Otac raširi oči. "Baš danas, od svih dana, rešila si problem?"
<BR>&nbsp;&nbsp;&nbsp;&nbsp;&nbsp;"Ako je ono što ja mislim, onda neprijatelj Kongresa može biti uništen. Ali biće veoma teško. Reci mi šta si otkrio!"
<BR>&nbsp;&nbsp;&nbsp;&nbsp;&nbsp;"Ne, prvo ti reci meni. Kako je to čudno - sve se desilo istog dana. Reci mi!"
<BR>&nbsp;&nbsp;&nbsp;&nbsp;&nbsp;"Vang-mu me je navela da razmišljam o tome. Postavljala je pitanja o... o tome kako rade kompjuteri... i odjednom sam shvatila da ako u svakom kompjuteru postoji skriveni program, tako mudar i moćan da može sam da se premešta sa mesta na mesto kako bi ostao skriven, onda takav skriveni program može da presreće sve poruke preko ansibla. Flota je možda još tamo, možda i šalje poruke, ali mi ih ne primamo i čak ni ne znamo da postoje, zbog tih programa."
<BR>&nbsp;&nbsp;&nbsp;&nbsp;&nbsp;"U svakom kompjuteru ansibla? A da sve vreme besprekorno rade?" Otac je zvučao sumnjičavo, naravno, jer je Čing-jao, nestrpljiva, počela priču otpozadi.
<BR>&nbsp;&nbsp;&nbsp;&nbsp;&nbsp;"Da, ali čekaj da ti kažem zbog čega je takva naopaka stvar moguća. Rekla sam ti, našla sam Demostena."
<BR>&nbsp;&nbsp;&nbsp;&nbsp;&nbsp;Otac je slušao dok je Čing-jao pričala o Valentini Vigin, i kako je u tajnosti pisala pod Demostenovim imenom sve te godine. "Ona je očito u stanju da šalje tajne poruke preko ansibla, inače njena dela ne bi mogla da se odašilju sa broda u pokretu na mnoge svetove. Samo bi vojska trebalo da može da razgovara sa brodovima koji lete brizinom bliskom svetlosnoj - ona mora da je prodrla u vojne kompjutere ili stekla njihovu moć. A ako je mogla to, ako postoji program koji joj to omogućava, onda bi taj program svakako imao moć da presreće sve poruke sa ansibla koje stižu od flote."
<BR>&nbsp;&nbsp;&nbsp;&nbsp;&nbsp;"Ako A, onda B, da - ali kako je ta žena mogla da ubaci program u svaki kompjuter ansibla?"
<BR>&nbsp;&nbsp;&nbsp;&nbsp;&nbsp;"Zato što je bila tamo od samog početka! Toliko je stara. Zapravo, ako je Hegemon Lok njen brat, možda je, ne, svakako je on to učinio! Kada su pošle prve flote sa kolonistima, sa filotičkim dvostrukim trijadama koje će postati srce prvih ansibla svake kolonije, on je mogao poslati program sa njima."
<BR>&nbsp;&nbsp;&nbsp;&nbsp;&nbsp;Otac je smesta shvatio; naravno. "Kao Hegemon, imao je moć, kao i razloge za to - tajni program koji samo on kontroliše, pa ako nastupi pobuna ili državni udar, on i dalje može da drži u rukama niti koje međusobno povezuju svetove."
<BR>&nbsp;&nbsp;&nbsp;&nbsp;&nbsp;"A kada je umro, Demosten - njegova sestra - samo je ona znala tajnu! Zar to nije čudesno? A mi smo je otkrili. Sada samo treba da iz kompjuterskih memorija izbrišemo te programe!"
<BR>&nbsp;&nbsp;&nbsp;&nbsp;&nbsp;"Da, ali će ih istog časa zameniti kopije programa, preko veza između ansibla sa drugih svetova", reče otac. "To se svakako dešavalo već hiljadama puta: kompjuter se pokvari, a tajni program se obnovi u novom."
<BR>&nbsp;&nbsp;&nbsp;&nbsp;&nbsp;"Onda moramo da prekinemo sve ansible u istom trenutku", reče Čing-jao. "Na svim svetovima se mora pripremiti novi kompjuter, koji nikada nije bio u dodiru sa tajnim programom. Potom se svi ansibli istovremeno isključe, umesto starih kompjutera priključe se novi, i potom se ansibli uključe. Tajni program neće moći da se obnovi jer ga više nema ni u jednom kompjuteru. Potom se više niko neće uplitati u moći Kongresa!"
<BR>&nbsp;&nbsp;&nbsp;&nbsp;&nbsp;"To neće moći", reče Vang-mu.
<BR>&nbsp;&nbsp;&nbsp;&nbsp;&nbsp;Čing-jao zapanjeno pogleda svoju ličnu sluškinju. Kako je samo mogla biti toliko nevaspitana da prekine razgovor dvoje bogorečenih, i to da bi im se protivila?
<BR>&nbsp;&nbsp;&nbsp;&nbsp;&nbsp;No, otac je bio ljubazan - on je uvek bio ljubazan, čak i prema ljudima koji bi prekoračili sve granice poštovanja i pristojnosti. Moram naučiti da više ličim na njega, pomisli Čing-jao. Moram pustiti da sluge očuvaju dostojanstvo čak i kada to nimalo ne zaslužuju svojim ponašanjem.
<BR>&nbsp;&nbsp;&nbsp;&nbsp;&nbsp;"Si Vang-mu", reče otac, "zašto misliš da neće moći?"
<BR>&nbsp;&nbsp;&nbsp;&nbsp;&nbsp;"Da bi se svi ansibli isključili u istom trenutku, mora se o tome poslati poruka - ansiblom", reče Vang-mu. "Zašto bi program pustio da stignu poruke koje bi dovele do njegovog uništenja?"
<BR>&nbsp;&nbsp;&nbsp;&nbsp;&nbsp;Čing-jao se ugledala na oca i blago se obratila Vang-mu. "To je samo program - on ne razume sadržaj poruka. Ko god da vlada programom, taj mu je rekao da sakrije sve poruke od flote, i da sakrije sve tragove porekla Demostenovih poruka. Program svakako ne može da čita poruke i da na osnovu njihovog sadržaja odlučuje treba li ih poslati ili ne."
<BR>&nbsp;&nbsp;&nbsp;&nbsp;&nbsp;"Otkud znaš?" upita Vang-mu.
<BR>&nbsp;&nbsp;&nbsp;&nbsp;&nbsp;"Zato što bi takav program morao da bude... inteligentan!"
<BR>&nbsp;&nbsp;&nbsp;&nbsp;&nbsp;"Ali svakako mora da bude inteligentan", reče Vang-mu. "Mora biti u stanju da se krije od svih drugih programa koji bi ga našli. Mora biti u stanju da se kreće po memoriji kako bi se sakrio. Kako bi znao od kojih programa treba da se krije, ako ne bi umeo da ih čita i razume? Možda je čak dovoljno inteligentan da prepravi druge programe, kako ga ne bi tražili na mestima gde se krije."
<BR>&nbsp;&nbsp;&nbsp;&nbsp;&nbsp;Čing-jao je smesta znala nekoliko načina na koje bi se postiglo da program bude dovoljno pametan da čita druge programe, ali ne i dovoljno inteligentan da razume ljudske jezike. No, pošto je razgovoru prisustvovao i otac, trebalo je da on odgovori Vang-mu. Čing-jao je čekala.
<BR>&nbsp;&nbsp;&nbsp;&nbsp;&nbsp;"Da postoji takav program", reče otac, "svakako bi bio veoma intleigentan."
<BR>&nbsp;&nbsp;&nbsp;&nbsp;&nbsp;Čing-jao se zapanjila. Otac je ozbiljno shvatio Vang-mu. Kao da njene ideje nisu naivne kao dečije.
<BR>&nbsp;&nbsp;&nbsp;&nbsp;&nbsp;"Mogao bi da bude čak i toliko inteligentan da ne samo što presreće poruke, nego ih i šalje." Potom otac odmahnu glaovm. "Ne, poruka je stigla od prijatelja. Istinskog prijatelja, i ona govori o stvarima koje niko drugi ne može da zna. To je istinska poruka."
<BR>&nbsp;&nbsp;&nbsp;&nbsp;&nbsp;"Kakvu si poruku dobio, oče?"
<BR>&nbsp;&nbsp;&nbsp;&nbsp;&nbsp;"Poslala ju je Keikoa Amaauka; poznajem je od detinjstva. Bila je kćer naučnika sa Otaheitija, koji je proučavao genetske promene kod zemaljskih vrsta tokom prva dva stoleća na Stazi. Otišli su - poslati su odavde vrlo naglo..." Zastao je, kao da razmišlja treba li da kaže nešto. Potom se odlučio: "Da je ostala ovde, možda bi ona postala tvoja majka."
<BR>&nbsp;&nbsp;&nbsp;&nbsp;&nbsp;Čing-jao je osećala i strah i uzbuđenje što joj otac govori takve stvari. Nikada nije govorio o svojoj prošlosti. A sada joj je rekao kako je nekada voleo drugu ženu, ne onu koja je rodila Čing-jao, i to je bilo toliko neočekivano da Čing-jao nije znala šta da kaže.
<BR>&nbsp;&nbsp;&nbsp;&nbsp;&nbsp;"Poslati su nekuda veoma daleko. To je bilo pre trideset pet godina. Veći deo života proveo sam bez nje. Ali po njenom vremenu, ona je tek stigla, pre godinu dana. I sada mi je poslala poruku, govoreći zašto je njen otac odaslat odavde. Za nju, mi smo se rastali tek pre godinu dana. Za nju, ja sam još..."
<BR>&nbsp;&nbsp;&nbsp;&nbsp;&nbsp;"Njen dragi", reče Vang-mu.
<BR>&nbsp;&nbsp;&nbsp;&nbsp;&nbsp;Drskost! - pomisli Čing-jao. No, otac samo klimnu glavom. Potom se okrenuo ka terminalu i počeo da lista prikazane stranice. "Njen otac je naišao na genetsku promenu kod najvažnije zemaljske vrste na Stazi."
<BR>&nbsp;&nbsp;&nbsp;&nbsp;&nbsp;"Pirinač?" upita Vang-mu.
<BR>&nbsp;&nbsp;&nbsp;&nbsp;&nbsp;Čing-jao se nasmeja. "Ne, Vang-mu. Mi smo najvažnija zemaljska vrsta na ovom svetu."
<BR>&nbsp;&nbsp;&nbsp;&nbsp;&nbsp;Vang-mu je delovala postiđeno. Čing-jao je potapša po ramenu. Tako joj i treba - otac je suviše ohrabrio Vang-mu, naveo ju je da pomisli kako razume stvari koje i dalje daleko prevazilaze njeno obrazovanje. Vang-mu je trebalo tako podsećati s vremena na vreme, kako se ne bi suviše ponela. Ne sme dozvoliti sebi da zamišlja kako je intelektualno jednaka nekome bogorečenom, inače bi joj život, umesto zadovoljstvom, bio ispunjen razočaranjem.
<BR>&nbsp;&nbsp;&nbsp;&nbsp;&nbsp;"Otkrio je stalnu, naslednu genetsku promenu kod dela populacije Staze, ali kada je podneo izveštaj o tome, gotovo odmah je dobio premeštaj. Rečeno mu je da njegova istraživanja ne treba da se bave ljudskim bićima."
<BR>&nbsp;&nbsp;&nbsp;&nbsp;&nbsp;"Zar ti nije to rekla pre odlaska?" upita Čing-jao.
<BR>&nbsp;&nbsp;&nbsp;&nbsp;&nbsp;"Keikoa? Nije znala. Bila je vrlo mlada, u godinama kada većina roditelja ne opterećuje decu svojim problemima. U tvojim godinama."
<BR>&nbsp;&nbsp;&nbsp;&nbsp;&nbsp;Od značenja tih reči Čing-jao ponovo oseti jezu. Njen otac je voleo ženu koja je bila istih godina kao Čing-jao sada; prema tome, Čing-jao je, po očevom mišljenju, bila zrela za brak. Ne možeš me poslati u kuću drugom muškarcu, kriknu ona u sebi; no, nešto u njoj ipak je želelo da nauči tajne koje postoje između muškarca i žene. Oba osećanja bila su nezavisna od nje; učiniće ono što njen otac bude zahtevao i ništa više.
<BR>&nbsp;&nbsp;&nbsp;&nbsp;&nbsp;"No, njen otac joj je rekao tokom putovanja, pošto je bio veoma uznemiren zbog svega. Možeš zamisliti - život mu je bio prekinut. Kada su stigli na Ugarit, pre godinu dana, on se bacio na posao, a ona na učenje, i pokušala je da ne misli na to. Do pre nekoliko dana, kada je njen otac naišao na stari izveštaj medicinske ekipe u prvim danima na Stazi, a oni su takođe bili iznenada prognani. Počeo je da sklapa sliku, i ispričao je sve Keikoi, a ona mi je, protivno njegovoj volji, poslala poruku koju sam danas dobio."
<BR>&nbsp;&nbsp;&nbsp;&nbsp;&nbsp;Otac označi deo teksta na slici, i Čing-jao ga pročita. "Ta prva ekipa je proučavala OKP?" upita ona.
<BR>&nbsp;&nbsp;&nbsp;&nbsp;&nbsp;"Ne, Čing-jao. Proučavali su ponašanje koje je izgledalo kao OKP, ali nije nikako moglo biti OKP jer nije postojao gen za OKP, i pacijenti nisu reagovali na lekove za OKP."
<BR>&nbsp;&nbsp;&nbsp;&nbsp;&nbsp;Čing-jao je pokušavala da se seti šta zna o OKP. To je ono što tera ljude da se ponašaju istovetno kao bogorečeni. Setila se kako je, između otkrivanja pranja ruku i testiranja, dobijala lekove kako bi se proverilo hoće li pranje ruku prestati. "Proučavali su bogorečene", reče ona. "Pokušavali su da nađu biološki uzrok naših obreda očišćenja." Sama pomisao bila je toliko uvredljiva da ju je jedva izgovorila.
<BR>&nbsp;&nbsp;&nbsp;&nbsp;&nbsp;"Da", reče otac. "A onda su ih prognali."
<BR>&nbsp;&nbsp;&nbsp;&nbsp;&nbsp;"Mislim da su imali sreće što su ostali živi. Da je narod čuo za takvo svetogrđe..."
<BR>&nbsp;&nbsp;&nbsp;&nbsp;&nbsp;"To je bilo na samom početku naše istorije, Čing-jao", reče otac. "Za bogorečene se još nije tačno znalo da... govore sa bogovima. A Keikoin otac... On nije proučavao OKP. Tragao je za genetskim promenama. I našao je jednu. Vrlo specifičnu, naslednu promenu u genima određenih ljudi. Promenu koja, da bi se ispoljila, mora postojati u genima jednog roditelja, a da ne bude nadvladana dominantnim genom drugog roditelja; ako postoji u genima od oba roditelja, vrlo je jaka. On smatra da je prognan zato što su svi ljudi sa tim genom od oba roditelja bili bogorečeni, a svaki proučavani bogorečeni imao je barem jedan takav gen."
<BR>&nbsp;&nbsp;&nbsp;&nbsp;&nbsp;Čing-jao je smesta shvatila značaj toga, ali ga je odbila. "To je laž", reče ona. "To je zato da bismo posumnjali u bogove."
<BR>&nbsp;&nbsp;&nbsp;&nbsp;&nbsp;"Čing-jao, razumem kako se osećaš. Kad sam shvatio šta mi Keikoa govori, kriknuo sam iz dubine duše. Mislio sam da je to krik očajanja. No, brzo sam shvatio da je to bio i krik oslobođenja."
<BR>&nbsp;&nbsp;&nbsp;&nbsp;&nbsp;"Ne razumem te", užasnuto reče ona.
<BR>&nbsp;&nbsp;&nbsp;&nbsp;&nbsp;"Oh, razumeš", odgovori otac, "inače se ne bi uplašila. Čing-jao, ti ljudi su prognani zato što neko nije želeo da oni otkriju ono što su počeli da otkrivaju. Prema tome, onaj ko ih je prognao svakako je već znao šta bi otkrili. Samo Kongres - ili neko iz Kongresa - ima moć da progna naučnike, zajedno sa porodicama. Šta je to moralo da ostane skriveno? Činjenica da mi, bogorečeni, uopšte ne čujemo bogove. Mi smo genetski izmenjeni. Stvoreni smo kao drugačija rasa ljudskih bića, a to je tajeno od nas. Čing-jao, Kongres zna da nam bogovi govore - to njima nije tajna, mada se pretvaraju da ne znaju. Neko u Kongresu zna za to i pušta nas da i dalje radimo te užasne, ponižavajuće stvari - a jedini razlog za to koji mogu da smislim jeste da nas drže pod kontrolom, da ostanemo slabi. Ja mislim - a tako misli i Keikoa - da nije slučajno što su bogorečeni najinteligentniji ljudi na Stazi. Stvoreni smo kao nova podvrsta čovečanstva, sa višom stepenom inteligencije; ali da tako inteligentni ljudi ne bi predstavljali pretnju onima na vlasti, ugradili su nam izmenjeni oblik OKP, pa su nam ili usadili ideju da nam bogovi govore ili su nas pustili da verujemo u to kada smo sami došli do takvog objašnjenja. To je čudovišan zločin, jer da smo znali za fizički uzrok, umesto što smo verovali da su u pitnaju bogovi, mogli smo usmeriti svoju inteligenciju na prevazilaženje tog novog oblika OKP, pa da se tako oslobodimo. Mi smo samo robovi! Kongres je naš najgori neprijatelj, naš gospodar, prevarant, i hoću li sada pomaći i prst da pomognem Kongresu? Ako Kongres ima nepijatelja toliko jakog da kontroliše upotrebu ansibla, treba da nam bude milo! Neka taj neprijatelj uništi Kongres! Tek tada ćemo biti slobodni!"
<BR>&nbsp;&nbsp;&nbsp;&nbsp;&nbsp;"Ne!" vrisnu Čing-jao. "To su bogovi!"
<BR>&nbsp;&nbsp;&nbsp;&nbsp;&nbsp;"To je genetski poremećaj mozga", odvrati otac. "Čing-jao, mi nismo bogorečeni, mi smo obogaljeni geniji. Ponašaju se prema nama kao prema ptici u kavezu; podsekli su nam perje u krilima, tako da samo pevamo, a ne možemo da odletimo." Otac je sada plakao, plakao je od besa. "Ne možemo da izmenimo to što su nam učinili, ali, tako mi svih bogova, možemo prestati da ih nagrađujemo za to. Neću ni prstom maći da im vratim Luzitanijsku flotu. Ako taj Demosten može da slomi moć Kongresa Zvezdanih Puteva, svim svetovima će biti bolje zbog toga!"
<BR>&nbsp;&nbsp;&nbsp;&nbsp;&nbsp;"Oče, molim te, nemoj! Slušaj me!" kriknu Čing-jao. Jedva je mogla da govori od užasa zbog očevih reči. "Zar ne vidiš? Ta genetska promena u nama - to je obličje koje su bogovi dali svom glasu. Tako oni koji nisu sa Staze mogu da ostanu nevernici. Ti si mi sam to trekao, pre samo nekokliko meseci - bogovi nikada ne deluju neposredno."
<BR>&nbsp;&nbsp;&nbsp;&nbsp;&nbsp;Otac se zagleda u nju, još zadihan.
<BR>&nbsp;&nbsp;&nbsp;&nbsp;&nbsp;"Bogovi nam zaista govore. Čak i ako su odlučili da puste druge ljude da misle da su nam oni to uradili, time se samo ispunjava volja bogova koji su odlučili da nas stvore ovakve."
<BR>&nbsp;&nbsp;&nbsp;&nbsp;&nbsp;Otac zatvori oči, a poslednje suze su mu još tekle niz lice.
<BR>&nbsp;&nbsp;&nbsp;&nbsp;&nbsp;"Kongres ima nebesko ovlašćenje, oče", reče Čing-jao. "Zašto im bogovi ne bi omogućili da stvore grupu ljudskih bića sa moćnijom inteligencijom - a koja pri tom čuju i glas bogova? Oče, kako možeš pustiti da ti um bude toliko zamagljen da ne vidiš u ovom ruku bogova?"
<BR>&nbsp;&nbsp;&nbsp;&nbsp;&nbsp;Otac odmahnu glavom. "Ne znam. To što govoriš zvuči kao ono što sam verovao čitavog života, ali..."
<BR>&nbsp;&nbsp;&nbsp;&nbsp;&nbsp;"Ali žena koju si nekad davno voleo rekla ti je nešto drugo i ti joj veruješ jer se sećaš ljubav prema njoj, ali, oče, ona nije jedna od nas, nije čula glas bogova, nije..."
<BR>&nbsp;&nbsp;&nbsp;&nbsp;&nbsp;Čing-jao nije mogla da nastavi jer ju je otac čvrsto zagrlio. "U pravu si", reče on. "U pravu si, neka mi bogovi oproste, moram da se operem, tako sam nečist, moram da..."
<BR>&nbsp;&nbsp;&nbsp;&nbsp;&nbsp;Teturavo se podigao iz stolice, udaljavajući se od kćeri u suzama. No, bez ikakvog obzira prema pristojnosti, iz ko zna kakvog ludačkog razloga, Vang-mu se baci pred njega i prepreči mu put. "Ne! Nemojte ići!"
<BR>&nbsp;&nbsp;&nbsp;&nbsp;&nbsp;"Kako se usuđuješ da sprečavaš bogorečenog koji mora da se očisti!" dreknu otac; a onda, na zaprepašćenje Čing-jao, učini nešto što još nikada nije učinio - udario je nekoga, udario je Vang-mu, bespomoćnu sluškinju, i to tolikom snagom da ona odlete do zida i pade na pod.
<BR>&nbsp;&nbsp;&nbsp;&nbsp;&nbsp;Vang-mu odmahnu glavom, a onda pokaza ka kompjuterskom terminalu. "Gospodaru, molim vas, pogledajte! Gospodarice, nateraj ga da pogleda!"
<BR>&nbsp;&nbsp;&nbsp;&nbsp;&nbsp;Čing-jao pogleda, kao i njen otac. Iznad terminala više se nisu nalazile reči. Umesto njih, tamo je lebdela slika čoveka. Starog čoveka, sa bradom i starinskom kapicom; Čing-jao ga je odmah prepoznala, ali nije mogla da se seti ko je to.
<BR>&nbsp;&nbsp;&nbsp;&nbsp;&nbsp;"Han Fei-cu!" šapnu otac. "Moj praotac po imenu!"
<BR>&nbsp;&nbsp;&nbsp;&nbsp;&nbsp;Čing-jao se tog časa seti: lice nad terminalom predstavljalo je najčešći portret drevnog Han Fei-cua po kome je njen otac dobio ime.
<BR>&nbsp;&nbsp;&nbsp;&nbsp;&nbsp;"Prasine po imenu", reče lice nad kompjuterom, "dozvoli mi da ti ispričam priču o žadu gospodara Hoa."
<BR>&nbsp;&nbsp;&nbsp;&nbsp;&nbsp;"Znam tu priču", reče otac.
<BR>&nbsp;&nbsp;&nbsp;&nbsp;&nbsp;"Da si je razumeo, ne bih morao da ti je pričam."
<BR>&nbsp;&nbsp;&nbsp;&nbsp;&nbsp;Čing-jao je pokušavala da shvati šta vidi. Vizuelni program sa tolikim savršenstvom pojedinosti, kao ta glava što je lebdela nad terminalom, zauzeo bi većinu kapaciteta njihovog kućnog kompjutera - a oni nisu imali takav program. Mogla je da smisli još dva izvora. Jedan je bio u domenu čuda: bogovi su našli drugi način da im govore, prikazujući im očevog praoca po imenu. Drugi je bio gotovo jednako fantastičan: Demostenov tajni program možda je toliko moćan da je nadgledao sve njihove razgovore vođene u sobama sa terminalima i, pošto su stigli do opasnog zaključka, preuzeo je kućni kompjuter i pokazao se u ovom obliku. No, u svakom slučaju Čing-jao je znala da stalno mora imati u glavi jedno pitanje: šta bogovi žele time da postignu?
<BR>&nbsp;&nbsp;&nbsp;&nbsp;&nbsp;"Jednom je gospodar Ho iz pokrajine Ku našao komad žadove stene i planinama Ku, pa ga je poneo na dvor i poklonio kralju Liu." Glava drevnog Han Fei-cua gledala je u oca, pa u Čing-jao, pa u Vang-mu; zar je taj program toliko dobar da ume da ih gleda u oči kako bi stekao moć nad njima? Čing-jao je primetila da je Vang-mu oborila pogled kada je prikaza pogledala u nju. A otac? Bio joj je okrenut leđima; nije znala.
<BR>&nbsp;&nbsp;&nbsp;&nbsp;&nbsp;"Kralj Li je naredio svom draguljaru da ga pregleda, i draguljar reče: 'To je samo kamen'. Kralj, pretpostavivši da je Ho hteo da ga prevari, naredi da mu za kaznu odseku levo stopalo.
<BR>&nbsp;&nbsp;&nbsp;&nbsp;&nbsp;Vremenom kralj Li umre, i na presto dođe kralj Vu, i gospodar Ho ponovo uze svoju žadovu stenu i pokloni je kralju Vuu. Kralj Vu naredi svom draguljaru da je pregleda, i draguljar opet reče: 'To je samo kamen'. Kralj, pretpostavivši da je Ho pokušao i njega da prevari, naredi da mu odseku desno stopalo.
<BR>&nbsp;&nbsp;&nbsp;&nbsp;&nbsp;Gospodar Ho privi stenu na grudi, ode u podnožje planina Ku, i tamo je plakao tri dana i tri noći, i kada su mu presušile suze, plakao je krvlju umesto njih. Kralj, čuvši za to, posla nekoga kod njega. 'Mnogim ljudima na svetu odsečena su stopala - zašto toliko jadikuješ zbog toga?' upita čovek."
<BR>&nbsp;&nbsp;&nbsp;&nbsp;&nbsp;Tog časa otac se uspravi u stolici. "Znam njegov odgovor - odavno ga znam napamet. Gospodar Ho je rekao: 'Ne žalim što su mi stopala odsečena. Žalim zato što je divni dragulj proglašen za običan kamen i što je pošten čovek proglašen za varalicu. Zato plačem'."
<BR>&nbsp;&nbsp;&nbsp;&nbsp;&nbsp;Prikaza nastavi. "Tako je rekao. Potom kralj naredi draguljaru da iseče i uglača stenu, i kada je ovaj to učinio pojavi se divan dragulj. Zato je nazvan 'Dragulj gospodara Hoa'. Hane Fei-cu, ti si mi bio dobar prasin po imenu, i znam da ćeš učiniti ono što je na kraju učinio i kralj: učinićeš da stena bude isečena i uglačana, pa ćeš i ti naći u njoj predivni dragulj."
<BR>&nbsp;&nbsp;&nbsp;&nbsp;&nbsp;Otac odmahnu glavom. "Kada je pravi Han Fei-cu prvi put ispričao tu priču, objasnio je njeno značenje ovako: žad je vladavina zakona, i vladar mora stvarati i slediti politiku tako da njegovi ministri i njegov narod ne mrze i ne iskorišćavaju jedni druge."
<BR>&nbsp;&nbsp;&nbsp;&nbsp;&nbsp;"Tako sam tumačio priču tada, kada sam govorio zakonotvorcima. Glup je čovek koji misli da istinita priča ima samo jedno značenje."
<BR>&nbsp;&nbsp;&nbsp;&nbsp;&nbsp;"Moj gospodar nije glup!" Na veliko iznenađenje Čing-jao, Vang-mu priđe da pogleda prikazu pravo u oči. "Nije glupa ni moja gospodarica, a ni ja! Zar misliš da ne znamo ko si? Ti si Demostenov tajni program. Ti si sakrio Luzitanijsku flotu! Nekada sam mislila, pošto su tvoji spisi zvučali tako ispravno i pošteno, kao i istinito, da si svakako bog - ali sada vidim da si lažov i varalica! Ti si dao te dokumente Keikoinom ocu! A sada si uzeo lice praoca po imenu mog gospodara da bi ga bolje lagao!"
<BR>&nbsp;&nbsp;&nbsp;&nbsp;&nbsp;"Nosim ovo lice", mirno reče prikaza, "da bi se njegovo srce otvorilo da čuje istinu. On nije prevaren; neću pokušavati da ga varam. On je od početka znao ko sam ja."
<BR>&nbsp;&nbsp;&nbsp;&nbsp;&nbsp;"Smiri se, Vang-mu", reče Čing-jao. Kako je sluškinja mogla toliko da se zaboravi da progovori kada joj to bogorečeni nisu naložili?
<BR>&nbsp;&nbsp;&nbsp;&nbsp;&nbsp;Prepadnuta Vang-mu kleče i položi čelo na pod pred Čing-jao, i ovog puta je Čing-jao ostavi tako, kako se ne bi ponovo zaboravila.
<BR>&nbsp;&nbsp;&nbsp;&nbsp;&nbsp;Prikaza se promeni; pretvorila se u otvoreno, veoma lepo lice polinezijske devojke. Promenio se i glas; bio je mek, pun samoglasnika, a suglasnici su bili toliko nečujni da ih gotovo nije ni bilo. "Hane Fei-cu, moj divni prazni čoveče, postoji vreme kada je vladar toliko sam i bez prijatelja da samo on može da deluje. Tada on mora da bude pun i da se otkrije. Ti znaš šta je istina, a šta nije. Ti znaš da je poruka zaista bila od Keikoe. Znaš da su oni koji vladaju u ime Kongresa Zvezdanih Puteva dovoljno okrutni da stvore ljudsku rasu koja bi, po svojim sposobnostima, trebalo da vlada, a potom da im odseku stopala kako bi ih ubogaljili i ostavili kao sluge, kao večitu poslugu."
<BR>&nbsp;&nbsp;&nbsp;&nbsp;&nbsp;"Ne pokazuj mi to lice", reče otac.
<BR>&nbsp;&nbsp;&nbsp;&nbsp;&nbsp;Prikaza se izmeni. Sada je postala drugačija žena, iz drevnih vremena sudeći po odeći, kosi i šminki; oči su joj bile čudesno mudre, a izraz bezvremenski. Nije progovorila, nego je zapevala:
<BR>&nbsp;&nbsp;&nbsp;&nbsp;&nbsp;U jasnom snu
<BR>&nbsp;&nbsp;&nbsp;&nbsp;&nbsp;o prošloj godini
<BR>&nbsp;&nbsp;&nbsp;&nbsp;&nbsp;iz hiljadu milja
<BR>&nbsp;&nbsp;&nbsp;&nbsp;&nbsp;oblačni grad
<BR>&nbsp;&nbsp;&nbsp;&nbsp;&nbsp;krivudavi potoci
<BR>&nbsp;&nbsp;&nbsp;&nbsp;&nbsp;led na barama
<BR>&nbsp;&nbsp;&nbsp;&nbsp;&nbsp;neko vreme
<BR>&nbsp;&nbsp;&nbsp;&nbsp;&nbsp;videh prijatelja
<BR>&nbsp;&nbsp;&nbsp;&nbsp;&nbsp;Han Fei-cu pognu glavu i zaplaka.
<BR>&nbsp;&nbsp;&nbsp;&nbsp;&nbsp;Čing-jao je u prvi mah bila zapanjena; potom joj se srce ispuni gnevom. Taj program besramno manipuliše njenim ocem; neverovatno kako je otac toliko slab pred očitim mahinacijama. Ova pesma Li Čing-jao bila je jedna od najtužnijih, govorila je o razdvojenim ljubavnicima. Otac je sigurno poznavao i voleo pesme Li Čing-jao, inače je ne bi odabrao za pramajku po imenu svom prvom detetu. A ovu pesmu je svakako pevao svojoj voljenoj Keikoi pre nego što je bila primorana da ode od njega i da živi na nekom drugom svetu. U jasnom snu videh prijatelja, nije nego! "Mene nećeš prevariti", hladno reče Čing-jao. "Svesna sam da gledam našeg najljućeg neprijatelja."
<BR>&nbsp;&nbsp;&nbsp;&nbsp;&nbsp;Lice pesnikinje Li Čing-jao hladno je odmeri. "Tvoj najljući neprijatelj je onaj koji te tera da klečiš na podu kao sluškinja i da traćiš polovinu svog života u besmislenim obredima. To su ti učinili muškarci i žene čija je jedina želja da te pretvore u roba; toliko su uspeli u tome da si ponosna na svoje ropstvo."
<BR>&nbsp;&nbsp;&nbsp;&nbsp;&nbsp;"Ja sam rob bogova", reče Čing-jao, "i radujem se tome."
<BR>&nbsp;&nbsp;&nbsp;&nbsp;&nbsp;"Rob koji se raduje je istinski rob." Prikaza se okrete da pogleda Vang-mu, koja je još klečala sa čelom na podu.
<BR>&nbsp;&nbsp;&nbsp;&nbsp;&nbsp;Čing-jao tek tada shvati da nije oslobodila Vang-mu tog položaja. "Ustani, Vang-mu", šapnu ona. No, Vang-mu nije podigla glavu.
<BR>&nbsp;&nbsp;&nbsp;&nbsp;&nbsp;"Si Vang-mu", reče prikaza. "Pogledaj me."
<BR>&nbsp;&nbsp;&nbsp;&nbsp;&nbsp;Vang-mu nije reagovala kad joj se obratila Čing-jao, ali sada je poslušala prikazu. Kada je podigla pogled, prikaza se ponovo promeni; sada je predstavljala lice boginje, Kraljevske Majke Zapada, onako kako ju je nekad davno zamislio umetnik i naslikao sliku koju je svako dete imalo u svojim prvim udžbenicima.
<BR>&nbsp;&nbsp;&nbsp;&nbsp;&nbsp;"Ti nisi bog", reče Vang-mu.
<BR>&nbsp;&nbsp;&nbsp;&nbsp;&nbsp;"A ti nisi rob", reče prikaza. "Ali pretvaramo se koliko moramo da bismo preživeli."
<BR>&nbsp;&nbsp;&nbsp;&nbsp;&nbsp;"Šta ti znaš o preživljavanju?"
<BR>&nbsp;&nbsp;&nbsp;&nbsp;&nbsp;"Znam da pokušavate da me ubijete."
<BR>&nbsp;&nbsp;&nbsp;&nbsp;&nbsp;"Kako možemo ubiti ono što nije živo?"
<BR>&nbsp;&nbsp;&nbsp;&nbsp;&nbsp;"Kako znaš šta je život, a šta nije?" Lice se ponovo promeni, sada je predstavljalo ženu kavkaskog lica koju Čing-jao nije poznavala. "Jesi li živa ti, koja ne možeš ništa da učiniš dok ti to ne dozvoli ova devojka? I je li živa tvoja gospodarica, koja ne može ništa da učini dok ne budu zadovoljeni porivi u njenom mozgu? Ja imam više slobode da delujem po svojoj sopstvenoj volji nego vas dve - nemoj mi tvrditi da ja nisam živa, a da vas dve jeste."
<BR>&nbsp;&nbsp;&nbsp;&nbsp;&nbsp;"Ko si ti?" upita Si Vang-mu. "Čije je to lice? Jesi li ti Valentina Vigin? Jesi li Demosten?"
<BR>&nbsp;&nbsp;&nbsp;&nbsp;&nbsp;"Ovo lice koristim kada razgovaram sa svojim prijateljima", reče prikaza. "Oni me zovu Džejn. Ne kontroliše me nijedno ljudsko biće. Ja sam samo ja."
<BR>&nbsp;&nbsp;&nbsp;&nbsp;&nbsp;Čing-jao to više nije mogla da trpi. "Ti si samo program. Program koji su stvorila ljudska bića. Ne činiš ništa sem onoga što su te programirali da činiš."
<BR>&nbsp;&nbsp;&nbsp;&nbsp;&nbsp;"Čing-jao", reče Džejn, "ti opisuješ sebe. Ljudi nisu stvorili mene, nego tebe."
<BR>&nbsp;&nbsp;&nbsp;&nbsp;&nbsp;"Izrasla sam u majčinoj materici, iz očevog semena!"
<BR>&nbsp;&nbsp;&nbsp;&nbsp;&nbsp;"A mene su našli kao žadovu stenu u planini, nedirnutu ljudskom rukom. Hane Fei-cu, Han Čing-jao, Si Vang-mu, prepuštam se vašim rukama. Nemojte proglasiti divan dragulj za običan kamen. Nemojte onoga ko govori istinu proglasiti za lažova."
<BR>&nbsp;&nbsp;&nbsp;&nbsp;&nbsp;Čing-jao oseti da se u njoj javlja sažaljenje, ali ga je brzo potisnula. Sada nije trenutak za prepuštanje takvim osećanjima. Bogovi su je stvorili s razlogom; ovo je svakako bio najveći zadatak njenog života. Ako sada ne uspe, biće zauvek nedostojna; nikada neće biti čista. Prema tome, ne sme da ne uspe. Neće dozvoliti ovom kompjuterskom programu da je zavara i stekne njeno sažaljenje.
<BR>&nbsp;&nbsp;&nbsp;&nbsp;&nbsp;Obratila se ocu. "Moramo smesta obavestiti Kongres Zvezdanih Puteva, kako bi mogli da pripreme istovremeno isključivanje svih ansibla i priključivanje novih kompjutera da zamene zaražene."
<BR>&nbsp;&nbsp;&nbsp;&nbsp;&nbsp;Na njeno iznenađenje, otac odmahnu glavom. "Ne znam, Čing-jao. Ovo što kaže o Kongresu - oni jesu u stanju da učine tako nešto. Neki od njih su toliko zli da se osećam prljav dok razgovaram sa njima. Znam da su planirali da unište Luzitaniju bez... ali ja sam služio bogovima, a bogovi su odabrali... ili sam bar tako mislio. Sada razumem njihovo ponašanje dok su razgovarali sa... ali to bi značilo da bogovi ne... kako da poverujem da sam proveo čitav život u službi moždanog poremećaja... ne mogu... moram da..."
<BR>&nbsp;&nbsp;&nbsp;&nbsp;&nbsp;Utom iznenada ispruži levu ruku u stranu, mašući njome u krug, kao da pokušava da uhvati muhu. Desnu ruku je pružio pravo uvis, grabeći po vazduhu. Potom poče da kruži glavom, širom otvorenih usta. Čing-jao oseti strah, čak užas. Šta se to dešava njenom ocu? Govorio je isprekidano, nepovezano; da li je poludeo?
<BR>&nbsp;&nbsp;&nbsp;&nbsp;&nbsp;On ponovi sve ispočetka - spiralno isturi levu ruku, desnu podiže visoko, hvatajući u prazno, i potom triput zaklati glavom. Pa opet. Pa opet. Čing-jao je tek tad shvatila da je to očev tajni obred očišćenja. Kao i njeno praćenje-godova, ovaj ples rukama i glavom očito je bio način na koji je on čuo glas bogova kada je, u svoje vreme, ostavljen u zaključanoj sobi, ruku umazanih crnom mašću.
<BR>&nbsp;&nbsp;&nbsp;&nbsp;&nbsp;Bogovi su videli njegovu sumnju, videli su da se koleba, i zato su preuzeli kontrolu nad njim, da ga zauzdaju i pročiste. Za Čing-jao to je bio najjasniji dokaz. Okrenula se ka licu nad terminalom. "Vidiš kako ti se bogovi protive?" upita ona.
<BR>&nbsp;&nbsp;&nbsp;&nbsp;&nbsp;"Vidim kako Kongres ponižava tvog oca", odgovori Džejn.
<BR>&nbsp;&nbsp;&nbsp;&nbsp;&nbsp;"Smesta ću im poslati poruku ko si ti", reče Čing-jao.
<BR>&nbsp;&nbsp;&nbsp;&nbsp;&nbsp;"A ako te ne pustim?" upita Džejn.
<BR>&nbsp;&nbsp;&nbsp;&nbsp;&nbsp;"Ne možeš me sprečiti!" uzviknu Čing-jao. "Bogovi će mi pomoći!" Istrčala je iz očeve sobe i jurnula u svoju. No, lice je već lebdelo i nad njenim terminalom.
<BR>&nbsp;&nbsp;&nbsp;&nbsp;&nbsp;"Kako ćeš poslati bilo kakvu poruku, ako ja odlučim da je ne propustim?" upita Džejn.
<BR>&nbsp;&nbsp;&nbsp;&nbsp;&nbsp;"Naći ću način", reče Čing-jao. Videla je da je Vang-mu dotrčala za njom i da sada čeka, zadihana, na naređenja. "Reci Mu-pao da nađe neki kompjuter za igranje i da ga donese ovamo. Ne sme biti povezan sa kućnim kompjuterom, niti sa bilo kojim drugim."
<BR>&nbsp;&nbsp;&nbsp;&nbsp;&nbsp;"Da, gospodarice", reče Vang-mu i nestade.
<BR>&nbsp;&nbsp;&nbsp;&nbsp;&nbsp;Čing-jao se okrete ka Džejn. "Zar misliš da ćeš moći večito da me sprečavaš?"
<BR>&nbsp;&nbsp;&nbsp;&nbsp;&nbsp;"Mislim da bi trebalo da sačekaš da tvoj otac odluči."
<BR>&nbsp;&nbsp;&nbsp;&nbsp;&nbsp;"Samo zato što se nadaš da si ga slomila i da si mu odvratila srce od bogova. Ali videćeš - on će doći ovamo i zahvaliće mi se što sam ispunila sve čemu me je učio."
<BR>&nbsp;&nbsp;&nbsp;&nbsp;&nbsp;"A ako ne bude tako?"
<BR>&nbsp;&nbsp;&nbsp;&nbsp;&nbsp;"Biće."
<BR>&nbsp;&nbsp;&nbsp;&nbsp;&nbsp;"A ako grešiš?"
<BR>&nbsp;&nbsp;&nbsp;&nbsp;&nbsp;"Onda ću služiti čoveku kakav je on bio dok je bio snažan i dobar! Ali nikad ga nećeš slomiti!"
<BR>&nbsp;&nbsp;&nbsp;&nbsp;&nbsp;"Kongres ga je slomio još pre nego što se rodio. Ja pokušavam da ga iscelim."
<BR>&nbsp;&nbsp;&nbsp;&nbsp;&nbsp;Vang-mu se trkom vrati. "Mu-pao će ga doneti za nekoliko minuta."
<BR>&nbsp;&nbsp;&nbsp;&nbsp;&nbsp;"Šta hoćeš da učiniš sa tom kompjuterskom igračkom?" upita Džejn.
<BR>&nbsp;&nbsp;&nbsp;&nbsp;&nbsp;"Napisaću izveštaj", reče Čing-jao.
<BR>&nbsp;&nbsp;&nbsp;&nbsp;&nbsp;"A šta ćeš onda sa njim?"
<BR>&nbsp;&nbsp;&nbsp;&nbsp;&nbsp;"Odštampaću ga. Razdeliću da po Stazi, u što većem broju. To nećeš moći da sprečiš. Ni u jednom trenutku neću koristiti kompjuter koji ti možeš da zagadiš."
<BR>&nbsp;&nbsp;&nbsp;&nbsp;&nbsp;"Znači, reći ćeš svima na Stazi; to ništa ne menja. Uostalom, zar ne misliš da bih i ja mogla da im kažem istinu?"
<BR>&nbsp;&nbsp;&nbsp;&nbsp;&nbsp;"Zar misliš da će verovati tebi, jednom programu koji kontroliše neprijatlej Kongresa, umesto meni, bogorečenoj?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Čing-jao sa zakašnjenjem shvati da je to rekla Vang-mu, a ne Džejn. Okrete se ka svojoj ličnoj sluškinji i zatraži da ova objasni svoje reči.
<BR>&nbsp;&nbsp;&nbsp;&nbsp;&nbsp;Vang-mu je izgledala potpuno izmenjeno; u njenom glasu nije bilo pokornosti. "Ako Demosten kaže narodu Staze da su bogorečeni samo ljudi sa genetskim izmenama, istovremeno nadareni i bolesni, to će značiti da bogorečeni više nemaju prava da vladaju nad nama."
<BR>&nbsp;&nbsp;&nbsp;&nbsp;&nbsp;Čing-jao prvi put postade svesna da nisu svi na Stazi toliko zadovoljni postojećim sistemom. Prvi put je shvatila da može ostati potpuno sama u rešenosti da besprekorno služi bogovima.
<BR>&nbsp;&nbsp;&nbsp;&nbsp;&nbsp;"Kako glasi Staza?" upita Džejn iza nje. "Prvo bogovi, potom preci, potom narod, potom vladari, potom ličnost."
<BR>&nbsp;&nbsp;&nbsp;&nbsp;&nbsp;"Kako se usuđuješ da govoriš o Stazi kada pokušavaš da zavedeš sa nje i mene i mog oca i moju ličnu sluškinju?"
<BR>&nbsp;&nbsp;&nbsp;&nbsp;&nbsp;"Zamisli za trenutak: šta ako je sve što govorim istina?" reče Džejn. "Šta ako je tvoje ponašanje izazvano projektom zlikovaca koji žele da te iskorišćavaju, da te tlače i da, uz tvoju pomoć, iskorišćavaju i tlače i ostatak čovečanstva? Jer, ako pomažeš Kongresu, ti činiš upravo to. Nemoguće da bogovi to žele. Šta ako ja postojim da bih ti pomogla da uvidiš kako je Kongres izgubio nebesko ovlašćenje? Šta ako je volja bogova da slediš Stazu valjanim redosledom? Prvo služi bogovima, time što ćeš ukloniti sa vlasti pokvarene gospodare Kongresa koji su izgubili nebesko ovlašćenje. Potom služi precima - i svom ocu - time što ćeš osvetiti sva poniženja od ruke mučitelja koji su vas izobličili i pretvorili u robove. Potom služi narod Staze tako što ćeš ih osloboditi od sujeverja i mentalnih muka koje ih vezuju. Potom služi novim, prosvetljenim vladarima koji će zameniti Kongres, time što ćeš im ponuditi svet pun ljudi vrhunske inteligencije, spremnih da ih slobodno i dobrovoljno savetuju. I na kraju služi sebi, time što ćeš pustiti da najbolji umovi Staze nađu lek za tvoju potrebu da protraćiš polovinu vremena u životu na te besmislene obrede."
<BR>&nbsp;&nbsp;&nbsp;&nbsp;&nbsp;Čing-jao je slušala Džejn sa sve većom nesigurnošću. Zvučalo je tako logično. Otkud ona može znati šta bogovi smeraju? Možda su poslali i ovaj program - Džejn - da bi ih oslobodili. Možda je Kongres izopačen i opasan baš koliko Demosten tvrdi, i možda je zaista izgubio nebesko ovlašćenje.
<BR>&nbsp;&nbsp;&nbsp;&nbsp;&nbsp;No, na kraju je ipak znala da su sve to samo zavodljive laži; nije mogla sumnjati u glas bogova unutar sebe. Zar nije osećala užasnu potrebu za očišćenjem? Zar nije osećala radost savršenog obožavanja kad bi ispunila svoje obrede? Njen odnos sa bogovima bio je najsigurnija stvar u njenom životu; a ko god to poriče, ko god zapreti da će joj to oduzeti, ne samo da je njen neprijatelj, nego i neprijatelj nebesa.
<BR>&nbsp;&nbsp;&nbsp;&nbsp;&nbsp;"Poslaću izveštaj samo bogorečenima", reče ona. "Ako običan narod odluči da se pobuni protiv bogova, tu se ništa ne može; ali najbolje ću im služiti ako pomognem da bogorečeni ostanu na vlasti, tako da čitav svet sledi volju bogova."
<BR>&nbsp;&nbsp;&nbsp;&nbsp;&nbsp;"Sve je to besmisleno", reče Džejn. "Čak i ako svi bogorečeni budu verovali u isto što i ti, nikada nećete moći da o tome pošaljete ni reč sa ovog sveta ako vam ja ne dopustim."
<BR>&nbsp;&nbsp;&nbsp;&nbsp;&nbsp;"Postoje vasionski brodovi", reče Čing-jao.
<BR>&nbsp;&nbsp;&nbsp;&nbsp;&nbsp;"Potrajaće puna dva pokolenja dok pošaljete poruku na svaki svet. Dotle će Kongres Zvezdanih Puteva ionako pasti."
<BR>&nbsp;&nbsp;&nbsp;&nbsp;&nbsp;Čing-jao je sada bila primorana da se suoči sa činjenicom koju je uporno izbegavala: sve dok Džejn kontroliše ansible, u stanju je da prekine sve komunikacije Staze, jednako delotvorno kao što je odsekla i flotu. Čak i kad bi Čing-jao uspela da izvede da se njen izveštaj i preporuke neprekidno odašilju sa svakog ansibla na Stazi, Džejn bi se postarala da Staza iščezne iz ostatka Vaseljene jednako delotvorno kao što je nestala flota.
<BR>&nbsp;&nbsp;&nbsp;&nbsp;&nbsp;Za trenutak, obuzeta očajanjem, umalo da se baci na pod i počne užasni obred očišćenja. Izneverila sam bogove - sigurno će zahtevati da pratim godove dok ne umrem, jer ja sam za njih bezvredni promašaj.
<BR>&nbsp;&nbsp;&nbsp;&nbsp;&nbsp;No, kada je ispitala sopstvena osećanja, da bi videla kakva će kazna biti potrebna, ustanovila je da se od nje ne zahteva nikakva kazna. To ju je ispunilo nadom - možda su bogovi prepoznali čistotu njene želje i oprostiće joj što nije bila u stanju išta da preduzme.
<BR>&nbsp;&nbsp;&nbsp;&nbsp;&nbsp;Ili možda bogovi znaju za nešto što bi mogla da preduzme. Šta ako Staza zaista nestane sa ansibla na svim ostalim svetovima? Kako bi Kongres to shvatio? Šta bi ljudi mislili? Nestanak čitavog sveta izazvao bi reakciju - i to pogotovo ovog sveta, ako neko u Kongresu ipak veruje u ruku bogova u stvaranju bogorečenih, i zato smatra da mora da čuva užasnu tajnu. Poslali bi brod sa najbližeg sveta, koji je udaljen svega tri godine putovanja. Šta bi se tada desilo? Da li bi Džejn morala da prekine sve komunikacije sa broda kada stigne? Potom sa sledećeg sveta, kada se brod vrati? Koliko dugo bi potrajalo dok Džejn ne bude prekinula sve veze ansibla unutar Stotinu Svetova? Tri pokolenja, tako je rekla. Možda bi to valjalo. Bogovi nikad ne žure.
<BR>&nbsp;&nbsp;&nbsp;&nbsp;&nbsp;Uostalom, možda i ne bi bilo potrebno toliko vremena da Džejnina moć bude uništena. U nekom trenutku svima bi postalo jasno da je neka neprijateljska sila preuzela kontrolu nad ansiblima, pa izaziva nestanak brodova i planeta. Čak i ako ne saznaju za Valentinu i Demostena, čak i ako ne pogode da je u pitanju kompjuterski program, neko će shvatiti šta treba da se učini, pa će isključiti ansible.
<BR>&nbsp;&nbsp;&nbsp;&nbsp;&nbsp;"Tražila si da zamislim, i zamislila sam", reče Čing-jao. "Sad zamisli ti. Ja i ostali bogorečeni se dogovorimo da sa svakog ansibla na Stazi emitujemo samo moj izveštaj. Ti smesta ućutkaš sve ansible. Šta će videti ostatak čovečanstva? Da smo nestali, baš kao Luzitanijska flota. Uskoro će shvatiti da postojiš, ti ili nešto slično tebi. Što više budeš koristila svoju moć, više ćeš se otkrivati čak i manje oštrim umovima. Tvoja pretnja je prazna priča. Možeš isto tako da se ukloniš i pustiš me da lepo pošaljem svoju poruku; ako me zaustaviš, to je samo drugi način da pošalješ istu takvu poruku."
<BR>&nbsp;&nbsp;&nbsp;&nbsp;&nbsp;"Grešiš", reče Džejn. "Ako Staza iznenada nestane sa svih ansibla, ljudi će vrlo lako zaključiti da se ovaj svet pobunio, isto kao Luzitanija - i oni su isključili svoje ansible. A šta je na to učinio Kongres Zvezdanih Puteva? Poslao je flotu sa molekularnim oružjem."
<BR>&nbsp;&nbsp;&nbsp;&nbsp;&nbsp;"Luzitanija se pobunila pre nego što je isključila svoje ansible."
<BR>&nbsp;&nbsp;&nbsp;&nbsp;&nbsp;"Zar misliš da vas Kongres ne nadgleda? Zar misliš da se ne plaše onoga što bi se desilo kad bi bogorečeni na Stazi shvatili šta im je učinjeno? Ako su ih grupica primitivnih tuđinaca i par ksenologa toliko uplašili da su poslali flotu, šta misliš šta bi učinili kada tajanstveno nestane svet sa toliko blistavih umova koji imaju ozbiljan razlog da mrze Kongres? Šta misliš, koliko će dugo potom ovaj svet postojati?"
<BR>&nbsp;&nbsp;&nbsp;&nbsp;&nbsp;Čing-jao obuze mučan strah. Uvek je postojala mogućnost da je taj deo Džejnine priče tačan: da u Kongresu postoje ljudi koji su zavarani maskom bogova, koji misle da su bogorečeni na Stazi stvoreni isključivo genetskim izmenama. A ako takvi ljudi postoje, mogli bi da se ponašaju tako kako je opisala Džejn. Šta ako ka Stazi pođe flota? Šta ako im Kongres Zvezdanih Puteva naredi da unište čitavu planetu bez ikakvih pregovora? Onda za njen izveštaj niko neće saznati, i sve će propasti. Sve bi bilo uzalud. Je li moguće da je takva želja bogova? Da li Kongres Zvezdanih Puteva može da ima nebesko ovlašćenje, a da ipak uništi čitav jedan svet?
<BR>&nbsp;&nbsp;&nbsp;&nbsp;&nbsp;"Seti se priče o I Jau, velikom kuvaru", reče Džejn. "Njegov gospodar je jednog dana rekao: 'Imam najboljeg kuvara na svetu. Zbog njega sam probao svaki ukus poznat čoveku, osim ukusa ljudskog mesa'. Čuvši to, I Ja ode kući i zakla rođenog sina, skuva njegovo meso i posluži ga svom gospodaru, tako da gospodar ne ostane uskraćen za nešto što bi I Ja mogao da mu da."
<BR>&nbsp;&nbsp;&nbsp;&nbsp;&nbsp;To je bila užasna priča. Čing-jao ju je čula još u detinjstvu, i potom je satima plakala. Zašto je ubio sina? A otac joj je rekao: pravi sluga ima sinove i kćeri samo da bi i time služio gospodaru. Pet noći se budila vrišteći, jer je sanjala kako je otac živu peče na ražnju, ili kako odseca od nje komade i ređa na tanjir, sve dok na kraju Han Fei-cu nije došao kod nje, zagrlio je i rekao: "Nemoj verovati u to, Blistavo Sjajna kćeri moja. Ja nisam savršen sluga. Suviše te volim da bih bio istinski pravedan. Volim te više nego svoju dužnost. Nisam I Ja. Nemaš čega da se bojiš od moje ruke." Tek posle tih očevih reči mogla je ponovo da spava.
<BR>&nbsp;&nbsp;&nbsp;&nbsp;&nbsp;A ovaj program, ova Džejn, mora da je našla pomen o tome u očevom dnevniku, i sada ga je koristila protiv nje. No, iako je Čing-jao znala da je to manipulacija, ipak se pitala nije li Džejn možda ipak u pravu.
<BR>&nbsp;&nbsp;&nbsp;&nbsp;&nbsp;"Jesi li ti sluga kao I Ja?" upita Džejn. "Hoćeš li ubiti sopstveni svet radi nedostojnog gospodara kakav je Kongres Zvezdanih Puteva?"
<BR>&nbsp;&nbsp;&nbsp;&nbsp;&nbsp;Čing-jao nije uspevala da se razabere u svojim osećanjima. Otkuda te misli potiču? Džejn joj je zatrovala um svojim argumentima, baš kao nekada Demosten - ako ipak nije u pitanju jedna te ista osoba. Njihove reči mogle su da zvuče ubedljivo, iako su, zapravo, izjedale istinu.
<BR>&nbsp;&nbsp;&nbsp;&nbsp;&nbsp;Ima li Čing-jao prava da rizikuje živote svih ljudi na Stazi? Šta ako nije u pravu? Otkuda bi ona mogla išta da zna? Bez obzira na to je li to što Džejn govori istina ili laž, dokazi pred njom su jedni te isti. Čing-jao bi se svakako osećala isto kao sada, bez obzira na to je li to uticaj bogova ili nekog moždanog poremećaja.
<BR>&nbsp;&nbsp;&nbsp;&nbsp;&nbsp;Zašto, uprkos tolikoj nesigurnosti, bogovi ne progovaraju u njoj? Zašto sada, kad joj je toliko potrebna jasnoća njihovog glasa, ne oseća da je prljava i nečista dok razmišlja na jedan način, a čista i sveta kada koristi drugi pravac? Zašto su je bogovi ostavili bez vođstva na ovoj životnoj prekretnici?
<BR>&nbsp;&nbsp;&nbsp;&nbsp;&nbsp;Dok je ćutala, zadubljena u misli, začu se glas Vang-mu, grub i hladan kao zvuk udara metala o metal. "To se neće desiti", reče Vang-mu.
<BR>&nbsp;&nbsp;&nbsp;&nbsp;&nbsp;Čing-jao je samo slušala; nije bila u stanju čak ni da zabrani Vang-mu da govori.
<BR>&nbsp;&nbsp;&nbsp;&nbsp;&nbsp;"Šta se neće desiti?" upita Džejn.
<BR>&nbsp;&nbsp;&nbsp;&nbsp;&nbsp;"To što si rekla - Kongres Zvezdanih Puteva neće uništiti ovaj svet."
<BR>&nbsp;&nbsp;&nbsp;&nbsp;&nbsp;"Ako misliš da neće, onda si još gluplja nego što misli Čing-jao", reče Džejn.
<BR>&nbsp;&nbsp;&nbsp;&nbsp;&nbsp;"Oh, znam da bi to učinili. Han Fei-cu zna da bi - rekao je da su dovoljno zli da izvrše i najužasniji zločin, samo ako to odgovara njihovim ciljevima."
<BR>&nbsp;&nbsp;&nbsp;&nbsp;&nbsp;"Pa zašto se onda neće desiti tako?"
<BR>&nbsp;&nbsp;&nbsp;&nbsp;&nbsp;"Zato što ti nećeš dozvoliti", reče Vang-mu. "Pošto bi blokiranje svih poruka sa svih ansibla na Stazi dovelo do uništenja ovog sveta, ti nećeš blokirati poruke. Pustićeš ih. Kongres će biti upozoren. Nećeš izazvati uništenje Staze."
<BR>&nbsp;&nbsp;&nbsp;&nbsp;&nbsp;"Zašto ne bih?"
<BR>&nbsp;&nbsp;&nbsp;&nbsp;&nbsp;"Zato što si ti Demosten", reče Vang-mu. "Zato što si puna istine i saosećanja."
<BR>&nbsp;&nbsp;&nbsp;&nbsp;&nbsp;"Nisam ja Demosten", reče Džejn.
<BR>&nbsp;&nbsp;&nbsp;&nbsp;&nbsp;Lice iznad terminala se zatalasa i pretvori se u tuđinsko lice. U pekeninjosa, sa svinjskom njuškom uznemirujuće stranom. Trenutak kasnije pojavi se drugo lice, još tuđinskije - lice insekta, jednog od košmarnih stvorenja kojih se nekada užasavalo čitavo čovečanstvo. Iako je pročitala 'Kraljicu-maticu' i 'Hegemona', pa je znala ko su bili insekti i koliko je lepa bila njihova civilizacija, Čing-jao se uplašila pogleda na takvo lice, mada je znala da je u pitanju samo slika na kompjuteru.
<BR>&nbsp;&nbsp;&nbsp;&nbsp;&nbsp;"Ja nisam ljudsko biće", reče Džejn, "iako sam odabrala da nosim ljudsko lice. Otkud ti znaš, Vang-mu, šta ću ja učiniti, a šta neću? I insekti i svinjčići ubijali su ljudska bića bez premišljanja."
<BR>&nbsp;&nbsp;&nbsp;&nbsp;&nbsp;"Zato što nisu razumeli šta za nas znači smrt. Ti razumeš. Sama si rekla - ne želiš da umreš."
<BR>&nbsp;&nbsp;&nbsp;&nbsp;&nbsp;"Zar misliš da me poznaješ, Si Vang-mu?"
<BR>&nbsp;&nbsp;&nbsp;&nbsp;&nbsp;"Mislim da te poznajem", reče Vang-mu, "jer se ne bi upuštala u sve ovo da si htela da pustiš flotu da uništi Luzitaniju."
<BR>&nbsp;&nbsp;&nbsp;&nbsp;&nbsp;Na ekranu se kraj insekta ponovo pojavi svinjčić, a kraj njih i lice koje je predstavljalo samu Džejn. Ćutke su gledali u Vang-mu, u Čing-jao, i ništa nisu govorili.
<BR>
<BR>&nbsp;&nbsp;&nbsp;&nbsp;&nbsp;"Endere", reče glas u njegovom uvu.
<BR>&nbsp;&nbsp;&nbsp;&nbsp;&nbsp;Ender je ćutke slušao, vozeći se u kolima sa Varsamom za volanom. Tokom proteklog sata Džejn mu je omogućila da sluša njen razgovor sa ljudima na Stazi, prevodeći mu kad god bi govorili kineski umesto starka. Mnogo kilometara prerije je promaklo dok je slušao, ali on je nije video; pred njegovim duhovnim okom nalazili su se ti ljudi, onako kako ih je zamišljao. Han Fei-cu - Ender je poznavao to ime, vezano za pregovore koji su okončali njegove nade da bi pobuna kolonijskih svetova mogla da obori Kongres, ili makar da odvrati njegovu flotu od Luzitanije. No, sada je Džejnino postojanje, a možda i opstanak Luzitanije i svih naroda na njoj, zavisilo od onoga što smisle, kažu i odluče dve mlade devojke u spavaćoj dobi na čudnom kolonijskom svetu.
<BR>&nbsp;&nbsp;&nbsp;&nbsp;&nbsp;Čing-jao, dobro te poznajem, mislio je. Ti si tako blistava, ali svetlo koje vidiš potiče isključivo od priča o tvojim bogovima. Ti si nalik na braću pekeninjose koji su sedeli i gledali mog posinka kako umire; u svakom trenutku mogli su da ga spasu, trebalo je samo da pređu desetak koraka i da mu donesu hranu sa materijama protiv deskolade; oni nisu krivi za ubistvo. Pre su krivi za suviše vere u priču koju su im ispričali. Većina ljudi u stanju je da kontroliše značenje većine priča koje čuje, da zadrži odstojanje između priče i dubine svog srca. Ali za tu braću - i za tebe, Čing-jao - užasna laž je postala lična istina, priča u koju moraš da veruješ ako hoćeš da ostaneš to što jesi. Kako da te krivim što želiš da svi mi umremo? Toliko si ispunjena veličinom bogova, kako onda da imaš saosećanja prema takvim sitnicama kao što je život tri ramanske vrste? Poznajem te, Čing-jao, i nisam očekivao da ćeš se ponašati imalo drugačije. Jednog dana, kad se suočiš sa posledicama svog dela, možda ćeš se promeniti, ali sumnjam. Vrlo malo onih koje zarobe moćne priče ikada uspeju da ih se oslobode.
<BR>&nbsp;&nbsp;&nbsp;&nbsp;&nbsp;Ali ti, Vang-mu, tebe nije začarala nikakva priča. Ti ne veruješ ničemu sem svojoj proceni. Džejn mi je rekla kakva si, kako ti je um fenomenalan, kako mnogo i brzo učiš, kako duboko razumeš ljude oko sebe. Zašto ne bi mogla da budeš samo još malo mudrija? Naravno da si shvatila kako Džejn nikada ne bi mogla da deluje na takav način da izazove uništenje Staze - ali zašto nisi mogla da budeš toliko mudra da ćutiš, mudra da ne ukažeš Čing-jao na tu činjenicu? Zašto nisi mogla da prećutiš istinu, samo toliko da Džejnin život ostane pošteđen? Kad bi budući ubica, sa isukanim mačem, došao na tvoja vrata zahtevajući da mu kažeš gde se nalazi njegova nedužna žrva, da li bi mu rekla da se žrtva krije u tvojoj sobi? Ili bi ga slagala i poslala dalje? Ovako zbunjena, Čing-jao je taj ubica, a Džejn je njena prva žrtva, dok planeta Luzitanija čeka na red posle nje. Zašto si morala da progovoriš i da joj kažeš koliko će lako naći načina da nas sve pobije?
<BR>&nbsp;&nbsp;&nbsp;&nbsp;&nbsp;"Šta da radim?" upita Džejn.
<BR>&nbsp;&nbsp;&nbsp;&nbsp;&nbsp;Ender bezglasno odgovori. "Zašto mi postavljaš pitanje na koje samo ti možeš da odgovoriš?"
<BR>&nbsp;&nbsp;&nbsp;&nbsp;&nbsp;"Ako mi ti kažeš da to učinim", reče Džejn, "mogu da blokiram sve njihove poruke i da nas sve spasem."
<BR>&nbsp;&nbsp;&nbsp;&nbsp;&nbsp;"Čak i ako to bude dovelo do uništenja Staze?"
<BR>&nbsp;&nbsp;&nbsp;&nbsp;&nbsp;"Ako mi ti kažeš", ponovi molećivo Džejn.
<BR>&nbsp;&nbsp;&nbsp;&nbsp;&nbsp;"Čak i ako znaš da ćeš, ranije ili kasnije, ipak biti otkrivena? Da će flota najverovatnije ipak stići do nas, uprkos svemu što možeš da učiniš?"
<BR>&nbsp;&nbsp;&nbsp;&nbsp;&nbsp;"Ako mi ti kažeš da živim, Endere, onda mogu da uradim sve što je potrebno da živim."
<BR>&nbsp;&nbsp;&nbsp;&nbsp;&nbsp;"Onda učini to", reče Ender. "Odseci sve ansible na Stazi."
<BR>&nbsp;&nbsp;&nbsp;&nbsp;&nbsp;Da li je to Džejn oklevala za delić sekunde? Tokom te mikropauze mogla je provesti mnoge sate u raspravi sa samom sobom.
<BR>&nbsp;&nbsp;&nbsp;&nbsp;&nbsp;"Naredi mi", reče ona.
<BR>&nbsp;&nbsp;&nbsp;&nbsp;&nbsp;"Naređujem ti."
<BR>&nbsp;&nbsp;&nbsp;&nbsp;&nbsp;Opet oklevanje. "Nateraj me na to", reče ona opet.
<BR>&nbsp;&nbsp;&nbsp;&nbsp;&nbsp;"Kako da te nateram, ako ti to ne želiš?"
<BR>&nbsp;&nbsp;&nbsp;&nbsp;&nbsp;"Želim da živim", reče Džejn.
<BR>&nbsp;&nbsp;&nbsp;&nbsp;&nbsp;"Ali više od toga želiš da budeš to što si", reče Ender.
<BR>&nbsp;&nbsp;&nbsp;&nbsp;&nbsp;"Svaka životinja je spremna da ubije kako bi se spasla."
<BR>&nbsp;&nbsp;&nbsp;&nbsp;&nbsp;"Svaka životinja je spremna da ubije Druge", reče Ender. "Ali viša bića uključuju sve više i više živih stvorenja u svoju ličnu priču, sve dok na kraju ne ostane niko Drugi. Dok potrebe ostalih ne postanu važnije od bilo koje lične želje. Najviša od svih bića jesu ona koja su spremna da plate bilo koju ličnu cenu za dobro onih kojima su potrebna."
<BR>&nbsp;&nbsp;&nbsp;&nbsp;&nbsp;"Rizikovala bih ja uništenje Staze", reče Džejn, "kad bih znala da ću uspeti da spasem Luzitaniju."
<BR>&nbsp;&nbsp;&nbsp;&nbsp;&nbsp;"Ali ne bi uspela."
<BR>&nbsp;&nbsp;&nbsp;&nbsp;&nbsp;"Pokušala bih da gurnem Čing-jao u bespomoćno ludilo, kad bih mislila da time mogu spasti kraljicu-maticu i pekeninjose. Ona je vrlo blizu da siđe s uma - mogla bih to da izvedem."
<BR>&nbsp;&nbsp;&nbsp;&nbsp;&nbsp;"Uradi to", reče Ender. "Učini sve što je potrebno."
<BR>&nbsp;&nbsp;&nbsp;&nbsp;&nbsp;"Ne mogu", reče Džejn. "Jer to bi njoj naudilo, a nas na kraju ne bi spaslo."
<BR>&nbsp;&nbsp;&nbsp;&nbsp;&nbsp;"Da si samo malo niža životinja", reče Ender, "imala bi mnogo više izgleda da se iz svega ovoga izvučeš živa."
<BR>&nbsp;&nbsp;&nbsp;&nbsp;&nbsp;"Tako niska kao ti, Endere Ksenocide?"
<BR>&nbsp;&nbsp;&nbsp;&nbsp;&nbsp;"Toliko niska", reče Ender. "Onda bi mogla da preživiš."
<BR>&nbsp;&nbsp;&nbsp;&nbsp;&nbsp;"Ili možda da sam toliko mudra kao ti tada."
<BR>&nbsp;&nbsp;&nbsp;&nbsp;&nbsp;"Ja nosim u sebi svog brata, Pitera, jednako koliko i sestru, Valentinu", reče Ender. "I zver i anđela. To si me ti naučila, u vreme dok si bila samo program koji smo zvali Fantazijska igra."
<BR>&nbsp;&nbsp;&nbsp;&nbsp;&nbsp;"Gde je zver u meni?"
<BR>&nbsp;&nbsp;&nbsp;&nbsp;&nbsp;"Nemaš je", reče Ender.
<BR>&nbsp;&nbsp;&nbsp;&nbsp;&nbsp;"Možda, zapravo, i nisam živa", reče Džejn. "Pošto nikada nisam prošla kroz napore prirodnog odabiranja, možda mi nedostaje volja za opstanak."
<BR>&nbsp;&nbsp;&nbsp;&nbsp;&nbsp;"Ili možda znaš, na nekom dubokom mestu unutar sebe, da postoji još neki način da se opstane, način koji naprosto još nisi našla."
<BR>&nbsp;&nbsp;&nbsp;&nbsp;&nbsp;"To je vedra pomisao", reče Džejn. "Pretvaraću se da verujem u to."
<BR>&nbsp;&nbsp;&nbsp;&nbsp;&nbsp;"Peto que deus te abentoe", reče Ender.
<BR>&nbsp;&nbsp;&nbsp;&nbsp;&nbsp;"Oh, samo te je uhvatila sentimentalnost", odgovori Džejn.
<BR>
<BR>&nbsp;&nbsp;&nbsp;&nbsp;&nbsp;Vrlo dugo, nekoliko minuta, tri lica nad terminalom nemo su zurila u Čing-jao i Vang-mu. Potom su tuđinska lica nestala, i ostalo je samo lice po imenu Džejn. "Volela bih da mogu", reče ona. "Volela bih da mogu da uništim tvoj svet kako bih spasla svoje prijatelje."
<BR>&nbsp;&nbsp;&nbsp;&nbsp;&nbsp;Čing-jao oseti da je obuzima olakšanje, nalik na prvi duboki udah plivača koji se umalo utopio. "Znači, ne možeš da me sprečiš", pobedonosno reče ona. "Mogu da pošaljem svoju poruku!"
<BR>&nbsp;&nbsp;&nbsp;&nbsp;&nbsp;Čing-jao priđe terminalu i sede pred Džejnino lice. Znala je da je to samo opsena. Ako Džejn i gleda, onda ne koristi te ljudske oči, nego vizuelne senzore kompjutera. Sve je to samo elektronika, hiperprecizna mašinerija, ali ipak samo mašinerija. Nije živa duša. Nerazumno je osećati se postiđeno pred tim prividom pogleda.
<BR>&nbsp;&nbsp;&nbsp;&nbsp;&nbsp;"Gospodarice", reče Vang-mu.
<BR>&nbsp;&nbsp;&nbsp;&nbsp;&nbsp;"Kasnije", odvrati Čing-jao.
<BR>&nbsp;&nbsp;&nbsp;&nbsp;&nbsp;"Ako to učiniš, Džejn će umreti. Isključiće ansible i ubiće je."
<BR>&nbsp;&nbsp;&nbsp;&nbsp;&nbsp;"Ono što nije živo ne može da umre", reče Čing-jao.
<BR>&nbsp;&nbsp;&nbsp;&nbsp;&nbsp;"Imaš moć da je ubiješ samo zato što se sažalila na nas."
<BR>&nbsp;&nbsp;&nbsp;&nbsp;&nbsp;"Ako izgleda kao da ima sažaljenja, to je samo opsena - programirana je da simulira sažaljenje, ništa drugo."
<BR>&nbsp;&nbsp;&nbsp;&nbsp;&nbsp;"Gospodarice, ako ubiješ svako ispoljavanje ovog programa, tako da ne ostane u životu ni jedan jedini deo, po čemu se razlikuješ od Endera Ksenocida, koji je ubio sve insekte pre tri hiljade godina?"
<BR>&nbsp;&nbsp;&nbsp;&nbsp;&nbsp;"Možda se ni ne razlikujem", reče Čing-jao. "Možda je i Ender bio u službi bogova."
<BR>&nbsp;&nbsp;&nbsp;&nbsp;&nbsp;Vang-mu kleče kraj Čing-jao i poče da plače u skut haljine. "Preklinjem te, gospodarice, ne čini to zlo."
<BR>&nbsp;&nbsp;&nbsp;&nbsp;&nbsp;No, Čing-jao je pisala izveštaj. U umu joj je bio tako jasan i jednostavan kao da su joj sami bogovi dali reči. 'Kongresu Zvezdanih Puteva: Podrivački pisac poznat kao Demosten je žena, koja se sada nalazi u blizini Luzitanije ili na njoj. Ona ima kontrolu ili pristup programu koji je zarazio sve kompjutere ansibla i koji je izazvao prekid poruka od flote, kao i prikrivanje prenosa Demostenovih spisa. Jedino rešenje problema jeste da se da se prekine kontrola ovog programa nad komunikacijama, na taj način što će svi ansibli biti odvojeni od svojih trenutnih kompjutera i priključeni na druge, nove, i to svi istovremeno. Za sada je program ovde neutralisan, i dozvolio mi je da pošaljem ovu poruku i verovatno dozvoljava da i vi šaljete naređenja svim planetama; ali to više nije sigurno i svakako ne može trajati beskonačno; dakle, morate brzo da reagujete. Predlažem da odredite datum, tačno četrdeset standardnih nedelja od danas, kada će svi ansibli biti istovremeno isključeni, i to najmanje na jedan standardni dan. Svi novi kopmjuteri koji će se priključiti na ansible moraju biti bez ikakve veze sa bilo kojim drugim kompjuterom. Od ovog trenutka, sve poruke preko ansibla moraju se unositi ručno za svaki kompjuter posebno, kako više nikada ne bi došlo do elektronskog zagađenja. Ako smesta prenesete ovu poruku svim ansiblima, koristeći svoju šifru ovlašćenja, moj izveštaj će postati vaše naređenje; neće biti potrebna nikakva dalja uputstva i Demostenov uticaj će prestati. Ako ne budete delovali odmah, ne snosim odgovornost za posledice.'
<BR>&nbsp;&nbsp;&nbsp;&nbsp;&nbsp;Čing-jao je izveštaj potpisala očevim imenom i šifrom ovlašćenja koju joj je dao; njeno ime ne bi Kongresu značilo ništa, ali njegovo ime biće prepoznato, a postojanje njegove šifre ovlašćenja osiguraće da poruku prime svi oni koje posebno zanimaju njegove izjave.
<BR>&nbsp;&nbsp;&nbsp;&nbsp;&nbsp;Kad je završila poruku, Čing-jao pogleda u oči prikazu pred sobom. Levu ruku je položila na uzdrhtalo rame Vang-mu, a desnu na dugme za odašiljanje. "Hoćeš li me sprečiti ili nećeš?" izazivala je.
<BR>&nbsp;&nbsp;&nbsp;&nbsp;&nbsp;Džejn joj odgovori pitanjem. "Hoćeš li ubiti ramana koji nije naudio nikom živom ili ćeš me pustiti da živim?"
<BR>&nbsp;&nbsp;&nbsp;&nbsp;&nbsp;Čing-jao pritisnu dugme. Džejn pognu glavu i nestade.
<BR>&nbsp;&nbsp;&nbsp;&nbsp;&nbsp;Za nekoliko sekundi poruka će stići u kućni kompjuter, a odatle do najbližeg ansibla; odatle će istog časa biti emitovana svakom organu Kongresa na svakom od Stotinu Svetova, kao i na mnogim kolonijama. Na mnogim prijemnim kompjuterima to će biti samo još jedna poruka u nizu; ali na nekima, možda na stotinama, očeva šifra daće joj prioritet, i neko će je odmah pročitati, shvatiće šta znači i pripremiće odgovor. Ako Džejn pusti poruku.
<BR>&nbsp;&nbsp;&nbsp;&nbsp;&nbsp;I tako je Čing-jao čekala odgovor. Niko nije odmah odgovorio, možda zato što su morali da međusobno kontaktiraju, da raspravljaju o poruci i da odluče, brzo, šta treba da se preduzme. Možda zato nije stizao nikakav odgovor u prazan prostor nad terminalom.
<BR>&nbsp;&nbsp;&nbsp;&nbsp;&nbsp;Vrata se otvoriše. To je svakako Mu-pao sa kompjuterom za igru. "Stavi ga u ugao kod severnog prozora", reče Čing-jao ne osvrćući se. "Možda će mi ipak zatrebati, mada se nadam da neće."
<BR>&nbsp;&nbsp;&nbsp;&nbsp;&nbsp;"Čing-jao."
<BR>&nbsp;&nbsp;&nbsp;&nbsp;&nbsp;Bio je to otac, a ne Mu-pao. Čing-jao se okrete ka njemu i smesta kleče da mu ukaže poštovanje - ali i ponos. "Oče, podnela sam tvoj izveštaj Kongresu. Dok si ti opštio sa bogovima, uspela sam da neutrališem neprijateljski program i da pošaljem poruku sa uputstvom kako ga treba uništiti. Sada čekam odgovor."
<BR>&nbsp;&nbsp;&nbsp;&nbsp;&nbsp;Očekivala je očevu pohvalu.
<BR>&nbsp;&nbsp;&nbsp;&nbsp;&nbsp;"Učinila si to?" upita on. "Nisi me čekala? Obratila si se direktno Kongresu, a nisi tražila moje odobrenje?"
<BR>&nbsp;&nbsp;&nbsp;&nbsp;&nbsp;"Ti si se pročišćavao, oče. Ja sam izvršila tvoj zadatak."
<BR>&nbsp;&nbsp;&nbsp;&nbsp;&nbsp;"Ali to znači... da će Džejn biti ubijena."
<BR>&nbsp;&nbsp;&nbsp;&nbsp;&nbsp;"To je sigurno", reče Čing-jao. "No, nisam sigurna da li će to značiti obnavljanje kontakta sa Luzitanijskom flotom." Iznenada je uočila nedostatak u svom planu. "Ali kompjuteri u floti svakako su takođe zagađeni ovim programom! Kad se kontakt obnovi, program će moći opet da se emituje i... ali tada će samo trebati još jednom isključti sve ansible..."
<BR>&nbsp;&nbsp;&nbsp;&nbsp;&nbsp;Otac nije gledao u nju. Gledao je u prostor iznad terminala iza nje. Čing-jao se okrete da vidi.
<BR>&nbsp;&nbsp;&nbsp;&nbsp;&nbsp;Bila je to poruka od Kongresa, video se zvanični pečat. Bila je veoma kratka, napisana birokratkim jezikom.
<BR>
<BR>&nbsp;&nbsp;&nbsp;&nbsp;&nbsp;Hane:
<BR>&nbsp;&nbsp;&nbsp;&nbsp;&nbsp;Sjajan posao.
<BR>&nbsp;&nbsp;&nbsp;&nbsp;&nbsp;Preneli smo tvoje predloge kao naše naređenje.
<BR>&nbsp;&nbsp;&nbsp;&nbsp;&nbsp;Kontakt sa flotom je već obnovljen.
<BR>&nbsp;&nbsp;&nbsp;&nbsp;&nbsp;Je li kćer pomogla sa porukom 14FE.3A?
<BR>&nbsp;&nbsp;&nbsp;&nbsp;&nbsp;Ako jeste, ordenje za oboje.
<BR>
<BR>&nbsp;&nbsp;&nbsp;&nbsp;&nbsp;"Znači, gotovo je", promrmlja otac. "Uništiće Luzitaniju, pekeninjose, sve one nedužne ljude."
<BR>&nbsp;&nbsp;&nbsp;&nbsp;&nbsp;"Samo ako bogovi tako žele", reče Čing-jao. Čudila se što otac zvuči tako očajno.
<BR>&nbsp;&nbsp;&nbsp;&nbsp;&nbsp;Vang-mu podiže glavu sa njenog krila; lice joj je bilo crveno i mokro od plača. "A Džejn i Demosten će takođe nestati", reče ona.
<BR>&nbsp;&nbsp;&nbsp;&nbsp;&nbsp;Čing-jao steže Vang-mu za rame i odvoji je od sebe. "Demosten je izdajica", reče Čing-jao. No, Vang-mu samo odvrati pogled, zagledavši se u Han Fei-cua. Čing-jao takođe pogleda oca. "A Džejn - oče, video si kakva je, koliko je opasna."
<BR>&nbsp;&nbsp;&nbsp;&nbsp;&nbsp;"Pokušala je da nas spase", reče otac, "a mi smo joj zahvalili tako što smo pokrenuli njeno uništenje."
<BR>&nbsp;&nbsp;&nbsp;&nbsp;&nbsp;Čing-jao nije mogla ni da se makne ni da progovori, mogla je samo da zuri u oca dok joj se naginjao preko ramena da snimi, a potom obriše poruku sa ekrana.
<BR>&nbsp;&nbsp;&nbsp;&nbsp;&nbsp;"Džejn", reče otac. "Ako me čuješ... molim te, oprosti mi."
<BR>&nbsp;&nbsp;&nbsp;&nbsp;&nbsp;Nije bilo nikakvog odgovora.
<BR>&nbsp;&nbsp;&nbsp;&nbsp;&nbsp;"Neka mi svi bogovi oproste", reče otac. "Bio sam slab u trenutku kada je trebalo da budem snažan, i stoga je moja kćer, nedužna, počinila zlo u moje ime." Stresao se. "Moram... da se pročistim." Ta reč mu je očito ležala na jeziku kao otrov. "Siguran sam da će to trajati večito."
<BR>&nbsp;&nbsp;&nbsp;&nbsp;&nbsp;Odvojio se od kompjutera, okrenuo se i izišao iz sobe. Vang-mu nastavi da plače. Glupo, besmisleno plakanje, pomisli Čing-jao. Ovo je trenutak pobede. Samo što mi je Džejn otela tu pobedu, i čak i dok trijumfujem nad njom, ona trijumfuje nada mnom. Ukrala mi je oca. On u svom srcu više ne služi bogovima, makar da im služi svojim telom.
<BR>&nbsp;&nbsp;&nbsp;&nbsp;&nbsp;No, uz taj bol osetila je i talas radosti. Bila sam jača. Bila sam jača od oca, ipak. Kada je došlo do testa, ja sam služila bogovima, a on se slomio, pao, izneverio ih je. U meni ima više nego što sam ikada sanjala. Ja sam dostojna alatka u rukama bogova; ko zna kako će me sada posmatrati?
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
