<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. PUTOVANJE
<P>&nbsp;&nbsp;&nbsp;&nbsp;&nbsp;Znači, ljudi imaju svoj vasionski brod spreman sada, dok je onaj koji ste gradili za nas još nedovršen.
<BR>&nbsp;&nbsp;&nbsp;&nbsp;&nbsp;Oni su hteli samo kutiju sa vratima. Bez pogona, bez sistema održanja života, bez teretnog prostora. Vaš i naš su daleko složeniji. Ne odugovlačimo, i uskoro će biti spremni.
<BR>&nbsp;&nbsp;&nbsp;&nbsp;&nbsp;Ne žalim se. I hteo sam da Enderov brod bude prvi gotov. On nudi pravu nadu.
<BR>&nbsp;&nbsp;&nbsp;&nbsp;&nbsp;Nama takođe. Slažemo se sa Enderom i njegovima da deskolada ovde, na Luzitaniji, nikada ne sme biti uništena, osim ako ne bude postojala rekolada da je zameni. Ali kada pošaljemo nove kraljice-matice na nove svetove, uništićemo deskoladu na njihovom vasionskom brodu, tako da ne može da zagadi naš novi dom. Tako da možemo da živimo bez straha da će nas taj veštački varels uništiti.
<BR>&nbsp;&nbsp;&nbsp;&nbsp;&nbsp;Ne tiče nas se šta ćete raditi na svom brodu.
<BR>&nbsp;&nbsp;&nbsp;&nbsp;&nbsp;Uz malo sreće, sve to neće ni biti važno. Njihov novi vasionski brod naći će put ka Spolja, vratiće se sa rekoladom, oslobodiće i vas i nas, a onda će nas novi brod sve prevesti na koliko god svetova želimo.
<BR>&nbsp;&nbsp;&nbsp;&nbsp;&nbsp;Hoće li to uspeti? Ta kutija koju ste napravili za njih?
<BR>&nbsp;&nbsp;&nbsp;&nbsp;&nbsp;Znamo da mesto na koje su se uputili stvarno postoji; mi prizivamo odande svoju ličnost. A most koji smo načinili, onaj što ga Ender zove Džejn, ima sistem kakav nikad dosad nismo sreli. Ako se to može učiniti, onda to može samo neko takav. Mi nikad ne bismo mogli.
<BR>&nbsp;&nbsp;&nbsp;&nbsp;&nbsp;Hoćeš li ti otići? Ako novi brod bude uspeo?
<BR>&nbsp;&nbsp;&nbsp;&nbsp;&nbsp;Načinićemo kćeri-kraljice koje će poneti moja sećanja na nove svetove. Ali mi lično ostaćemo ovde. Ovo mesto, na kome sam izišla iz svoje čaure, zauvek će biti moj dom.
<BR>&nbsp;&nbsp;&nbsp;&nbsp;&nbsp;Znači, ukorenjena si ovde kao i ja.
<BR>&nbsp;&nbsp;&nbsp;&nbsp;&nbsp;Tome služe kćeri. Da idu tamo gde mi nikada nećemo stići, da nose naša sećanja na mesta koja nikada nećemo videti.
<BR>&nbsp;&nbsp;&nbsp;&nbsp;&nbsp;Ali hoćemo, videćemo ih. Zar ne? Rekla si da će filotičke veze opstati.
<BR>&nbsp;&nbsp;&nbsp;&nbsp;&nbsp;Mislili smo na putovanje kroz vreme. Mi živimo vrlo dugo, mi insekti i vi drveće. Ali naše kćeri i njihove kćeri će nas nadživeti. To se ničim ne menja.
<BR>&nbsp;&nbsp;&nbsp;&nbsp;&nbsp;Čing-jao ih je slušala dok su joj izlagali pred kakvim se izborom nalaze.
<BR>&nbsp;&nbsp;&nbsp;&nbsp;&nbsp;"Zašto bih marila šta ćete odlučiti?" upita kad su završili. "Bogovi će vam se smejati."
<BR>&nbsp;&nbsp;&nbsp;&nbsp;&nbsp;Otac odmahnu glavom. "Neće, kćeri moja, Blistavo Sjajna. Bogovi ne mare za Stazu ništa više do za bilo koji drugi svet. Narod Luzitanije je na ivici stvaranja virusa koji bi nas sve oslobodio. Nikad više obredi, nikad više poremećaj unutar mozga. Zato te ponovo pitam, ako možemo to da uradimo, da li smemo? To bi moglo da izazove nemire. Vang-mu i ja smo planirali šta da radimo, kako da objavimo šta se dešava kako bi narod razumeo, pa da bogorečeni ne budu pobijeni, nego da postepeno odustanu od svojih povlastica."
<BR>&nbsp;&nbsp;&nbsp;&nbsp;&nbsp;"Povlastice nisu ništa", reče Čing-jao. "To si me sam učio. To je samo način da narod izrazi poštovanje prema bogovima."
<BR>&nbsp;&nbsp;&nbsp;&nbsp;&nbsp;"Avaj, kćeri moja, da sam samo znao da više bogorečenih deli to skromno mišljenje. Premnogo njih smatra da im je pravo da budu zahtevni i grubi, jer se bogovi obraćaju njima, a ne i drugima."
<BR>&nbsp;&nbsp;&nbsp;&nbsp;&nbsp;"Onda će ih bogovi kazniti. Ne bojim se tog vašeg virusa."
<BR>&nbsp;&nbsp;&nbsp;&nbsp;&nbsp;"Bojiš se, Čing-jao. Vidim to."
<BR>&nbsp;&nbsp;&nbsp;&nbsp;&nbsp;"Kako da kažem svom ocu da ne vidi ono što tvrdi da vidi? Mogu jedino da kažem kako sam ja slepa."
<BR>&nbsp;&nbsp;&nbsp;&nbsp;&nbsp;"Da, Čing-jao moja, jesi slepa. Namerno. Slepa si prema sopstvenom srcu. Jer, evo, i sad drhtiš. Nikada nisi bila sigurna da ja nisam u pravu. Od trenutka kada nam je Džejn otkrila pravu prirodu glasa bogova, nisi više bila sigurna šta je istina."
<BR>&nbsp;&nbsp;&nbsp;&nbsp;&nbsp;"Onda nisam sigurna u izlazak sunca. Nisam sigurna u disanje."
<BR>&nbsp;&nbsp;&nbsp;&nbsp;&nbsp;"Niko nije siguran u disanje, a sunce uvek stoji u mestu, danju i noću, niti izlazi niti zalazi. Mi se okrećemo, podižemo se i spuštamo."
<BR>&nbsp;&nbsp;&nbsp;&nbsp;&nbsp;"Oče, ne bojim se tog virusa."
<BR>&nbsp;&nbsp;&nbsp;&nbsp;&nbsp;"Onda smo doneli odluku. Ako Luzitanci mogu da nam pošalju virus, upotrebićemo ga."
<BR>&nbsp;&nbsp;&nbsp;&nbsp;&nbsp;Han Fei-cu ustade da iziđe iz njene sobe.
<BR>&nbsp;&nbsp;&nbsp;&nbsp;&nbsp;No, njen glas ga je zaustavio pre nego što je stigao do vrata. "Znači, u tom obliku će se pojaviti kazna bogova?"
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;"Kada budu kaznili Stazu zbog tvoje upornosti da radiš protiv bogova, koji su dali svoje ovlašćenje Kongresu, hoće li prerušiti svoju kaznu tako da će izgledati kao da ih je virus ućutkao?"
<BR>&nbsp;&nbsp;&nbsp;&nbsp;&nbsp;"Voleo bih da su mi psi iščupali jezik pre nego što sam te naučio da tako razmišljaš."
<BR>&nbsp;&nbsp;&nbsp;&nbsp;&nbsp;"Psi meni kidaju srce", odvrati Čing-jao. "Oče, preklinjem te, ne čini to. Ne dozvoli da tvoje buntovništvo navede bogove da zaćute u čitavom svetu."
<BR>&nbsp;&nbsp;&nbsp;&nbsp;&nbsp;"Učiniću ovo, Čing-jao, kako više ničije kćeri i sinovi ne bi postali robovi kao ti. Kada pomislim na tvoje lice tik iznad poda, dok pratiš godove, poželim da rastrgnem one koji su ti to nametnuli, da ih rastrgnem tako da njihova krv natopi godove, pa da ih ja sa zadovoljstvom pratim, kako bih znao da su kažnjeni."
<BR>&nbsp;&nbsp;&nbsp;&nbsp;&nbsp;Ona zaplaka. "Oče, preklinjem te, ne izazivaj bogove."
<BR>&nbsp;&nbsp;&nbsp;&nbsp;&nbsp;"Odlučniji sam nego ikada da raširim virus, ako ga dobijem."
<BR>&nbsp;&nbsp;&nbsp;&nbsp;&nbsp;"Kako da te ubedim? Ako ništa ne kažem, učinićeš po svome, a kada progovorim i molim te, to si sve sigurniji da ćeš postupiti isto tako."
<BR>&nbsp;&nbsp;&nbsp;&nbsp;&nbsp;"Znaš li kako možeš da me sprečiš? Tako što ćeš mi se obratiti kao da znaš da je glas bogova ishod moždanog poremećaja, a onda, kad budem video da su tvoje reči iskrene, možeš pokušati da me ubediš, pravim dokazima, da bi tako brza, potpuna i nepovratna promena bila štetna, ili ma kakav drugi dokaz budeš imala da izneseš."
<BR>&nbsp;&nbsp;&nbsp;&nbsp;&nbsp;"Znači, da bih ubedila svog oca, moram da ga lažem?"
<BR>&nbsp;&nbsp;&nbsp;&nbsp;&nbsp;"Ne, Blistavo Sjajna moja. Da bi ubedila svog oca, moraš mu pokazati da shvataš istinu."
<BR>&nbsp;&nbsp;&nbsp;&nbsp;&nbsp;"Shvatam ja istinu", reče Čing-jao. "Shvatam da te je neki neprijatlej ukrao od mene. Shvatam da su mi sada ostali samo bogovi, i majka, koja je među njima. Molim bogove da me puste da umrem i da joj se pridružim, da ne bih više morala da trpim bol što mi ga nanosiš, ali oni me ipak ostavljaju ovde. Mislim da to znači kako žele da ih i dalje poštujem. Možda još nisam dovoljno čista. Ili možda znaju da ćeš se ti uskoro opet predomisliti i da ćeš doći kod mene kao nekada, govoreći s poštovanjem o bogovima i učeći me kako da im budem dobar sluga."
<BR>&nbsp;&nbsp;&nbsp;&nbsp;&nbsp;"To nikada neće biti", reče Han Fei-cu.
<BR>&nbsp;&nbsp;&nbsp;&nbsp;&nbsp;"Nekada sam mislila da ćeš jednog dana postati bog Staze. Sada vidim da ne samo što nisi zaštitnik ovog sveta, nego si njegov najgori neprijatelj."
<BR>&nbsp;&nbsp;&nbsp;&nbsp;&nbsp;Han Fei-cu pokri lice i iziđe iz sobe, plačući za svojom kćeri. Neće moći da je ubedi dok god bude čula glas bogova. Ali možda, ako dobiju virus, ako bogovi zaćute, možda će onda hteti da ga sluša. Možda će onda moći da je vrati razumu.
<BR>
<BR>&nbsp;&nbsp;&nbsp;&nbsp;&nbsp;Sedeli su u vasionskom brodu - više je ličio na dve metalne činije, spojene po ivici, sa vraitma sa strane. Džejnin plan, koji su kraljica-matica i njeni radnici pažljivo ostvarili, uključivao je mnoge instrumente na spoljašnjoj strani broda. No, čak i načičkan senzorima, nimalo nije ličio ni na kakav vasionski brod. Bio je upadljivo premali, i nije se video nikakav znak postojanja pogona. Jedina energija koja će poneti ovaj brod bilo kuda bila je nevidljiva aiua koju je Ender uneo sa sobom.
<BR>&nbsp;&nbsp;&nbsp;&nbsp;&nbsp;Seli su u krug. Bilo je šest sedišta, jer je Džejn predvidela mogućnost da brod bude ponovo upotrebljen, za prevoz između svetova. Zauzeli su svako drugo sedište, pa su stvorili trougao: Ender, Miro, Ela.
<BR>&nbsp;&nbsp;&nbsp;&nbsp;&nbsp;Opraštanje je bilo gotovo. Došli su sestre i braća, drugi rođaci i mnogi prijatelji. No, jedna osoba je nedostajala. Novinja. Enderova žena, Mirova i Elina majka. Ona nije htela da učestvuje u ovome. To je bilo jedino tužno pri rastanku.
<BR>&nbsp;&nbsp;&nbsp;&nbsp;&nbsp;Sve ostalo je bilo strah i uzbuđenje, nada i neverica. Možda su na samo trenutak od smrti. Možda su na samo trenutak od uspeha da ispune epruvete u Elinom krilu virusima koji će značiti oslobođenje dva sveta. Možda će postati pioniri nove vrste vasionskih letova, koji će spasti sve one kojima preti uništenje molekularnim oružjem.
<BR>&nbsp;&nbsp;&nbsp;&nbsp;&nbsp;A možda su oni samo tri budale koje će sedeti na zemlji, na travnatoj zaravni tik van ljudske naseobine na Luzitaniji, sve dok im unutra ne postane toliko vrućina i zagušljivo da će morati da iziđu. Niko od onih napolju neće se smejati, naravno, ali biće mnogo smeha u gradu. Biće to očajnički smeh. To će značiti da nema spasa, niti slobode, nego samo još više straha dok ne dođe smrt u jednom od svojih mnogih obličja.
<BR>&nbsp;&nbsp;&nbsp;&nbsp;&nbsp;"Jesi li sa nama, Džejn?" upita Ender.
<BR>&nbsp;&nbsp;&nbsp;&nbsp;&nbsp;Glas u njegovom uhu bio je vrlo tih. "Dok radim ovo, Endere, nijedan deo mene neće biti slobodan za razgovore."
<BR>&nbsp;&nbsp;&nbsp;&nbsp;&nbsp;"Znači, bićeš sa nama, ali nema", reče Ender. "Kako ću znati da si tu?"
<BR>&nbsp;&nbsp;&nbsp;&nbsp;&nbsp;Ona se tiho nasmeja. "Glupi dečko. Ako si ti još tu, ja sam u tebi. A ako nisam u tebi, neće biti ni tebe."
<BR>&nbsp;&nbsp;&nbsp;&nbsp;&nbsp;Ender zamisli kako se raspada na milijarde gradivnih čestica, rasutih kroz haos. Njegov lični opstanak nije zavisio samo od Džejn i njene sposobnosti da pamti tačnu strukturu broda, nego i od njegove sposobnosti da pamti sistem sopstvenog uma i tela. Samo što nije imao pojma je li njegov um zaista dovoljno snažan da očuva takav sistem, kad se nađe tamo gde ne važe prirodni zakoni.
<BR>&nbsp;&nbsp;&nbsp;&nbsp;&nbsp;"Spremni?" upita Džejn.
<BR>&nbsp;&nbsp;&nbsp;&nbsp;&nbsp;"Pita da li smo spremni", reče Ender.
<BR>&nbsp;&nbsp;&nbsp;&nbsp;&nbsp;Miro je već klimao glavom. Ela pognu glavu. Trenutak kasnije se prekrstila, čvrsto stegla držač sa epruvetama u krilu, i onda je i sama klimnula glavom.
<BR>&nbsp;&nbsp;&nbsp;&nbsp;&nbsp;"Ako odemo i vratimo se, Ela", reče Ender, "onda ovo neće biti neuspeh, čak i ako ne stvoriš virus koji želiš. Ako brod bude radio, možemo se vratiti još koji put. Nemoj misliti da sve zavisi od onoga što danas budeš uspela da zamisliš."
<BR>&nbsp;&nbsp;&nbsp;&nbsp;&nbsp;Ona se osmehnu. "Neuspeh me ne bi začudio, ali spremna sam i na uspeh. Moja ekipa je spremna da pošalje u atmosferu stotine bakterija, ako se vratim sa rekoladom, pa budemo mogli da zamenismo deskoladu. Biće rizično, ali u roku od pedeset godina ovaj svet bi mogao da ponovo postane samoregulišuća gealogija. Mogu da zamislim jelene i stoku u visokoj travi Luzitanije, i orlove na nebu." Potom se ponovo zagleda u epruvete. "Pomolila sam se i Devici Mariji, da isti Sveti Duh koji je stvorio Boga u njenoj materici stvori život i u ovim posudama."
<BR>&nbsp;&nbsp;&nbsp;&nbsp;&nbsp;"Amin", reče Ender. "A sad, Džejn, ako si ti spremna, možemo krenuti."
<BR>
<BR>&nbsp;&nbsp;&nbsp;&nbsp;&nbsp;Van malog vasionskog broda ostali su čekali. Šta su očekivali? Da brod počne da se dimi i podrhtava? Da se začuje grmljavina, nastupi blesak svetlosti?
<BR>&nbsp;&nbsp;&nbsp;&nbsp;&nbsp;Brod je bio tu. Bio je tu, i dalje, nepokretan, nepromenjen. A onda nestade.
<BR>
<BR>&nbsp;&nbsp;&nbsp;&nbsp;&nbsp;U brodu nisu osetili ništa kad se to dogodilo. Nije bilo zvuka, niti pokreta pri prelasku iz Unutra u Spolja.
<BR>&nbsp;&nbsp;&nbsp;&nbsp;&nbsp;Ali znali su istog časa kad se to desilo, jer ih više nije bilo troje, nego šestoro.
<BR>&nbsp;&nbsp;&nbsp;&nbsp;&nbsp;Ender se nađe između dvoje ljudi, mladića i devojke. No, nije imao vremena ni da ih pogleda, jer je mogao da gleda samo u čoveka koji je sedeo na do maločas praznom sedištu preko puta njega.
<BR>&nbsp;&nbsp;&nbsp;&nbsp;&nbsp;"Miro", šapnu on. Jer to je bio Miro. Ali ne Miro bogalj, mladi invalid koji se ukrcao zajendo sa njim. Taj je još sedeo na starom mestu, levo od Endera. Ovaj Miro je bio snažan mladić kakvog je Ender nekada poznavao. Čovek u čijoj snazi je počivala nada njegove porodice, čija je lepota bila ponos Ouandinog života, čiji su um i srce bili puni saosećanja prema pekeninjosima i koji je odbio da ih ostavi bez dobrobiti koju je smatrao da bi im mogla ponuditi ljudska kultura. Miro, zrav i obnovljen.
<BR>&nbsp;&nbsp;&nbsp;&nbsp;&nbsp;Otkuda se stvorio?
<BR>&nbsp;&nbsp;&nbsp;&nbsp;&nbsp;"Trebalo je da znam", reče Ender. "Trebalo je da pomislimo na to. Tvoj sistem, Miro, ono što imaš na umu kad pomisliš na sebe, to nije ono što jesi, već ono što si bio."
<BR>&nbsp;&nbsp;&nbsp;&nbsp;&nbsp;Novi Miro, mladi Miro, podiže glavu i osmehnu se Enderu. "Ja sam pomislio na to", reče on, i glas mu je bio jasan i divan, reči su mu lako klizile sa jezika. "Nadao sam se ovome. Zato sam i molio Džejn da me povede. I pokazalo se tačno. Baš kao što sam čeznuo da bude."
<BR>&nbsp;&nbsp;&nbsp;&nbsp;&nbsp;"Ali sada te ima dvojica", reče Ela. Zvučala je užasnuto.
<BR>&nbsp;&nbsp;&nbsp;&nbsp;&nbsp;"Ne", reče novi Miro. "Samo ja. Samo pravi ja."
<BR>&nbsp;&nbsp;&nbsp;&nbsp;&nbsp;"Ali, onaj je još tu", reče ona.
<BR>&nbsp;&nbsp;&nbsp;&nbsp;&nbsp;"Ne zadugo, čini mi se", reče Miro. "Ta stara ljuska sada je prazna."
<BR>&nbsp;&nbsp;&nbsp;&nbsp;&nbsp;Bio je u pravu. Stari Miro sedeo je mlitavo, kao mrtvac. Ender kleče pred njega i dodirnu ga. Pritisnu mu je prste na vrat, tražeći puls.
<BR>&nbsp;&nbsp;&nbsp;&nbsp;&nbsp;"Zašto bi mu srce kucalo?" upita Miro. "Ja sam mesto na kome obitava Mirova aiua."
<BR>&nbsp;&nbsp;&nbsp;&nbsp;&nbsp;Kad je Ender odvojio prste od vrata starog Mira, koža se sljušti u oblačiću prašine. Ender se trže. Glava leša otpade sa ramena i skotrlja se u krilo. Potom se rastvori u beličastu tečnost. Ender skoči na noge i ustuknu. Očepio je nečiju nogu.
<BR>&nbsp;&nbsp;&nbsp;&nbsp;&nbsp;"Joj", reče Valentina.
<BR>&nbsp;&nbsp;&nbsp;&nbsp;&nbsp;"Pazi gde staješ", reče muškarac.
<BR>&nbsp;&nbsp;&nbsp;&nbsp;&nbsp;Valentina nije na ovom brodu, pomisli Ender. A i taj muški glas takođe poznajem.
<BR>&nbsp;&nbsp;&nbsp;&nbsp;&nbsp;Okrenuo se ka njima, muškarcu i ženi koji su se pojavili na praznim sedištima kraj njega.
<BR>&nbsp;&nbsp;&nbsp;&nbsp;&nbsp;Valentina. Neverovatno mlada. Onakva kakva je bila kada je, kao šiparica, plivala kraj njega na jezeru, na privatnom imanju na Zemlji. Onakva kakva je bila kada ju je voleo i kada mu je najviše trebala, kada je bila jedini razlog što je nastavio vojnu obuku; kada je bila jedini razlog što mu se činilo da se vredi truditi oko spasavanja sveta.
<BR>&nbsp;&nbsp;&nbsp;&nbsp;&nbsp;"Ti nisi stvarna", reče on.
<BR>&nbsp;&nbsp;&nbsp;&nbsp;&nbsp;"Naravno da jesam", odvrati ona. "Očepio si me, zar ne?"
<BR>&nbsp;&nbsp;&nbsp;&nbsp;&nbsp;"Siroti Ender", reče mladić. "I trapav i glup. Ne baš sjajna kombinacija."
<BR>&nbsp;&nbsp;&nbsp;&nbsp;&nbsp;Sada ga je Ender poznao. "Pitere", reče on. Njegov brat, neprijatelj iz detinjstva, u godinama kada je postao Hegemon. Slika koja se videla na svim ekranima kada je Piter uspeo da tako sredi stvari da se Ender, posle veličanstvene pobede, nikada više ne vrati na Zemlju.
<BR>&nbsp;&nbsp;&nbsp;&nbsp;&nbsp;"Mislio sam da te više nikada neću videti oči u oči", reče Ender. "Odavno si umro."
<BR>&nbsp;&nbsp;&nbsp;&nbsp;&nbsp;"Nikad ne veruj u govorkanja o mojoj smrti", reče Piter. "Imam mnogo života, kao mačka. I jednako mnogo zuba, i kandži, i jednako sam vedar i spreman na saradnju kao ona."
<BR>&nbsp;&nbsp;&nbsp;&nbsp;&nbsp;"Otkuda si se pojavio?"
<BR>&nbsp;&nbsp;&nbsp;&nbsp;&nbsp;"Mora da su došli iz sistema u tvom umu, Endere", reče Miro, "Pošto ih ti poznaješ."
<BR>&nbsp;&nbsp;&nbsp;&nbsp;&nbsp;"Tako je", reče Ender. "Ali zašto? Trebalo je da sa sobom ponesemo pojam o sebi. Sistem kojim prepoznajemo sebe."
<BR>&nbsp;&nbsp;&nbsp;&nbsp;&nbsp;"Zaista, Endere?" upita Piter. "Onda mora da si ti stvarno nešto naročito. Toliko složena ličnost da je potrebno još dvoje ljudi za nju."
<BR>&nbsp;&nbsp;&nbsp;&nbsp;&nbsp;"U tebi nema ni dela mene", reče Ender.
<BR>&nbsp;&nbsp;&nbsp;&nbsp;&nbsp;"I pazi da tako i ostane", reče Piter, kezeći se. "Ja volim devojke, a ne prljave starce."
<BR>&nbsp;&nbsp;&nbsp;&nbsp;&nbsp;"Ne želim te", reče Ender.
<BR>&nbsp;&nbsp;&nbsp;&nbsp;&nbsp;"Niko me nikad i nije želeo", odvrati Piter. "Želeli su tebe. Ali mene su dobili, zar ne? Dovde im je bilo mene. Zar misliš da ne znam svoju priču do kraja? Ti i ona tvoja knjiga laži, 'Hegemon'. Tako mudra i puna razumevanja. Kako je Piter Vigin omekšao. Kako je postao mudar i pošten vladar. Kakva smejurija. Pravi Govornik za Mrtve. Sve vreme dok si je pisao, znao si istinu. Posthumno si mi oprao krv sa ruku, Endere, ali ti i ja smo znali da sam, dok god sam bio živ, želeo tu krv."
<BR>&nbsp;&nbsp;&nbsp;&nbsp;&nbsp;"Ostavi ga na miru", reče Valentina. "Napisao je istinu."
<BR>&nbsp;&nbsp;&nbsp;&nbsp;&nbsp;"Još ga štitiš, anđelčiću?"
<BR>&nbsp;&nbsp;&nbsp;&nbsp;&nbsp;"Ne!" dreknu Ender. "S tobom sam završio, Pitere. Ti si nestao iz mog života, još pre tri hiljade godina."
<BR>&nbsp;&nbsp;&nbsp;&nbsp;&nbsp;"Možeš pobeći, ali se ne možeš sakriti!"
<BR>&nbsp;&nbsp;&nbsp;&nbsp;&nbsp;"Endere! Endere, prekini! Endere!"
<BR>&nbsp;&nbsp;&nbsp;&nbsp;&nbsp;On se okrete. To je vikala Ela.
<BR>&nbsp;&nbsp;&nbsp;&nbsp;&nbsp;"Ne znam šta se dešava, ali prekini! Imamo još samo nekoliko minuta. Pomozi mi da izvršim testove."
<BR>&nbsp;&nbsp;&nbsp;&nbsp;&nbsp;Bila je u pravu. Šta god da se desilo sa Mirovim novim telom, sa Piterovom i Valentininom pojavom, najvažnija je bila deskolada. Je li Ela uspela da je izmeni? Da stvori rekoladu? I virus koji će izmeniti ljude na Stazi? Ako je Miro mogao da preuredi svoje telo, i ako je Ender nekako prizvao duhove iz prošlosti i ponovo ih otelotvorio, onda je moguće, zaista moguće, da se u Elinim epruvetama sada nalaze virusi čije je sisteme držala u umu.
<BR>&nbsp;&nbsp;&nbsp;&nbsp;&nbsp;"Pomozite mi", ponovo šapnu Ela.
<BR>&nbsp;&nbsp;&nbsp;&nbsp;&nbsp;Ender i Miro - novi Miro, sa snažnim i sigurnim rukama - posegnuše, uzeše pružene epruvete i počeše testiranje. Test je bio negativan - ako bakterije, alge i sićušni crvi koje su stavili u epruvete ostanu živi nekoliko minuta, znači da u epruvetama nema deskolade. Pošto su pri ukrcavanju epruvete sadržale živi virus, to bi bio dokaz da se desilo nešto što ih je neutralisalo. Je li to zaista rekolada ili samo mrtva ili nedelotvorna deskolada, utvrdiće kad se vrate.
<BR>&nbsp;&nbsp;&nbsp;&nbsp;&nbsp;Crvi, alge i bakterije nisu se ni u čemu promenili. U prethodnim testovima, na Luzitaniji, rastvor sa bakterijama menjao je boju u prisustvu deskolade iz plave u žutu. Sićušni crvi su na Luzitaniji brzo umirali i pretvarali se u sive, plutajuće ljušture; sada su se migoljili i dalje, zadržavajući smeđe-purpurnu boju koja je za njih, u najmanju ruku, značila život. A alge, umesto da se razlože i poptuno nestanu, zadržale su se u obliku tankih, živih niti.
<BR>&nbsp;&nbsp;&nbsp;&nbsp;&nbsp;"Zači, gotovo", reče Ender.
<BR>&nbsp;&nbsp;&nbsp;&nbsp;&nbsp;"Barem imamo nadu", reče Ela.
<BR>&nbsp;&nbsp;&nbsp;&nbsp;&nbsp;"Sedite", reče Miro. "Ako smo završili, ona će nas vratiti."
<BR>&nbsp;&nbsp;&nbsp;&nbsp;&nbsp;Ender sede. Pogledao je mesto gde je ranije sedeo Miro. Njegovo staro, obogaljeno telo biše nije bilo prepoznatljivo. Nastavilo je da se kruni, a komađe se pretvaralo u prašinu ili tečnost. Čak i odeća je nestajala.
<BR>&nbsp;&nbsp;&nbsp;&nbsp;&nbsp;"To više nije deo mog sistema", reče Miro. "Ništa ga ne drži na okupu."
<BR>&nbsp;&nbsp;&nbsp;&nbsp;&nbsp;"A ovi?" upita Ender. "Zašto se oni ne rastaču?"
<BR>&nbsp;&nbsp;&nbsp;&nbsp;&nbsp;"Ili ti?" upita Piter. "Zašto se ti ne raspadneš? Sada više nikome nisi potreban. Ti si umorno matoro zakeralo koje čak nije moglo da zadrži ni sopstvenu ženu. I nikada nisi začeo dete, ti bedni, matori evnuše. Napravi mesta za pravog muškarca. Ti nikad nikome nisi bio potreban - sve što si ikada učinio, ja bih učinio bolje, a ono što sam ja učinio, ti nikada ne bi mogao da postigneš."
<BR>&nbsp;&nbsp;&nbsp;&nbsp;&nbsp;Ender zagnjuri lice u dlanove. Ovakav ishod nije zamišljao ni u najgorim košmarima. Da, znao je da kreću na mesto gde se stvari mogu stvoriti iz uma. Ali nikad nije ni pomislio da u njegovom umu još postoji Piter. Mislio je da se odavno oslobodio te stare mržnje.
<BR>&nbsp;&nbsp;&nbsp;&nbsp;&nbsp;A Valentina - zašto bi stvorio drugu Valentinu? Ova je bila tako mlada i savršena, ljupka i lepa. Prava Valentina čekala ga je na Luzitaniji - šta će pomisliti kad vidi šta je stvorio svojim umom? Možda bi joj laskalo kad dozna koliko mu je bliska, ali znaće i da on čuva u srcu ono što je bila nekada, a ne ono što je sada.
<BR>&nbsp;&nbsp;&nbsp;&nbsp;&nbsp;I najmračnija i najsvetlija tajna njegovog srca biće otkrivene čim se otvore vrata, a on bude morao da ponovo stupi na površinu Luzitanije.
<BR>&nbsp;&nbsp;&nbsp;&nbsp;&nbsp;"Nestanite", reče im on. "Pretvorite se u prah."
<BR>&nbsp;&nbsp;&nbsp;&nbsp;&nbsp;"Prvo ti, matori", reče Piter. "Tvoj život je gotov, a moj tek počinje. Sve što sam imao na početku bila je Zemlja, umorna stara planeta - to je bilo lako kao što bih sada lako mogao da pružim ruku i ubijem te, ovog časa, kad bih to želeo. Da ti slomim taj tanki vrat kao presušeni rezanac."
<BR>&nbsp;&nbsp;&nbsp;&nbsp;&nbsp;"Pokušaj", šapnu Ender. "Više nisam uplašeni dečačić."
<BR>&nbsp;&nbsp;&nbsp;&nbsp;&nbsp;"Ali nisi mi ni dorastao", reče Piter. "Nikad nisi bio i nikad nećeš biti. Imaš suviše srca. Ti si kao Valentina. Ustežeš se da učiniš ono što se mora učiniti. Zato si mek i slab. Lako te je uništiti."
<BR>&nbsp;&nbsp;&nbsp;&nbsp;&nbsp;Nagli blesak svetlosti. Je li to - to, ipak smrt Spolja? Je li Džejn izgubila sistem? Da li se rastaču, ili padaju u sunce?
<BR>&nbsp;&nbsp;&nbsp;&nbsp;&nbsp;Ne. To su se otvarala vrata. To se svetlo luzitanijskog jutra probijalo u srazmernu tamu unutrašnjosti broda.
<BR>&nbsp;&nbsp;&nbsp;&nbsp;&nbsp;"Hoćete li već izići?" viknu Grego, zavirivši u brod. "Jeste li..."
<BR>&nbsp;&nbsp;&nbsp;&nbsp;&nbsp;A onda ih ugleda. Ender ga vide kako ih prebrojava.
<BR>&nbsp;&nbsp;&nbsp;&nbsp;&nbsp;"Nossa Senhora", šapnu Grego. "Odakle su se, do đavola, stvorili?"
<BR>&nbsp;&nbsp;&nbsp;&nbsp;&nbsp;"Iz Enderove razjebane glave", odvrati Piter.
<BR>&nbsp;&nbsp;&nbsp;&nbsp;&nbsp;"Iz starih i nežnih sećanja", reče nova Valentina.
<BR>&nbsp;&nbsp;&nbsp;&nbsp;&nbsp;"Pomozite mi sa virusima", reče Ela.
<BR>&nbsp;&nbsp;&nbsp;&nbsp;&nbsp;Ender pruži ruke, ali ona ih dade Miru. Nije objašnjavala, samo je odvratila pogled od njega, ali shvatio ju je. Ono što mu se desilo Spolja bilo je suviše čudno da bi mogla da prihvati. Šta god bili Piter i ova nova, mlada Valentina, oni ne bi smeli da postoje. To što je Miro sebi stvorio novo telo imalo je smisla, iako je bilo strašno gledati staro telo kako se pretvara u zaboravljeno ništavilo. Ela je bila toliko usmerena da nije stvorila ništa van epruveta koje je upravo zato i ponela. No, Ender je dovukao dvoje čitavih ljudi, odvratnih svako na svoj način - nova Valentina jer je bila podsmevanje pravoj, koja svakako čeka tu pred vratima. A Piter je uspevao da bude odvratan čak i dok se upuštao u razmetanje, istvoremeno opasno i ubedljivo.
<BR>&nbsp;&nbsp;&nbsp;&nbsp;&nbsp;"Džejn", šapnu Ender. "Džejn, jesi li tu?"
<BR>&nbsp;&nbsp;&nbsp;&nbsp;&nbsp;"Da", odgovori ona.
<BR>&nbsp;&nbsp;&nbsp;&nbsp;&nbsp;"Jesi li videla sve ovo?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da li razumeš?"
<BR>&nbsp;&nbsp;&nbsp;&nbsp;&nbsp;"Veoma sam umorna. Nikada ranije nisam bila umorna. Nikad nisam učinila nešto tako teško. To mi je oduzelo - svu moju pažnju. I još dva tela, Endere. Morala sam da ih uključim u sistem - ne znam ni kako sam uspela."
<BR>&nbsp;&nbsp;&nbsp;&nbsp;&nbsp;"Nisam namerno." Ali nije mu odgovorila.
<BR>&nbsp;&nbsp;&nbsp;&nbsp;&nbsp;"Hoćemo li?" upita Piter. "Ostali su već izišli. Sa svim onim staklićima za piškenje."
<BR>&nbsp;&nbsp;&nbsp;&nbsp;&nbsp;"Endere, bojim se", reče mlada Valentina. "Ne znam šta treba da radim."
<BR>&nbsp;&nbsp;&nbsp;&nbsp;&nbsp;"Ne znam ni ja", reče Ender. "Bože, oprosti mi ako ti ovo nekako naudi. Nikad te ne bih prizvao da ti naudim."
<BR>&nbsp;&nbsp;&nbsp;&nbsp;&nbsp;"Znam", reče ona.
<BR>&nbsp;&nbsp;&nbsp;&nbsp;&nbsp;"Ne", reče Piter. "Dragi stari Ender priziva privlačnu mladu ženu iz svog uma, i to ženu koja izgleda isto kao njegova sestra u prvoj mladosti. Hm, hm, Endere, matori jarče, zar nema granice tvojoj pokvarenosti?"
<BR>&nbsp;&nbsp;&nbsp;&nbsp;&nbsp;"Samo sramotno bolestan um bi čak i pomislio na tako nešto", promrmlja Ender.
<BR>&nbsp;&nbsp;&nbsp;&nbsp;&nbsp;Piter se smejao i smejao.
<BR>&nbsp;&nbsp;&nbsp;&nbsp;&nbsp;Ender uze mladu Val za ruku i povede je ka vratima. Osećao je kako se njena ruka znoji i podrhtava u njegovoj. Izgledala je tako stvarna. Bila je tako stvarna. A ipak, čim je stao na vrata, video je pravu Valentinu, sredovečnu, ako ne i postariju, ali ipak ljupku i lepu, ženu koju je poznavao i voleo sve ove godine. To je njegova prava sestra, ona koju je voleo kao samog sebe. Šta je ova mlada devojka radila u mojoj glavi?
<BR>&nbsp;&nbsp;&nbsp;&nbsp;&nbsp;Bilo je jasno da su Grego i Ela rekli dovoljno da svi znaju kako se desilo nešto čudno. A kada je iz broda izišao Miro, zdrav i snažan, sposoban da govori i toliko srećan da je izgledao spreman da zapeva - to je izazvalo žamor uzbuđenja. Čudo. Gde god da je brod bio, tamo su moguća čuda.
<BR>&nbsp;&nbsp;&nbsp;&nbsp;&nbsp;Enderova pojava izazvala je muk. Malo ko je na prvi pogled video da je mlada devojka Valentina iz mladosti - niko je nije tada poznavao, sem same Valentine. A niko sem Valentine ne bi mogao da prepozna Pitera Vigina u prvoj zrelosti; slike u istorijskim knjigama obično su bili hologrami iz kasnijeg razdoblja, kada je jeftina i trajna holografija tek uzela maha.
<BR>&nbsp;&nbsp;&nbsp;&nbsp;&nbsp;Ali Valentina je znala. Ender je stajao pred vratima, sa mladom Val kraj sebe, a Piter se pojavio iza njih, i Valentina ih je oboje prepoznala. Zakoračila je bliže, udaljivši se od Jakta, i stala pred Endera.
<BR>&nbsp;&nbsp;&nbsp;&nbsp;&nbsp;"Endere", reče ona. "Dragi, mili, izmučeni dečače, zar si ovo stvorio kad si otišao na mesto gde možeš stvoriti sve što poželiš?" Pružila je ruku i dodirnula po obrazu mladu kopiju sebe same. "Prelepa", reče ona. "Nikada nisam bila ovako lepa, Endere. Savršena je. Ona je sve što sam uvek želela da budem, a nisam mogla."
<BR>&nbsp;&nbsp;&nbsp;&nbsp;&nbsp;"Zar ti nije drago što me vidiš, Val, najdraži moj Demostene?" Piter se progurao između Endera i mlade Val. "Zar se ne sećaš i mene sa nežnošću? Zar nisam još lepši nego što me pamtiš? Meni je svakako drago da vidim tebe. Sjano si se snašla sa ličnošću koju sam ti stvorio. Demosten. Ja sam te stvorio, a nikada mi se nisi ni zahvalila."
<BR>&nbsp;&nbsp;&nbsp;&nbsp;&nbsp;"Hvala ti, Pitere", šapnu Valentina. Ponovo je gledala mladu Val. "Šta ćeš sad sa njima?"
<BR>&nbsp;&nbsp;&nbsp;&nbsp;&nbsp;"Šta će sa nama?" upita Piter. "Ne treba on da radi ništa sa nama. On me je možda vratio, ali ja sam sada svoj čovek, kao što sam uvek i bio."
<BR>&nbsp;&nbsp;&nbsp;&nbsp;&nbsp;Valentina okrete leđa masi, još zapanjena neobičnim događajima. Svi su videli da se u brod ukrcava troje ljudi, videli su da brod nestaje, i da se vraća na isto mesto za manje od sedam minuta - a umesto da iz njega iziđe troje ljudi, izišlo ih je petoro, od toga dvoje potpuno nepoznatih. Naravno da su svi ostali da zijaju.
<BR>&nbsp;&nbsp;&nbsp;&nbsp;&nbsp;No, danas niko neće dobiti odgovore. Osim na najvažnije od svih pitanja. "Je li Ela odnela epruvete u laboratoriju?" upita ona. "Hajde da se raziđemo i da vidimo šta nam je Ela stvorila Spolja."
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
