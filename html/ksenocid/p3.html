<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. ČISTE RUKE
<P>&nbsp;&nbsp;&nbsp;&nbsp;&nbsp;Najneprijatnije kod ljudskih bića jeste to što nemaju metamorfozu. Mi i vi se rađamo kao larve, ali se menjamo u viši oblik pre razmnožavanja. Ljudska bića čitavog života ostaju larve.
<BR>&nbsp;&nbsp;&nbsp;&nbsp;&nbsp;Oh, imaju oni metamorfozu. Stalno menjaju identitet. No, svaki nov identitet zasnovan je na opseni da je oduvek posedovao telo koje je upravo osvojio.
<BR>&nbsp;&nbsp;&nbsp;&nbsp;&nbsp;Te promene su površinske. Priroda organizma ostaje nepromenjena. Ljudi su veoma ponosni na svoje promene, ali svaki njihov preobražaj na kraju ispadne samo nov sistem izgovora da se jedinka ponaša onako kako se oduvek ponašala.
<BR>&nbsp;&nbsp;&nbsp;&nbsp;&nbsp;Suviše se razlikuješ od ljudi da bi ih ikad razumeo.
<BR>&nbsp;&nbsp;&nbsp;&nbsp;&nbsp;A ti si suviše sličan ljudima da bi ih jasno video.
<BR>
<BR>&nbsp;&nbsp;&nbsp;&nbsp;&nbsp;Bogovi su se prvi put obratili Čing-jao kad joj je bilo sedam godina. Neko vreme nije shvatala da čuje njihov glas. Znala je samo da su joj ruke prljave, prekrivene nekom gadnom, nevidljivom prljavštinom, i da mora da ih opere.
<BR>&nbsp;&nbsp;&nbsp;&nbsp;&nbsp;Prvih nekoliko puta bilo je dovoljno obično pranje, i danima se osećala bolje. No, kako je vreme odmicalo, osećanje prljavštine vraćalo se sve brže, i bilo je potrebno sve više ribanja da bi se očistila, sve dok nije počela da se pere nekoliko puta na dan, koristeći grubu četku koja joj je grebala ruke do krvi. Osetila bi se čistom tek kad bi bol postao nepodnošljiv, a i onda bi to trajalo svega nekoliko sati.
<BR>&nbsp;&nbsp;&nbsp;&nbsp;&nbsp;Nikom ništa nije rekla; nagonski je osećala da mora čuvati tajnu koliko su joj ruke prljave. Svi su znali da pranje ruku predstavlja jedan od prvih znakova da bogovi govore detetu, i većina roditelja na čitavom svetu Staze pažljivo je posmatrala svoju decu u nadi da će uočiti obećavajuću preteranu brigu za čistoću. No, ti ljudi nisu razumeli koliko je užasno saznanje koje dovodi do pranja: prva poruka od bogova govorila je o nepodnošljivoj prljavštini onoga kome se obraćaju. Čing-jao nije krila često pranje ruku zato što se stidela što joj se bogovi obraćaju, nego zato što je bila sigurna da će je, ukoliko se sazna koliko je zla, svi prezreti.
<BR>&nbsp;&nbsp;&nbsp;&nbsp;&nbsp;Bogovi su joj pomagali u prikrivanju. Dozvoljavali su joj da ograniči grubo ribanje samo na dlanove. To je značilo da okrvavljene ruke može da stegne u pesnice, ili da ih sakrije u nabore suknje, ili da ih položi u krilo, i niko nije mogao da ih vidi. Videli su samo lepo vaspitanu devojčicu.
<BR>&nbsp;&nbsp;&nbsp;&nbsp;&nbsp;Da joj je majka bila živa, tajna Čing-jao otkrila bi se mnogo ranije. Ovako su prošli meseci dok posluga nije primetila. Debela stara Mu-pao otkrila je krvavu mrlju na maloj salveti posle doručka. Mu-pao je smesta znala šta to znači - zar nije opšte poznato da su krvave ruke prvi znak pažnje bogova? Zato su mnogi ambiciozni očevi i majke terali svoju posebno bistru decu da se peru i peru. Na čitavoj planeti Staze, preterano pranje ruku nazivalo se 'prizivanje bogova'.
<BR>&nbsp;&nbsp;&nbsp;&nbsp;&nbsp;Mu-pao je smesta otišla kod oca Čing-jao, plemenitog Han Fei-cua, za koga se govorilo da je najveći od svih bogorečenih, da je toliko moćan u očima bogova da može da se sreće sa framlinzima - ljudima sa drugih svetova - a da ničim ne oda postojanje glasova bogova u sebi, čuvajući tako božansku tajnu planete Staze. On će biti srećan da čuje vest, a Mu-pao će biti nagrađena što je prva primetila znak bogova kod Čing-jao.
<BR>&nbsp;&nbsp;&nbsp;&nbsp;&nbsp;U roku od jednog sata Han Fei-cu poveo je svoju voljenu malu Čing-jao u nosiljci ka hramu na Padini. Čing-jao nije volela nosiljke - bilo joj je neprijatno zbog ljudi koji su morali da nose njihovu težinu. "Oni ne pate", rekao joj je otac kad mu je to prvi put kazala. "Osećaju se počastvovani. To je jedan od načina na koji narod ukazuje čast bogovima - kada neko od bogorečenih ide u hram, putuje na ramenima naroda Staze."
<BR>&nbsp;&nbsp;&nbsp;&nbsp;&nbsp;"Ali ja sam svakog dana sve veća", odgovorila je tada Čing-jao.
<BR>&nbsp;&nbsp;&nbsp;&nbsp;&nbsp;"Kad suviše porasteš, ići ćeš peške, ili ćeš se voziti u svojoj nosiljci", rekao je otac. Nije morao da objašnjava da će imati svoju nosiljku samo ako se pokaže da je bogorečena. "A mi pokušavamo da pokažemo svoju poniznost tako što ostajemo veoma mršavi i laki, pa zato narodu nismo težak teret." To je, naravno, bila šala, jer očev stomak, mada ne ogroman, bio je povelik. No, iza šale se krila istina: bogorečeni nikada ne smeju biti teret običnom narodu Staze. Narod uvek mora da bude zahvalan, a ne ljut, što su bogovi od svih svetova izabrali upravo njihov da na njemu govore.
<BR>&nbsp;&nbsp;&nbsp;&nbsp;&nbsp;Sada je Čing-jao bila obuzeta onim što je čeka. Znala je da ide na testiranje. "Mnogu decu uče da se pretvaraju kako čuju glas bogova", objašnjavao je otac. "Moramo saznati da li su te bogovi zaista odabrali."
<BR>&nbsp;&nbsp;&nbsp;&nbsp;&nbsp;"Ja neću da me oni odaberu", reče Čing-jao.
<BR>&nbsp;&nbsp;&nbsp;&nbsp;&nbsp;"Još manje ćeš hteti tokom testa", odvrati otac. Glas mu je bio pun sažaljenja. Čing-jao se zbog toga još više uplašila. "Narod vidi samo našu moć i povlastice, i zavidi nam. Oni ne znaju kolike su patnje onih koji čuju glas bogova. Ako ti bogovi zaista govore, Čing-jao moja, naučićeš da podnosiš patnju onako kako žad podnosi majstorov nož i grubu krpu za glačanje. Od toga ćeš sijati. Šta misliš, zašto sam ti dao ime Čing-jao?"
<BR>&nbsp;&nbsp;&nbsp;&nbsp;&nbsp;Čing-jao je značilo Blistavo Sjajna. Osim toga, to je bilo ime velike pesnikinje iz drevnih vremena, iz Stare Kine. Bila je žena pesnik u vreme kada je poštovanje ukazivano samo muškarcima, a ipak je bila poštovana kao najveći pesnik svog vremena. "Retka magla i gusti oblaci, sumračan je dan." To je bio početak njene pesme 'Dvostruka devetka'. Tako se i Čing-jao sada osećala.
<BR>&nbsp;&nbsp;&nbsp;&nbsp;&nbsp;A kako se pesma završavala? 'Tek zapadni vetar diže moje zavese. Postala sam lakša od ovog zlatnog pupoljka.' Hoće li takav biti i njen kraj? Da li joj to njena pramajka po imenu govori ovom pesmom da će tamu koja sada pada oko nje podići tek bogovi kada dođu sa zapada da podignu i odnesu malu, laku, zlatnu dušu iz njenog tela? Bilo je suviše strašno misliti na smrt sada, kad joj je samo sedam godina; ali ipak joj je palo na pamet: ako uskoro umrem, uskoro ću sresti majku, i možda čak i veliku Li Čing-jao lično.
<BR>&nbsp;&nbsp;&nbsp;&nbsp;&nbsp;No, test nije imao nikakve veze sa smrću, ili je barem tako izgledalo. Bio je sasvim jednostavan. Otac ju je odveo u prostranu odaju gde su klečala tri starca. Ili su barem izgledali kao starci - možda su bili i starice. Imali su tek poneki pramen sede kose i nisu imali bradu, a bili su obučeni u bezoblične vreće. Čing-jao je kasnije saznala da su to bili evnusi, poslednji iz starih vremena pre nego što je Kongres Zvezdanih Puteva zabranio čak i dobrovoljno obogaljivanje u službi religije. Sada su za nju to bila samo tajanstvena, avetinjska bića koja su je dodirivala i pretraživala joj odeću.
<BR>&nbsp;&nbsp;&nbsp;&nbsp;&nbsp;Šta su tražili? Našli su njene štapiće za jelo od slonovače i uzeli ih. Odmotali su joj pojas. Izuli su joj papuče. Kasnije će saznati da su joj sve to oduzeli jer su neka deca postajala toliko očajna tokom testiranja da su se ubila. Jedna devojčica je zavukla štapiće za jelo u nozdrve, a onda se bacila na pod, zabivši štapiće sebi pravo u mozak. Druga se obesila o pojas. Treća je ugurala papuče u usta i niz grlo, ugušivši samu sebe. Uspešni pokušaji samoubistva bili su vrlo retki, ali izgledalo je da se dešavaju baš kod najbistrije dece, i uglavnom kod devojčica. Zato su njoj oduzeli sve predmete za koje se znalo da se njima može izvršiti samoubistvo.
<BR>&nbsp;&nbsp;&nbsp;&nbsp;&nbsp;Starci potom odoše. Otac kleče kraj Čing-jao i zagleda joj se u oči. "Moraš rauzmeti, Čing-jao, da zapravo ne testiramo tebe. Šta god uradila po svojoj slobodnoj volji, ovde to uopšte neće biti bitno. U stvari, testiramo bogove, da vidimo jesu li čvrsto odlučili da ti govore. Ako jesu, naći će načina, i mi ćemo to videti, i ti ćeš iz ove sobe izići kao bogorečena. Ako nisu, izići ćeš oslobođena njihovih glasova zauvek. Ne mogu ti reći za koji ishod ću se moliti, pošto ni sam ne znam."
<BR>&nbsp;&nbsp;&nbsp;&nbsp;&nbsp;"Oče", reče Čing-jao, "šta ako me se budeš stideo?" Od same te pomisli osetila je peckanje na dlanovima, kao da su prljavi, kao da treba da opere ruke.
<BR>&nbsp;&nbsp;&nbsp;&nbsp;&nbsp;"Neću te se stideti ni u kom slučaju."
<BR>&nbsp;&nbsp;&nbsp;&nbsp;&nbsp;Onda on pljesnu rukama. Jedan starac se vrati, noseći tešku činiju. Postavio ju je pred Čing-jao.
<BR>&nbsp;&nbsp;&nbsp;&nbsp;&nbsp;"Gurni ruke unutra", reče joj otac.
<BR>&nbsp;&nbsp;&nbsp;&nbsp;&nbsp;Činija je bula puna guste, crne masti. Čing-jao se strese. "Ne mogu tu da stavim ruke."
<BR>&nbsp;&nbsp;&nbsp;&nbsp;&nbsp;Otac je uze za laktove i silom joj gurnu ruke u blato. Čing-jao kriknu - to je bilo prvi put da je otac prisiljava na nešto. Kada joj je pustio ruke, šake su joj bile prekrivene lepljivim đubretom. Jeknula je od tolike prljavštine na rukama; bilo je teško čak i disati pri pogledu na njih.
<BR>&nbsp;&nbsp;&nbsp;&nbsp;&nbsp;Starac podiže činiju i iznese je.
<BR>&nbsp;&nbsp;&nbsp;&nbsp;&nbsp;"Gde mogu da se operem, oče?" zacvile Čing-jao.
<BR>&nbsp;&nbsp;&nbsp;&nbsp;&nbsp;"Ne možeš da se opereš", reče otac. "Više nikada ne smeš da se opereš."
<BR>&nbsp;&nbsp;&nbsp;&nbsp;&nbsp;Pošto je Čing-jao bila dete, verovala mu je, ni ne pomislivši da su te reči deo testa. Gledala je oca kako izlazi iz sobe. Čula je kako se vrata zaključavaju za njim. Ostala je sama.
<BR>&nbsp;&nbsp;&nbsp;&nbsp;&nbsp;Isprva je naprosto držala ruke pred sobom, pazeći da ne dodirne odeću. Očajnički je tragala za nečim čime bi se oprala, ali nije bilo ni vode, čak ni krpe. Soba uopšte nije bila prazna - bilo je tu stolica, stolova, kipova, velikih kamenih ćupova - ali sve površine bile su čvrste i uglačane i toliko čiste da nije smela ni da ih dodirne. No, prljavština na njenim rukama postajala je nepodnošljiva. Morala je da ih očisti.
<BR>&nbsp;&nbsp;&nbsp;&nbsp;&nbsp;"Oče!" pozva ona. "Dođi da mi opereš ruke!" Sigurno ju je čuo. Sigurno je negde u blizini i čeka ishod njenog testa. Sigurno ju je čuo - ali nije došao.
<BR>&nbsp;&nbsp;&nbsp;&nbsp;&nbsp;Jedina tkanina u sobi bila je njena haljina. Mogla je da se obriše njome, ali onda bi bila obučena u masnu odeću; možda bi uprljala još neki deo tela. Rešenje je, naravno, bilo da se prvo svuče - ali kako to da izvede, a da ne dodirne ništa drugo tim prljavim rukama?
<BR>&nbsp;&nbsp;&nbsp;&nbsp;&nbsp;Pokušala je. Prvo je pažljivo otrla što je više masti mogla o glatke ruke jednog kipa. Oprosti mi, rekla je kipu, za slučaj da pripada bogu. Doći ću posle da te očistim; očistiću te svojom haljinom.
<BR>&nbsp;&nbsp;&nbsp;&nbsp;&nbsp;Potom je posegnula preko ramena i uhvatila leđa haljine, vukući je preko glave. Masni prsti su klizili po svili; osetila je hladan dodir prljavštine na golim leđima, kad je mast prodrla kroz tkaninu. To ću očistiti posle, pomislila je.
<BR>&nbsp;&nbsp;&nbsp;&nbsp;&nbsp;Na krjau je uspela da dovoljno čvrsto uhvati tkaninu, pa je konačno svukla haljinu. Skliznula joj je preko glave, ali čak i pre nego što ju je sasvim skinula, znala je da su stvari još gore nego pre, jer joj je mast ostala u dugačkoj kosi, a kosa joj je pala preko lica, i sada joj nisu bile zagađene samo ruke nego i leđa, kosa i lice.
<BR>&nbsp;&nbsp;&nbsp;&nbsp;&nbsp;Ipak je pokušavala i dalje. Sasvim je skinula haljinu, a onda odabrala jedan kraj i njime pažljivo obrisala ruke. Potom je drugim krajem obrisala lice. Ali nije valjalo. Ma šta činila, deo prljavštine je ostajao na njoj. Činilo joj se da je svilena haljina samo razmazala prljavštinu po licu, umesto da je skine. Nikada u životu nije bila tako užasno prljava. Bilo je to nepodnošljivo, pa ipak nikako nije uspevala da se očisti.
<BR>&nbsp;&nbsp;&nbsp;&nbsp;&nbsp;"Oče! Dođi da me vodiš odavde! Neću da budem bogorečena!" Nije došao. Počela je da plače.
<BR>&nbsp;&nbsp;&nbsp;&nbsp;&nbsp;Problem je bio što plakanje nije pomagalo. Što je više plakala, osećala se sve prljavije. Očajnička potreba da se očisti na kraju je savladala čak i plač. Tako je, još sa suzama na licu, počela očajnički da traži načina kako bi skinula pljavštinu sa ruku. Ponovo je to pokušala haljinom, ali ubrzo je brisala ruke o zidove, hitajući duž sobe, ostavljajući za sobom masne tragove. Trljala je dlanove o zid tako brzo da su se zagrevali i masnoća se topila. Ponavljala je to sve dok joj ruke nisu pocrvenele, sve dok nevidljivo iverje na drvenim zidovima nije počelo da joj otkida komadiće kože sa dlanova.
<BR>&nbsp;&nbsp;&nbsp;&nbsp;&nbsp;Kada su je dlanovi i prsti toliko boleli da nije osećala prljavštinu na njima, obrisala je njima lice, grebući se noktima da sljušti svu mast. Potom, ponovo prljavih ruku, nastavila je da ih trlja o zidove.
<BR>&nbsp;&nbsp;&nbsp;&nbsp;&nbsp;Na kraju je, iznurena, pala na pod i počela da plače od bola u rukama, od nemoći da se očisti. Pri tom je žmurila. Suze su joj tekle niz obraze. Protljala je oči, pa obraze - i osetila koliko joj je koža postala lepljiva od suza, koliko je još prljava. Znala je šta to svakako znači: bogovi su je procenili i utvrdili da je nečista. Nije bila dostojna života. Ako ne može da se očisti, treba da se ubije. To će ih konačno zadovoljiti. To će prekratiti njene muke. Trebalo je samo da nađe načina da umre. Da prestane da diše. Ocu će biti žao što nije došao kad ga je zvala, ali tu se više ništa ne može. Sada je bila u moći bogova, a oni su zaključili da nije dostojna da ostane među živima. Uostalom, otkuda joj pravo da diše kad su majčine usne odavno prestale da propuštaju vazduh, i unutra i napolje?
<BR>&nbsp;&nbsp;&nbsp;&nbsp;&nbsp;Isprva je pomislila da upotrebi haljinu, da je nagura u usta kako bi sprečila disanje, ili da je veže oko vrata i zadavi se - ali haljina je bila suviše prljava, suviše umašćena da bi je i dodirnula. Moraće da nađe drugi način.
<BR>&nbsp;&nbsp;&nbsp;&nbsp;&nbsp;Čing-jao je prišla zidu i pritisnula ga dlanovima. Tvrdo drvo. Nagnula se unazad i bacila se glavom o zid. Od udarca joj je glavu prostrelio bol; ošamućena, zateturala se i sela. Glava ju je bolela iznutra. Soba se polako okretala oko nje. Za trenutak je zaboravila prljavštinu na rukama.
<BR>&nbsp;&nbsp;&nbsp;&nbsp;&nbsp;Olakšanje nije dugo trajalo. Na zidu je videla nešto tamnije mesto, trag prljavštine sa njenog čela. Bogovi su govorili u njoj, ponavljajući da je prljava kao i pre. Malo bola nije popravljalo njenu nedostojnost.
<BR>&nbsp;&nbsp;&nbsp;&nbsp;&nbsp;Opet je tresnula glavom o zid. Ovog puta nije toliko bolelo. Ponovo, ponovo - i sad je shvatila da joj se telo, protiv njene volje, povlači, odbijajući da samo sebi nanese toliki bol. To joj je pomoglo da shvati zašto je bogovi smatraju nedostojnom - bila je suviše slaba da bi nagnala telo da joj se pokorava. E, nije ona bespomoćna. Može prevariti telo.
<BR>&nbsp;&nbsp;&nbsp;&nbsp;&nbsp;Odabrala je najviši kip, visok oko tri metra. Predstavljao je čoveka u hodu, sa mačem u visoko podignutoj ruci. Bilo je dovoljno isturenih i savijenih delova da bi se popela na njega. Ruke su joj stalno klizile, ali uspela je da se domogne ramena kipa, držeći se jednom rukom za ukras na glavi, a drugom za mač.
<BR>&nbsp;&nbsp;&nbsp;&nbsp;&nbsp;Za trenutak, pošto je dodirnula mač, pomislila je da o njega preseče grlo - to bi joj zaustavilo disanje, zar ne? Ali oštrica je bila samo privid. Uopšte nije bila oštra, a nije ni mogla da primakne vrat pod valjanim uglom. Zato se vratila početnom planu.
<BR>&nbsp;&nbsp;&nbsp;&nbsp;&nbsp;Nekoliko puta je duboko udahnula, a onda je sastavila ruke na leđima i zakoračila napred. Pašće na glavu; to će okončati njenu prljavštinu.
<BR>&nbsp;&nbsp;&nbsp;&nbsp;&nbsp;Dok je pod hitao ka njoj, ipak je izgubila kontrolu nad sobom. Vrisnula je; osetila je da joj se ruke oslobađaju i hitaju napred, da ublaže pad. Prekasno, pomislila je sa mračnim zadovoljstvom, a onda je udarila glavom o pod i sve prekri tama.
<BR>
<BR>&nbsp;&nbsp;&nbsp;&nbsp;&nbsp;Čing-jao se probudila sa tupim bolom u ruci i oštrim u glavi kad god bi se pokrenula - ali bila je živa. Kada je uspela da otvori oči, primetila je da je u sobi mračnije. Da li je napolju noć? Koliko dugo je spavala? Nije mogla da pokrene levu ruku, onu što ju je bolela; videla je ružnu crvenu modricu na laktu i pomislila da ju je sigurno polomila pri padu.
<BR>&nbsp;&nbsp;&nbsp;&nbsp;&nbsp;Videla je i da su joj ruke još umazane mašću, i osetila se nepodnošljivo prljavo; bogovi su presudili protiv nje. Ipak nije smela pokušati da se ubije. Bogovi je neće pustiti da tako lako pobegne od njihove presude.
<BR>&nbsp;&nbsp;&nbsp;&nbsp;&nbsp;Šta da uradim? - očajavala je. Kako da budem čista pred vama, o, bogovi? Li Čing-jao, moja pramajko po imenu, pokaži mi kako da postanem dostojna da primim presudu bogova!
<BR>&nbsp;&nbsp;&nbsp;&nbsp;&nbsp;Prvo čega se setila bila je ljubavna pesma Li Čing-jao, 'Odvajanje'. To je bila jedna od prvih pesama koju joj je otac dao da nauči, kad joj je bilo svega tri godine, ubrzo pošto su joj on i majka rekli da će majka uskoro umreti. I sada je bila potpuno prikladna, jer zar nije odvojena od dobre volje bogova? Zar nije potrebno da se ponovo sastane sa njima kako bi je prihvatili kao istinski bogorečenu?
<BR>&nbsp;&nbsp;&nbsp;&nbsp;&nbsp;neko je poslao
<BR>&nbsp;&nbsp;&nbsp;&nbsp;&nbsp;ljubavno pismo
<BR>&nbsp;&nbsp;&nbsp;&nbsp;&nbsp;u linijama gusaka u letu
<BR>&nbsp;&nbsp;&nbsp;&nbsp;&nbsp;i dok mesec sija
<BR>&nbsp;&nbsp;&nbsp;&nbsp;&nbsp;u moju zapadnu sobu
<BR>&nbsp;&nbsp;&nbsp;&nbsp;&nbsp;dok latice plešu
<BR>&nbsp;&nbsp;&nbsp;&nbsp;&nbsp;nad potokom
<BR>&nbsp;&nbsp;&nbsp;&nbsp;&nbsp;ponovo mislim na tebe
<BR>&nbsp;&nbsp;&nbsp;&nbsp;&nbsp;na nas dvoje
<BR>&nbsp;&nbsp;&nbsp;&nbsp;&nbsp;na život tuge
<BR>&nbsp;&nbsp;&nbsp;&nbsp;&nbsp;razdvajanja
<BR>&nbsp;&nbsp;&nbsp;&nbsp;&nbsp;na bol što se ne može ukloniti
<BR>&nbsp;&nbsp;&nbsp;&nbsp;&nbsp;ali iako mi je pogled oboren
<BR>&nbsp;&nbsp;&nbsp;&nbsp;&nbsp;moje srce se diže
<BR>&nbsp;&nbsp;&nbsp;&nbsp;&nbsp;Mesec koji sija u zapadnu sobu značio je da pesma govori o bogu, a ne o običnom muškarcu - pominjanje zapada uvek se odnosi na bogove. Li Čing-jao je odgovorila na molitvu male Han Čing-jao i poslala joj je ovu pesmu da joj kaže kako da izleči bol koji se ne može ukloniti - prljavštinu njenog tela.
<BR>&nbsp;&nbsp;&nbsp;&nbsp;&nbsp;Šta je ljubavno pismo? - upitala se Čing-jao. Linije gusaka u letu - ali u ovoj sobi nema gusaka. Latice na površini potoka - ali ovde nema ni latica ni potoka.
<BR>&nbsp;&nbsp;&nbsp;&nbsp;&nbsp;'Ali iako mi je pogled oboren, moje srce se diže.' To je bio ključ, to je bio odgovor, znala je. Polako i pažljivo, Čing-jao se okrete na stomak. Kad je pokušala da se osloni na levu ruku, lakat joj je poslao talas tako užasnog bola da se umalo ponovo nije onesvestila. Na kraju je uspela da klekne, pognute glave, oslonjena o desnu ruku. Gledala je dole. Pesma je obećavala da će joj se tako srce podići.
<BR>&nbsp;&nbsp;&nbsp;&nbsp;&nbsp;Nije se osećala nimalo bolje - još je bila prljava i još je osećala bol. Gledanje dole nije joj otkrilo ništa sem uglačanih podnih dasaka, sa linijama godova koji su se talasali, prostirući se od njenih kolena sve do samog kraja sobe.
<BR>&nbsp;&nbsp;&nbsp;&nbsp;&nbsp;Linije. Linije godova, linije gusaka. A zar ne liče godovi i na potok? Mora pratiti njihove linije kao guske; mora plesati po njima kao latica. To je bilo obećanje: kada obori pogled, srce će joj se podići.
<BR>&nbsp;&nbsp;&nbsp;&nbsp;&nbsp;Odabrala je jednu liniju goda, liniju tame nalik na reku koja teče kroz sveltu šumu, i smesta je znala da je to potok koji treba da prati. Nije se usudila da je dodirne prstom - prljavim, nedostojnim prstom. Morala ju je pratiti lako, kao što guske lebde kroz vazduh, kao što latica leži na potoku. Sme pratiti liniju samo očima.
<BR>&nbsp;&nbsp;&nbsp;&nbsp;&nbsp;I počela je da je prati, pažljivo, ka zidu. Nekoliko puta se pokrenula toliko brzo da je izgubila liniju, zaboravivši koja je; ali brzo ju je ponovo našla, ili joj se tako činilo, i pratila ju je do zida. Je li to dovoljno? Jesu li bogovi zadovoljni?
<BR>&nbsp;&nbsp;&nbsp;&nbsp;&nbsp;Gotovo, ali ne sasvim - nije bila sigurna da li joj se pogled, kad jednom skrene sa linije, vraćao uvek na onu pravu. Latice ne prelaze sa potoka na potok. Morala je da prati onu pravu liniju, čitavom dužinom. Ovog puta počela je od zida i sagnula se sasvim nisko, tako da joj pogled ne skrene čak ni kad pomeri ruku. Puzala je, ne dozvoljavajući sebi ni da trepne, iako su je oči pekle. Znala je da će, ukoliko izgubi liniju, morati da se vrati i počne ispočetka. Morala je da je prati savršeno, inače neće moći da se očisti.
<BR>&nbsp;&nbsp;&nbsp;&nbsp;&nbsp;Trajalo je užasno dugo. Ipak je treptala, ali ne nasumce, slučajno. Kad bi oči počele nepodnošljivo da je peku, sagnula bi se sve dok joj levo oko ne bi bilo tačno iznad linije. Onda bi za trenutak zatvorila desno. Kad bi se bol u njemu smirio, otvarala ga je, nameštala to oko iznad linije goda i zatvarala levo. Tako je uspela da stigne do sredine sobe, gde se ta daska završavala i nastavljala na drugu.
<BR>&nbsp;&nbsp;&nbsp;&nbsp;&nbsp;Nije bila sigurna je li to dovoljno, da li je bilo potrebno da završi samo jednu dasku ili treba da nađe drugu liniju goda za praćenje. Rešila je da pokuša da ustane, da isproba jesu li bogovi zadovoljni. Napola je ustala, a nije osetila ništa; uspravila se, a i dalje je bila mirna.
<BR>&nbsp;&nbsp;&nbsp;&nbsp;&nbsp;Ah! Bili su zadovoljni, zadovoljni njome. Sada je prljavština na njenoj koži bila samo obična prljava mast. Nije bilo potrebe za pranjem, bar ne u tom času, jer je našla drugi način da se očisti, drugi način da je bogovi kazne. Polako se ponovo spustila na pod, smešeći se, tiho plačući od radosti. Li Čing-jao, pramajko moja po imenu, hvala ti što si mi pokazala način. Sada sam se pridružila bogovima; razdvojenost je okončana. Majko, ponovo sam povezana sa tobom, čista i dostojna. Beli Tigre sa Zapada, sada sam dovoljno čista da dodirnem tvoje krzno i da ne ostavim na njemu trag prljavštine.
<BR>&nbsp;&nbsp;&nbsp;&nbsp;&nbsp;Osetila je dodir ruku - očevih ruku, i osetila je da je podiže. Kapi vode joj padoše na lice, na golo telo - očeve suze. "Živa si", reče on. "Bogorečena moja, voljena moja, kćeri moja, živote moj, Blistavo Sjajna moja, sijaš mi i dalje."
<BR>&nbsp;&nbsp;&nbsp;&nbsp;&nbsp;Kasnije je saznala da su ocu morali da zavežu ruke i usta tokom njenog testa; kada se popela na kip i pokušala da pritisne grlo o mač, bacio se napred tolikom snagom da je srušio stolicu i udario glavom o pod. To se smatralo za veliku milost, jer potom nije mogao da vidi njen užasni pad sa kipa. Plakao je za njom sve dok je ležala u nesvesti. A onda, kad se podigla na kolena i počela da prati godove na podu, on je shvatio šta to znači. "Gledajte", šapnuo je. "Bogovi su joj dali zadatak. Bogovi joj govore."
<BR>&nbsp;&nbsp;&nbsp;&nbsp;&nbsp;Drugi nisu odmah shvatili, jer nikada nisu videli nekoga da prati godove. Toga nije bilo u Katalogu Glasova Bogova: postojalo je Otvaranje-Vrata, Množenje-Sa-Pet, Brojanje-Predmeta, Proveravanje-Slučajnih-Ubistava, Čupanje-Noktiju, Grebanje-Kože, Čupanje-Kose, Žvakanje-Kamena, Pritiskanje-Očiju - sve to je bilo poznato kao kazna koju bogovi zahtevaju, obredi pokoravanja koji pročišćavaju dušu bogorečenog kako bi bogovi ispunili njegovu dušu mudrošću. Niko nikad nije video Praćenje-Godova. No, otac je video šta ona radi, dao tome naziv i dodao ga Katalogu Glasova. Obred će zauvek nositi njeno ime, Han Čing-jao, jer ona je bila prva kojoj su bogovi naredili da čini baš to. Zato je bila naročita.
<BR>&nbsp;&nbsp;&nbsp;&nbsp;&nbsp;Bila je naročita i njena dosetljivost u pokušajima da očisti ruke, a kasnije da se ubije. Mnogo dece je pokušavalo da obriše ruke o zidove, i većina je to pokušavala i odećom. Ali da trlja dlanove kako bi se zagrejali, to je bilo retko i smatrlao se vrlo mudrim. I dok je lupanje glavom o zid bilo uobičajeno, penjanje na kip i skok na glavu bili su vrlo retki. A niko ko je to već pokušao nije bio dovoljno snažan da tako dugo drži ruke iza leđa. Hram je brujao o tome, i vest se uskoro proširila po svim hramovima na Stazi.
<BR>&nbsp;&nbsp;&nbsp;&nbsp;&nbsp;Bila je velika čast za Han Fei-cua, naravno, što su njegovu kćer bogovi tako snažno opseli. A priča o njegovom gotovo ludilu dok je ona pokušavala da se ubije širila se isto tako brzo i dirnula je mnoga srca. "On je možda najveći od svih bogorečenih", govorilo se, "ali svoju kćer voli više od života." Stoga su počeli da ga vole jednako koliko su ga već poštovali.
<BR>&nbsp;&nbsp;&nbsp;&nbsp;&nbsp;Tada je počelo da se šapuće o mogućem obogotvorenju Han Fei-cua. "On je dovoljno veliki i snažan da bi ga bogovi slušali", govorili su ljudi. "A toliko je osećajan da će uvek voleti narod sa planete Staze, i pokušavaće da nam čini dobro. Zar ne treba da bog jedne planete bude upravo takav?" Naravno, sada se nije moglo odlučiti - čovek ne može biti izabran ni za seoskog boga, a kamoli za boga čitavog sveta, sve dok ne umre. Kako da se proceni kakav bi bog bio, dok ne bude poznat njegov čitav život, od početka do kraja?
<BR>&nbsp;&nbsp;&nbsp;&nbsp;&nbsp;Dok je odrastala, Čing-jao je mnogo puta čula takav šapat, i saznanje da bi njen otac mogao biti odabran za boga Staze uvek joj je bilo najsvetlija tačka u životu. No, u prvo vreme, a potom i zauvek, pamtila je da su upravo njegove ruke odnele njeno izubijano i zgrčeno telo u isceliteljsku postelju, da su iz njegovih očiju kapale tople suze na njenu hladnu kožu, da je njegov glas šaputao divnim, toplim rečima starog jezika. "Voljena moja, Blistavo Sjajna moja, nikada nemoj odneti svoju svetlost iz mog života. Šta god da se desi, nikada nemoj nauditi sebi, jer tada ću sigurno umreti."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
