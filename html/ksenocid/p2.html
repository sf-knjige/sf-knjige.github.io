<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. SASTANAK
<P>&nbsp;&nbsp;&nbsp;&nbsp;&nbsp;Najčudnije kod ljudi jeste njihovo uparivanje, mužjaci sa ženkama. Stalno su u ratu jedni sa drugima, nikada nisu zadovoljni kad su sami. Kao da im ne pada na pamet da su mužjaci i ženke odvojene vrste sa potpuno drugačijim potrebama i željama, primorane da se nađu samo radi razmnožavanja.
<BR>&nbsp;&nbsp;&nbsp;&nbsp;&nbsp;Razumljivo je što ti tako osećaš. Ti se pariš sa beslovesnim mašinama, delovima sopstvenog tela, organima bez svoje ličnosti.
<BR>&nbsp;&nbsp;&nbsp;&nbsp;&nbsp;Mi savršeno razumemo svoje ljubavnike. To ljudi izmišljaju idealnog ljubavnika i stavljaju tu masku na lice tela koje im se nađe u krevetu.
<BR>&nbsp;&nbsp;&nbsp;&nbsp;&nbsp;To je tragedija jezika, prijatelju moj. Oni koji poznaju jedni druge samo preko simboličkih predstava primorani su da jedno drugo zamišljaju. A pošto im je mašta nesavršena, često greše.
<BR>&nbsp;&nbsp;&nbsp;&nbsp;&nbsp;To je uzrok njihove bede.
<BR>&nbsp;&nbsp;&nbsp;&nbsp;&nbsp;A delom i njihove snage, čini mi se. Tvoja i moja vrsta, svako iz svojih evolucionih razloga, pare se sa potpuno neravnopravnim partnerima. Naši ljubavnici su uvek intelektualno daleko niži. Ljudi se pare sa bićima koja predstavljaju izazov njihovoj nadmoći. Među ljubavnicima se javljaju sukobi, ne zato što je njihova komunikacija nesavršena u odnosu na našu, nego upravo zato što mogu da komuniciraju među sobom.
<BR>
<BR>&nbsp;&nbsp;&nbsp;&nbsp;&nbsp;Valentina Vigin iščitala je svoj članak, unoseći poneku izmenu. Kada je završila, reči su lebdele iznad kompjuterskog terminala. Bila je zadovoljna sobom što je napisala tako veštu ironičnu analizu karaktera Rajmusa Odžmana, predsedavajućeg Kongresa Zvezdanih Puteva.
<BR>&nbsp;&nbsp;&nbsp;&nbsp;&nbsp;"Jesmo li završili još jedan napad na gospodare Stotinu Svetova?"
<BR>&nbsp;&nbsp;&nbsp;&nbsp;&nbsp;Valentina se nije okrenula da pogleda svog muža; i po glasu je tačno znala kakav mu je izraz lica, i zato mu se osmehnula ne okrećući se. Posle dvadeset pet godina braka, umeli su da jasno vide jedno drugo i bez gledanja. "Uspeli smo da Rajmus Odžman izgleda kao budala."
<BR>&nbsp;&nbsp;&nbsp;&nbsp;&nbsp;Jakt se naže u njenu malu kancelariju; lice mu je bilo toliko blizu njenog da je mogla da čuje njegovo tiho disanje dok je čitao uvodne pasuse. Nije više bio mlad; od napora naginjanja u kancelariju, oslonjen rukama o dovratak, disao je brže nego što joj se dopadalo.
<BR>&nbsp;&nbsp;&nbsp;&nbsp;&nbsp;Kada je progovorio, lice mu je bilo toliko blizu njenom da je osećala njegove usne kako joj dodiruju obraz, golicajući je pri svakoj reči. "Od sada će se čak i njegova majka krišom smejati kad god ga vidi, siroto kopile."
<BR>&nbsp;&nbsp;&nbsp;&nbsp;&nbsp;"Bilo je teško izvesti da bude smešno", reče Valentina. "Stalno sam se hvatala kako govorim prezrivo."
<BR>&nbsp;&nbsp;&nbsp;&nbsp;&nbsp;"Ovako je bolje."
<BR>&nbsp;&nbsp;&nbsp;&nbsp;&nbsp;"Oh, znam. Da sam pokazala bes, da sam ga optužila za sve zločine, samo bi izgledao strašniji i opasniji i klika Vladavine Zakona samo bi ga još više volela, dok bi mu se kukavice na svim svetovima samo još dublje klanjale."
<BR>&nbsp;&nbsp;&nbsp;&nbsp;&nbsp;"Ako hoće da se dublje klanjaju, moraće da kupe tanje tepihe."
<BR>&nbsp;&nbsp;&nbsp;&nbsp;&nbsp;Nasmejala se, ali ne toliko zbog reči koliko zbog golicanja po obrazu koje je postajalo nepodnošljivo. Osim toga, počinjalo je, malčice, da budi u njoj želje koje se na ovom putovanju jednostavno ne mogu zadovoljiti. Svemirski brod je bio suviše mali i natrpan, pošto je putovala čitava porodica, i nisu mogli nimalo da se izdvoje. "Jakte, stigli smo gotovo na pola puta. Uzdržavali smo se i duže od toga svake godine, tokom lova na mišmiše."
<BR>&nbsp;&nbsp;&nbsp;&nbsp;&nbsp;"Mogli bi da na vrata stavimo natpis 'ne smetaj'."
<BR>&nbsp;&nbsp;&nbsp;&nbsp;&nbsp;"Mogao bi isto tako i da napišeš 'ovde unutra postariji par, bez krpice na sebi, oživljava stare uspomene'."
<BR>&nbsp;&nbsp;&nbsp;&nbsp;&nbsp;"Ja nisam postariji."
<BR>&nbsp;&nbsp;&nbsp;&nbsp;&nbsp;"Imaš preko šezdeset godina."
<BR>&nbsp;&nbsp;&nbsp;&nbsp;&nbsp;"Ako stari vojnik može da stane 'mirno', pustite ga da maršira na paradi."
<BR>&nbsp;&nbsp;&nbsp;&nbsp;&nbsp;"Nema nikakvih parada do kraja putovanja. Još samo par nedelja. Samo da se sretnemo sa Enderovim posinkom i onda smo na kursu pravo za Luzitaniju."
<BR>&nbsp;&nbsp;&nbsp;&nbsp;&nbsp;Jakt se odmače od nje, odvoji se od odvratka i uspravi se u hodniku - na jednom od retkih mesta na brodu gde je to zaista mogao da učini. Ipak, pri tom je zastenjao.
<BR>&nbsp;&nbsp;&nbsp;&nbsp;&nbsp;"Škripiš kao zarđala vrata", reče Valentina.
<BR>&nbsp;&nbsp;&nbsp;&nbsp;&nbsp;"Čuo sam iste zvuke i kod tebe dok ustaješ od tog tvog stola. Nisam ja jedina senilna, izmoždena, bedna drtina u porodici."
<BR>&nbsp;&nbsp;&nbsp;&nbsp;&nbsp;"Idi i pusti me da ovo emitujem."
<BR>&nbsp;&nbsp;&nbsp;&nbsp;&nbsp;"Navikao sam da na putu imam posla", reče Jakt. "Ovde sve rade kompjuteri, a ovaj brod se nikada ne ljulja na moru."
<BR>&nbsp;&nbsp;&nbsp;&nbsp;&nbsp;"Čitaj neku knjigu."
<BR>&nbsp;&nbsp;&nbsp;&nbsp;&nbsp;"Brinem se zbog tebe. Kad samo radi, a ne zabavlja se, Val postaje nadrndana matora veštica."
<BR>&nbsp;&nbsp;&nbsp;&nbsp;&nbsp;"Svaki minut koji provodimo ovde pričajući predstavlja osam i po sati stvarnog vremena."
<BR>&nbsp;&nbsp;&nbsp;&nbsp;&nbsp;"Naše vreme, ovde na bordu, jednako je stvarno kao i njihovo vreme tamo napolju", reče Jakt. "Ponekad zažalim što su Enderovi prijatelji smislili način da naš svemirski brod održava vezu sa kopnom."
<BR>&nbsp;&nbsp;&nbsp;&nbsp;&nbsp;"To zahteva mnogo kompjuterskog vremena", reče Val. "Sve do sada samo je vojska mogla da komunicira sa brodovima tokom putovanja brzinom bliskom svetlosnoj. Ako su Enderovi prijatelji to uspeli da postignu, onda im mnogo dugujem što to koristim."
<BR>&nbsp;&nbsp;&nbsp;&nbsp;&nbsp;"Ne radiš ti ovo zato što si nekome dužna."
<BR>&nbsp;&nbsp;&nbsp;&nbsp;&nbsp;To je bilo sasvim tačno. "Ako napišem po jedan članak svakog sata, Jakte, to znači da pred ostatkom čovečanstva Demosten objavljuje nešto tek svake tri nedelje."
<BR>&nbsp;&nbsp;&nbsp;&nbsp;&nbsp;"Nisi u stanju da napišeš po članak svakog sata. Ti jedeš i spavaš."
<BR>&nbsp;&nbsp;&nbsp;&nbsp;&nbsp;"Ti pričaš, ja slušam. Beži odavde, Jakte."
<BR>&nbsp;&nbsp;&nbsp;&nbsp;&nbsp;"Da sam znao da spasavanje planete od uništenja znači da moram da se vratim u devičanstvo, nikad ne bih pristao."
<BR>&nbsp;&nbsp;&nbsp;&nbsp;&nbsp;To je bilo samo upola u šali. Odlazak sa Trondhajma bila je teška odluka za čitavu porodicu - čak i za nju, iako je znala da će ponovo videti Endera. Deca su sada bila odrasla, ili gotovo odrasla; njima je ovo putovanje predstavljalo pustolovinu. Njihove vizije budućnosti nisu bile toliko vezane za neko određeno mesto. Niko od njih nije postao mornar, kao njihov otac; svi će postati naučnici ili stručnjaci, živeće životom javnog izlaganja i dubokog razmišljanja, kao i njihova majka. Takav život moći će da vode na bilo kom svetu. Jakt se ponosio njima, ali bio je razočaran što se porodična tradicija na morima Trondhajma, duga sedam pokolenja, završava sa njim. A sada je, zbog nje, i sam napustio more. Odlazak sa Trondhajma bila je najteža stvar koju je ikada zahtevala od Jakta, a on je pristao bez oklevanja.
<BR>&nbsp;&nbsp;&nbsp;&nbsp;&nbsp;Možda će se jednog dana vratiti, i ako to učini, okeani, led, oluje, riba, bolno slatke zelene letnje livade, sve će još biti tamo. Ali njegove posade više neće biti, već je nije bilo. Ljudi koje je poznavao bolje nego sopstvenu decu, bolje nego rođenu ženu - ti ljudi već su bili petnaest godina stariji, a dok se vrati, ako se vrati, proći će još najmanje četrdeset godina. Tada će na brodovima raditi njihovi unuci. Oni neće znati ni ko je Jakt. Za njih će biti strani brodovlasnik, koji je pao sa neba, a ne mornar, ruku pokrivenih smrdljivom, žućkastom krvlju skrike. Neće biti jedan od njih.
<BR>&nbsp;&nbsp;&nbsp;&nbsp;&nbsp;I zato, kad se žalio da ga ona zanemaruje, kad ju je bockao zbog nedostatka prisnosti tokom putovanja, to nije bila samo želja za zabavom kod ostarelog muža. Bilo da je znao šta govori ili ne, ona je razumela pravo značenje njegovih reči: posle svega što sam ostavio zbog tebe, zar ti nemaš ništa da mi daš?
<BR>&nbsp;&nbsp;&nbsp;&nbsp;&nbsp;A bio je u pravu - ona je stvarno preterivala sa naporima. Žrtvovala je više nego što je bilo potrebno - zahtevala je previše i od njega i od sebe. Nije bila reč samo o broju podrivačkih članaka koje Demosten objavi tokom ovog putovanja. Važnije je bilo koliko ljudi će pročitati i poverovati u ono što napiše, i koliko njih će misliti, govoriti i ponašati se kao neprijatelji Kongresa Zvezdanih Puteva. Možda je najvažnija bila nada da će pripadnici administracije samog Kongresa osetiti potrebu da se pokažu kao deo čovečanstva i prekinuti izluđujuću solidarnost institucija. Ono što ona piše svakako će promeniti neke od njih. Ne mnogo, ali možda dovoljno. I možda će se to desiti na vreme da ih spreči u uništenju planete Luzitanija.
<BR>&nbsp;&nbsp;&nbsp;&nbsp;&nbsp;U suprotnom, ona i Jakt i svi koji su toliko toga napustili da bi pošli sa njima na ovo putovanje stići će do Luzitanije taman na vreme da se okrenu i pobegnu - ili da budu uništeni zajedno sa svim drugim na tom svetu. Nikakvo čudo što je Jakt napet i što želi da provodi više vremena sa njom. Bilo je nerazumno što je ona toliko uskogruda da kad god je budna samo sedi i piše propagandu.
<BR>&nbsp;&nbsp;&nbsp;&nbsp;&nbsp;"Ti napravi taj znak za vrata, a ja ću se postarati da ne budeš sam u sobi."
<BR>&nbsp;&nbsp;&nbsp;&nbsp;&nbsp;"Ženo, zbog tebe mi se srce praćaka kao tuna na samrti", reče Jakt.
<BR>&nbsp;&nbsp;&nbsp;&nbsp;&nbsp;"Ti si tako romantičan kad govoriš kao ribar", reče Valentina. "Deca će se sita nasmejati kad saznaju da nisi mogao da držiš ruke dalje od mene čak ni za tri nedelje putovanja."
<BR>&nbsp;&nbsp;&nbsp;&nbsp;&nbsp;"Oni imaju naše gene. Treba da se ugledaju na nas da bi dočekali da zađu u drugo stoleće života."
<BR>&nbsp;&nbsp;&nbsp;&nbsp;&nbsp;"Ja sam već zašla u četvrti milenijum."
<BR>&nbsp;&nbsp;&nbsp;&nbsp;&nbsp;"Kada, o, kada mogu očekivati da se pojaviš u mojim odajama, Drevna Gospo?"
<BR>&nbsp;&nbsp;&nbsp;&nbsp;&nbsp;"Pošto emitujem ovaj članak."
<BR>&nbsp;&nbsp;&nbsp;&nbsp;&nbsp;"A kada će to biti?"
<BR>&nbsp;&nbsp;&nbsp;&nbsp;&nbsp;"Ubrzo pošto odeš i ostaviš me samu."
<BR>&nbsp;&nbsp;&nbsp;&nbsp;&nbsp;Uz dubok uzdah, više glumatanje nego istinski jad, on se udalji niz hodnik. Trenutak kasnije ču se glasan zveket i uzvik bola. Lažan, naravno; prvog dana putovanja Jakt je tresnuo glavom o metalnu gredu na tavanici, ali od tada se neprekidno kobajagi udarao o nešto da ih zabavi. Niko se, naravno, nikad nije glasno nasmejao tome - to je bila porodična tradicija, ne smejati se kada Jakt počne da se izmotava - ali Jakt i nije bio tip čoveka koji očekuje otvorenu podršku u takvim stvarima. On je samom sebi bio najbolja publika; ne bi ni mogao da čitavog života bude mornar i vođa drugim ljudima da nije sam sebi dovoljan. Koliko je Valentina znala, ona i deca bili su jedine osobe koje su mu ikada bile potrebne.
<BR>&nbsp;&nbsp;&nbsp;&nbsp;&nbsp;Ipak, nisu mu bili toliko potrebni da ne bi nastavio svoj mornarsko-ribarski život, odsustvujući od kuće danima, često nedeljama, ponekad i mesecima. Valentina je isprva odlazila sa njim, dok su još bili toliko željni jedno drugog da nikako nisu mogli da se zasite. No, posle nekoliko godina ta glad se pretvorila u strpljenje i poverenje; kad bi on otišao, ona se bavila istraživanjima i pisala je knjige, a kad bi se vratio posvećivala je svu pažnju njemu i deci.
<BR>&nbsp;&nbsp;&nbsp;&nbsp;&nbsp;Deca su se često žalila: "Jedva čekam da se tata vrati kući, pa da mama iziđe iz svoje sobe i počne da priča sa nama." Nisam bila naročito dobra majka, pomisli Valentina. Imala sam sreće što su deca ipak ispala tako dobra.
<BR>&nbsp;&nbsp;&nbsp;&nbsp;&nbsp;Članak je i dalje lebdeo iznad terminala. Preostao je samo završni potez. Premestila je kursor na kraj teksta i ukucala ime pod kojim su bila objavljivana sva njena dela:
<BR>&nbsp;&nbsp;&nbsp;&nbsp;&nbsp;DEMOSTEN
<BR>&nbsp;&nbsp;&nbsp;&nbsp;&nbsp;To ime dao joj je stariji brat, Piter, dok su još bili deca, pre pedeset - ne, pre tri hiljade godina.
<BR>&nbsp;&nbsp;&nbsp;&nbsp;&nbsp;I sama pomisao na Pitera i dalje je imala moć da je uznemiri, da je obuzmu talasi hladnoće i vreline. Piter, okrutni, nasilni Piter, čiji je um bio toliko prefinjen i opasan da je upravljao njome kad mu je bilo dve godine, i svetom kad mu je bilo dvadeset. Dok su još bili deca na Zemlji, u dvadeset drugom veku, proučavao je političke članke velikih muškaraca i žena, živih i mrtvih, ne da bi saznao njihove ideje - njih je smesta shvatao - nego da nauči kako su ih iznosili. Da nauči, praktično rečeno, da govori kao odrastao. Kada je to savladao, naučio je i Valentinu, i naterao je da piše prizemne demagoške članke pod pseudonimom Demosten, dok je on pisao uzvišene državničke izjave pod imenom Lok. Potom bi ih emitovali u kompjuterske mreže, i kroz nekoliko godina su se nalazili u samom središtu političkih zbivanja.
<BR>&nbsp;&nbsp;&nbsp;&nbsp;&nbsp;Ono što je Valentini tada strašno smetalo - a i danas ju je bolelo, pošto nije uspela da se objasni sa Piterom pre nego što je umro - bilo je to što je on, obuzet žudnjom za moći, naterao nju da piše u stilu koji je odgovarao njegovoj naravi, dok je on preuzeo pisanje miroljubivih, uzvišenih osećanja koja su po prirodi bila njena. U ono davno vreme već i ime Demosten bilo joj je ogroman teret. Sve što je pisala pod tim imenom bilo je laž; i to čak ne njena laž - nego Piterova laž. Laž u laži.
<BR>&nbsp;&nbsp;&nbsp;&nbsp;&nbsp;Sada je bilo drugačije. Već tri hiljade godina. Stvorila sam svoje ime. Pisala sam istoriju i biografije koje su uobličile način razmišljanja miliona naučnika na Stotinu Svetova i pomagali da se uobliči indentitet desetina nacija. Eto ti, Pitere. Eto šta je ispalo od onog u šta si hteo da me pretvoriš.
<BR>&nbsp;&nbsp;&nbsp;&nbsp;&nbsp;Osim što je sada, zagledana u članak koji je upravo napisala, shvatila da je, iako se oslobodila Piterovog pritiska, i dalje samo njegov đak. Sve što je znala o retorici i polemici - da, o demagogiji - naučila je od njega, zbog njegove upornosti. A sada, mada je to koristila za plemenite ciljeve, ipak se bavila upravo onakvom političkom manipulacijom koju je Piter toliko voleo.
<BR>&nbsp;&nbsp;&nbsp;&nbsp;&nbsp;Piter je uspeo da postane Hegemon, vladar čitavog čovečanstva tokom šezdeset godina, na početku Velikog širenja. On je ujedinio sve posvađane zajednice ljudi za ogromni napor koji je lansirao vasionske brodove ka svakom svetu gde su nekada obitavale bube, a potom i dalje, da otkriju nove nastanjive svetove, tako da su, kada je umro, svih Stotinu Svetova bili ili naseljeni ili su kolonizatorski brodovi bili na putu prema njima. Prošlo je skoro hiljadu godina, naravno, dok Kongres Zvezdanih Puteva nije ponovo ujedinio čitavo čovečanstvo pod jednom vladom - ali sećanje na prvog pravog Hegemona - onog Hegemona - i dalje je bilo u samom srcu priče koja je omogućila jedinstvo čovečanstva.
<BR>&nbsp;&nbsp;&nbsp;&nbsp;&nbsp;Iz moralne pustinje Piterove ličnosti potekli su sklad, jedinstvo i mir. A Enderovo delo, u sećanju čovečanstva, bili su ubistva, pokolji i ksenocid.
<BR>&nbsp;&nbsp;&nbsp;&nbsp;&nbsp;Ender, Valentinin mlađi brat, koga je sa čitavom porodicom putovala da sretne - on je bio nežan, brat koga je volela i, u prvim godinama detinjstva, pokušavala da zaštiti. On je bio dobar. Da, naravno, postojao je prizvuk nemilosrdnosti slične Piterovoj, ali on je barem bio dovoljno pristojan da se grozi sopstvene grubosti. Volela ga je neizmerno, koliko se gnušala Pitera; i kada je Piter prognao svog mlađeg brata sa Zemlje kojom je Piter želeo da vlada, Valentina je pošla sa Enderom - konačno odbacujući Piterovu hegemoniju nad njom lično.
<BR>&nbsp;&nbsp;&nbsp;&nbsp;&nbsp;I eto me sada, mislila je Valentina, ponovo sam upetljana u politiku.
<BR>&nbsp;&nbsp;&nbsp;&nbsp;&nbsp;Progovorila je oštrim glasom, jasno odvajajući reči, i po tome je kompjuter znao da mu izdaje naređenje. "Emitovanje", rekla je.
<BR>&nbsp;&nbsp;&nbsp;&nbsp;&nbsp;U vazduhu iznad njenog članka pojavi se reč emitovanje. U normalnim okolnostima, u vreme dok je pisala obične članke, morala je da naznači odredište - da preda članak izadavaču nekom zaobilaznom putanjom, kako ga ne bi mogli povezati sa Valentinom Vigin. No, sada je neki Enderov prijatelj, pod šifrovanim imenom Džejn, pazio na to umesto nje - bavio se nesigurnim poslom prevođenja poruke ansibla sa broda u pokretu, brzinom bliskom svetlosnoj, na poruku koju može da pročita planetni ansibl, kome vreme teče više od pet stotina puta brže.
<BR>&nbsp;&nbsp;&nbsp;&nbsp;&nbsp;Pošto komunikacija sa brodovima zahteva ogromne količine vremena planetnog ansibla, obično se koristila samo za navigacione podatke i uputstva. Duže tekstove smeli su da šalju samo visoki vladini službenici ili vojska. Valentina nije mogla da shvati kako 'Džejn' uspeva da upotrebi toliko vremena ansibla za njene članke - a da u isto vreme spreči da iko sazna odakle potiču ti podrivački dokumenti. Osim toga, 'Džejn' je koristila još više vremena ansibla emitujući Valentini objavljena reagovanja na njena dela, izveštavajući je o svim argumentima i strategijama koje je vlada koristila da pobija Valentininu propagandu. Ko god da je ta Džejn - a Valentina je smatrala da je to samo ime za ilegalnu organizaciju koja je prodrla u najviše slojeve vlasti - bila je veoma dobra. I neustrašiva. No, ako je Džejn voljna da se izloži - izlože - tolikom riziku, Valentina joj - njima - duguje da napiše što više može, i što snažnijih i opasnijih članaka.
<BR>&nbsp;&nbsp;&nbsp;&nbsp;&nbsp;Ako reči mogu da budu smrtonosno oružje, moram im načiniti čitav arsenal.
<BR>&nbsp;&nbsp;&nbsp;&nbsp;&nbsp;Ali i dalje je bila samo žena; čak i revolucionari smeju da vode život, zar ne? Trenuci radosti - ili zadovoljstva, ili makar samo olakšanja - ukradeni tu i tamo. Ustala je iz stolice, prenebregavši bol posle tako dugog sedenja, i provukla se kroz vrata malecke kancelarije - to je zapravo bio plakar, pre nego što su prilagodili brod svojim potrebama. Bilo ju je pomalo stid što jedva čeka da stigne u sobu u kojoj je čeka Jakt. Većina velikih propagatora revolucije u istoriji sigurno su mogli da izdrže tri nedelje uzdržavanja. A možda nisu? Pitala se da li je iko istraživao to pitanje.
<BR>&nbsp;&nbsp;&nbsp;&nbsp;&nbsp;Još je zamišljala kako bi taj istraživač napravio predlog takvog projekta kada je stigla do četvorokrevetne kabine koju su delili sa Siftom i njenim mužem, Larsom, koji ju je zaprosio svega nekoliko dana pred polazak, čim je shvatio da Sifta zaista namerava da ode sa Trondhajma. Bilo je teško deliti kabinu sa mladencima - Valentina se uvek osećala kao uljez što koristi istu sobu. No, nije bilo izbora. Mada je brod u osnovi bio luksuzna jahta, sa svim udobnostima koje uz to idu, jednostavno nije bio predviđen za toliko putnika. To je bio jedini vasionski brod u blizini Trondhajma koji je makar izdaleka bio pogodan za njih, i morali su se zadovoljiti njime.
<BR>&nbsp;&nbsp;&nbsp;&nbsp;&nbsp;Njihova dvadesetogodišnja kćer Ro i njihov šesnaestogodišnji sin Varsam delili su drugu kabinu sa Plikt, koja im je čitavog života bila učitelj i najdraži porodični prijatelj. Članovi posade jahte koji su odlučili da putuju sa njima - ne bi bilo lepo da ih sve otpuste i ostave na Trondhajmu - sabili su se u preostale dve kabine. Most, trpezarija, kuhinja, salon, spavaće kabine - sve je bilo puno ljudi koji su se trudili što su bolje mogli da kontrolišu nervozu zbog pretesnog smeštaja.
<BR>&nbsp;&nbsp;&nbsp;&nbsp;&nbsp;No, u hodniku ipak nije bilo nikog, a Jakt je već zalepio na njihova vrata cedulju:
<BR>&nbsp;&nbsp;&nbsp;&nbsp;&nbsp;OSTANI NAPOLJU ILI UMRI
<BR>&nbsp;&nbsp;&nbsp;&nbsp;&nbsp;Potpis je glasio 'Vlasnik'. Valentina otvori vrata. Jakt je bio naslonjen na zid toliko blizu ulaza da je iznenađeno jeknula.
<BR>&nbsp;&nbsp;&nbsp;&nbsp;&nbsp;"Lepo je znati da pri pogledu na mene i dalje krikneš od zadovoljstva."
<BR>&nbsp;&nbsp;&nbsp;&nbsp;&nbsp;"Od šoka."
<BR>&nbsp;&nbsp;&nbsp;&nbsp;&nbsp;"Izvolite unutra, ljupka gospo."
<BR>&nbsp;&nbsp;&nbsp;&nbsp;&nbsp;"Znaš, tehnički sam ja vlasnik ovog broda."
<BR>&nbsp;&nbsp;&nbsp;&nbsp;&nbsp;"Što je tvoje, to je i moje. Oženio sam se tobom zbog tvog imanja."
<BR>&nbsp;&nbsp;&nbsp;&nbsp;&nbsp;Sada je bila u kabini. On zatvori vrata i zaključa ih.
<BR>&nbsp;&nbsp;&nbsp;&nbsp;&nbsp;"Za tebe sam ja samo to?" upita ona. "Imanje?"
<BR>&nbsp;&nbsp;&nbsp;&nbsp;&nbsp;"Komadić zemlje koji mogu da orem i sejem i žanjem, sve u svoje vreme." Pružio je ruke ka njoj; ona mu priđe u zagrljaj. Osećala je njegove dlanove na ramenima. U njegovim rukama uvek se osećala zaštićeno, a ne zatvoreno.
<BR>&nbsp;&nbsp;&nbsp;&nbsp;&nbsp;"Sada je pozna jesen", reče ona. "Primiče se zima."
<BR>&nbsp;&nbsp;&nbsp;&nbsp;&nbsp;"Znači, vreme je za duboko oranje", reče Jakt. "Ili je možda već došlo vreme da se potpali vatra i zagreje koliba pre prvih snegova."
<BR>&nbsp;&nbsp;&nbsp;&nbsp;&nbsp;On je poljubi; izgledalo joj je kao prvi put.
<BR>&nbsp;&nbsp;&nbsp;&nbsp;&nbsp;"Da si me danas pitao da se udam za tebe, pristala bih", reče Valentina.
<BR>&nbsp;&nbsp;&nbsp;&nbsp;&nbsp;"A da sam ja tebe upoznao tek danas, već bih te pitao."
<BR>&nbsp;&nbsp;&nbsp;&nbsp;&nbsp;Govorili su iste reči već mnogo puta. Ipak, oboje su se smešili dok su ih slušali, jer to je bila istina.
<BR>
<BR>&nbsp;&nbsp;&nbsp;&nbsp;&nbsp;Dva svemirska broda gotovo su dovršila složeni balet, krećući se kroz svemir u velikim skokovima i preciznim okretima dok se konačno ne budu sreli i dodirnuli. Miro Ribeira posmatrao je čitav postupak sa mosta svog svemirskog broda, pogrbljenih ramena, glave oslonjene o visoki naslon sedišta. Drugima je taj položaj uvek delovao neudobno. Dole, na Luzitaniji, majka bi ga, svaki put kad ga zatekne da tako sedi, gnjavila donoseći mu jastuke kako bi mu bilo udobno. Nikako nije uspevala da shvati da je samo u tom pogrbljenom, naizgled neugodnom položaju njegova glava mogla da ostane uspravna bez dodatnog, svesnog napora.
<BR>&nbsp;&nbsp;&nbsp;&nbsp;&nbsp;Trpeo je njeno staranje jer nije vredelo ulagati napor u raspravu sa njom. Majka je uvek imala toliku brzinu kretanja i mišljenja da joj je bilo gotovo nemoguće da uspori kako bi ga saslušala. Usled oštećenja mozga, koje je pretrpeo prolazeći kroz zaštitno polje koje je odvajalo ljudsku koloniju i šumu svinjčića, govorio je nepodnošljivo sporo, s mukom je izgovarao reči koje je opet bilo teško razumeti. Mirov brat Kuim, vernik, rekao mu je da treba da je zahvalan Bogu što uopšte može da govori - prvih nekoliko dana nije ni to mogao, komunicirao je tako što je davao signale za svako slovo posebno. To je, u neku ruku, bilo i bolje. Tada je barem ćutao; nije morao da sluša sopstveni glas. Mumlavi, strašan zvuk, užasna sporost. Ko je u porodici imao strpljenja da ga sluša? Čak i kod onih koji su pokušavali - jedna od mlađih sestara, Ela; njegov prijatelj i poočim, Endru Vigin, Govornik za Mrtve; i naravno, Kuim - osećao je nestrpljenje. Stalno su završavali rečenice umesto njega. Morali su da ubrzaju stvari. Čak i kad bi rekli da hoće da razgovaraju sa njim, čak i kad bi seli i slušali šta on govori, nije mogao da slobodno razgovara sa njima. Nije mogao da govori o idejama; nije mogao da govori dugim, složenim rečenicama, jer dok bi stigao do kraja slušaoci bi davno zaboravili početak.
<BR>&nbsp;&nbsp;&nbsp;&nbsp;&nbsp;Ljudski mozak, kako je ubrzo zaključio, kao i kompjuter, može da prima podatke samo određenom brzinom. Ako stižu presporo, slušaočeva pažnja odluta i podaci su izgubljeni.
<BR>&nbsp;&nbsp;&nbsp;&nbsp;&nbsp;To nije važilo samo za slušaoce. Miro je morao da prizna - i on je bio nestrpljiv sa samim sobom, jednako koliko i oni. Kada bi pomislio na napor potreban da se objasni složena ideja, kada bi zamislio kako pokušava da oblikuje reči usnama, jezikom i grlom koji ga više ne slušaju, kada bi pomislio koliko dugo će sve to trajati, obično ne bi imao snage ni da počne. Um mu je hitao dalje i dalje, brzo kao i pre, baveći se tolikim mislima istovremeno da je Miro ponekad želeo da isključi mozak, kako bi konačno imao mira. Ali misli su ostajale samo njegove, nije ih delio sa drugima.
<BR>&nbsp;&nbsp;&nbsp;&nbsp;&nbsp;Osim sa Džejn. Sa Džejn je mogao da razgovara. Prvi put mu se javila preko kompjuterskog terminala kod kuće; lice joj se pojavilo na ekranu. "Ja sam prijatelj Govornika za Mrtve", rekla je. "Mislim da bismo mogli udesiti da ovaj kompjuter bude od veće koristi." Od tada je Mio ustanovio da je Džejn jedina osoba sa kojom lako može da razgovara. Između ostalog, bila je beskrajno strpljiva. Nikada nije dovršavala njegove rečenice. Mogla je da čeka da ih on sam završi, i zato nikada nije osećao pritisak požurivanja, nikad nije pomislio da je gnjavi.
<BR>&nbsp;&nbsp;&nbsp;&nbsp;&nbsp;Što je još važnije, nije morao da do kraja oblikuje reči, kao za ljude. Endru mu je dao lični terminal - kompjuterski emitor ugrađen u dragulj, isti kao što je Endru nosio u uhu. Odatle je Džejn, koristeći senzore u dragulju, mogla da uzhvati svaki zvuk koji on proizvede, svaki pokret mišića njegove glave. Nije morao da dovrši svaki zvuk, trebalo je samo da počne, a ona je razumela. Zato je mogao da se opusti. Govorio je brže, a ona je razumela.
<BR>&nbsp;&nbsp;&nbsp;&nbsp;&nbsp;A mogao je da govori i bez zvuka, podglasno - nije morao da koristi taj trapavi, lajavi, kreštavi glas koji je njegovo grlo sada jedino moglo da stvori. I zato, kad je govorio sa Džejn, mogao je da govori brzo, prirodno, zaboravljajući da je obogaljen. Sa Džejn se osećao kao onaj stari.
<BR>&nbsp;&nbsp;&nbsp;&nbsp;&nbsp;Sada je sedeo na mostu teretnog broda koji je pre samo nekoliko meseci doveo na Luzitaniju Govornika za Mrtve. Užasavao se susreta sa Valentininim brodom. Da je smislio kuda bi još mogao da ode, otišao bi tamo - nije nimalo želeo da upozna Endruovu sestru Valentinu, niti bilo koga drugog. Kad bi mogao da zauvek ostane sam u vasionskom brodu, da razgovara samo sa Džejn, bio bi zadovoljan.
<BR>&nbsp;&nbsp;&nbsp;&nbsp;&nbsp;Ne, ne bi bio. Nikada više neće biti zadovoljan.
<BR>&nbsp;&nbsp;&nbsp;&nbsp;&nbsp;Barem će ta Valentina i njena porodica biti novi. Na Luzitaniji je poznavao svakoga, ili barem svakoga koga vredi poznavati - sve naučnike, sve obrazovane ljude. Toliko dobro ih je poznavao da je stalno primećivao njihovo sažaljenje, njihovu tugu, njihovo očajanje što je postao to što jeste. Kad god bi ga pogledali, videli su samo razliku između onoga što je bio ranije i ovoga što je sada. Videli su samo gubitak.
<BR>&nbsp;&nbsp;&nbsp;&nbsp;&nbsp;Postojali su izgledi da će novi ljudi - Valentina i njena porodica - moći da u njemu vide nešto drugo.
<BR>&nbsp;&nbsp;&nbsp;&nbsp;&nbsp;Mada je to bilo malo verovatno. Stranci će u njemu videti još manje, a ne više, nego oni koji su ga poznavali pre nego što se ubogaljio. Majka, Endru, Ela, Ouanda i svi ostali barem su znali da on ima um, znali su da ume da razume ideje. Šta će novi ljudi pomisliti kad me vide? Videće telo koje već atrofira, svo zgrbljeno; videće me kako se nesigurno teturam u hodu; gledaće me kako koristim ruke kao kandže, stežući kašiku kao da mi je tri godine; slušaće moj mutavi, gotovo nerazumljivi govor i pretpostaviće - zapravo, znaće da takva osoba ni slučajno ne može da razume ništa složeno.
<BR>&nbsp;&nbsp;&nbsp;&nbsp;&nbsp;Zašto sam pošao?
<BR>&nbsp;&nbsp;&nbsp;&nbsp;&nbsp;Nisam pošao. Otišao sam. Nisam krenuo ovamo, da sretnem ove ljude. Odlazio sam odande. Bežao sam. Samo sam se zavaravao. Želeo sam da odem na tridesetogodišnje putovanje, jer njima će to tako izgledati. Za mene će trajati samo deset dana. Sitnica. A vreme usamljenosti već je završeno. Vreme kad sam bio sam sa Džejn, koja me sluša kao da sam još ljudsko biće, sada je okončano.
<BR>&nbsp;&nbsp;&nbsp;&nbsp;&nbsp;Zamalo. Zamalo da izgovori reči koje bi prekinule susret. Mogao je da ukrade Endruov svemirski brod i da se uputi na beskonačno putovanje, bez potrebe da ikada više vidi živu dušu.
<BR>&nbsp;&nbsp;&nbsp;&nbsp;&nbsp;Ali takav nihilistički postupak nije bio deo njega, još nije. Još nisam toliko očajan, zaključio je. Možda ipak postoji nešto što bi opravdalo život u ovakvom telu. I možda će se to pokazati pri susretu sa Endruovom sestrom.
<BR>&nbsp;&nbsp;&nbsp;&nbsp;&nbsp;Brodovi su se sada približavali, pupčane vrpce su se izvijale ka napred i tragale, pipajući dok se nisu srele. Miro je gledao monitore i slušao kompjuterske izveštaje o svakom uspešno izvršenom koraku. Brodovi su se povezivali na sve moguće načine, kako bi ostatak puta ka Luzitaniji prešli kao savršen par. Deliće sve rezerve. Pošto je Mirov brod teretni, neće moći da primi više od par ljudi, ali moći će da preuzme deo zaliha sa drugog broda; brodski kompjuteri već su tragali za savršenom ravnotežom.
<BR>&nbsp;&nbsp;&nbsp;&nbsp;&nbsp;Kada budu preračunali tovar, izračunaće tačnu brzinu kojom će svaki brod ići kako bi istovremeno dostigli brzinu blisku svetlosnoj. To je bilo veoma precizno i složeno dogovaranje dva kompjutera koji su morali savršeno tačno da znaju šta njihovi brodovi nose i kako će se ponašati. Bilo je gotovo pre nego što je putnička cev između brodova bila sasvim priključena.
<BR>&nbsp;&nbsp;&nbsp;&nbsp;&nbsp;Miro začu korake duž cevi. Okrenuo je stolicu - polako, jer sad je sve radio polako - i video je kako mu se približava. Pognuta, ali ne previše, jer nije ni bila visoka. Kosa uglavnom seda, sa ponekim smeđim pramenom. Kada se ispravila, pogledao ju je u lice da je proceni. Stara, ali ne matora. Ako je i bila nervozna zbog ovog sastanka, na njoj se to nije videlo. No, po onom što su mu Endru i Džejn ispričali o njoj, srela je mnoštvo ljudi koji su bili mnogo strašniji od dvadesetogodišnjeg bogalja.
<BR>&nbsp;&nbsp;&nbsp;&nbsp;&nbsp;"Miro?" upita ona.
<BR>&nbsp;&nbsp;&nbsp;&nbsp;&nbsp;"Ko bi drugi bio?" upita on.
<BR>&nbsp;&nbsp;&nbsp;&nbsp;&nbsp;Trebao joj je trenutak, kratak koliko otkucaj srca, da obradi čudne zvuke koji su izlazili iz njegovih usta i da prepozna reči. Sada se navikao na tu pauzu, ali ju je i dalje mrzeo.
<BR>&nbsp;&nbsp;&nbsp;&nbsp;&nbsp;"Ja sam Valentina", reče ona.
<BR>&nbsp;&nbsp;&nbsp;&nbsp;&nbsp;"Znam", odgovori on. Znao je da tim kratkim odgovorima nimalo ne olakšava situaciju, ali šta bi još mogao da kaže? Ovo nije bilo u rangu sastanka državnih poglavara sa spiskom životnih pitanja koja treba rešiti. Ali morao je da se potrudi, makar da ne bi delovao neprijateljski.
<BR>&nbsp;&nbsp;&nbsp;&nbsp;&nbsp;"Tvoje ime, Miro - to znači 'gledam', zar ne?"
<BR>&nbsp;&nbsp;&nbsp;&nbsp;&nbsp;"'Gledam pažljivo'. Možda 'Obraćam pažnju'."
<BR>&nbsp;&nbsp;&nbsp;&nbsp;&nbsp;"Nije tako teško rauzmeti te", reče Valentina.
<BR>&nbsp;&nbsp;&nbsp;&nbsp;&nbsp;Zapanjilo ga je to što je tako otvoreno počela.
<BR>&nbsp;&nbsp;&nbsp;&nbsp;&nbsp;"Mislim da mi tvoj portugalski naglasak pravi više problema nego oštećenje mozga."
<BR>&nbsp;&nbsp;&nbsp;&nbsp;&nbsp;Za trenutak kao da mu je zabila iglu u srce - govorila je o njegovom stanju otvorenije od bilo koga, osim Endrua. Ali ona je Endruova sestra, zar ne? Mogao je očekivati da će biti otvorena.
<BR>&nbsp;&nbsp;&nbsp;&nbsp;&nbsp;"Ili možda više voliš da se pretvaramo kako nema prepreke između tebe i drugih ljudi?"
<BR>&nbsp;&nbsp;&nbsp;&nbsp;&nbsp;Očito je osetila njegov šok. No, to je brzo prošlo, i Miro shvati da verovatno ne bi trebalo da se uvredi, da bi pre trebalo da mu bude drago što se ona ne pretvara da je sve u redu. Ali ipak se uvredio, i trebao mu je trenutak da smisli zašto. A onda je shvatio.
<BR>&nbsp;&nbsp;&nbsp;&nbsp;&nbsp;"Moje oštećenje mozga nije tvoj problem", reče on.
<BR>&nbsp;&nbsp;&nbsp;&nbsp;&nbsp;"Ako mi to otežava da te razumem, onda je to problem sa kojim moram da se suočim. Nemoj se odmah rogušiti na mene, mladiću. Tek sam počela da te gnjavim, i ti si tek počeo da gnjaviš mene. Zato nemoj da se zapeniš zato što sam slučajno pomenula da je tvoje oštećenje mozga po nečemu moj problem. Ne nameravam da pazim na svaku svoju reč u strahu da ne uvredim preosetljivog mladića koji misli da se čitav svet okreće oko njegovih razočaranja."
<BR>&nbsp;&nbsp;&nbsp;&nbsp;&nbsp;Miro se razbesneo što ga je već procenila, i to tako grubo. To nije bilo pošteno - uopšte nije izgledala onako kako bi trebalo da izgleda jedan Demosten. "Ja ne mislim da se člitav svet okreće oko mojih razočaranja! A ti nemoj misliti da možeš da dođeš ovamo i upravljaš stvarima u mom brodu!" To ga je uvredilo, a ne njene reči. Bila je u pravu - reči su bile nebitne. Vređao ga je njen stav, njena potpuna samouverenost. Nije bio naviknut da ga ljudi posmatraju bez šoka ili sažaljenja.
<BR>&nbsp;&nbsp;&nbsp;&nbsp;&nbsp;Ona sede na susedno sedište. Okrenuo se da je gleda u lice. Ona nije odvratila pogled. Umesto toga, otvoreno je razgledala njegovo telo, od glave do pete, sa svojevrsnim smirenim odobravanjem. "Rekao je da si jak. Rekao je da si povijen, ali ne i slomljen."
<BR>&nbsp;&nbsp;&nbsp;&nbsp;&nbsp;"Ti treba da mi budeš psihijatar?"
<BR>&nbsp;&nbsp;&nbsp;&nbsp;&nbsp;"A ti treba da mi budeš neprijatelj?"
<BR>&nbsp;&nbsp;&nbsp;&nbsp;&nbsp;"Treba li da budem?" upita Miro.
<BR>&nbsp;&nbsp;&nbsp;&nbsp;&nbsp;"Ne, kao što ni ja ne treba da ti budem psihijatar. Endru nije upriličio ovaj susret da bih te ja izlečila. Upriličio ga je da bi ti pomogao meni. Ako ne želiš, u redu. Ako želiš, još bolje. Samo da razjasnimo neke stvari. Ja provodim svaki budan trenutak pišući propagandne članke u pokušaju da probudim javno mnjenje na Stotinu Svetova i u kolonijama. Pokušavam da okrenem ljude protiv flote koju je Kongres Zvezdanih Puteva poslao da pokori Luzitaniju. Tvoj svet, a ne moj, dozvoli da dodam."
<BR>&nbsp;&nbsp;&nbsp;&nbsp;&nbsp;"Tamo je tvoj brat." Neće je pustiti da izigrava nesebičnost.
<BR>&nbsp;&nbsp;&nbsp;&nbsp;&nbsp;"Da, oboje imamo porodicu tamo. I oboje smo rešeni da zaštitimo pekeninjose od uništenja. I oboje znamo da je Ender na tvom svetu odgajio novu kraljicu-maticu, tako da će biti uništene dve vanzemaljske vrste ukoliko bude onako kako želi Kongres Zvezdanih Puteva. Mnogo šta je u pitanju, i ja već činim sve što mogu u pokušaju da zaustaivm tu flotu. E, sad, ako nekoliko sati razgovora sa tobom mogu da mi pomognu da to bolje radim, onda vredi da neko vreme ne pišem kako bih pričala sa tobom. Ali ne nameravam da traćim vreme brinući hoću li te uvrediti ili ne. Prema tome, ako ćeš mi biti protivnik, sedi tu sam, a ja idem nazad na posao."
<BR>&nbsp;&nbsp;&nbsp;&nbsp;&nbsp;"Endru je rekao da si ti najbolja osoba koju je ikada poznavao."
<BR>&nbsp;&nbsp;&nbsp;&nbsp;&nbsp;"Došao je do tog zaključka pre nego što me je video kako podižem troje dece-varvara. Čujem da tvoja majka ima šestoro dece."
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;"A ti si najstariji."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ne valja. Roditelji uvek sa najstarijom decom najviše greše. Tada znaju najmanje, a najviše brinu, pa je mnogo verovatnije da će pogrešiti i još verovatnije da će ipak tvrditi da su u pravu."
<BR>&nbsp;&nbsp;&nbsp;&nbsp;&nbsp;Miru se nije dopadalo to što ova žena donosi takve zaključke o njegovoj majci. "Ona nije ni nalik na tebe."
<BR>&nbsp;&nbsp;&nbsp;&nbsp;&nbsp;"Naravno." Valentina se naže u sedištu. "Pa, jesi li se odlučio?"
<BR>&nbsp;&nbsp;&nbsp;&nbsp;&nbsp;"Na šta?"
<BR>&nbsp;&nbsp;&nbsp;&nbsp;&nbsp;"Hoćemo li raditi zajedno ili si se samo bez razloga isključio iz trideset godina ljudske istorije?"
<BR>&nbsp;&nbsp;&nbsp;&nbsp;&nbsp;"Šta, zapravo, hoćeš od mene?"
<BR>&nbsp;&nbsp;&nbsp;&nbsp;&nbsp;"Priče, naravno. Stvari koje ne mogu dobiti od kompjutera."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"O tebi. O svinjčićima. O tebi i svinjčićima. Čitava ova petljancija sa Luzitanijskom flotom počela je od tebe i svinjčića. Pošto si se ti upleo u njihov..."
<BR>&nbsp;&nbsp;&nbsp;&nbsp;&nbsp;"Pomagali smo im!"
<BR>&nbsp;&nbsp;&nbsp;&nbsp;&nbsp;"Oh, jesam li opet upotrebila pogrešnu reč?"
<BR>&nbsp;&nbsp;&nbsp;&nbsp;&nbsp;Miro ju je prostrelio pogledom, ali osećao je da je ona u pravu - on je preosetljiv. Reč uplitanje, korišćena u naučnom smislu, gotovo je neutralna. To samo znači da je uneo promenu u kulturu koju je proučavao. A ako za njega ima negativan prizvuk, to je zato što je izgubio naučnu perspektivu - prestao je da proučava pekeninjose i počeo da ih shvata kao prijatelje. Za to je svakako bio kriv. Ne, ne kriv - bio je ponosan na tu promenu. "Nastavi", reče on.
<BR>&nbsp;&nbsp;&nbsp;&nbsp;&nbsp;"Sve je počelo zato što si prekršio zakon, i svinjčići su stali da gaje amarantu."
<BR>&nbsp;&nbsp;&nbsp;&nbsp;&nbsp;"Ne više."
<BR>&nbsp;&nbsp;&nbsp;&nbsp;&nbsp;"Da, to je ironija, je li? Virus deskolada probio se i pobio sve sojeve amarante koje je tvoja sestra razvila njih radi. Prema tome, čitavo uplitanje bilo je uzaludno."
<BR>&nbsp;&nbsp;&nbsp;&nbsp;&nbsp;"Ne, nije", reče Miro. "Oni uče."
<BR>&nbsp;&nbsp;&nbsp;&nbsp;&nbsp;"Da, znam. Još važnije, oni odlučuju. Šta da nauče, šta da rade. Ti si im doneo slobodu. Od sveg srca odobravam tu odluku. No, moj posao jeste da pišem o vama, za ljude na Stotinu Svetova i u kolonijama, a oni ne moraju tako da shvataju stvari. Zato želim od tebe priču kako i zašto si prekršio zakon i upleo se u kulturu svinjčića, i zašto su se vlada i narod Luzitanije pobunili protiv Kongresa, umesto da te pošalju na suđenje, kako bi bio kažnjen zbog svog zločina."
<BR>&nbsp;&nbsp;&nbsp;&nbsp;&nbsp;"Endru ti je već ispričao tu priču."
<BR>&nbsp;&nbsp;&nbsp;&nbsp;&nbsp;"I ja sam već pisala o tome, u opštem smislu. Sada mi treba lični pristup. Hoću da i drugi ljudi vide takozvane svinjčiće kao razumna bića. I tebe. Hoću da shvate tebe kao ličnost. Ako je moguće, bilo bi lepo da ih navedem da te zavole. Tada će Luzitanijska flota izgledati kao ono što i jeste - čudovišno preteran odgovor na pretnju koja nikad nije ni postojala."
<BR>&nbsp;&nbsp;&nbsp;&nbsp;&nbsp;"Ta flota je ksenocid."
<BR>&nbsp;&nbsp;&nbsp;&nbsp;&nbsp;"To sam i pisala", reče Valentina.
<BR>&nbsp;&nbsp;&nbsp;&nbsp;&nbsp;Nije mogao da podnese njenu samouverenost. Nije mogao da podnese njenu nepokolebljivu veru u sebe. Zato je morao da joj se protivi, a jedini način na koji je to mogao da čini bio je da iznese ideje koje još nije do kraja osmislio. Ideje koje su i u njegovom umu još bile tek napola oblikovane sumnje. "Ta flota je i samoodbrana."
<BR>&nbsp;&nbsp;&nbsp;&nbsp;&nbsp;Uspeo je - prekinula je predavanje i čak podigla obrve, upitno ga gledajući. Problem je bio to što je sad morao da objašnjava.
<BR>&nbsp;&nbsp;&nbsp;&nbsp;&nbsp;"Deskolada", reče on. "To je najopasniji poznati oblik života."
<BR>&nbsp;&nbsp;&nbsp;&nbsp;&nbsp;"Na to se reaguje karantinom, a ne flotom naoružanom Malim Doktorom, kako bi bila u stanju da pretvori Luzitaniju i sve na njoj u mikroskopsku međuzvezdanu prašinu."
<BR>&nbsp;&nbsp;&nbsp;&nbsp;&nbsp;"Toliko si sigurna da si u pravu?"
<BR>&nbsp;&nbsp;&nbsp;&nbsp;&nbsp;"Sigurna sam da Kongres Zvezdanih Puteva nije u pravu što je uopšte pomišljao na uništenje druge razumne vrste."
<BR>&nbsp;&nbsp;&nbsp;&nbsp;&nbsp;"Svinjčići ne mogu da žive bez deskolade", reče Miro, "a ako se deksolada proširi na neku drugu planetu, uništiće sav život na njoj. Sasvim."
<BR>&nbsp;&nbsp;&nbsp;&nbsp;&nbsp;Bilo je pravo zadovoljstvo utvrditi da i Valentina može da izgleda zbunjeno. "Ali mislila sam da je virus obuzdan. Tvoji baba i deda našli su načina da ga zaustave, da ga umrtve u ljudskim bićima."
<BR>&nbsp;&nbsp;&nbsp;&nbsp;&nbsp;"Deskolada se menja", reče Miro. "Džejn mi je rekla da se već nekoliko puta promenio. Moja majka i Ela, moja sestra, rade na tome - pokušavaju da ostanu korak ispred deskolade. Ponekad izleda kao da deskolada to namerno radi. Kao da je inteligentna. Nalazi načina da zaobiđe hemikalije koje koristimo da je obuzdamo i da je sprečimo da ubija. Napada zemaljske useve koji su ljudima neophodni za opstanak na Luzitaniji. Sada moraju da ih zaprašuju. Šta ako deskolada nađe načina da zaobiđe i ostale prepreke?"
<BR>&nbsp;&nbsp;&nbsp;&nbsp;&nbsp;Valentina je ćutala. Sada nije bilo oštrog odgovora. Nije se još suočila sa tim problemom - niko nije, osim Mira.
<BR>&nbsp;&nbsp;&nbsp;&nbsp;&nbsp;"Nisam još to rekao ni Džejn", reče Miro. "Šta ako je flota u pravu? Šta ako je uništenje Luzitanije, smesta, jedini način da se čovečanstvo spase od deskolade?"
<BR>&nbsp;&nbsp;&nbsp;&nbsp;&nbsp;"Ne", reče Valentina. "To nema nikakve veze sa razlozima zbog kojih je Kongres Zvezdanih Puteva poslao flotu. Njihovi razlozi tiču se međuzvezdane politike, hoće da pokažu kolonijama ko je gazda. To je pitanje nekontrolisane birokratije i vojske koja..."
<BR>&nbsp;&nbsp;&nbsp;&nbsp;&nbsp;"Slušaj me!" reče Miro. "Rekla si da hoćeš da čuješ moju priču. Sad slušaj: nije važno koji su razlozi. Nije važno da li su oni krdo krvoločnih zveri. Svejedno mi je. Pitanje je da li treba da unište Luzitaniju!"
<BR>&nbsp;&nbsp;&nbsp;&nbsp;&nbsp;"Kakva si ti to osoba?" upita Valentina. U njenom glasu osećalo se i čuđenje i gađenje.
<BR>&nbsp;&nbsp;&nbsp;&nbsp;&nbsp;"Ti si moralni filozof", reče Miro. "Reci ti meni. Treba li da volimo pekeninjose do te mere da pustimo virus koji nose da uništi čitavo čovečanstvo?"
<BR>&nbsp;&nbsp;&nbsp;&nbsp;&nbsp;"Naravno da ne treba. Naprosto treba da nađemo načina da neutrališemo deskoladu."
<BR>&nbsp;&nbsp;&nbsp;&nbsp;&nbsp;"A ako ne možemo?"
<BR>&nbsp;&nbsp;&nbsp;&nbsp;&nbsp;"Onda Luzitanija ide u karantin. Čak i ako sva ljudska bića na planeti umru - tvoja porodica i moja - i dalje ne treba uništiti pekeninjose."
<BR>&nbsp;&nbsp;&nbsp;&nbsp;&nbsp;"Stvarno?" upita Miro. "A šta ćemo sa kraljicom-maticom?"
<BR>&nbsp;&nbsp;&nbsp;&nbsp;&nbsp;"Ender mi je rekao da se potpuno razvila, ali..."
<BR>&nbsp;&nbsp;&nbsp;&nbsp;&nbsp;"Ona ima čitavo industrijalizovano društvo. Izgradiće svemirske brodove i otići sa planete."
<BR>&nbsp;&nbsp;&nbsp;&nbsp;&nbsp;"Pa, neće poneti sa sobom deskoladu!"
<BR>&nbsp;&nbsp;&nbsp;&nbsp;&nbsp;"Ne može da bira. Deskolada je već u njoj. I u meni."
<BR>&nbsp;&nbsp;&nbsp;&nbsp;&nbsp;Tu ju je sredio. Video je u njenim očima - strah.
<BR>&nbsp;&nbsp;&nbsp;&nbsp;&nbsp;"Biće i u tebi. Čak i ako pobegneš u svoj brod i zapečatiš me i sačuvaš se od zaraze, čim se spustite na Luzitaniju deskolada će prodreti u tebe i tvog muža i tvoju decu. Moraće da do kraja života uzimaju lekove u hrani i vodi. I nikada neće moći da napuste Luzitaniju, jer biste sa sobom poneli smrt i uništenje."
<BR>&nbsp;&nbsp;&nbsp;&nbsp;&nbsp;"Pretpostavljam da smo bili svesni te mogućnosti", reče Valentina.
<BR>&nbsp;&nbsp;&nbsp;&nbsp;&nbsp;"Kada ste pošli, to je bila samo mogućnost. Mislili smo da će deskolada uskoro biti pod kontrolom. Sada nismo sigurni da li će ikada moći da bude. A to znači da, kad jednom stigneš na Luzitaniju, više nikada ne možeš da odeš."
<BR>&nbsp;&nbsp;&nbsp;&nbsp;&nbsp;"Nadam se da će nam se klima dopasti."
<BR>&nbsp;&nbsp;&nbsp;&nbsp;&nbsp;Miro se zagleda u njeno lice dok je obrađivala nove podatke. Početni strah je nestao. Sada je ponovo bila ona stara - razmišljala je. "Evo šta ja mislim", reče Miro. "Mislim da nije bitno koliko je Kongres užasan, nije bitno koliko su zli njihovi planovi; ta flota verovatno znači spas čovečanstva."
<BR>&nbsp;&nbsp;&nbsp;&nbsp;&nbsp;Valentina je počela da govori polako, tražeći reči. Miru je bilo drago zbog toga - ona je očito bila osoba koja ne odgovara brzopleto. Umela je da uči. "Koliko ja znam, ako se događaji kreću određenim putem, može se javiti vreme kada... ali to je vrlo mala verovatnoća. Pre svega, znajući sve ovo, kraljica-matica najverovatnije neće praviti svemirske brodove koji bi odneli deskoladu sa Luzitanije."
<BR>&nbsp;&nbsp;&nbsp;&nbsp;&nbsp;"Da li poznaješ kraljicu-maticu?" uzviknu Miro. "Da li je razumeš?"
<BR>&nbsp;&nbsp;&nbsp;&nbsp;&nbsp;"Čak i ako bi učinila takvu stvar", nastavi Valentina, "tvoja majka i sestra rade na tome, zar ne? Do vremena kad stignemo na Luzitaniju - do vremena kad flota stigne do Luzitanije - one će možda naći načina da kontrolišu deskoladu, jednom i zauvek."
<BR>&nbsp;&nbsp;&nbsp;&nbsp;&nbsp;"A ako i bude tako", reče Miro, "treba li da upotrebe to?"
<BR>&nbsp;&nbsp;&nbsp;&nbsp;&nbsp;"Zašto ne bi?"
<BR>&nbsp;&nbsp;&nbsp;&nbsp;&nbsp;"Kako da ubiju sve deskolada viruse? Virus je sastavni deo životnog ciklusa pekeninjosa. Kada telesni oblik pekeninjosa umre, deskolada virus omogućava preobražaj u oblik drveta, što svinjčići zovu treći život - i tek u tom trećem životu, kao drveće, mužjaci pekeninjosa mogu da oplode ženke. Ako virus nestane, više neće biti prelaska u treći život, i ova pokolenja svinjčića biće i poslednja."
<BR>&nbsp;&nbsp;&nbsp;&nbsp;&nbsp;"To ne znači da je nemoguće, nego samo da je još teže. Tvoja majka i sestra moraju naći načina da neutrališu deskoladu u ljudskim bićima i usevima potrebnim za hranu, a da pri tom ne unište njegovu sposobnost da omogući sazrevanje pekeninjosa."
<BR>&nbsp;&nbsp;&nbsp;&nbsp;&nbsp;"A za sve to imaju manje od petnaest godina", reče Miro. "Malo verovatno."
<BR>&nbsp;&nbsp;&nbsp;&nbsp;&nbsp;"Ali ne i nemoguće."
<BR>&nbsp;&nbsp;&nbsp;&nbsp;&nbsp;"Da, postoje izgledi. I na nju bi se ti pozvala da zaustaviš flotu?"
<BR>&nbsp;&nbsp;&nbsp;&nbsp;&nbsp;"Flota je poslata da uništi Luzitaniju bez obzira na to kontrolišemo li mi virus ili ne."
<BR>&nbsp;&nbsp;&nbsp;&nbsp;&nbsp;"Ponoviću - pobuda onih koji su je poslali nije bitna. Bez obzira na razloge, uništenje Luzitanije možda je jedina sigurna zaštita za ostatak čovečanstva."
<BR>&nbsp;&nbsp;&nbsp;&nbsp;&nbsp;"A ja ti kažem da grešiš."
<BR>&nbsp;&nbsp;&nbsp;&nbsp;&nbsp;"Ti si Demosten, zar ne? Endru mi je rekao."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Znači, ti si smislila Hijerarhiju Stranaca. Utlaning je stranac sa našeg sveta. Framling je stranac koji pripada našoj vrsti, ali potiče sa drugog sveta. Raman je stranac koji pripada drugoj vrsti, ali sa kojim se može komunicirati, koji je spreman na koegzistenciju sa čovečanstvom. Poslednji je varels - šta je on?"
<BR>&nbsp;&nbsp;&nbsp;&nbsp;&nbsp;"Pekeninjosi nisu varels. Nije ni kraljica-matica."
<BR>&nbsp;&nbsp;&nbsp;&nbsp;&nbsp;"Ali deskolada jeste. Tuđinski životni oblik koji je u stanju da uništi čitavo čovečanstvo..."
<BR>&nbsp;&nbsp;&nbsp;&nbsp;&nbsp;"Osim ako ga ne pripitomimo..."
<BR>&nbsp;&nbsp;&nbsp;&nbsp;&nbsp;"...a sa kojim se ne može komunicirati, tuđinska vrsta sa kojom je nemoguće živeti. Ti si sama rekla da je u tom slučaju rat neizbežan. Ako tuđinska vrsta izgleda rešena da nas uništi, a mi sa njom ne možemo da komuniciramo, ne možemo da je razumemo, ako nema nikakve mogućnosti da ih mirno odvratimo od njihovog cilja, onda je opravdana svaka akcija koju preduzmemo da se zaštitimo, uključujući i potpuno uništenje te druge vrste."
<BR>&nbsp;&nbsp;&nbsp;&nbsp;&nbsp;"Da", reče Valentina.
<BR>&nbsp;&nbsp;&nbsp;&nbsp;&nbsp;"Ali šta ako moramo da uništimo deskoladu, a ne možemo da je uništimo, a da pri tom ne uništimo sve žive pekeninjose, kraljicu-maticu i svako ljudsko biće na Luzitaniji?"
<BR>&nbsp;&nbsp;&nbsp;&nbsp;&nbsp;Na Mirovo iznenađenje, Valentinine oči ispuniše se suzama. "Znači, u to si se pretvorio."
<BR>&nbsp;&nbsp;&nbsp;&nbsp;&nbsp;Miro je bio zbunjen. "Otkada je ovaj razgovor postao razgovor o meni?"
<BR>&nbsp;&nbsp;&nbsp;&nbsp;&nbsp;"Ti si o svemu ovom razmišljao, ti si uvideo sve moguće budućnosti - i dobre i loše - a jedina u koju si spreman da veruješ, zamišljena mogućnost koju si odabrao kao temelj za sve svoje moralne procene, jeste jedina budućnost u kojoj svi koje ti i ja volimo i sve čemu smo se ikada nadali mora da bude uništeno."
<BR>&nbsp;&nbsp;&nbsp;&nbsp;&nbsp;"Nisam rekao da mi se to dopada..."
<BR>&nbsp;&nbsp;&nbsp;&nbsp;&nbsp;"Nisam ni ja", reče Valentina. "Rekla sam da je to budućnost za koju si odabrao da se pripremaš. Ali ja ne. Ja sam odabrala da živim u Vaseljeni u kojoj ima i neke nade. Odabrala sam da živim u Vaseljeni u kojoj će tvoja majka i sestra naći načina da obuzdaju deskoladu, Vaseljeni u kojoj se Kongres Zvezdanih Puteva može izmeniti ili promeniti, Vaseljeni u kojoj nema moći ni volje da se uništi čitava jedna vrsta."
<BR>&nbsp;&nbsp;&nbsp;&nbsp;&nbsp;"Šta ako grešiš?"
<BR>&nbsp;&nbsp;&nbsp;&nbsp;&nbsp;"Onda ću i dalje imati dovoljno vremena za očajanje pre nego što umrem. Ali ti - zar tražiš svaku moguću priliku za očajavanje? Razumem šta te je moglo dovesti dotle. Endru mi je rekao da si bio lep mladić - i još si lep, samo da znaš - i da te je delimični gubitak kontrole nad sopstvenim telom duboko pogodio. Ali drugi ljudi izgubili su i više nego ti, a nisu stekli tako crno viđenje sveta."
<BR>&nbsp;&nbsp;&nbsp;&nbsp;&nbsp;"Ti to mene analiziraš?" upita Miro. "Poznajemo se pola sata, a ti sada znaš sve o meni?"
<BR>&nbsp;&nbsp;&nbsp;&nbsp;&nbsp;"Znam da je ovo najdepresivniji razgovor koji sam ikada vodila."
<BR>&nbsp;&nbsp;&nbsp;&nbsp;&nbsp;"A podrazumeva se da je to zato što sam ja bogalj. Pa, dozvoli da ti kažem nešto, Valentina Vigin. Nadam se istim stvarima kojima se i ti nadaš. Čak se nadam da ću jednog dana povratiti deo svog tela. Da se nisam nadao, bio bih mrtav. Nisam ti ispričao sve ovo zato što očajavam. Rekao sam jer su te stvari moguće. I baš zato što su moguće moramo misliti na njih, kako nas ne bi iznenadile. Moramo misliti na njih zato da, kad dođe do najgoreg, možemo da znamo kako da živimo u takvoj Vaseljeni."
<BR>&nbsp;&nbsp;&nbsp;&nbsp;&nbsp;Valentina mu se zagledala u lice; osećao je njen pogled kao gotovo opipljiv, kao blago golicanje pod kožom, unutar mozga. "Da", reče ona.
<BR>&nbsp;&nbsp;&nbsp;&nbsp;&nbsp;"Šta da?"
<BR>&nbsp;&nbsp;&nbsp;&nbsp;&nbsp;"Da, moj muž i ja ćemo se preseliti ovamo i živećemo na tvom brodu." Ustala je iz sedišta i pošla ka hodniku koji je vodio do cevi.
<BR>&nbsp;&nbsp;&nbsp;&nbsp;&nbsp;"Zašto si to odlučila?"
<BR>&nbsp;&nbsp;&nbsp;&nbsp;&nbsp;"Zato što je na našem brodu gužva. I zato što sa tobom svakako vredi razgovarati. I to ne samo radi građe za članke koje treba da pišem."
<BR>&nbsp;&nbsp;&nbsp;&nbsp;&nbsp;"Oh, znači prošao sam tvoj test?"
<BR>&nbsp;&nbsp;&nbsp;&nbsp;&nbsp;"Jesi", reče ona. "Jesam li ja prošla tvoj?"
<BR>&nbsp;&nbsp;&nbsp;&nbsp;&nbsp;"Nisam te testirao."
<BR>&nbsp;&nbsp;&nbsp;&nbsp;&nbsp;"Nije nego", reče ona. "Ali u slučaju da nisi primetio, reći ću ti ja - jesam, prošla sam. Inače mi ne bi rekao sve ono."
<BR>&nbsp;&nbsp;&nbsp;&nbsp;&nbsp;I otišla je. Čuo je njene korake niz hodnik, a onda je kompjuter izvestio da je prošla kroz cev između brodova.
<BR>&nbsp;&nbsp;&nbsp;&nbsp;&nbsp;Već mu je nedostajala.
<BR>&nbsp;&nbsp;&nbsp;&nbsp;&nbsp;Jer bila je u pravu. Zaista je prošla njegov test. Slušala ga je kako ga niko dosad nije slušao - bez nestrpljenja, bez završavanja njegovih rečenica, bez skretanja pogleda sa njegovog lica. Kad je govorio sa njom, nije pazio na preciznost, prepuštao se osećanjima. Njegove reči svakako su bile uglavnom nerazumljive, a ona ga je ipak slušala toliko pažljivo da je sve razumela i nijednom nije tražila da nešto ponovi. Sa njom je mogao da razgovara prirodno, kao pre povrede mozga. Da, bila je tvrdoglava, uporna, volela je da zapoveda i brzo je donosila zaključke. Ali bila je spremna da sasluša suprotno mišljenje, da promeni svoje kada mora. Mogla je da sluša, i zato je on mogao da govori. Možda će sa njom moći da i dalje bude Miro.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
