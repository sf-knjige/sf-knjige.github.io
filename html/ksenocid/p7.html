<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. LIČNA SLUŠKINJA
<P>&nbsp;&nbsp;&nbsp;&nbsp;&nbsp;Je li istina da ste u stara vremena, kada ste poslali vasionske brodove da nasele mnoge svetove, uvek mogli da pričate jedni sa drugima kao da stojite u istoj šumi?
<BR>&nbsp;&nbsp;&nbsp;&nbsp;&nbsp;Pretpostavljamo da će i sa vama biti isto. Kada nikne novo očinsko drveće, biće u dodiru sa vama. Udaljenost ne utiče na filotičke veze.
<BR>&nbsp;&nbsp;&nbsp;&nbsp;&nbsp;Ali hoćemo li biti povezani? Nećemo slati drveće na put. Samo braću, nekoliko žena, i stotinu malih majki da rode nova pokolenja. Putovanje će svakako potrajati decenijama. Čim stignu, najbolji od braće biće poslati u treći život, ali potrajaće najmanje godinu dana dok prvo očinsko drveće dovoljno poraste da začne nove mlade. Kako će prvi otac na tom novom svetu znati kako da razgovara sa nama? Kako da ga pozdravimo, kada ne znamo gde se nalazi?
<BR>
<BR>&nbsp;&nbsp;&nbsp;&nbsp;&nbsp;Niz lice Čing-jao lio je znoj. Pošto je bila pognuta, kapi su joj klizile niz obraze, pa ispod očiju, sve do vrha nosa. Odatle joj je znoj kapao u blatnjavu vodu pirinčanog polja, ili na mlade biljke koje su jedva provirivale iznad površine vode.
<BR>&nbsp;&nbsp;&nbsp;&nbsp;&nbsp;"Zašto ne obrišeš lice, sveta?"
<BR>&nbsp;&nbsp;&nbsp;&nbsp;&nbsp;Čing-jao podiže pogled da vidi ko je to dovoljno blizu da joj se obrati. Ostali iz njene grupe za pravedni rad obično nisu radili u blizini - suviše bi se unervozili od prisustva bogorečene.
<BR>&nbsp;&nbsp;&nbsp;&nbsp;&nbsp;Bila je to devojka, mlađa od Čing-jao, od možda četrnaest godina, dečačkog tela, sa vrlo kratkom kosom. Gledala je u Čing-jao, ne krijući radoznalost. Bilo je u njoj otvorenosti, uz potpuni nedostatak stida, što je za Čing-jao bilo neobično i pomalo neprijatno. U prvi mah je pomislila da ne obrati pažnju na nju.
<BR>&nbsp;&nbsp;&nbsp;&nbsp;&nbsp;Ali to bi bilo uobraženo; isto kao kad bi rekla: pošto sam bogorečena, ne moram da odgovaram kad mi se neko obrati. Niko nikad ne bi ni pomislio da ona ne odgovara samo zato što je toliko obuzeta zadatkom što ga joj je dao veliki Han Fei-cu da joj gotovo nanosi bol kad misli na nešto drugo.
<BR>&nbsp;&nbsp;&nbsp;&nbsp;&nbsp;Zato je odgovorila - ali pitanjem. "Zašto bih brisala lice?"
<BR>&nbsp;&nbsp;&nbsp;&nbsp;&nbsp;"Zar te ne golica? Mislim, znoj, kad curi? Zar ti ne ulazi u oči, zar ih ne peče?"
<BR>&nbsp;&nbsp;&nbsp;&nbsp;&nbsp;Čing-jao se ponovo naže nad posao; ovog puta pažljivo je pratila kako će se osećati. Zaista ju je golicalo, i zaista joj je znoj pekao oči. Zapravo, bilo je vrlo neprijatno. Čing-jao se polako uspravi - sada je primetila da to boli, jer su joj se leđa bunila zbog promene položaja. "Da", reče ona devojci. "Golica i peče."
<BR>&nbsp;&nbsp;&nbsp;&nbsp;&nbsp;"Pa, onda ga obriši", reče devojka. "Rukavom."
<BR>&nbsp;&nbsp;&nbsp;&nbsp;&nbsp;Čing-jao pogleda rukav. Već je bio natopljen znojem sa ruku. "Da li brisanje pomaže?" upita ona.
<BR>&nbsp;&nbsp;&nbsp;&nbsp;&nbsp;Sada je na devojku bio red da otkrije nešto na šta nije pomišljala. Za trenutak je izgledala zamišljeno; onda obrisa čelo rukavom.
<BR>&nbsp;&nbsp;&nbsp;&nbsp;&nbsp;Potom se nasmeši. "Ne, sveta. Ne pomaže nimalo."
<BR>&nbsp;&nbsp;&nbsp;&nbsp;&nbsp;Čing-jao ozbiljno klimnu glavom i ponovo se naže nad posao. No, sada su joj golicanje znoja, peckanje u očima i bol u leđima strašno smetali. To joj je skrenulo pažnju sa onog o čemu je razmišljala, umesto obrnuto. Ova devojka, ko god da je, samo je pojačala njen jad ukazavši na njega - a ipak, začudo, učinivši Čing-jao svesnom neprijatnosti tela, oslobodila ju je od odzvanjanja pitanja u glavi.
<BR>&nbsp;&nbsp;&nbsp;&nbsp;&nbsp;Čing-jao poče da se smeje.
<BR>&nbsp;&nbsp;&nbsp;&nbsp;&nbsp;"Da li se meni smeješ, sveta?" upita devojka.
<BR>&nbsp;&nbsp;&nbsp;&nbsp;&nbsp;"To je moj način da ti se zahvalim", reče Čing-jao. "Podigla si veliki teret sa mog srca, makar samo na trenutak."
<BR>&nbsp;&nbsp;&nbsp;&nbsp;&nbsp;"Smeješ mi se zato što sam ti rekla da obrišeš čelo, mada to ne pomaže."
<BR>&nbsp;&nbsp;&nbsp;&nbsp;&nbsp;"Nisam se zato smejala", reče Čing-jao. Ponovo se ispravila i pogledala devojku pravo u oči. "Ja ne lažem."
<BR>&nbsp;&nbsp;&nbsp;&nbsp;&nbsp;Devojka se prepala - ali ni upola onoliko koliko bi trebalo. Kada bogorečeni koriste ton koji je upravo upotrebila Čing-jao, običan svet se odmah klanja i ukazuje im poštovanje. Ali ova devojka je samo saslušala, odmerila njene reči i klimnula glavom.
<BR>&nbsp;&nbsp;&nbsp;&nbsp;&nbsp;Čing-jao je mogla da dođe samo do jednog zaključka. "Jesi li i ti bogorečena?" upita ona.
<BR>&nbsp;&nbsp;&nbsp;&nbsp;&nbsp;Devojka raširi oči. "Ja? Moji roditelji su vrlo prosti. Moj otac đubri njive, a majka pere u restoranu."
<BR>&nbsp;&nbsp;&nbsp;&nbsp;&nbsp;Naravno, to uopšte nije bio odgovor. Mada bogovi najčešće odlučuju da govore deci bogorečenih, znalo se da ponekad biraju i decu roditelja koji nikada nisu čuli glas bogova. Ipak, bilo je uvreženo verovanje da ako su ti roditelji vrlo niskog položaja, bogovi se obično ne zanimaju za tebe, i zaista se vrlo retko dešavalo da bogovi govore onima kojima roditelji nisu visoko obrazovani.
<BR>&nbsp;&nbsp;&nbsp;&nbsp;&nbsp;"Kako se zoveš?" upita Čing-jao.
<BR>&nbsp;&nbsp;&nbsp;&nbsp;&nbsp;"Si Vang-mu", reče devojka.
<BR>&nbsp;&nbsp;&nbsp;&nbsp;&nbsp;Čing-jao se zagrcnu i pokri usta da se ne bi nasmejala. No, Vang-mu nije bila ljuta - samo je nestrpljivo stisnula usne.
<BR>&nbsp;&nbsp;&nbsp;&nbsp;&nbsp;"Izvini", reče Čing-jao kad je došla do daha, "ali to je ime..."
<BR>&nbsp;&nbsp;&nbsp;&nbsp;&nbsp;"Kraljevske Majke Zapada", reče Vang-mu. "Šta ja mogu što su mi roditelji odabrali takvo ime?"
<BR>&nbsp;&nbsp;&nbsp;&nbsp;&nbsp;"To je plemenito ime", reče Čing-jao. "Moja pramajka po imenu bila je velika žena, ali ipak samo smrtna, pesnikinja. Tvoja je jedna od najstarijih među bogovima."
<BR>&nbsp;&nbsp;&nbsp;&nbsp;&nbsp;"Kakve koristi od toga imam?" upita Vang-mu. "Moji roditelji su bili vrlo uobraženi kada su mi dali ime po tako cenjenoj boginji. Zato bogovi i neće da mi govore."
<BR>&nbsp;&nbsp;&nbsp;&nbsp;&nbsp;Čing-jao se rastuži od gorčine u glasu Vang-mu. Kad bi samo znala koliko bi se rado Čing-jao menjala sa njom. Osloboditi se glasa bogova! Nikada ne puzati po podu i pratiti godove, nikada prati ruke sem kad se isprljaju...
<BR>&nbsp;&nbsp;&nbsp;&nbsp;&nbsp;Ali nije mogla da to kaže devojci. Kako bi mogla da je razume? Za Vang-mu, bogorečeni su povlašćena elita, neizmerno mudri i nedostižni. Kad bi Čing-jao pokušala da joj objasni da su tereti bogorečenih mnogo veći nego nagrade, zvučalo bi kao laž.
<BR>&nbsp;&nbsp;&nbsp;&nbsp;&nbsp;Osim što za Vang-mu bogorečeni nisu nedostižni - obratila se Čing-jao, zar ne? Zato Čing-jao odluči da ipak kaže šta joj je na srcu. "Si Vang-mu, rado bih provela ostatak života slepa, samo kad bih time mogla da se oslobodim glasa bogova."
<BR>&nbsp;&nbsp;&nbsp;&nbsp;&nbsp;Vang-mu zaprepašćeno zinu i raširi oči.
<BR>&nbsp;&nbsp;&nbsp;&nbsp;&nbsp;Pogrešila je što je to rekla. Čing-jao je smesta zažalila. "Šalila sam se", brzo reče ona.
<BR>&nbsp;&nbsp;&nbsp;&nbsp;&nbsp;"Ne", reče Vang-mu. "Sada lažeš. Malopre si rekla istinu." Prišla je bliže, nemarno gacajući kroz blato i rušeći stabljike pirinča. "Čitavog života gledam bogorečene kako idu u hram na nosiljkama, obučeni u blistavu svilu, dok im se svi klanjaju, a svi kompjuteri su im otvoreni. Kada govore, njihov jezik je kao muzika. Ko ne bi želeo da bude takav?"
<BR>&nbsp;&nbsp;&nbsp;&nbsp;&nbsp;Čing-jao nije mogla da iskreno odgovori, nije mogla da kaže: 'Svakoga dana bogovi me ponižavaju i nagone da radim glupe, besmislene stvari da bih se očistila, a sutradan sve počinje ispočetka.' "Nećeš mi verovati, Vang-mu, ali ovaj život, ovde u poljima, mnogo je bolji."
<BR>&nbsp;&nbsp;&nbsp;&nbsp;&nbsp;"Ne!" uzviknu Vang-mu. "Ti si sve naučila. Ti znaš sve što može da se zna! Govoriš mnoge jezike, možeš da pročitaš svaku reč, možeš da misliš mislima koje su tako daleko iznad mojih koliko su moje iznad misli puža-golaća."
<BR>&nbsp;&nbsp;&nbsp;&nbsp;&nbsp;"Govoriš dobro i jasno", reče Čing-jao. "Svakako si išla u školu."
<BR>&nbsp;&nbsp;&nbsp;&nbsp;&nbsp;"Škola!" prezrivo reče Vang-mu. "Kome je stalo do škole za decu kao što sam ja? Naučili smo da čitamo, ali samo koliko je potrebno da čitamo molitve i ulične znakove. Učili smo brojeve, ali samo koliko je potrebno za kupovinu. Učili smo izreke mudraca, ali samo one koje govore da treba da budemo zadovoljni svojim mestom u životu i da se pokoravamo onima koji su mudriji od nas."
<BR>&nbsp;&nbsp;&nbsp;&nbsp;&nbsp;Čing-jao nije znala da škola može da bude takva. Mislila je da deca u školi uče isto što i ona od svojih učitelja. Ali sada je uvidela da Si Vang-mu svakako govori istinu - jedan učitelj sa trideset đaka ne može ih naučiti svemu onome što je Čing-jao naučila kao jedan đak sa mnogo učitelja.
<BR>&nbsp;&nbsp;&nbsp;&nbsp;&nbsp;"Moji roditelji su prosti", reče Vang-mu. "Zašto bi traćili vreme učeći me više nego što treba da zna jedna sluškinja? Jer to je najveća nada u mom životu, da se dobro operem i postanem sluškinja u kući bogatog čoveka. Veoma su pazili da naučim kako se riba pod."
<BR>&nbsp;&nbsp;&nbsp;&nbsp;&nbsp;Čing-jao pomisli na sate koje je provela puzeći po podu u svojoj kući, prateći linije godova od zida do zida. Nikad nije ni pomislila koliko je truda posluga morala da uloži kako bi održala podove toliko čistim i uglačanim da ona nikada ne uprlja haljine ni posle toliko puzanja.
<BR>&nbsp;&nbsp;&nbsp;&nbsp;&nbsp;"I ja znam nešto o podovima", reče Čing-jao.
<BR>&nbsp;&nbsp;&nbsp;&nbsp;&nbsp;"Ti znaš ponešto o svemu", reče gorko Vang-mu. "I nemoj mi pričati kako je teško biti bogorečena. Bogovi na mene nikad nisu ni pomislili, i kažem ti da je to mnogo gore!"
<BR>&nbsp;&nbsp;&nbsp;&nbsp;&nbsp;"Kako to da se nisi plašila da mi se obratiš?" upita Čing-jao.
<BR>&nbsp;&nbsp;&nbsp;&nbsp;&nbsp;"Odlučila sam da se ničega ne plašim", reče Vang-mu. "Šta bi mogla da mi uradiš što bi mi učinilo život gorim nego što je sada?"
<BR>&nbsp;&nbsp;&nbsp;&nbsp;&nbsp;Mogla bih te terati da pereš ruke sve dok ne prokrvare, svakog bogovetnog dana.
<BR>&nbsp;&nbsp;&nbsp;&nbsp;&nbsp;Ali nešto se pokrete u Čing-jao, i ona uvide da ova devojka možda ne bi mislila da je to gore. Možda bi Vang-mu rado prala ruke dok se ne pretvore u krvave krpe, samo ako bi mogla da nauči sve ono što Čing-jao zna. Čing-jao je bila obuzeta nemogućim zadatkom koji joj je dao otac, ali to je bio zadatak koji će, bez obzira na to da li ga reši ili ne, promeniti istoriju. Vang-mu će verovatno provesti čitav život, a da nikada ne dobije zadatak koji se neće ponoviti i sutra; provešće čitav život radeći poslove koji će biti primećeni ili pomenuti samo ako ih loše uradi. Zar nije posao sluge gotovo jednako jalov, na kraju krajeva, kao obredi pročišćenja?
<BR>&nbsp;&nbsp;&nbsp;&nbsp;&nbsp;"Život sluge mora da je težak", reče Čing-jao. "Drago mi je što još nisi unajmljena."
<BR>&nbsp;&nbsp;&nbsp;&nbsp;&nbsp;"Moji roditelji čekaju u nadi da ću biti lepa kad odrastem. Onda će dobiti veću premiju kada me daju u službu. Možda bi me lični sluga nekog bogataša poželeo za ženu; možda bi me bogata gospa uzela za ličnu sluškinju."
<BR>&nbsp;&nbsp;&nbsp;&nbsp;&nbsp;"Već si lepa", reče Čing-jao.
<BR>&nbsp;&nbsp;&nbsp;&nbsp;&nbsp;Vang-mu sleže ramenima. "Moja prijateljica, Fan-liu, već je u službi, i kaže da ružne devojke više rade, ali muškarci iz kuće ih ostavljaju na miru. Ružne mogu da misle svoje misli. Ne moraju da govore lepe stvari svojim gospama."
<BR>&nbsp;&nbsp;&nbsp;&nbsp;&nbsp;Čing-jao pomisli na poslugu u očevoj kući. Znala je da njen otac nikada ne bi progonio služavke. A njoj niko nije morao da govori lepe stvari. "U mojoj kući je drugačije", reče ona.
<BR>&nbsp;&nbsp;&nbsp;&nbsp;&nbsp;"Ali ja ne služim u tvojoj kući", reče Vang-mu.
<BR>&nbsp;&nbsp;&nbsp;&nbsp;&nbsp;Sada se, iznenada, sve razjasnilo. Vang-mu joj se nije slučajno obratila. Vang-mu joj je prišla u nadi da će joj biti ponuđeno mesto služavke u kući bogorečene gospe. Koliko je ona znala, u gradu se govorkalo o mladoj bogorečenoj gospi Čing-jao koja je završila školovanje i dobila svoj prvi zadatak - a još nema ni muža ni ličnu sluškinju. Si-Vang-mu je verovatno uspela da se ubaci u istu grupu za pravedni rad sa Čing-jao kako bi povela upravo ovakav razgovor.
<BR>&nbsp;&nbsp;&nbsp;&nbsp;&nbsp;Čing-jao se za trenutak naljutila. Onda pomisli: a zašto Vang-mu ne bi to uradila? Najgore što bi moglo da joj se desi jeste da ja pogodim šta smera, da se naljutim i da je ne unajmim. Ne bi joj bilo ništa gore nego pre. A ako ne pogodim šta smera i unajmim je, postaće lična sluškinja bogorečene gospe. Da sam na njenom mestu, zar ne bih uradila isto to?
<BR>&nbsp;&nbsp;&nbsp;&nbsp;&nbsp;"Zar misliš da možeš da me prevariš?" upita Čing-jao. "Zar misliš da ne znam da želiš da te uzmem za sluškinju?"
<BR>&nbsp;&nbsp;&nbsp;&nbsp;&nbsp;Na licu Vang-mu pojaviše se zbunjenost, bes, strah. No, mudro je oćutala.
<BR>&nbsp;&nbsp;&nbsp;&nbsp;&nbsp;"Zašto mi ne odgovaraš besom?" upita Čing-jao. "Zašto ne porekneš to što sam rekla, samo da bih te unajmila?"
<BR>&nbsp;&nbsp;&nbsp;&nbsp;&nbsp;"Zato što si u pravu", reče Vang-mu. "Sad ću te ostaviti na miru."
<BR>&nbsp;&nbsp;&nbsp;&nbsp;&nbsp;Tome se Čing-jao i nadala - iskrenom odgovoru. Nije nameravala da pusti Vang-mu da ode. "Koliko je istina od onog što si mi rekla? Da hoćeš dobro obrazovanje? Da želiš nešto bolje u životu od posla sluškinje?"
<BR>&nbsp;&nbsp;&nbsp;&nbsp;&nbsp;"Sve je tačno", reče Vang-mu. "Ali šta to tebi znači? Ti nosiš užasan teret glasa bogova."
<BR>&nbsp;&nbsp;&nbsp;&nbsp;&nbsp;Ovo je izgovorila sa toliko prezrivog sarkazma da se Čing-jao gotovo glasno nasmeja; ali uzdržala se. Nije bilo razloga da još više naljuti Vang-mu. "Si Vang-mu, kćeri po imenu Kraljevske Majke Zapada, uzeću te za svoju ličnu sluškinju, ali samo ako pristaneš na sledeće uslove. Prvo, pustićeš da ti budem učitelj i učićeš sve što ti ja odredim. Drugo, uvek ćeš mi se obraćati kao da smo ravne i nikad mi se nećeš klanjati i zvati me 'sveta'. I treće..."
<BR>&nbsp;&nbsp;&nbsp;&nbsp;&nbsp;"Kako to mogu?" upita Vang-mu. "Ako se ne budem ponašala sa poštovanjem, drugi će reći da sam nedostojna. Kazniće me dok ne budeš gledala. To bi nas obe osramotilo."
<BR>&nbsp;&nbsp;&nbsp;&nbsp;&nbsp;"Naravno da ćeš pokazivati poštovanje kad drugi mogu da nas vide", reče Čing-jao. "Ali kad smo same, samo ti i ja, ponašaćemo se jedna prema drugoj ravnopravno ili ću te otpustiti."
<BR>&nbsp;&nbsp;&nbsp;&nbsp;&nbsp;"A treći uslov?"
<BR>&nbsp;&nbsp;&nbsp;&nbsp;&nbsp;"Nikada nikome nećeš reći ništa od onog što ti ja budem kazala."
<BR>&nbsp;&nbsp;&nbsp;&nbsp;&nbsp;Na licu Vang-mu jasno se video gnev. "Lična sluškinja nikad ne priča. U um nam ugrađuju prepreke."
<BR>&nbsp;&nbsp;&nbsp;&nbsp;&nbsp;"Prepreke ti pomažu da se setiš da ne pričaš", reče Čing-jao. "Ali ako želiš da pričaš, možeš da ih zaobiđeš. A ima onih koji će pokušavati da te ubede da pričaš." Čing-jao pomisli na karijeru svog oca, na sve tajne Kongresa koje on drži u glavi. On nikome ne priča; ni nema sa kim da priča osim, ponekad, Čing-jao. Ako se pokaže da je Vang-mu dostojna, Čing-jao će imati nekoga. Nikada neće biti usamljena kao njen otac. "Da li me razumeš?" upita ona. "Drugi će misliti da te uzimam za ličnu sluškinju. Ali ti i ja ćemo znati da, zapravo, dolaziš da mi budeš đak, i prijatelj."
<BR>&nbsp;&nbsp;&nbsp;&nbsp;&nbsp;Vang-mu je pogleda u čudu. "Zašto bi ti to radila, kada su ti bogovi već rekli da sam podmitila nadzornika da me stavi u tvoju grupu i da nas ne prekida dok razgovaramo?"
<BR>&nbsp;&nbsp;&nbsp;&nbsp;&nbsp;Bogovi joj nisu rekli ništa slično, naravno, ali Čing-jao se samo osmehnu. "Zar nisi pomislila da možda bogovi žele da budemo prijateljice?"
<BR>&nbsp;&nbsp;&nbsp;&nbsp;&nbsp;Vang-mu nervozno sklopi ruke i nasmeja se; Čing-jao je uze za obe ruke i primeti da Vang-mu drhti. Znači, nije bila tako odvažna kao što je izgledalo.
<BR>&nbsp;&nbsp;&nbsp;&nbsp;&nbsp;Vang-mu pogleda njihove ruke, a Čing-jao za njom. Bile su pokrivene prljavštinom i blatom, sada osušenim jer su dugo stajale, sa rukama van vode. "Kako smo prljave", reče Vang-mu.
<BR>&nbsp;&nbsp;&nbsp;&nbsp;&nbsp;Čing-jao je odavno naučila da ne obraća pažnju na prljavštinu od pravednog rada, za koju nije bilo potrebno okajanje. "Moje ruke su često mnogo prljavije od ovoga", reče ona. "Hodi sa mnom kada završimo pravedni rad. Ispričaću ocu naš plan, i on će odlučiti možeš li da budeš moja lična sluškinja."
<BR>&nbsp;&nbsp;&nbsp;&nbsp;&nbsp;Vang-mu se naglo uozbiljila. Čing-jao je bilo milo što joj je lice tako prozirno. "Šta ne valja?" upita Čing-jao.
<BR>&nbsp;&nbsp;&nbsp;&nbsp;&nbsp;"Očevi uvek odlučuju o svemu", reče Vang-mu.
<BR>&nbsp;&nbsp;&nbsp;&nbsp;&nbsp;Čing-jao klimnu glavom, pitajući se zašto Vang-mu uopšte govori tako očitu stvar. "To je početak mudrosti", reče Čing-jao. "Osim toga, moja majka je umrla."
<BR>
<BR>&nbsp;&nbsp;&nbsp;&nbsp;&nbsp;Pravedni rad uvek se završavao sredinom popodneva. Zvanično, to je bilo zato da bi ljudi koji žive daleko od pirinčanih polja imali vremena da se vrate kući. No, pravi razlog je bio uvreženi običaj da se po završetku pravednog rada pravi zabava. Pošto su radili i tokom vremena za popodnevni dremež, mnogi ljudi su osećali vrtoglavicu, kao da su probdeli noć. Drugi su bili tromi i mlitavi. I jedno i drugo bilo je dobar izgovor da se jede i pije sa prijateljima i da se potom ode na spavanje mnogo ranije nego obično, kako bi nadoknadili izgubljeni san i težak rad preko dana.
<BR>&nbsp;&nbsp;&nbsp;&nbsp;&nbsp;Čing-jao je pripadala onima koji se osećaju izmešteno; Vang-mu je očito bila euforičan tip. Ili je to možda bilo samo zbog činjenice da je Luzitanijska flota teško pritiskala Čing-jao, dok je Vang-mu upravo primljena za ličnu sluškinju kod bogorečene gospe. Čing-jao je provela Vang-mu kroz postupak prijavljivanja za zaposlenje u Kući Han - pranje, otisci prstiju, bezbedosna provera - dok je na kraju nije obuzelo očajanje od pomisli da još sluša njen uzbuđeni glas, pa se povukla.
<BR>&nbsp;&nbsp;&nbsp;&nbsp;&nbsp;Dok se penjala uz stepenice ka svojoj sobi, Čing-jao je čula uplašeni glas Vang-mu: "Da li sam naljutila moju novu gospodaricu?" A Ju Kung-mei, kućni stražar, odgovorio je: "Bogorečeni odgovaraju na druge glasove sem tvoga, malena." To je bio ljubazan odgovor. Čing-jao se često divila nežnosti i mudrosti onih koje je njen otac uzeo da rade u kući. Pitala se da li je i ona mudro odabrala svoju prvu poslugu.
<BR>&nbsp;&nbsp;&nbsp;&nbsp;&nbsp;Čim je pomislila na tu novu brigu, osetila je da je pogrešila što je odluku donela tako brzo i bez savetovanja sa ocem. Može se pokazati da je Vang-mu beznadežno nepogodna, i otac će joj prebaciti što je nerazumno postupila.
<BR>&nbsp;&nbsp;&nbsp;&nbsp;&nbsp;Od same pomisli na očevo prebacivanje smesta je iskusila i gnev bogova. Čing-jao se osećala nečista. Pohitala je u svoju sobu i zatvorila vrata. Bilo je strašno ironično što je neprestano mogla da misli koliko je grozno izvoditi obrede što ih zahtevaju bogovi, koliko je prazno takvo poštovanje - ali samo ako pomisli nešto loše o ocu ili o Kongresu Zvezdanih Puteva, smesta mora da vrši pokajanje.
<BR>&nbsp;&nbsp;&nbsp;&nbsp;&nbsp;Obično bi provela pola sata, sat, možda i duže, opirući se potrebi za pokajanjem, trpeći sopstvenu prljavštinu. Taj obred je imao smisla, imao je strukturu, početak i kraj, pravila. Nimalo slično problemu Luzitanijske flote.
<BR>&nbsp;&nbsp;&nbsp;&nbsp;&nbsp;Kleknula je i namerno odabrala najuži i najslabiji god na najbleđoj dasci. To će biti teško pokajanje; možda će tada bogovi smatrati da je dovoljno čista, pa će joj pokazati rešenje problema koji joj je postavio otac. Trebalo joj je pola sata da pređe preko sobe, jer je stalno gubila god i morala da počinje iz početka.
<BR>&nbsp;&nbsp;&nbsp;&nbsp;&nbsp;Na kraju, iznurena od pravednog rada i očiju bolnih od praćenja goda, želela je samo da spava; umesto toga, sela je na pod pred svojim terminalom i prizvala pregled dosadašnjeg posla. Pošto je ispitala i odbacila sve uobičajene besmislice koje se nakupe tokom istrage, Čing-jao je došla do tri osnovne kategorije mogućnosti. Prvo, da je nestanak izazvan nekim prirodnim događajem koji, brzinom svetlosti, naprosto još nije postao vidljiv astronomima. Drugo, da je gubitak veze preko ansibla ishod ili sabotaže ili komandne odluke flote. Treće, da je gubitak veze izazvan zaverom na nekoj planeti.
<BR>&nbsp;&nbsp;&nbsp;&nbsp;&nbsp;Prva mogućnost bila je odstranjena već samim načinom na koji je flota putovala. Vasionski brodovi jednostavno nisu bili dovoljno blizu jedni drugima da bi ih ijedna poznata prirodna pojava uništila sve odjednom. Flota se nije okupila pre polaska - ansibl je to učinio gubitkom vremena. Umesto toga, svi brodovi su se kretali ka Luzitaniji sa onog mesta gde su se nalazili kada su bili dodeljeni floti. Čak i sada, na manje od godinu dana putovanja brzinom svetlosti pre nego što se svi nađu na orbiti oko Luzitanijinog sunca, bili su toliko međusobno razdvojeni da nikakav prirodni događaj nije mogao da ih pogodi sve u isto vreme.
<BR>&nbsp;&nbsp;&nbsp;&nbsp;&nbsp;Druga kategorija bila je gotovo jednako neverovatna, zbog činjenice da je iščezla čitava flota, bez ijednog izuzetka. Je li moguće da ijedan plan ljudskih bića bude tako savršeno delotvoran - i da ne ostavi za sobom nikakav dokaz prethodnog planiranja, ni u jednoj bazi podataka, niti profilu ličnosti, niti spiskovima komunikacija koji se čuvaju u planetnim kompjuterima? A nije bilo ni najmanjeg traga da je neko menjao ili skrivao bilo kakve podatke, ili maskirao komunikacije kako bi sakrio tragove. Ako je to bila zavera unutar flote, za sobom nije ostavila tragove - ni prikrivanja, ni greške.
<BR>&nbsp;&nbsp;&nbsp;&nbsp;&nbsp;Isti takav nedostatak dokaza činio je da pomisao o planetnoj zaveri bude još manje verovatna. A istovremenost događaja umanjivala je verovatnoću bilo koje od ovih mogućnosti. Koliko se moglo videti, svaki pojedini brod prekinuo je komunikaciju preko ansibla skoro u isto vreme. Možda je postojao razmak od nekoliko sekundi, možda čak i minuta - ali sve je bilo gotovo za manje od pet minuta, što svakako nije bilo dovoljno da neko sa jednog broda primeti nestanak drugog.
<BR>&nbsp;&nbsp;&nbsp;&nbsp;&nbsp;Pregled je bio toliko jednostavan da je delovao gotovo elegantno. Ništa nije ostajalo. Dokazi su bili najpotpuniji mogući, a svako zamislivo objašnjenje po njima bilo je nezamislivo.
<BR>&nbsp;&nbsp;&nbsp;&nbsp;&nbsp;Zašto mi je otac to uradio, upitala se, ne prvi put.
<BR>&nbsp;&nbsp;&nbsp;&nbsp;&nbsp;Istog časa - kao i obično - osetila se nečista što je uopšte postavila takvo pitanje, što sumnja u očevu savršenu ispravnost u svim odlukama koje donosi. Morala je da se opere, samo malo, da bi uklonila nečistoću sumnje.
<BR>&nbsp;&nbsp;&nbsp;&nbsp;&nbsp;Ali nije se oprala. Umesto toga, pustila je da glas bogova narasta u njoj, da njihovo naređenje postaje sve snažnije. Ovog puta nije se odupirala iz pravedne želje da postane disciplinovanija. Sada je namerno pokušavala da privuče što veću pažnju bogova. Tek kad je već dahtala od potrebe da se očisti, tek kad je drhtala i od slučajnog dodira sopstvenog tela - ruka koja je dodirnula koleno - tek tada je uobličila pitanje.
<BR>&nbsp;&nbsp;&nbsp;&nbsp;&nbsp;"Vi ste to učinili, zar ne?" rekla je bogovima. "Ono što nije moglo nijedno ljudsko biće, mogli ste vi. Vi ste posegnuli i odsekli Luzitanijsku flotu."
<BR>&nbsp;&nbsp;&nbsp;&nbsp;&nbsp;Odgovor je stigao, ne u rečima, već u sve jačoj potrebi za očišćenjem.
<BR>&nbsp;&nbsp;&nbsp;&nbsp;&nbsp;"Ali Kongres i Admiralitet ne pripadaju Stazi. Oni ne mogu ni da zamisle zlatna vrata koja vode u Grad na planini od žada na zapadu. Kad bi im otac rekao: 'Bogovi su ukrali vašu flotu da bi vas kaznili zbog grehova', oni bi ga samo prezreli. Ako prezru njega, našeg najvećeg živog državnika, prezreće i sve nas. A ako Staza bude osramoćena zbog oca, to će ga uništiti. Da li ste zato to učinili?"
<BR>&nbsp;&nbsp;&nbsp;&nbsp;&nbsp;Počela je da plače. "Neću dozvoliti da uništite mog oca. Naći ću drugi način. Naći ću odgovor koji će ih zadovoljiti. Odupreću vam se!"
<BR>&nbsp;&nbsp;&nbsp;&nbsp;&nbsp;Čim je to izgovorila, bogovi su joj poslali najstrašnije osećanje o prljavštini koje je ikada iskusila. Bilo je toliko jako da je ostala bez daha i skljokala se, stežući terminal. Pokušala je da govori, da moli za oproštaj, ali umesto toga samo se zagrcnula, jedva se uzdržavši da ne povraća. Osećala se kao da joj ruke ostavljaju prljavu sluz na svemu što dodirnu; dok je pokušavala da ustane, haljina joj se lepila za telo kao da je pokriveno gustim, masnim đubretom.
<BR>&nbsp;&nbsp;&nbsp;&nbsp;&nbsp;Ali nije se oprala. Nije ni pala na pod da prati godove. Umesto toga se oteturala do vrata, rešena da ode niz stepenice, u očevu sobu.
<BR>&nbsp;&nbsp;&nbsp;&nbsp;&nbsp;Ali vrata su je zaustavila. Ne fizički - otvorila su se lako kao i uvek - ali ipak nije mogla da prođe. Čula je za takve stvari, za bogove koji zarobe svoje neposlušne sluge u dovratku, ali njoj se to još nije desilo. Nije razumela šta je drži. Mogla je slobodno da se kreće. Nije bilo nikakve prepreke. Ali osećala je tako užasan strah i od pomisli da prođe, da je znala da to ne može učiniti, znala je da bogovi zahtevaju nekakvo pokajanje, neku vrstu očišćenja, inače je nikada neće pustiti iz sobe. Ne praćenje godova, ne pranje ruku. Šta to bogovi zahtevaju?
<BR>&nbsp;&nbsp;&nbsp;&nbsp;&nbsp;A onda se, skoro smesta, setila zašto je bogovi ne puštaju da prođe kroz vrata. Zbog zaveta koji je otac tražio od nje, u majčino ime. Zaveta da će uvek služiti bogovima, bez obzira na sve. A, evo, sad je bila na ivici pobune. Majko, oprosti mi! Neću se protiviti bogovima. Ali ipak moram da odem kod oca i da mu objasnim strašnu sudbinu što su nam je bogovi namenili. Majko, pomozi mi da prođem kroz ova vrata!
<BR>&nbsp;&nbsp;&nbsp;&nbsp;&nbsp;Kao u odgovor na molbu, sinulo joj je kako može da prođe kroz vrata. Trebalo je samo da usmeri pogled na tačku u vazduhu, odmah kraj gornjeg levog ugla vrata, i da, ne skrećući pogled odatle, zakorači kroz vrata unazad, desnom nogom, zatim da proturi levu ruku, potom da se okrene ulevo, zakorači i levom nogom kroz vrata, a potom da provuče i desnu ruku. Bilo je složeno i teško, kao ples, ali kretala se vrlo polako i pažljivo, i uspela je.
<BR>&nbsp;&nbsp;&nbsp;&nbsp;&nbsp;Vrata je oslobodiše. I mada je i dalje osećala pritisak sopstvene prljavštine, snaga je malo jenjavala. Bilo je podnošljivo. Mogla je da diše bez dahtanja i da govori bez zagrcavanja.
<BR>&nbsp;&nbsp;&nbsp;&nbsp;&nbsp;Pošla je niz stepenice i zazvonila malim zvoncetom pred očevim vratima.
<BR>&nbsp;&nbsp;&nbsp;&nbsp;&nbsp;"Je li to moja kćer, moja Blistavo Sjajna?" upita otac.
<BR>&nbsp;&nbsp;&nbsp;&nbsp;&nbsp;"Da, plemeniti", reče Čing-jao.
<BR>&nbsp;&nbsp;&nbsp;&nbsp;&nbsp;"Spreman sam da te primim."
<BR>&nbsp;&nbsp;&nbsp;&nbsp;&nbsp;Otvorila je očeva vrata i ušla - ovog puta nije bio potreban nikakav obred. Smesta je otišla do terminala, gde je sedeo, i klekla na pod kraj njega.
<BR>&nbsp;&nbsp;&nbsp;&nbsp;&nbsp;"Ispitao sam tvoju Si Vang-mu", reče otac, "i verujem da si dobro odabrala."
<BR>&nbsp;&nbsp;&nbsp;&nbsp;&nbsp;Potrajalo je nekoliko trenutaka dok nije shvatila očeve reči. Si Vang-mu? Zašto otac pominje tu drevnu boginju? Iznenađeno je podigla oči, a zatim je pratila očev pogled - i ugledala služavku u čistoj sivoj haljini, kako pokorno kleči oborenog pogleda. Opet je potrajalo dok se prisetila devojke sa pirinčanog polja i dok je shvatila da će ona postati njena lična sluškinja. Kako je mogla da zaboravi? Ostavila ju je pre samo nekoliko sati. No, za to vreme Čing-jao se borila sa bogovima, i ako i nije pobedila, barem zasad nije izgubila. Šta je unajmljivanje sluškinje u poređenju sa bitkom protiv bogova?
<BR>&nbsp;&nbsp;&nbsp;&nbsp;&nbsp;"Vang-mu je otresita i ambiciozna", reče otac, "ali je isto tako iskrena i daleko inteligentnija nego što sam očekivao. Po njenom bistrom umu i oštroj ambiciji pretpostavljam da ti ona neće biti samo lična sluškinja, nego i učenik."
<BR>&nbsp;&nbsp;&nbsp;&nbsp;&nbsp;Vang-mu zaprepašćeno jeknu, i kad ju je Čing-jao pogledala, videla je koliko je ova užasnuta. Oh, da - sigurno misli kako
<BR>&nbsp;&nbsp;&nbsp;&nbsp;&nbsp;ja mislim da je rekla ocu za naš tajni plan. "Ne brini, Vang-mu", reče Čing-jao. "Otac skoro uvek pogađa tajne. Znam da mu nisi rekla."
<BR>&nbsp;&nbsp;&nbsp;&nbsp;&nbsp;"Voleo bih da su sve tajne kao ova", reče otac. "Kćeri moja, pohvaljujem te zbog tvoje velikodušnosti. Bogovi će te ceniti zbog toga, kao i ja."
<BR>&nbsp;&nbsp;&nbsp;&nbsp;&nbsp;Reči pohvale pale su joj kao so na ranu. Možda je zato pobuna nije uništila, nego se neki bog sažalio na nju i pokazao joj kako da prođe kroz vrata svoje sobe. Pošto je milostivo i mudro procenila Vang-mu, opraštajući joj odrešitost, i njoj je bilo oprošteno, barem malo, zbog gnevnog izazova bogovima.
<BR>&nbsp;&nbsp;&nbsp;&nbsp;&nbsp;Vang-mu se ne kaje zbog svoje ambicije, pomisli Čing-jao. Neću se ni ja kajati zbog svoje odluke. Ne smem dopustiti da otac bude uništen zato što ja ne mogu da nađem - ili izmislim - objašnjenje nestanka Luzitanijske flote koje ne uključuje bogove. A opet, kako mogu da se opirem namerama bogova? Oni su sakrili ili uništili flotu. A pokorne sluge bogova moraju priznavati njihova dela, čak i ako moraju ostati skrivena od nevernika na drugim svetovima.
<BR>&nbsp;&nbsp;&nbsp;&nbsp;&nbsp;"Oče", reče Čing-jao, "moram da razgovaram sa tobom o svom zadatku."
<BR>&nbsp;&nbsp;&nbsp;&nbsp;&nbsp;Otac je pogršno razumeo njeno oklevanje. "Možemo da govorimo pred Vang-mu. Ona je sada već unajmljena za tvoju ličnu sluškinju. Njenom ocu je poslata premija, a u um su joj ugrađene prve prepreke za čuvanje tajni. Možemo joj verovati da nikada neće reći ono što čuje od nas."
<BR>&nbsp;&nbsp;&nbsp;&nbsp;&nbsp;"Da, oče", reče Čing-jao. Zapravo, već je bila potpuno zaboravila na Vang-mu. "Oče, znam ko je sakrio Luzitanijsku flotu. Ali moraš mi obećati da to nikada nećeš reći Kongresu Zvezdanih Puteva."
<BR>&nbsp;&nbsp;&nbsp;&nbsp;&nbsp;Otac, obično uvek smiren, sada se malo uznemirio. "Ne mogu da obećam tako nešto", reče on. "Bilo bi nedostojno od mene da budem tako neveran sluga."
<BR>&nbsp;&nbsp;&nbsp;&nbsp;&nbsp;Šta onda da učini? Kako da mu kaže? A opet, kako da ne kaže? "Ko je tvoj gospodar?" uzviknu ona. "Kongres ili bogovi?"
<BR>&nbsp;&nbsp;&nbsp;&nbsp;&nbsp;"Prvo bogovi", reče otac. "Oni su uvek na prvom mestu."
<BR>&nbsp;&nbsp;&nbsp;&nbsp;&nbsp;"Onda ti moram reći šta sam otkrila: bogovi su sakrili flotu od nas, oče. Ali ako to kažeš Kongresu, oni će ti se smejati i bićeš uništen." A onda joj je još nešto sinulo. "Ako su bogovi zaustavili flotu, oče, znači da je flota ipak bila protiv njihove volje. A ako je Kongres Zvezdanih Puteva poslao flotu mimo volje..."
<BR>&nbsp;&nbsp;&nbsp;&nbsp;&nbsp;Otac podiže ruku da je prekine. Smesta je ućutala i pognula glavu. Čekala je.
<BR>&nbsp;&nbsp;&nbsp;&nbsp;&nbsp;"Naravno da su bogovi", reče otac.
<BR>&nbsp;&nbsp;&nbsp;&nbsp;&nbsp;Njegove reči su joj donele i olakšanje i poniženje. Naravno, rekao je. Zar je sve vreme znao?
<BR>&nbsp;&nbsp;&nbsp;&nbsp;&nbsp;"Bogovi čine sve što se dešava u Vaseljeni. Ali nemoj misliti da znaš zašto. Kažeš da su sigurno zaustavili flotu zato što se protive njenom zadatku. Ali ja kažem da Kongres ne bi ni mogao da pošalje flotu da bogovi nisu to želeli. Šta ako su bogovi zaustavili flotu zato što je njen zadatak tako veliki i plemenit da ga čovečanstvo nije dostojno? Ili ako su je sakrili da bi tebi zadali težak zadatak? Jedno je sigurno: bogovi su dozvolili Kongresu Zvezdanih Puteva da ima vlast nad većinom čovečanstva. A sve dok Kongres ima nebesko ovlašćenje, mi sa Staze poštovaćemo njegove odredbe bez protivljenja."
<BR>&nbsp;&nbsp;&nbsp;&nbsp;&nbsp;"Nisam mislila da se protivim..." Nije mogla da dovrši tako očitu laž.
<BR>&nbsp;&nbsp;&nbsp;&nbsp;&nbsp;Otac je, naravno, savršeno razumeo. "Čujem tvoj glas kako nestaje i tvoje reči kako se pretvaraju u ništavilo. To je zato što znaš da ne govoriš istinu. Htela si da se suprotstaviš Kongresu Zvezdanih Puteva, uprkos svemu čemu sam te učio." Glas mu postade blaži. "Htela si to mene radi."
<BR>&nbsp;&nbsp;&nbsp;&nbsp;&nbsp;"Ti si moj predak. Dugujem ti više nego njima."
<BR>&nbsp;&nbsp;&nbsp;&nbsp;&nbsp;"Ja sam ti otac. Neću ti postati predak sve dok ne umrem."
<BR>&nbsp;&nbsp;&nbsp;&nbsp;&nbsp;"Onda radi majke. Ako oni ikada izgube nebesko ovlašćenje, ja ću im biti najljući neprijatelj, jer ja ću služiti bogovima." Ali čak i dok je to govorila, znala je da su te reči opasna poluistina. Do pre samo nekoliko trenutaka - dok se nije našla zarobljena u vratima - bila je potpuno spremna da se protivi čak i bogovima, svog oca radi. Ja sam najnedostojnija, užasna kćer, pomisli ona.
<BR>&nbsp;&nbsp;&nbsp;&nbsp;&nbsp;"Sada ću ti reći, Blistavo Sjajna moja kćeri, da protivljenje Kongresu nikad ne može biti za moje dobro. Niti za tvoje. Ali opraštam ti, jer si to učinila iz ljubavi. To je najnežniji i najbolji od svih grehova."
<BR>&nbsp;&nbsp;&nbsp;&nbsp;&nbsp;Nasmešio se. To ju je umirilo, iako je znala da to nije zaslužila. Čing-jao je sada opet bila u stanju da misli, da se vrati zagonetki. "Znao si da su to učinili bogovi, a ipak si tražio da tragam za odgovorom."
<BR>&nbsp;&nbsp;&nbsp;&nbsp;&nbsp;"Da li si postavila sebi pravo ptanje?" reče otac. "Pitanje na koje tražimo odgovor jeste sledeće: kako su bogovi to učinili?"
<BR>&nbsp;&nbsp;&nbsp;&nbsp;&nbsp;"Kako ja to da znam?" upita Čing-jao. "Mogli su da unište flotu ili da je sakriju, ili da je odnesu na neko tajno mesto na Zapadu..."
<BR>&nbsp;&nbsp;&nbsp;&nbsp;&nbsp;"Čing-jao! Pogledaj me. Dobro me slušaj."
<BR>&nbsp;&nbsp;&nbsp;&nbsp;&nbsp;Pogledala da je. Strogo naređenje smirilo ju je i usmerilo je.
<BR>&nbsp;&nbsp;&nbsp;&nbsp;&nbsp;"Ovo sam pokušavao da te naučim otkako si se rodila, i sada moraš da naučiš, Čing-jao. Bogovi su uvek uzrok svega što se dešava, ali oni uvek deluju prikriveno. Da li me čuješ?"
<BR>&nbsp;&nbsp;&nbsp;&nbsp;&nbsp;Klimnula je glavom. Čula je te reči stotinama puta.
<BR>&nbsp;&nbsp;&nbsp;&nbsp;&nbsp;"Čuješ, ali me ne razumeš, čak ni sada", reče otac. "Bogovi su odabrali narod Staze, Čing-jao. Samo smo mi povlašćeni da čujemo njihov glas. Samo je nama dozvoljeno da vidimo da su oni uzrok svega što je bilo, jeste i biće. Svima drugima njihova dela su skrivena, tajanstvena. Tvoj zadatak nije da otkriješ pravi uzrok nestanka Luzitanijske flote - čitava Staza bi odmah znala da je pravi uzrok to što su bogovi tako želeli. Tvoj zadatak je da otkriješ kako su se bogovi prikrili u ovoj prilici."
<BR>&nbsp;&nbsp;&nbsp;&nbsp;&nbsp;Čing-jao oseti vrtoglavicu. Bila je tako uverena da je našla odgovor, da je izvršila svoj zadatak. Sada joj je sve izmicalo. Odgovor je i dalje bio tačan, ali se zadatak promenio.
<BR>&nbsp;&nbsp;&nbsp;&nbsp;&nbsp;"U ovom trenutku, pošto ne možemo da nađemo prirodno objašnjenje, bogovi su izloženi pred čitavim čovečanstvom, i vernicima i nevernicima. Bogovi su goli, a mi ih moramo obući. Moramo naći niz događaja koji su bogovi stvorili da bi objasnili nestanak flote, kako bi nevernicima izgledao prirodan. Mislio sam da si to shvatila. Mi služimo Kongresu Zvezdanih Puteva, ali samo zato što služeći Kongresu služimo i bogovima. Bogovi žele da obmanjujemo Kongres, a Kongres želi da bude obmanut."
<BR>&nbsp;&nbsp;&nbsp;&nbsp;&nbsp;Čing-jao klimnu glavom, obamrla od razočarenja što zadatak još nije okončan.
<BR>&nbsp;&nbsp;&nbsp;&nbsp;&nbsp;"Da li ti ovo zvuči nemilosrdno?" upita otac. "Da li sam nepošten? Da li sam okrutan prema nevernicima?"
<BR>&nbsp;&nbsp;&nbsp;&nbsp;&nbsp;"Može li kćer da sudi o ocu?" šapnu Čing-jao.
<BR>&nbsp;&nbsp;&nbsp;&nbsp;&nbsp;"Naravno da može", reče otac. "Svi ljudi svakog dana sude o drugim ljudima. Pitanje je da li mudro sudimo."
<BR>&nbsp;&nbsp;&nbsp;&nbsp;&nbsp;"Onda smatram da nije greh govoriti nevernicima na jeziku njihove nevere", reče Čing-jao.
<BR>&nbsp;&nbsp;&nbsp;&nbsp;&nbsp;Da li se to na očevom licu nazirao osmeh? "Sada razumeš", reče otac. "Ako Kongres ikada dođe kod nas, ponizno moleći da sazna istinu, onda ćemo ih poučiti Putu i oni će postati deo Staze. Do tada, služimo bogovima pomažući nevernicima da se zavaravaju misleći kako se sve stvari dešavaju iz prirodnih razloga."
<BR>&nbsp;&nbsp;&nbsp;&nbsp;&nbsp;Čing-jao se nakloni toliko da je čelom gotovo dodirnula pod. "Pokušao si mnogo puta da me to naučiš, ali do sada nisam imala zadatak na koji bi se to odnosilo. Oprosti svojoj nedostojnoj kćeri na njenoj gluposti."
<BR>&nbsp;&nbsp;&nbsp;&nbsp;&nbsp;"Nemam ja nedostojnu kćer", reče otac. "Imam samo kćer koja je Blistavo Sjajna. Načelo koje si danas naučila malo ko će na Stazi ikada razumeti. Zato samo nas nekoliko možemo da budemo u neposrednoj vezi sa ljudima sa drugih svetova, a da ih ne zbunimo niti uplašimo. Iznenadila si me danas, kćeri, ne zato što još nisi razumela, nego zato što si razumela tako mlada. Kada sam ja to otkrio, imao sam skoro deset godina više nego ti sada."
<BR>&nbsp;&nbsp;&nbsp;&nbsp;&nbsp;"Kako mogu nešto da naučim pre tebe, oče?" Sama pomisao da prevaziđe neki njegov uspeh bila je gotovo nezamisliva.
<BR>&nbsp;&nbsp;&nbsp;&nbsp;&nbsp;"Zato što imaš mene da te učim", reče otac, "a ja sam morao sam da to otkrijem. Ali vidim da si se uplašila od pomisli da si možda nešto naučila mlađa nego ja. Zar misliš da bi me obeščastilo to ako me moja kćer prevaziđe? Upravo suprotno - za roditelja nema veće časti nego da njegovo dete bude veće od njega."
<BR>&nbsp;&nbsp;&nbsp;&nbsp;&nbsp;"Nikada ne mogu biti veća od tebe, oče."
<BR>&nbsp;&nbsp;&nbsp;&nbsp;&nbsp;"To je u neku ruku tačno, Čing-jao. Pošto si ti moje dete, sva tvoja dela dodaju se mojima, kao njihov nastavak, kao što smo svi mi nastavak svojih predaka. Ali ti imaš toliko mogućnosti veličine u sebi da verujem kako će doći vreme kada ću imati veći ugled zbog tvojih dela nego zbog svojih. Ako me narod Staze ikada bude smatrao dostojnim neke počasti, to će biti u najmanju ruku jednako zbog tvojih uspeha koliko i zbog mojih."
<BR>&nbsp;&nbsp;&nbsp;&nbsp;&nbsp;Potom joj se otac nakloni, ne učtivim pokretom otpuštanja, nego dubokim naklonom poštovanja, gotovo dodirnuvši čelom pod. Ne sasvim, jer bilo bi nečuveno, gotovo podsmešljivo, kad bi zaista dodirnuo pod čelom klanjajući se rođenoj kćeri. Ali učinio je najviše što mu je dostojanstvo dopuštalo.
<BR>&nbsp;&nbsp;&nbsp;&nbsp;&nbsp;To ju je za trenutak zbunilo i uplašilo; a onda je razumela. Kada je pomenuo da njegovi izgledi da bude izabran za boga Staze zavise od njene veličine, nije govorio o nekom nejasnom budućem događaju. Govorio je o ovom, ovde i sada. Govorio je o njenom zadatku. Ako uspe da pronađe kako su se bogovi prikrili, prirodno objašnjenje nestanka Luzitanijeske flote, onda će on sigurno biti izabran za boga Staze. Toliko joj je verovao. Toliko je bio važan ovaj zadatak. Šta je njeno sticanje prava punoletstva u poređenju sa obogotvorenjem njenog oca? Mora više raditi, bolje misliti, mora uspeti tamo gde nisu uspeli ni vojska ni Kongres. Ne zbog sebe, nego zbog majke, zbog bogova, i zbog očeve prilike da postane jedan od njih.
<BR>&nbsp;&nbsp;&nbsp;&nbsp;&nbsp;Čing-jao se povuče iz očeve sobe. Zastala je na vratima i pogledala Vang-mu. Jedan pogled bogorečene bio je dovoljan da devojka shvati da treba da pođe sa njom.
<BR>&nbsp;&nbsp;&nbsp;&nbsp;&nbsp;Do trenutka kad se našla u svojoj sobi, Čing-jao se već tresla od suzdržavane potrebe za pročišćenjem. Sve što je danas zgrešila - pobuna protiv bogova, odbijanje da ranije obavi pročišćenje, njena glupost i nerazumevanje pravog zadatka - sve se sada spojilo. Nije se osećala prljava; nije želela da se opere, nije osećala gađenje nad samom sobom. Njena nedostojnost ipak je bila umanjena zbog očeve pohvale i zbog onog boga koji joj je pomogao da iziđe kroz vata. A pokazalo se i da je dobro odabrala Vang-mu - taj test Čing-jao je prošla, i to vrlo dobro. Zato nije drhtala od greha. Bila je željna pročišćenja. Žudela je da bogovi budu sa njom dok ih bude služila. Ali nijedno pokajanje za koje je znala nije bilo dovoljno da utaži njenu žudnju.
<BR>&nbsp;&nbsp;&nbsp;&nbsp;&nbsp;A onda je znala: mora pratiti po god na svakoj dasci u sobi.
<BR>&nbsp;&nbsp;&nbsp;&nbsp;&nbsp;Smesta je odabrala mesto za početak, jugoistočni ugao; svaki god će početi na istočnoj strani sobe, tako da se kreće ka zapadu, prema bogovima. Poslednja će biti najkraća daska u sobi, kraća od metra, u severozapadnom uglu. To će joj biti nagrada, što će poslednji god za praćenje biti lak i brz.
<BR>&nbsp;&nbsp;&nbsp;&nbsp;&nbsp;Čula je kako Vang-mu ulazi tiho za njom, ali sada nije imala vremena za smrtnike. Bogovi su čekali. Kleknula je u ugao i pogledala godove da nađe koga bogovi žele da prati. Obično je morala sama da bira, i tada je redovno birala najteži, kako je bogovi ne bi prezirali. Ali večeras je bila duboko sigurna da bogovi biraju umesto nje. Prvi god je bio debeo, krivudav, ali lako uočljiv. Već su milostivi prema njoj! Večerašnji obred biće gotovo razgovor imeđu i nje i bogova. Danas je probila nevidljivu prepreku; prišla je korak bliže dubokom razumevanju kakvo ima njen otac. Možda će bogovi jednog dana želeti da joj govore sa onom jasnoćom za koji običan svet veruje da je kod bogorečenih uobičajena.
<BR>&nbsp;&nbsp;&nbsp;&nbsp;&nbsp;"Sveta", reče Vang-mu.
<BR>&nbsp;&nbsp;&nbsp;&nbsp;&nbsp;Kao da je radost Čing-jao bila načinjena od stakla, i kao da ga je Vang-mu namerno razbila. Zar nije znala da obred, ako se prekine, treba počinjati ispočetka? Čing-jao se podiže na kolena i okrete se ka devojci.
<BR>&nbsp;&nbsp;&nbsp;&nbsp;&nbsp;Vang-mu mora da je videla bes na njenom licu, ali ga nije razumela. "Oh, oprosti", brzo reče ona, pavši na kolena i klanjajući se do poda. "Zaboravila sam da ne smem da te tako zovem. Samo sam htrela da pitam šta to tražiš, pa da mogu da ti pomognem."
<BR>&nbsp;&nbsp;&nbsp;&nbsp;&nbsp;Čing-jao se umalo nasmejala što Vang-mu toliko greši. Naravno, Vang-mu nema pojma da bogovi govore Čing-jao. A sada, pošto joj se gnev smirio, Čing-jao se postidela kad je videla koliko se Vang-mu plaši njenog besa; činilo joj se pogrešno što kleči sa čelom na podu. Čing-jao nije volela da gleda druge kako se ponižavaju.
<BR>&nbsp;&nbsp;&nbsp;&nbsp;&nbsp;Čime sam je toliko uplašila? Bila sam puna radosti jer su mi bogovi tako jasno govorili; ali moja radost bila je sebična jer kada me je nedužno prekinula, okrenula sam joj lice gneva. Zar tako odgovaram bogovima? Oni mi pokazuju lice ljubavi, a ja to pretvaram u mržnju prema narodu, naročito prema onima koji su u mojoj moći? Opet su bogovi našli načina da mi ukažu na to koliko sam nedostojna.
<BR>&nbsp;&nbsp;&nbsp;&nbsp;&nbsp;"Vang-mu, ne smeš me prekidati kada me nađeš ovako sagnutu nad podom." Potom je objasnila Vang-mu obred pročišćenja koje bogovi zahtevaju od nje.
<BR>&nbsp;&nbsp;&nbsp;&nbsp;&nbsp;"Moram li i ja tako?" upita Vang-mnu.
<BR>&nbsp;&nbsp;&nbsp;&nbsp;&nbsp;"Ne, osim ako bogovi to zatraže od tebe."
<BR>&nbsp;&nbsp;&nbsp;&nbsp;&nbsp;"Kako ću znati?"
<BR>&nbsp;&nbsp;&nbsp;&nbsp;&nbsp;"Ako ti se do sada to nije desilo, Vang-mu, verovatno nikad ni neće. Ali ako se desi, znaćeš, jer nećeš imati snage da se odupreš glasu bogova u svom umu."
<BR>&nbsp;&nbsp;&nbsp;&nbsp;&nbsp;Vang-mu ozbiljno klimnu glavom. "Kako da ti pomognem, Čing-jao?" Pažljivo i sa puno poštovanja izgovorila je gospodaričino ime. Čing-jao je sada prvi put shvatila kako njeno ime, koje je zvučalo puno ljubavi kad ga je izgovarao njen otac, može da zvuči uzvišeno kada se izgovara sa toliko poštovanja. Biti nazvana Blistavo Sjajna u trenutku kada je duboko svesna svih svojih mana bilo je gotovo bolno. Ali neće zabraniti Vang-mu da je tako oslovljava - devojka mora nekako da je zove, a njen glas pun poštovanja biće za Čing-jao stalno, ironično podsećanje na to koliko ga malo zaslužuje.
<BR>&nbsp;&nbsp;&nbsp;&nbsp;&nbsp;"Pomoći ćeš mi ako me ne prekidaš", reče Čing-jao.
<BR>&nbsp;&nbsp;&nbsp;&nbsp;&nbsp;"Da li onda da iziđem?"
<BR>&nbsp;&nbsp;&nbsp;&nbsp;&nbsp;Čing-jao umalo odgovori potvrdno, ali onda je shvatila da, ko zna zašto, bogovi žele da Vang-mu bude deo ovog okajanja. Otkuda je znala? Zato što joj je pomisao na odlazak Vang-mu bila gotovo jednako nepodnošljiva kao pomisao o nezavršenom praćenju godova. "Ostani, molim te", reče Čing-jao. "Možeš li da čekaš ćutke? Da me gledaš?"
<BR>&nbsp;&nbsp;&nbsp;&nbsp;&nbsp;"Da... Čing-jao."
<BR>&nbsp;&nbsp;&nbsp;&nbsp;&nbsp;"Ako potraje toliko dugo da više ne možeš da podneseš, možeš da iziđeš", reče Čing-jao. "Ali samo onda kad vidiš da idem sa zapada na istok. To znači da sam između dva goda, i da me tvoj odlazak neće prekinuti, ali ipak ne smeš da mi se obratiš."
<BR>&nbsp;&nbsp;&nbsp;&nbsp;&nbsp;Vang-mu raširi oči. "Pratićeš svaki god u svakoj dasci na podu?"
<BR>&nbsp;&nbsp;&nbsp;&nbsp;&nbsp;"Ne", reče Čing-jao. Bogovi nikada ne bi bili toliko okrutni! Ali još dok je to mislila, Čing-jao je znala da će možda jednom doći dan kada će bogovi zahtevati upravo to okajanje. Smučilo joj se od straha. "Samo po jedan god na svakoj dasci u sobi. Hoćeš li bdeti sa mnom?"
<BR>&nbsp;&nbsp;&nbsp;&nbsp;&nbsp;Videla je kako Vang-mu gleda na vreme - oznaka je uvek lebdela iznad terminala. Već je bilo doba za spavanje, a obe su propustile popodnevni san. Nije prirodno da ljuska bića toliko dugo ne spavaju. Dani na Stazi bili su upola duži nego na Zemlji, i zato se nikada nisu sasvim uskladili sa unutrašnjim ciklusima ljudskog tela. Propustiti popodnevni san, a potom odlagati i noćni, to je bilo vrlo teško.
<BR>&nbsp;&nbsp;&nbsp;&nbsp;&nbsp;Ali Čing-jao nije imala izbora. A ako Vang-mu ne može da ostane budna, mora da ode sada, ma koliko se bogovi opirali tome. "Moraš ostati budna", reče Čing-jao. "Ako zaspiš, moraću da ti se obratim kako bi se pomerila i otkrila godove koje moram da pratim. A ako ti se obratim, moraću da počnem ispočetka. Možeš li da ostaneš budna, nema i nepokretna?"
<BR>&nbsp;&nbsp;&nbsp;&nbsp;&nbsp;Vang-mu klimnu glavom. Čing-jao je verovala da je iskrena; ali sumnjala je da će devojka uspeti. Ipak, bogovi su zahtevali da njena nova lična sluškinja ostane - ko je Čing-jao da odbija ono što bogovi zahtevaju od nje?
<BR>&nbsp;&nbsp;&nbsp;&nbsp;&nbsp;Čing-jao se vrati prvoj dasci i poče da prati god. Na njeno olakšanje, bogovi su još bili sa njom. Na svakoj dasci određivali su joj najdeblji god, najlakši za praćenje; a kada bi, ponekad, dobila neki teži, redovno se dešavalo da laki god izbledi ili nestane preko ivice pre kraja daske. Bogovi su je čuvali.
<BR>&nbsp;&nbsp;&nbsp;&nbsp;&nbsp;Što se tiče Vang-mu, ona se stvarno trudila. Dva puta, prelazeći sa zapada da počne ponovo na istoku, Čing-jao je pogledala Vang-mu i videla da spava. No, kada bi Čing-jao počela da prolazi blizu mesta gde je ležala Vang-mu, uvidela bi da se njena lična sluškinja probudila i tiho premestila na mesto koje je Čing-jao već prošla, i to tako tiho da je Čing-jao uopšte nije čula. Dobra devojka. Dobro izabrana lična sluškinja.
<BR>&nbsp;&nbsp;&nbsp;&nbsp;&nbsp;Konačno, posle dugog vremena, Čing-jao je stigla do početka poslednje daske, one kratke, u samom uglu; gotovo je uzviknula od radosti, ali se obuzdala na vreme. Zvuk njenog glasa i neizbežni odgovor Vang-mu svakako bi je poslali nazad na početak - to bi bila neverovatna glupost. Čing-jao se pognu nad početkom daske, već na manje od metra od severozapadnog ugla, i poče praćenje najdebljeg goda. Odveo ju je, jasno i pravo, tačno do zida. Gotovo.
<BR>&nbsp;&nbsp;&nbsp;&nbsp;&nbsp;Čing-jao se skljoka uz zid i poče da se smeje od olakšanja. No, bila je toliko iznurena i umorna da je taj smeh sigurno zvučao kao plač. Vang-mu se istog časa stvori kraj nje i dodirnu je po ramenu. "Čing-jao", reče. "Boli li te nešto?"
<BR>&nbsp;&nbsp;&nbsp;&nbsp;&nbsp;Čing-jao uhvati devojku za uku. "Ne boli me. Ili me bar ne boli ništa što neće proći od spavanja. Završila sam. Čista sam."
<BR>&nbsp;&nbsp;&nbsp;&nbsp;&nbsp;Dovoljno čista da je mogla da drži Vang-mu za ruku, a nije osećala nikakvu nečistoću. To je bio dar bogova, da ima nekoga da je drži za ruku kada okonča obred. "Bila si vrlo dobra", reče Čing-jao. "Bilo mi je lakše da se usmerim na praćenje dok si ti u sobi."
<BR>&nbsp;&nbsp;&nbsp;&nbsp;&nbsp;"Mislim da sam u jedan mah zaspala, Čing-jao."
<BR>&nbsp;&nbsp;&nbsp;&nbsp;&nbsp;"Možda dvaput. Ali probudila si se na vreme i ništa nisi pokvarila."
<BR>&nbsp;&nbsp;&nbsp;&nbsp;&nbsp;Vang-mu poče da plače. Zatvorila je oči, ali nije pustila ruku Čing-jao da pokrije lice. Naprosto je pustila da joj suze teku niz obraze.
<BR>&nbsp;&nbsp;&nbsp;&nbsp;&nbsp;"Zašto plačeš, Vang-mu?"
<BR>&nbsp;&nbsp;&nbsp;&nbsp;&nbsp;"Nisam znala", odgovri ona. "Zaista je teško biti bogorečen. Nisam znala."
<BR>&nbsp;&nbsp;&nbsp;&nbsp;&nbsp;"Teško je biti i pravi prijatelj bogorečenog", reče Čing-jao. "Zato i nisam htela da mi budeš sluga, da me zoveš 'sveta' i da se plašiš i zvuka mog glasa. Takvu poslugu teram iz sobe kad mi se bogovi obrate."
<BR>&nbsp;&nbsp;&nbsp;&nbsp;&nbsp;Na to Vang-mu još jače zaplaka.
<BR>&nbsp;&nbsp;&nbsp;&nbsp;&nbsp;"Si Vang-mu, je li ti suviše teško da budeš sa mnom?" upita Čing-jao.
<BR>&nbsp;&nbsp;&nbsp;&nbsp;&nbsp;Vang-mu odmahnu glavom.
<BR>&nbsp;&nbsp;&nbsp;&nbsp;&nbsp;"Ako ti ikada postane suviše teško, razumeću te. Tada ćeš moći da odeš. Dosad sam bila sama. Ne bojim se da ponovo budem sama."
<BR>&nbsp;&nbsp;&nbsp;&nbsp;&nbsp;Vang-mu odmahnu glavom, ovog puta odlučno. "Kako da te ostavim, sad kad sam videla koliko ti je teško?"
<BR>&nbsp;&nbsp;&nbsp;&nbsp;&nbsp;"Onda će jednog dana biti zapisano, i prenošeno u priči, da Si Vang-mu nikad nije napuštala Han Čing-jao tokom njenih očišćenja."
<BR>&nbsp;&nbsp;&nbsp;&nbsp;&nbsp;Vang-mu se iznenada nasmeši, a oči joj se otvoriše kao da će se nasmejati, uprkos suzama koje su joj još sijale na obrazima. "Zar nije smešno to što si rekla?" upita Vang-mu. "Moje ime - Si Vang-mu. Kad budu pričali tu priču, neće znati da je sa tobom bila lična sluškinja. Misliće da je bila Kraljevska Majka sa Zapada."
<BR>&nbsp;&nbsp;&nbsp;&nbsp;&nbsp;Tada se i Čing-jao nasmeja. Ali i njoj je to palo na pamet: da je možda Kraljevska Majka prava pramajka po imenu Vang-mu, i da će, dok je Vang-mu kraj ne, kao prijatelj, Čing-jao takođe biti i u milosti ove boginje koja je spadala u najstarije.
<BR>&nbsp;&nbsp;&nbsp;&nbsp;&nbsp;Vang-mu raširi posteljinu, mada je Čing-jao morala da joj pokaže kako; od sad će to biti dužnost lične sluškinje, i Čing-jao će morati da je pušta da to svako veče radi, mada joj dosad nije smetalo što mora sama. Kad su legle, dušeka spojenih tako da se nisu videli godovi, Čing-jao primeti da se kroz kapke na prozorima probija sivilo. Ostale su budne čitavog dana, a sada i čitave noći. Žrtva Vang-mu zaista je bila plemenita. Biće joj pravi prijatelj.
<BR>&nbsp;&nbsp;&nbsp;&nbsp;&nbsp;Nekoliko minuta kasnije, kada je Vang-mu već spavala, a Čing-jao bila na ivici sna, iznenada se upitala kako je to Vang-mu, pošto svakako nije imala novca, uspela da podmiti nadzornika pravednog rada da je pusti da nemsetano priča sa Čing-jao. Da li je neki uhoda platio mito umesto nje, kako bi je ubacili u kuću Han Fei-cua? Ne - Ju Kung-mei, čuvar Kuće Han, smesta bi saznao za to i Vang-mu ne bi bila primljena. Vang-mu nije platila mito u novcu. Imala je samo četrnaest godina, ali već je bila veoma lepa devojka. Čing-jao je čitala dovoljno istorija i biografija da bi znala kako žene obično plaćaju mito.
<BR>&nbsp;&nbsp;&nbsp;&nbsp;&nbsp;Zaključila je da se stvar mora diskretno ispitati, a nadzornik neka bude sramno otpušten ako se pokaže da je to istina; tokom istrage ime Vang-mu ne sme se pomenuti, kako bi bila zaštićena od svih posledica. Čing-jao će to samo pomenuti Ju Kung-meju i on će se postarati za sve.
<BR>&nbsp;&nbsp;&nbsp;&nbsp;&nbsp;Čing-jao pogleda ljupko lice usnule služavke, njenog valjanog novog druga, i oseti da je obuzima tuga. Nije je toliko rastužila cena koju je Vang-mu morala da plati nadzorniku, nego što je ta cena plaćena za tako bezvredan, bolan, strašan posao kao što je biti lična sluškinja Han Čing-jao. Ako žena mora da prodaje vrata svoje materice, kao što je toliko žena bilo primorano da čini tokom čitave ljudske istorije, bogovi bi morali da joj podare nešto zauzvrat.
<BR>&nbsp;&nbsp;&nbsp;&nbsp;&nbsp;Zato je Čing-jao tog jutra zaspala još rešenija da se posveti obrazovanju Si Vang-mu. Ne sme dopustiti da to ometa njenu borbu sa zagonetkom Luzitanijske flote, ali iskoristiće svo ostalo raspoloživo vreme i pružiti Vang-mu blagoslov primeren njenoj velikoj žrtvi. Bogovi svakako to očekuju od nje, zauzvrat što su joj poslali tako savršenu ličnu služavku.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
