<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. VARELS
<P>&nbsp;&nbsp;&nbsp;&nbsp;&nbsp;Kako uspevaš da govoriš pravo u Enderov um?
<BR>&nbsp;&nbsp;&nbsp;&nbsp;&nbsp;Sada kad znamo gde se nalazi, to je prirodno kao i jelo.
<BR>&nbsp;&nbsp;&nbsp;&nbsp;&nbsp;Kako ste ga našali? Ja nikada nisam uspeo da govorim u um nikome ko nije prešao u treći život.
<BR>&nbsp;&nbsp;&nbsp;&nbsp;&nbsp;Našli smo ga preko ansibla i elektornike povezane sa njim - našli smo gde se u prostoru nalazi njegovo telo. Da bismo dosegli njegov um, morali smo da posegnemo u haos i stvorimo most.
<BR>&nbsp;&nbsp;&nbsp;&nbsp;&nbsp;Most?
<BR>&nbsp;&nbsp;&nbsp;&nbsp;&nbsp;Prolazni entitet, koji delom liči na njegov um, a delom na naš.
<BR>&nbsp;&nbsp;&nbsp;&nbsp;&nbsp;Ako ste mogli da stignete do njegovog uma, zašto ga niste sprečili da vas uništi?
<BR>&nbsp;&nbsp;&nbsp;&nbsp;&nbsp;Ljudski mozak je vrlo čudan. Pre nego što smo uspeli da se razaberemo u onom što smo tamo zatekli, pre nego što smo stigli da naučimo kako da govorimo u taj izuvijani prostor, sve moje sestre i majke su nestale. Nastavili smo da proučavamo njegov um tokom svih godina koje smo čekali, učaureni, dok nas nije našao; kada je došao, mogli smo da govorimo pravo njemu.
<BR>&nbsp;&nbsp;&nbsp;&nbsp;&nbsp;Šta je bilo sa tim mostom što ste ga stvorili?
<BR>&nbsp;&nbsp;&nbsp;&nbsp;&nbsp;Nikad nismo ni pomislili na to. Verovatno je još tamo negde.
<BR>
<BR>&nbsp;&nbsp;&nbsp;&nbsp;&nbsp;Nova sorta krompira je umirala. Ender je video rečite smeđe pege na lišću, biljke slomljene na mestima gde su stabljike postale toliko krhke da ih je i najblaži povetarac lomio. Još jutros su sve bile zdrave. Početak ove bolesti bio je tako nagao, a delovanje tako moćno, da je u pitanju mogao biti samo virus deskolade.
<BR>&nbsp;&nbsp;&nbsp;&nbsp;&nbsp;Ela i Novinja biće razočarane - polagale su tolike nade u ovu sortu krompira. Ela, Enderova poćerka, radila je na genu koji bi naveo sve ćelije u organizmu da proizvode tri različite hemikalije za koje se znalo da blokiraju ili ubijaju virus deskolade. Novinja, Enderova žena, radila je na genu koji bi učinio da ćelijsko jedro bude nepropusno za svaki molekul veći od desetog dela veličine deskolade. U ovu sortu krompira ubacile su oba gena, i kada su prvi testovi pokazali da su u tome uspele, Ender je doneo sadnice na eksperimentalnu farmu i posadio ih. Zajedno sa pomoćnicima, negovao ih je proteklih šest nedelja. I izgledalo je da sve teče kako treba.
<BR>&nbsp;&nbsp;&nbsp;&nbsp;&nbsp;Da je tehnika uspela, mogla se primeniti na sve biljke i životinje od kojih je zavisila ishrana ljudi na Luzitaniji. No, virus deskolade bio je suviše pametan - na kraju je prozro sve njihove strategije. Ipak, šest nedelja bilo je bolje od uobičajenih dva ili tri dana. Možda su ipak na pravom putu.
<BR>&nbsp;&nbsp;&nbsp;&nbsp;&nbsp;Ili su stvari možda već otišle predaleko. U vreme kada je Ender tek stigao na Luzitaniju, nove sorte zemaljskih biljaka i životinja trajale bi po dvadeset godina pre nego što bi deskolada dešifrovala njihove genetske molekule i rastrgla ih. No, poslednjih godina virus deskolade očito je znatno napredovao i uspevao je da dešifruje sve genetske molekule sa Zemlje za nekoliko dana, ili čak i sati.
<BR>&nbsp;&nbsp;&nbsp;&nbsp;&nbsp;Sada je ljudska kolonija mogla da gaji biljke i životinje samo zahvaljujući zaprašivanju materijom koja smesta ubija virus deskolade. Bilo je kolonista koji su želeli da se zapraši čitava planeta, pa da se virus uništi jednom za uvek.
<BR>&nbsp;&nbsp;&nbsp;&nbsp;&nbsp;Zaprašivanje čitave planete bilo je nepraktično, ali ne i nemoguće; bilo je drugih razloga što je ova mogućnost odbačena. Razmnožavanje svih oblika lokalnog života potpuno je zavisilo od deskolade. To je uključivalo i svinjčiće - pekeninjose, inteligentne starosedeoce ovog sveta - čiji je reproduktivni ciklus bio nerazlučivo povezan sa jedinom ovdašnjom vrstom drveta. Kad bi virus deskolade bio uništen, ovo pokolenje pekeninjoso bilo bi i poslednje. To bi bio ksenocid.
<BR>&nbsp;&nbsp;&nbsp;&nbsp;&nbsp;Za sada su ljudi iz Milagre, ljudskog naselja, smesta odbacili pomisao da učine nešto što bi zbrisalo svinjčiće. Za sada. Ali Ender je znao da će se mnogi predomisliti ako se sazna još nekoliko činjenica. Na primer, samo je šačica ljudi znala da se deskolada već dvaput prilagodila hemikalijama koje su koristili za zaprašivanje. Ela i Novinja već su razvile nekoliko novih vrsta hemikalija, kako bi mogli da se prebace na novu vrstu čim se deskolada prilagodi na ovu. Isto tako, jednom su morali da promene inhibitor deskolade koji je sprečavao da ljudi pomru od virusa koji se nalazio u svakom ljudskom biću u koloniji. Inhibitor se dodavao u svu hranu, pa ga je svaki čovek uzimao sa svakim obrokom.
<BR>&nbsp;&nbsp;&nbsp;&nbsp;&nbsp;Ipak, svi inhibitori i viricidi dejstvovali su na istom osnovnom načelu. Jednog dana, kao što je naučila da se prilagodi svim genima Zemljana uopšte, deskolada će naučiti kako da se bori sa svakom grupom hemikalija, i onda neće biti važno koliko novih verzija imaju - deskolada će im za nekoliko dana iscrpsti sve zalihe.
<BR>&nbsp;&nbsp;&nbsp;&nbsp;&nbsp;Samo je nekoliko ljudi znalo da je opstanak Milagre ugrožen. Samo je nekoliko ljudi znalo koliko toga zavisi od Elinog i Novinjinog rada, jer one su bile luzitanijski ksenobiolozi; samo je nekoliko ljudi znalo kako bi strašne bile posledice ako bi one ikada zaostale u poslu.
<BR>&nbsp;&nbsp;&nbsp;&nbsp;&nbsp;Svejedno. Ako bi kolonisti shvatili, bilo bi mnogih koji bi rekli: ako je neibežno da nas deskolada jednog dana savlada, hajde da je sada zbrišemo. Ako bismo pri tom ubili i sve svinjčiće, bilo bi nam žao, ali ako je pitanje mi ili oni, biramo nas.
<BR>&nbsp;&nbsp;&nbsp;&nbsp;&nbsp;Ender je umeo da gleda na duge staze, iz filozofske perspektive, i da kaže: bolje da jedna mala ljudska kolonija nestane nego da zbrišemo čitavu razumnu vrstu. Znao je da to ne bi upalilo kod ljudi na Luzitaniji. Bili su u pitanju njihovi životi, i životi njihove dece; bilo bi besmisleno očekivati da bi pristali da umru za dobro druge vrste, koju nisu razumeli i koju je malo ko od njih voleo. U tome ne bi bilo genetičkog smisla - evolucija podstiče samo bića koja ozbiljno čuvaju svoje gene. Čak i kad bi sam biskup objavio da je volja Božja da ljudska bića na Luzitaniji polože svoje živote radi svinjčića, vrlo malo njih bi se pokorilo.
<BR>&nbsp;&nbsp;&nbsp;&nbsp;&nbsp;Nisam siguran ni da bih sam mogao da se žrtvujem, pomisli Ender. Iako nemam rođene dece. Iako sam doživeo jedno uništenje razumne vrste - čak iako sam sam izvršio to uništenje, i znam koliko je to užasan moralni teret - nisam siguran da bih mogao da pustim sebi srodna ljudska bića da umru, svejedno da li od gladi pošto su usevi uništeni, ili, mnogo bolnije, od povratka deskolade kao bolesti koja može da uništi ljudsko telo za nekoliko dana.
<BR>&nbsp;&nbsp;&nbsp;&nbsp;&nbsp;Pa ipak... da li bih mogao da se složim sa uništenjem pekeninjosa? Da li bih mogao da dozvolim novi ksenocid?
<BR>&nbsp;&nbsp;&nbsp;&nbsp;&nbsp;Podigao je jednu slomljenu stabljiku krompira sa pegavim listovima. Moraće da je odnese Novinji, naravno. Novinja će je pregledati, ili Ela, pa će potvrditi ono što je već očigledno. Još jedan promašaj. Stavio je stabljiku u sterilnu kesicu.
<BR>&nbsp;&nbsp;&nbsp;&nbsp;&nbsp;"Govorniče."
<BR>&nbsp;&nbsp;&nbsp;&nbsp;&nbsp;Bio je to Sadiša, Enderov pomoćnik i najbliži prijatelj među svinjčićima. Sadiša je bio sin pekeninjosa po imenu Ljudski, koga je Ender preveo u 'treći život', drvo, poslednju fazu u životnom ciklusu pekeninjosa. Ender podiže prozirnu plastičnu kesicu da Sadiša vidi lišće u njoj.
<BR>&nbsp;&nbsp;&nbsp;&nbsp;&nbsp;"Vrlo je mrtva, Govorniče, zaista", reče Sadiša bez primetnih osećanja. To je u prvo vreme bio najveći problem u saradnji sa pekeninjosima - oni ne pokazuju osećanja na način koji ljudi mogu lako da uoče. To je bila jedna od najvećih prepreka da bi ih kolonisti prihvatili. Svinjčići nisu ljupki ni lepi; naprosto su drugačiji.
<BR>&nbsp;&nbsp;&nbsp;&nbsp;&nbsp;"Pokušaćemo ponovo", reče Ender. "Mislim da smo sve bliže."
<BR>&nbsp;&nbsp;&nbsp;&nbsp;&nbsp;"Traži te tvoja žena", reče Sadiša. Reč žena, čak i prevedena na ljudski jezik, recimo stark, bila je za jednog pekeninjosa toliko puna napetosti da im je bilo teško da je prirodno izgovore. Sadiša ju je jedva prevalio preko jezika. Ipak, zamisao o suprugama toliko je značila pekeninjosima da su, mada su se Novinji lično uvek obraćali po imenu, njemu, Novinjinom mužu, nju uvek pominjali samo na ovaj način.
<BR>&nbsp;&nbsp;&nbsp;&nbsp;&nbsp;"Ionako sam krenuo kod nje", reče Ender. "Da li bi bio ljubazan da izmeriš i snimiš ovaj krompir?"
<BR>&nbsp;&nbsp;&nbsp;&nbsp;&nbsp;Sadiša skoči pravo uvis - kao kokica, pomisli Ender. Iako je njegovo lice, po ljudskim merilima, ostalo bezizražajno, skok uvis označavao je oduševljenje. Sadiša je voleo da radi sa elektronskom opremom, i zato što se divio mašinama i zato što je to znatno doprinosilo njegovom ugledu među ostalim mužjacima pekeninjosa. Sadiša smesta poče da raspakuje kameru i kompjuter iz vrećice koju je uvek nosio sa sobom.
<BR>&nbsp;&nbsp;&nbsp;&nbsp;&nbsp;"Kada završiš, molim te, pripremi ovu leju za spaljivanje", reče Ender.
<BR>&nbsp;&nbsp;&nbsp;&nbsp;&nbsp;"Da da", reče Sadiša. "Da da da."
<BR>&nbsp;&nbsp;&nbsp;&nbsp;&nbsp;Ender uzdahnu. Pekeninjosi se strašno uvrede kada im ljudi govore stvari koje oni već znaju. Sadiša je svakako poznavao rutinski postupak kada se deskolada prilagodi novom usevu - 'obrazovani' virus mora se uništiti dok je još izolovan. Nema smisla pustiti da svi deskolada virusi iskoriste saznanja ovih ovde. Ender nije trebalo da ga podseća. Pa ipak, tako ljudi zadovoljavaju svoje osećanje odgovornosti - ponovo proveravaju, iako znaju da to nije potrebno.
<BR>&nbsp;&nbsp;&nbsp;&nbsp;&nbsp;Sadiša je bio toliko zauzet da je jedva primetio Enderov odlazak. Kad se našao u komori za izolaciju na ivici leje bližoj gradu, Ender svuče odeću, spusti je u kutiju za čišćenje, a zatim izvede ples čišćenja - visoko podignutih ruku, mašući iz ramenog zgloba, okrećući se u krug, čučeći i ustajući, kako kombinacija zračenja i gasova koja je ispunjavala komoru ne bi propustila nijedan delić njegovog tela. Duboko je disao kroz nos i usta, potom se nakašljao - kao i uvek - jer su gasovi bili na samoj granici podnošenja kod ljudi. Puna tri minuta sa pečenjem očiju i šištanjem u plućima, dok mašeš rukama i čučiš i ustaješ; naš obred pokoravanja svemoćnoj deskoladi. Tako se ponižavamo pred neporecivim gospodarem života na ovoj planeti.
<BR>&nbsp;&nbsp;&nbsp;&nbsp;&nbsp;Konačno je bilo gotovo; i ja sam pečen, pomislio je. Dok je svež vazduh ispunjavao komoru, on izvuče odeću iz kutije i obuče je, još vrelu. Čim iziđe iz komore, u njoj će temperatura skočiti, tako da sve površine budu zagrejane daleko iznad granice podnošljivosti za deskoladu. Tokom poslednjeg koraka čišćenja ništa živo ne može da opstane unutra. Sledeći put kad neko uđe, sve će biti potpuno sterilno.
<BR>&nbsp;&nbsp;&nbsp;&nbsp;&nbsp;Ipak, Ender je i nehotice pomislio kako bi izgledalo kad bi virus deskolade uspeo da se probije napolje - ako ne kroz komoru, onda kroz blagu prepreku polja koja je oivičavala eksperimentalnu farmu kao nevidljivi zid tvrđave. Zvanično, nijedan molekul veći od stotinu atoma ne može da prođe kroz tu prepreku, a da ne bude uništen. Ograde sa obe strane prepreke sprečavale su da ljudi i svinjčići slučajno dođu u opasno područje - ali Ender je često zamišljao kako bi izgledalo da neko prođe kroz zaštitno polje. Svaka ćelija u telu bila bi ubijena istog časa, jer bi se nukleinske kisleine raspale. Možda bi telo, fizički, opstalo. Ali u Enderovoj mašti telo se uvek drobilo u prašinu sa druge strane prepreke, a vetar bi ga raznosio, kao dim, pre nego što bi stiglo do tla.
<BR>&nbsp;&nbsp;&nbsp;&nbsp;&nbsp;Enderu je kod zaštitne prepreke najviše smetalo to što je bila zasnovana na istom načelu kao i molekularno oružje. Mada je bilo predviđeno za upotrebu protiv vasionskih brodova i projektila, Ender ga je okrenuo na čitav rodni svet insekata, dok je komandovao ratnom flotom - pre tri hiljade godina. A isto to oružje sada je bilo na putu od Kongresa Zvezdanih Puteva ka Luzitaniji. Ako je verovati Džejn, Kongres Zvezdanih Puteva već je pokušao da pošalje naređenje za njegovu primenu. Ona je to onemogućila presekavši sve veze ansibla između flote i ostatka čovečanstva, ali nije se moglo znati da li će neki preterano prilježni kapetan broda, upaničen jer ansibl ne radi, ipak odlučiti da ga upotrebi kada stigne do Luzitanije.
<BR>&nbsp;&nbsp;&nbsp;&nbsp;&nbsp;To je bilo nezamislivo, ali učinjeno je - Kongres je poslao naređenje da se uništi planeta. Da se izvrši ksenocid. Da li je Ender uzalud napisao 'Krlajicu-maticu'? Zar su već zaboravili?
<BR>&nbsp;&nbsp;&nbsp;&nbsp;&nbsp;No, njima to nije bilo 'već'. Za većinu ljudi protekle su tri hiljade godina. I iako je Ender napisao 'Život Ljudskog', u njega još nisu dovoljno poverovali. Ljudi ga nisu prihvatili u tolikoj meri da se Kongres ne bi usudio da deluje protiv pekeninjosa.
<BR>&nbsp;&nbsp;&nbsp;&nbsp;&nbsp;Zašto su tako odlučili? Verovatno iz istih razloga iz kojih su ksenobiolozi koristili molekulsku prepreku: da izoluju opasnu infekciju, kao se ne bi proširila na veću populaciju. Kongres je verovatno zabrinut zbog obuzdavanja zaraze planetnih pobuna. Ali kada flota stigne ovamo, sa naređenjima ili bez njih, sasvim je verovatno da će upotrebiti Malog Doktora kao krajnje rešenje problema deskolade: ako ne postoji planeta Luzitanija, onda nema ni brzo mutirajućeg, poluinteligentnog virusa koji jedva čeka priliku da zbriše čovečanstvo i sva njegova dostignuća.
<BR>&nbsp;&nbsp;&nbsp;&nbsp;&nbsp;Od eksperimentalne farme do nove ksenobiološke stanice nije trebalo dugo pešačiti. Staza je zaobilazila brežuljak, dodirivala ivicu šume koja je za ovo pleme pekeninjosa bila otac, majka i živo groblje, a zatim je išla na sever, ka severnoj kapiji u ogradi koja je opkoljavala koloniju ljudi.
<BR>&nbsp;&nbsp;&nbsp;&nbsp;&nbsp;Ograda je Enderu bila bolna tačka. Više nije bilo nikakvog razloga za njeno postojanje, pošto je politika minimalnog dodira između ljudi i pekeninjosa bila narušena, i obe vrste su slobodno prolazile kroz kapiju. Kad je Ender stigao na Luzitaniju, ograda je bila nabijena poljem koje je pri dodiru svakoj osobi nanosilo nepodnošljiv bol. Tokom borbe za pravo da slobodno kontaktira sa pekeninjosima, Enderov najstariji posinak, Miro, našao se zarobljen u polju nekoliko minuta, što je izazvalo neizlečivo oštećenje mozga. Ipak, Mirovo iskustvo bilo je samo najbolniji i najneposredniji primer šta ograda čini dušama ljudi koji su zatvoreni u njoj. Psihoprepreka je bila isključena pre trideset godina. Za sve to vreme, nije bilo nikakve potrebe za bilo kakvim ogradama između ljudi i pekeninjosa - ali ograda je ostala tu. Ljudi na Luzitaniji su tako želeli. Želeli su da granica između ljudi i pekeninjosa postoji i dalje.
<BR>&nbsp;&nbsp;&nbsp;&nbsp;&nbsp;Zato su ksenobiološke laboratorije preseljene sa starog mesta, više nizvodno. Ako pekeninjosi treba da učestvuju u istraživanjima, laboratorija treba da bude blizu ograde, a sva eksperimentalna polja van nje, tako da ljudi i pekeninjosi imaju što manje prilike da se neočekivano sretnu.
<BR>&nbsp;&nbsp;&nbsp;&nbsp;&nbsp;Kada je Miro pošao u susret Valentini, Ender je mislio da će ga po povratku dočekati neverovatne promene na Luzitaniji. Mislio je da će Miro videti ljude i pekeninjose kako žive jedni uz druge, dve vrste u harmoniji. Umesto toga, Miro će koloniju zateći gotovo nepromenjenu. Uz retke izuzetke, ljudska bića na Luzitaniji nisu čeznula za društvom druge vrste.
<BR>&nbsp;&nbsp;&nbsp;&nbsp;&nbsp;Bilo je dobro što je Ender pomogao kraljici-matici da obnovi insekte tako daleko od Milagre. Planirao je da pomogne ljudima i insektima da se postepeno upoznaju. Umesto toga, on i Novinja i njena deca bili su primorani da postojanje insekata na Luzitaniji strogo taje. Ako ljudi u koloniji nisu mogli da se srode sa pekeninjosima koji su nalik na sisare, saznanje o prisustvu insekata svakako bi dovelo do izliva ksenofobije.
<BR>&nbsp;&nbsp;&nbsp;&nbsp;&nbsp;Imam previše tajni, pomisli Ender. Svih ovih godina bio sam govornik za mrtve, otkrivao sam tajne i pomagao sam ljudima da žive u svetlosti istine. Sad više nikome ne govorim ni polovinu onoga što znam, jer kad bih rekao istinu, nastupili bi strah, mržnja, grubost, ubisva, rat.
<BR>&nbsp;&nbsp;&nbsp;&nbsp;&nbsp;Nedaleko od kapija, ali izvan nje, stajala su dva očinska drveta, jedno po imenu Korenko, i drugo po imenu Ljudski, posađena tako da je sa kapije gledano Korenko bio levo, a Ljudski desno. Ljudski je bio pekeninjos koga je Ender morao da lično obredno ubije, kako bi zapečatio sporazum između ljudi i pekeninjosa. Potom se Ljudski ponovo rodio u celulozi i hlorofilu, konačno kao zreo, odrastao mužjak, sposoban da začinje decu.
<BR>&nbsp;&nbsp;&nbsp;&nbsp;&nbsp;Ljudski je i dalje bio veoma ugledan, ne samo među svinjčićima iz ovog plemena, nego i u mnogim drugim plemenima. Ender je znao da je živ; ipak, kad bi pogledao drvo, nije uspevao da zaboravi kako je Ljudski umro.
<BR>&nbsp;&nbsp;&nbsp;&nbsp;&nbsp;Enderu nije bilo teško da Ljudskog shvata kao ličnost, jer je mnogo puta pričao sa ovim očinskim drvetom. Jedino nikako nije uspevao da misli o tom drvetu kao o istoj ličnosti koju je poznavao kao pekeninjosa po imenu Ljudski. Ender je intelektualno mogao da shvati kako neku ličnost čine njena volja i sećanja, i da volja i sećanja prelaze nedirnuti iz pekeninjosa u očinsko drvo. No, intelektualno razumevanje nije uvek donosilo fizičku veru. Ljudski je sada bio suviše tuđ.
<BR>&nbsp;&nbsp;&nbsp;&nbsp;&nbsp;Ipak, on jeste bio Ljudski, i još je bio Enderov prijatelj; u prolazu je dodirnuo koru drveta. Potom je skrenuo nekoliko koraka, prišao starijem očinskom drvetu, Korenku, i dodirnuo i njegovu koru. Nije poznavao Korenka dok je bio pekeninjos - njega su ubile druge ruke, i njegovo drvo je već bilo visoko i razgranato kada je Ender stigao na Luzitaniju. Kad je razgovarao sa Korenkom, Ender nije osećao gubitak niti uznemirenost.
<BR>&nbsp;&nbsp;&nbsp;&nbsp;&nbsp;U Korenkovom podnožju, među korenjem, ležalo je mnoštvo štapova. Neki su doneti ovamo; neki su pali iz Korenkove krošnje. To su bili štapovi za razgovor. Pekeninjosi su njima ritmično udarali po stablu očinskog drveta; očinsko drvo premeštalo je šupljine unutar stabla i time menjalo zvuk, čime su sporo govorili. Ender je umeo da udara ritam - nespretno, ali dovoljno da izvuče iz drveća reči.
<BR>&nbsp;&nbsp;&nbsp;&nbsp;&nbsp;No, danas Ender nije želeo da razgovara. Neka Sadiša kaže očinskom drveću da je još jedan eksperiment propao. Ender će kasnije razgovarati sa Korenkom i Ljudskim. Razgovaraće i sa maticom. Razgovaraće se Džejn. Razgovaraće sa svima. A posle svih tih razgovora, neće biti ništa bliže razrešenju nijednog od problema koji su pomračivali budućnost Luzitanije. Zato što rešenje problema nije zavisilo od razgovora. Zavisilo je od znanja i delovanja - znanja koje mogu da steknu samo drugi ljudi, od delovanja koje zavisi opet od drugih ljudi. Ender lično nije mogao ništa da razreši.
<BR>&nbsp;&nbsp;&nbsp;&nbsp;&nbsp;Jedino što je mogao, jedino što je činio od poslednje bitke koju je vodio kao dete-ratnik, bilo je da sluša i govori. Na drugim mestima, u druga vremena, to je bilo dovoljno. Ali ne i sada. Nad Luzitanijom su vrebala mnoga i različita uništenja, od kojih je neka pokrenuo sam Ender, a nijedno od njih sada nije moglo da se razreši nikakvim delom, niti rečima, Endrua Vigina. Kao i budućnost svih ostalih žitelja Luzitanije, njegova budućnost takođe je bila u rukama drugih ljudi. Razlika između njega i njih bila je u tome što je Ender bio svestan opasnosti, svih mogućih posledica svakog promašaja ili greške. Ko je prokletiji, onaj ko umre, nesvestan do samog trenutka smrti, ili onaj ko gleda kako mu se približava uništenje, korak po korak, danima i nedeljama i godinama?
<BR>&nbsp;&nbsp;&nbsp;&nbsp;&nbsp;Ender napusti očinsko drveće i pođe utabanom stazom ka ljudskoj koloniji. Kroz kapiju, kroz vrata ksenobiološke laboratorije. Pekeninjos koji je bio Elin najpoverljiviji pomoćnik - po imenu Gluvi, mada svakako nije imao problema sa sluhom - smesta ga uvede u Novinjinu kancelariju, gde su Ela, Novinja, Kuara i Grego već čekali. Ender podiže kesicu sa stabljikom krompira.
<BR>&nbsp;&nbsp;&nbsp;&nbsp;&nbsp;Ela odmahnu glavom; Novinja uzdahnu. Ali nisu bile ni upola razočarane kao što je Ender očekivao. Očito su imale nešto drugo na umu.
<BR>&nbsp;&nbsp;&nbsp;&nbsp;&nbsp;"To smo, valjda, i očekivali", reče Novinja.
<BR>&nbsp;&nbsp;&nbsp;&nbsp;&nbsp;"Pokušavaćemo i dalje", reče Ela.
<BR>&nbsp;&nbsp;&nbsp;&nbsp;&nbsp;"Zašto bismo morali da pokušavamo?" upita Grego. Novinjin najmlađi sin - a time i Enderov posinak - sada je imao dvadeset pet godina i bio je sjajan naučnik; ipak, izgleda da je uživao u ulozi đavoljeg advokata u svim porodičnim raspravama, bez obzira na to jesu li se ticale ksenobilogije ili boje zidova za dnevnu sobu. "Uvođenjem novih sorti samo učimo deskoladu kako da zaobiđe svaku strategiju koju imamo protiv nje. Ako je uskoro ne uništimo, ona će uništiti nas. A kad deskolada nestane, možemo da gajimo obične krompire bez ikakvih petljancija."
<BR>&nbsp;&nbsp;&nbsp;&nbsp;&nbsp;"Ne možemo!" dreknu Kuara. Njena žestina iznenadila je Endera. Kuara je uglavnom uvek oklevala da progovori; ove glasne reči uopšte nisu ličile na nju. "Kažem ti da je deskolada živa."
<BR>&nbsp;&nbsp;&nbsp;&nbsp;&nbsp;"A ja ti kažem da je svaki virus samo virus", reče Grego.
<BR>&nbsp;&nbsp;&nbsp;&nbsp;&nbsp;Enderu je smetalo što Grego zastupa uništenje deskolade - nije ličilo na njega da tako olako priziva nešto što bi uništilo pekeninjose. Grego je praktično odrastao među mužjacima pekeninjosa - on ih je najbolje poznavao i najbolje je govorio njihov jezik.
<BR>&nbsp;&nbsp;&nbsp;&nbsp;&nbsp;"Deco, smirite se i pustite da objasnim Endruu", reče Novinja. "Razgovarale smo šta da radimo ako krompir ne uspe, Ela i ja, i ona mi je rekla - ne, bolje ti objasni, Ela."
<BR>&nbsp;&nbsp;&nbsp;&nbsp;&nbsp;"To je sasvim jednostavno. Umesto da pokušavamo da gajimo biljke koje mogu da sprečavaju rast virusa deskolade, moramo da se damo u poteru za samim virusom."
<BR>&nbsp;&nbsp;&nbsp;&nbsp;&nbsp;"Tako je", reče Grego.
<BR>&nbsp;&nbsp;&nbsp;&nbsp;&nbsp;"Umukni", reče Kuara.
<BR>&nbsp;&nbsp;&nbsp;&nbsp;&nbsp;"Učini nam uslugu, Grego, i uradi kao što ti sestra kaže", reče Novinja.
<BR>&nbsp;&nbsp;&nbsp;&nbsp;&nbsp;Ela uzdahnu i nastavi. "Ne možemo da ga ubijemo jer bismo time ubili sav domaći život na Luzitaniji. Zato sam predložila da pokušamo da razvijemo novi soj deskolade, koji bi delovao na reproduktivni ciklus svega živog na Luzitaniji isto kao i do sada, ali ne bi mogao da se prilagođava novim vrstama."
<BR>&nbsp;&nbsp;&nbsp;&nbsp;&nbsp;"Mogla bi da ukloniš taj deo virusa?" upita Ender. "Možeš da ga nađeš?"
<BR>&nbsp;&nbsp;&nbsp;&nbsp;&nbsp;"Malo je verovatno. Ali mislim da bih mogla da nađem sve delove virusa koji su aktivni u svinjčićima i svim ostalim parovima biljaka i životinja, da njih zadržim, a da odbacim sve ostalo. Potom bismo tome dodali osnovne sposobnosti za razmnožavanje i postavili bismo neke receptore, tako da reaguje kako treba na promene u telu domaćina; zatim bismo sve smestili u organelu i, eto - imaćemo zamenu za deskoladu, tako da pekeninjosi i sve ostale ovdašnje vrste budu bezbedne, a mi možemo da živimo bez brige."
<BR>&nbsp;&nbsp;&nbsp;&nbsp;&nbsp;"Onda ćete zaprašiti originalni viruis deskolade i uništiti ga?" upita Ender. "Šta ako već postoji otporan soj?"
<BR>&nbsp;&nbsp;&nbsp;&nbsp;&nbsp;"Ne, nećemo ih zaprašiti, jer zaprašivanje ne bi uništilo viruse koji se već nalaze ugrađeni u organizam svakog bića na Luzitaniji. To je onaj teži deo..."
<BR>&nbsp;&nbsp;&nbsp;&nbsp;&nbsp;"Kao da je ovo dosad bilo lako", reče Novinja. "Napraviti novu organelu ni iz čega..."
<BR>&nbsp;&nbsp;&nbsp;&nbsp;&nbsp;"Ne možemo naprosto ubaciti organele u nekoliko svinjčića, niti u sve njih, jer bi onda morali da ih ubacujemo u svaku pojedinačnu životinju i drvo i vlat trave."
<BR>&nbsp;&nbsp;&nbsp;&nbsp;&nbsp;"To ne ide", reče Ender.
<BR>&nbsp;&nbsp;&nbsp;&nbsp;&nbsp;"Zato moramo da razvijemo mehanizam kojim ćemo organele primeniti svuda, a istovremeno da uništimo stari virus deskolade, jednom za uvek."
<BR>&nbsp;&nbsp;&nbsp;&nbsp;&nbsp;"Ksenocid", reče Kuara.
<BR>&nbsp;&nbsp;&nbsp;&nbsp;&nbsp;"Tu se ne slažemo", reče Ela. "Kuara kaže da je deskolada razumna."
<BR>&nbsp;&nbsp;&nbsp;&nbsp;&nbsp;Ender pogleda svoju najmlađu poćerku. "Razumni molekul?"
<BR>&nbsp;&nbsp;&nbsp;&nbsp;&nbsp;"Oni imaju jezik, Endru."
<BR>&nbsp;&nbsp;&nbsp;&nbsp;&nbsp;"Kad se to desilo?" upita Ender. Pokušavao je da zamisli kako bi genetski molekul - makar bio dugačak i složen kao virus deskolade - mogao da govori.
<BR>&nbsp;&nbsp;&nbsp;&nbsp;&nbsp;"Odavno sam podozrevala. Nisam htela ništa da kažem dok ne budem sasvim sigurna, ali..."
<BR>&nbsp;&nbsp;&nbsp;&nbsp;&nbsp;"Što znači da nije sigurna", pobedonosno reče Grego.
<BR>&nbsp;&nbsp;&nbsp;&nbsp;&nbsp;"Ali sada sam gotovo sigurna, a ne možeš uništiti čitavu vrstu dok ne budemo znali."
<BR>&nbsp;&nbsp;&nbsp;&nbsp;&nbsp;"Kako to govore?" upita Ender.
<BR>&nbsp;&nbsp;&nbsp;&nbsp;&nbsp;"Ne kao mi, naravno", reče Kuara. "Prenose informacije jedan drugom na molekulskom nivou. To sam prvi put primetila dok sam radila na pitanju kako to da se novi, otporni sojevi deskolade tako brzo šire i zamenjuju sve stare viruse. Nisam mogla da razrešim problem jer sam postavljala pogrešno pitanje. Oni ne zamenjuju stare viruse. Samo prenose poruke."
<BR>&nbsp;&nbsp;&nbsp;&nbsp;&nbsp;"Bacaju pikado strelice", reče Grego.
<BR>&nbsp;&nbsp;&nbsp;&nbsp;&nbsp;"Tako sam i ja rekla", reče Kuara. "Nisam shvatila da je to govor."
<BR>&nbsp;&nbsp;&nbsp;&nbsp;&nbsp;"Zato što i nije govor", reče Grego.
<BR>&nbsp;&nbsp;&nbsp;&nbsp;&nbsp;"To je bilo pre pet godina", reče Ender. "Rekla si da šalju strelice sa potrebnim genima i da svi virusi koji prime strelice preuređuju svoju strukturu da uključe nove gene. To baš i nije jezik."
<BR>&nbsp;&nbsp;&nbsp;&nbsp;&nbsp;"Ali to nije jedina prilika kad šalju strelice", reče Kuara. "Ti molekuli sa porukama stalno ulaze i izlaze, i većim delom vremena uopšte nisu uključeni u telo. Deskolada ih pročita na nekoliko mesta, a onda ih šalje dalje."
<BR>&nbsp;&nbsp;&nbsp;&nbsp;&nbsp;"I to je jezik?" upita Grego.
<BR>&nbsp;&nbsp;&nbsp;&nbsp;&nbsp;"Još ne", reče Kuara. "Ali ponekad, kad virus pročita neku od tih strelica, on napravi novu strelicu i šalje je dalje. Po tome vidim da je u pitanju jezik: prednji deo strelice uvek počinje molekulskim nizom sličnim zadnjem delu strelice na koju odgovara. To drži nit razgovora."
<BR>&nbsp;&nbsp;&nbsp;&nbsp;&nbsp;"Razgovor", prezrivo frknu Grego.
<BR>&nbsp;&nbsp;&nbsp;&nbsp;&nbsp;"Ćuti ako ti je život mio", reče Ela. Čak i posle toliko godina, pomisli Ender, Elin glas još ima moć da obuzda Grega - barem ponekad.
<BR>&nbsp;&nbsp;&nbsp;&nbsp;&nbsp;"Pratila sam neke od tih razgovora, trajali su i po stotinu izjava i odgovora. Većina zamre mnogo ranije. Nekolicina je ugrađena u glavninu tela virusa. Ali evo šta je najzanimljivije - sve je potpuno hotimično. Ponekad jedan virus pokupi strelicu i zadrži je, a većina ostalih ne. Ponekad većina virusa zadrži neku konkretnu strelicu. Ali područje u koje ugrađuju te poruke na strelicama upravo je ono područje koje je najteže mapirati. A teško je zato što nije u pitanju deo njihove strukture, nego njihovo pamćenje, a sve jedinke se međusobno razlikuju. Osim toga, ako prime previše strelica, imaju običaj da potkrešu deo fragmenata sa pamćenjem."
<BR>&nbsp;&nbsp;&nbsp;&nbsp;&nbsp;"Sve je to divno i krasno", reče Grego, "ali nije nauka. Ima mnogo objašnjenja za te strelice i slučajno vezivanje i raskidanje..."
<BR>&nbsp;&nbsp;&nbsp;&nbsp;&nbsp;"Nije slučajno!" reče Kuara.
<BR>&nbsp;&nbsp;&nbsp;&nbsp;&nbsp;"Svejedno, to nije nikakav jezik", reče Grego.
<BR>&nbsp;&nbsp;&nbsp;&nbsp;&nbsp;Ender nije obraćao pažnju na raspravu, jer mu je Džejn špaputala na uvo kroz terminal u obliku dragulja. Sada mu se ređe obraćala nego proteklih godina. Pažljivo ju je slušao, jer ništa nije primao zdravo za gotovo. "Ona je na dobrom putu", reče Džejn. "Pregledala sam njene beleške i tu se stvarno dešava nešto što se ne javlja ni kod jednog drugog podćelijskog stvorenja. Izvršila sam mnogo različitih analiza podataka, i što više simuliram i testiram takvo ponašanje deskolade, sve manje mi izgleda kao genetsko kodiranje, a sve više liči na jezik. U ovom trenutku ne možemo odbaciti mogućnost da je to stvarno hotimično."
<BR>&nbsp;&nbsp;&nbsp;&nbsp;&nbsp;Kada je Ender ponovo obratio pažnju na raspravu, govorio je Grego. "Zašto bismo odbacili sve što smo do sada naučili zbog nekakvog mističnog iskustva?" Grego zatvori oči i svečano objavi: "Našao sam novi život! Našao sam novi život!"
<BR>&nbsp;&nbsp;&nbsp;&nbsp;&nbsp;"Prekini!" povika Kuara.
<BR>&nbsp;&nbsp;&nbsp;&nbsp;&nbsp;"Ovo izmiče kontroli", reče Novinja. "Grego, pokušaj da ostaneš u okviru racionalnog razgovora."
<BR>&nbsp;&nbsp;&nbsp;&nbsp;&nbsp;"To je teško, kad je čitava stvar tako iracionalna. Ate agora quem ja imaginou microbiologista que se torna namorada de uma molecula?" Ko je ikada čuo da se mikrobiolog zaljubi u molekul?
<BR>&nbsp;&nbsp;&nbsp;&nbsp;&nbsp;"Dosta!" oštro reče Novinja. "Kuara je naučnik kao i ti, i..."
<BR>&nbsp;&nbsp;&nbsp;&nbsp;&nbsp;"Bila je", promrmlja Grego.
<BR>&nbsp;&nbsp;&nbsp;&nbsp;&nbsp;"I - ako bi bio ljubazan da umukneš dovoljno dugo da me čuješ - ima pravo da je saslušamo." Novinja je sada bila ozbiljno besna, ali, kao i obično, to na Grega nije ostavilo nikakav utisak. "Do sada bi već trebalo da znaš, Grego, da upravo ideje koje u prvi mah zvuče najgluplje i najprotivurečnije kasnije izazovu velike izmene u našem viđenju sveta."
<BR>&nbsp;&nbsp;&nbsp;&nbsp;&nbsp;"Zar zaista mislite da je ovo tako temeljno otkriće?" upita Grego, gledajuči ih u oči, jedno po jedno. "Virus koji govori? Se Quara sabe tanto, porque ela nao diz o que e aqueles bichos dizem?" Ako toliko zna o tome, zašto nam ne kaže šta te male zveri govore? Prešao je na portugalski, umesto da govori stark, jezik nauke - i diplomatije. To je bio znak da rasprava izmiče kontroli.
<BR>&nbsp;&nbsp;&nbsp;&nbsp;&nbsp;"Zar je to bitno?" upita Ender.
<BR>&nbsp;&nbsp;&nbsp;&nbsp;&nbsp;"Bitno je!" odgovori Kuara.
<BR>&nbsp;&nbsp;&nbsp;&nbsp;&nbsp;Ela dostojanstveno pogleda Endera. "Razlika je samo u tome da li ćemo izlečiti opasnu bolest ili istrebiti čitavu razumnu vrstu. Mislim da je bitno."
<BR>&nbsp;&nbsp;&nbsp;&nbsp;&nbsp;"Hteo sam da kažem", strpljivo reče Ender, "da li je bitno da saznamo šta oni govore."
<BR>&nbsp;&nbsp;&nbsp;&nbsp;&nbsp;"Ne", reče Kuara. "Verovatno nikada nećemo razumeti njihov jezik, ali to ne menja činjenicu da su oni razumni. Uostalom, šta bi virusi i ljudska ibća imali da kažu jedni drugima?"
<BR>&nbsp;&nbsp;&nbsp;&nbsp;&nbsp;"Pa, na primer, 'Molimo vas, prestanite da nas ubijate'", reče Grego. "Ako smisliš kako da to kažeš na jeziku virusa, možda bi bilo od koristi."
<BR>&nbsp;&nbsp;&nbsp;&nbsp;&nbsp;"Ali, Grego", reče Kuara sa lažnom ljupkošću, "da li mi to kažemo njima, ili oni nama?"
<BR>&nbsp;&nbsp;&nbsp;&nbsp;&nbsp;"Ne moramo danas da odlučimo", reče Ender. "Možemo malo da sačekamo."
<BR>&nbsp;&nbsp;&nbsp;&nbsp;&nbsp;"Otkud ti to znaš?" upita Grego. "Kako znaš da se nećemo sutra po podne probuditi sa svrabom, bolom, povraćanjem i temperaturom i da nećemo pomreti zato što je tokom noći virus deskolade smislio kako da nas uništi jednom zauvek? Ovde je pitanje - mi ili oni."
<BR>&nbsp;&nbsp;&nbsp;&nbsp;&nbsp;"Mislim da nam je Grego upravo ukazao zašto moramo da čekamo", reče Ender. "Jeste li čuli kako je upravo govorio o deskoladi? Da će smisliti kako da nas uništi. Čak i on smatra da deskolada ima volju i da donosi odluke."
<BR>&nbsp;&nbsp;&nbsp;&nbsp;&nbsp;"To je bila samo govorna figura", reče Grego.
<BR>&nbsp;&nbsp;&nbsp;&nbsp;&nbsp;"Svi tako govorimo", reče Ender. "A tako i mislimo. Zato što svi osećamo da smo u ratu sa deskoladom. To nije samo borba protiv bolesti - to je kao da imamo inteligentnog, spretnog neprijatelja koji se suprotstavlja svim našim potezima. U čitavoj istoriji medicinskih istraživanja, niko se nikad nije borio protiv bolesti koja ima toliko načina da porazi strategije primenjene protiv nje."
<BR>&nbsp;&nbsp;&nbsp;&nbsp;&nbsp;"Samo zato što se niko nikad nije borio protiv klice sa tako ogromnim i složenim genetskim molekulom", reče Grego.
<BR>&nbsp;&nbsp;&nbsp;&nbsp;&nbsp;"Upravo tako", reče Ender. "Ovaj virus je jedinstven, i zato ima sposobnosti kakve nikad nismo mogli ni da zamislimo kod organizma koji je strukturno manje složen od kičmenjaka."
<BR>&nbsp;&nbsp;&nbsp;&nbsp;&nbsp;Enderove reči su za trenutak lebdele u vazduhu, okružene ćutanjem; Ender je načas poverovao da je na ovom sastanku ipak bio od koristi, da je kao običan sagovornik uspeo da izbori neku vrstu saglasnosti.
<BR>&nbsp;&nbsp;&nbsp;&nbsp;&nbsp;Grego ga je brzo razuverio. "Čak i ako je Kuara u pravu, čak i ako je sasvim pogodila i ako svi virusi deskolade imaju doktorate iz filozofije i stalno objavljuju disertacije o ubijanju ljudi namrtvo, pa šta onda? Treba li svi da poležemo i pravimo se mrtvi zato što je virus koji pokušava da nas pobije tako prokleto pametan?"
<BR>&nbsp;&nbsp;&nbsp;&nbsp;&nbsp;Novinja je smireno odgovorila. "Mislim da je potrebno da Kuara nastavi svoja istraživanja - a mi joj moramo pomoći u tome - a Ela neka nastavi svoja."
<BR>&nbsp;&nbsp;&nbsp;&nbsp;&nbsp;Ovog puta se pobunila Kuara. "Zašto bih se trudila da ih razumem ako ćete vi ostali i dalje smišljati načine da ih pobijete?"
<BR>&nbsp;&nbsp;&nbsp;&nbsp;&nbsp;"To je dobro pitanje, Kuara", reče Novinja. "S druge strane, zašto bismo se trudili da ih razumemo ako oni iznenada smisle način da se probiju kroz sve naše hemijske prepreke i da nas sve pobiju?"
<BR>&nbsp;&nbsp;&nbsp;&nbsp;&nbsp;"Mi ili oni", promrmlja Grego.
<BR>&nbsp;&nbsp;&nbsp;&nbsp;&nbsp;Novinja je donela dobru odluku, pomisli Ender - neka oba istraživanja traju, a odluka će biti doneta kasnije, kad budemo više znali. Osim toga, i Kuara i Grego prevideli su suštinu, oboje smatraju da sve zavisi od toga da li je deskolada razumna ili nije. "Čak i ako jesu razumni", reče Ender, "to ne znači da su nedodirljivi. Sve zavisi od toga da li su ramani ili varelsi. Ako su ramani - ako mi možemo da razumemo njih, a oni nas, do te mere da uspemo da smislimo način da živimo zajedno - dobro je. I za njih i za nas."
<BR>&nbsp;&nbsp;&nbsp;&nbsp;&nbsp;"Veliki Mirotvorac planira da potpiše ugovor sa molekulom?" upita Grego.
<BR>&nbsp;&nbsp;&nbsp;&nbsp;&nbsp;Ender se pretvarao da ne oseća njegov podsmeh. "S druge strane, ako oni pokušavaju da nas unište, a mi ne uspemo da nađemo načina da opštimo sa njima, onda su oni varelsi - razumni tuđinci, ali neizmenjivo neprijateljski i opasni. Varelsi su tuđinci sa kojima ne možemo živeti. Varelsi su tuđinci sa kojima smo po prirodnom redu stvari u stalnom ratu do istrebljenja, i u tom slučaju naš jedini moralni izbor jeste da učinimo sve što je potrebno da pobedimo."
<BR>&nbsp;&nbsp;&nbsp;&nbsp;&nbsp;"Tako je", reče Grego.
<BR>&nbsp;&nbsp;&nbsp;&nbsp;&nbsp;Uprkos bratovljevom pobedonosnom glasu, Kuara je slušala Enderove reči, odmerila ih i sada je, oklevajući, klimnula glavom. "Pod uslovom da ne pođemo od pretpostavke da su varelsi", reče ona.
<BR>&nbsp;&nbsp;&nbsp;&nbsp;&nbsp;"Čak i tada, možda postoji srednji put", reče Ender. "Možda Ela može naći načina da zameni sve viruse deskolade, a da ne uništi taj deo sa sećanjima i jezikom."
<BR>&nbsp;&nbsp;&nbsp;&nbsp;&nbsp;"Ne!" grozničavo uzviknu Kuara. "Ne možeš - čak nemaš ni prava da im ostaviš pamćenje, a lišiš ih sposobnosti prilagođavanja. To bi bilo kao da oni nama urade lobotomiju. Ako je rat, neka bude rat. Ubijte ih, ali ne ostavljajte im pamćenje ukravši im volju."
<BR>&nbsp;&nbsp;&nbsp;&nbsp;&nbsp;"Nije bitno", reče Ela. "To se ne može izvesti. Kako stvari stoje, mislim da sam postavila sebi nemoguć zadatak. To nije kao kad ispituješ i operišeš životinju. Kako da dam molekulu anesteziju, tako da se ne probudi usred amputacije? Možda deskolada nije jaka u fizici, ali je svakako mnogo bolja od mene u molekularnoj hirurgiji."
<BR>&nbsp;&nbsp;&nbsp;&nbsp;&nbsp;"Zasad", reče Ender.
<BR>&nbsp;&nbsp;&nbsp;&nbsp;&nbsp;"Zasad ništa ne znamo", reče Grego. "Osim da deskolada nastoji iz sve snage da nas sve pobije, a mi i dalje pokušavamo da odlučimo treba li da uzvratimo istom merom. Ja ću mirovati još neko vreme, ali ne večito."
<BR>&nbsp;&nbsp;&nbsp;&nbsp;&nbsp;"A šta je sa svinjčićima?" upita Kuara. "Zar nemaju oni pravo da glasaju hoćemo li menjati molekul koji im ne samo omogućava razmnožavanje, nego ih je verovatno i stvorio kao razumnu vrstu?"
<BR>&nbsp;&nbsp;&nbsp;&nbsp;&nbsp;"Ta stvar pokušava da nas pobije", reče Ender. "Sve dok Ela ne smisli rešenje kojim bi uništila virus, a da ne naruši reproduktivni ciklus svinjčića, mislim da oni nemaju prava da se protive."
<BR>&nbsp;&nbsp;&nbsp;&nbsp;&nbsp;"Možda bi oni mislili drugačije."
<BR>&nbsp;&nbsp;&nbsp;&nbsp;&nbsp;"Onda je možda i najbolje da ne saznaju šta radimo", reče Grego.
<BR>&nbsp;&nbsp;&nbsp;&nbsp;&nbsp;"Nećemo pričati nikome - ni ljudima ni pekeninjosima - o našim istraživanjima", oštro reče Novinja. "To bi moglo da izazove strašne nesporazume koji bi doveli do nasilja i smrti."
<BR>&nbsp;&nbsp;&nbsp;&nbsp;&nbsp;"Znači, mi ljudi smo sudije svima ostalima", reče Kuara.
<BR>&nbsp;&nbsp;&nbsp;&nbsp;&nbsp;"Ne, Kuara. Mi naučnici prikupljamo podatke", reče Novinja. "Dok ih ne sakupimo dovoljno, niko ništa ne može da presuđuje. Prema tome, svi čuvaju tajnu. I Grego i Kuara. Nećete nikome reći dok ja ne odobrim, a neću odobriti dok ne saznamo nešto više."
<BR>&nbsp;&nbsp;&nbsp;&nbsp;&nbsp;"Dok ti ne odobriš", upita Grego, "ili dok ne odobri Govornik za Mrtve?"
<BR>&nbsp;&nbsp;&nbsp;&nbsp;&nbsp;"Ja sam glavni ksenobiolog", reče Novinja. "Odluku da li znamo dovoljno donosim samo ja. Je li to jasno?"
<BR>&nbsp;&nbsp;&nbsp;&nbsp;&nbsp;Čekala je da svi potvrde. Potvrdili su.
<BR>&nbsp;&nbsp;&nbsp;&nbsp;&nbsp;Novinja ustade. Sastanak je bio završen. Kuara i Grego odmah odoše; Novinja poljubi Endera u obraz, a zatim isprati njega i Elu iz svoje kancelarije.
<BR>&nbsp;&nbsp;&nbsp;&nbsp;&nbsp;Ender se zadržao u laboratoriji da razgovara sa Elom. "Postoji li način da se tvoj virus-zamena raširi kroz sve populacije svih domaćih vrsta na Luzitaniji?"
<BR>&nbsp;&nbsp;&nbsp;&nbsp;&nbsp;"Ne znam", reče Ela. "To je manji problem nego kako ga ubaciti u svaku ćeliju pojedinog organizma, dovoljno brzo da originalna deskolada ne uspe da se prilagodi ili pobegne. Moraću da napravim neku vrstu virusa nosača, i verovatno ću morati da ga napravim delom po uzoru na samu deskoladu - deskolada je jedini parazit koji sam ikada videla da tako brzo i sveobuhvatno napadne domaćina. Ironično - ukrašću od samog virusa tehniku kojom ću ga potisnuti."
<BR>&nbsp;&nbsp;&nbsp;&nbsp;&nbsp;"Nije ironično", reče Ender. "Tako je u životu. Neko mi je jednom rekao da je jedini dobar učitelj onaj ko ti je neprijatelj."
<BR>&nbsp;&nbsp;&nbsp;&nbsp;&nbsp;"Onda Kuara i Grego daju jedno drugom najviše ocene", reče Ela.
<BR>&nbsp;&nbsp;&nbsp;&nbsp;&nbsp;"Njihove svađe su zdrave", reče Ender. "Primoravaju nas da razmotrimo sve strane onoga što radimo."
<BR>&nbsp;&nbsp;&nbsp;&nbsp;&nbsp;"Prestaće da budu zdrave ako neko od njih odluči da razglasi stvar van porodice", reče Ela.
<BR>&nbsp;&nbsp;&nbsp;&nbsp;&nbsp;"Ova porodica nema običaj da iznosi probleme pred strance", reče Ender. "Ja to najbolje znam."
<BR>&nbsp;&nbsp;&nbsp;&nbsp;&nbsp;"Naprotiv, Endere. Ti najbolje znaš koliko ova porodica želi da priča sa strancima - kada mislimo da je naša potreba dovoljno velika da to opravda."
<BR>&nbsp;&nbsp;&nbsp;&nbsp;&nbsp;Ender je morao da prizna da je ona u pravu. Kada je stigao na Luzitaniju, bilo mu je vrlo teško da navede Kuaru i Grega, Mira, Kuima i Olhada da mu dovoljno poveruju da bi razgovarali sa njim. Ela je razgovarala sa njim od samog početka, a potom su to počela i ostala Novinjina deca. Na kraju i Novinja. Svi su bili duboko odani porodici, ali takođe tvrdoglavi i svojeglavi, i svako je više verovao svojoj proceni nego bilo čijoj drugoj. I Grego i Kuara mogu odlučiti da je prenošenje priče u interesu Luzitanije, ili čovečanstva, ili nauke, i onda do viđenja tajnosti. Tako je bilo i sa pravilom nemešanja sa svinjčićima, koje je prekršeno pre nego što je Ender i stigao ovamo.
<BR>&nbsp;&nbsp;&nbsp;&nbsp;&nbsp;Baš lepo, pomisli Ender. Još jedan mogući uzrok propasti koji uopšte ne mogu da kontrolišem.
<BR>&nbsp;&nbsp;&nbsp;&nbsp;&nbsp;Dok je odlazio iz laboratorije, poželeo je, kao i mnogo puta dotad, da je Valentina sa njim. Ona je umela da razrešava etičke nedoumice. Stići će uskoro - ali hoće li to biti dovoljno brzo? Ender je razumeo i gotovo da se i slagao i sa Kuarinim i sa Gregovim mišljenjem. Najviše mu je smetala potreba za tolikom tajnošću, da nije smeo da razgovara čak ni sa pekeninjosima, čak ni sa Ljudskim, o odluci koja će uticati na njih koliko i na koloniste sa Zemlje. A Novinja je ipak bila u pravu. Izneti čitavu stvar sada, pre nego što znaju šta je moguće - to bi dovelo do zbrke u najboljem slučaju, a do anarhije i krvoprolića u najgorem. Pekeninjosi su sada bili miroljubivi - ali istorija njihove vrste puna je krvavih ratova.
<BR>&nbsp;&nbsp;&nbsp;&nbsp;&nbsp;Kad je izišao kroz kapiju, uputivši se ka eksperimentalnim njivama, ugledao je Kuaru kako stoji kraj očinskog drveta, Ljudskog, sa štapovima u ruci, zadubljena u razgovor. Nije udarala po stablu, jer Ender bi to čuo. Znači da želi da bude nasamo sa njim. To je u redu. Ender će poći dužim putem, okolo, kako ne bi dospeo dovoljno blizu da nešto načuje.
<BR>&nbsp;&nbsp;&nbsp;&nbsp;&nbsp;No, kada je primetila da je Ender gleda, Kuara je smesta završila razgovor sa Ljudskim i brzim korakom pošla ka kapiji. Naravno, to ju je dovelo pravo do Endera.
<BR>&nbsp;&nbsp;&nbsp;&nbsp;&nbsp;"Poveravaš tajne?" upita Ender. Nameravao je da to bude samo dobroćudna šala. Tek kad je izgovorio reči i kad je video izraz krivice na Kuarinom licu, Ender je shvatio kakve je to tajne poveravala. A njene reči su to i potvrdile.
<BR>&nbsp;&nbsp;&nbsp;&nbsp;&nbsp;"Majčini pojmovi o poštenju ne slažu se uvek sa mojima", reče Kuara. "A ni sa tvojim."
<BR>&nbsp;&nbsp;&nbsp;&nbsp;&nbsp;Znao je da bi ona mogla to da učini, ali nikada ne bi ni pomislio da bi to izvela tako brzo posle date reči da neće. "Da li je poštenje uvek najvažnije?" upita je on.
<BR>&nbsp;&nbsp;&nbsp;&nbsp;&nbsp;"Meni jeste", reče Kuara.
<BR>&nbsp;&nbsp;&nbsp;&nbsp;&nbsp;Pokušala je da se okrene i prođe kroz kapiju, ali Ender je uhvati za ruku.
<BR>&nbsp;&nbsp;&nbsp;&nbsp;&nbsp;"Pusti me."
<BR>&nbsp;&nbsp;&nbsp;&nbsp;&nbsp;"Jedno je reći Ljudskom", reče Ender. "On je veoma mudar. Ali nemoj reći nikome drugom. Neki pekeninjosi, mužjaci, mogu da budu prilično agresivni ako pomisle da imaju razloga."
<BR>&nbsp;&nbsp;&nbsp;&nbsp;&nbsp;"Nisu oni samo mužjaci", reče Kuara. "Oni sebe zovu muževima. Možda bi mi trebalo da ih zovemo muškarci." Pobedonosno se nasmešila Enderu. "Nisi ni upola tako slobodouman kao što zamišljaš." Potom se otrgla i prošla kroz kapiju, ka Milagri.
<BR>&nbsp;&nbsp;&nbsp;&nbsp;&nbsp;Ender ode do Ljudskog i stade pred njega. "Šta ti je rekla, Ljudski? Da li ti je kazala da ću pre umreti nego da dozvolim da neko uništi deskoladu, ako bi to naudilo tebi i tvojima?"
<BR>&nbsp;&nbsp;&nbsp;&nbsp;&nbsp;Naravno, Ljudski nije mogao da mu odmah odgovori, jer Ender nije želeo da počne da udara po stablu štapovima za govor, kako bi proizveo Jezik Očeva; kad bi to učinio, mužjaci pekeninjosa bi čuli i dotrčali bi. Ne postoji privatni razgovor između pekeninjosa i očinskog drveća. Ako očinsko drvo želi da razgovara nasamo, uvek može da razgovara sa drugim očinskim drvećem - rzgovarali su umovima, isto kao što kraljica-matica razgovara sa insektima koji joj služe kao oči i uši i ruke i noge. Kad bih samo mogao da budem deo te komunikacione mreže, pomisli Ender. Trenutni govor od čistih misli, koji se projektuje kuda bilo u Vaseljenu.
<BR>&nbsp;&nbsp;&nbsp;&nbsp;&nbsp;Ipak, morao je da kaže nešto kako bi ublažio ono što je Kuara svakako rekla. "Ljudski, činimo sve što možemo da spasemo i ljudska bića i pekeninjose. Čak ćemo pokušati da spasemo i virus deskolade, ako možemo. Ela i Novinja vrlo su dobre u svom poslu. I Grego i Kuara, uostalom. Ali, za sada, molim te da nam veruješ i da nikome ništa ne govoriš. Molim te. Ako ljudi i pekeninjosi saznaju za opasnost u kojoj smo pre nego što budemo mogli da preduzmemo nešto protiv nje, rezultat će biti užasno nasilje."
<BR>&nbsp;&nbsp;&nbsp;&nbsp;&nbsp;Nije više bilo šta da se kaže. Ender se uputi ka svojim njivama. On i Sadiša su do mraka završili merenja, a onda spalili čitavu njivu. Unutar molekularne prepreke nije ostao nijedan veći molekul. Učinili su sve što su mogli da osiguraju da sve što je deskolada naučila na ovoj njivi padne u zaborav.
<BR>&nbsp;&nbsp;&nbsp;&nbsp;&nbsp;Jedino nisu mogli da se oslobode virusa koje su nosili u sopstvenim ćelijama, podjednako i ljudi i pekeninjosi. Šta ako je Kuara u pravu? Šta ako je deskolada unutar prepreke, pre nego što je umrla, uspela da 'kaže' virusima u Sadiši i Enderu šta je naučila od ove nove sorte krompira? O zaštiti koju su Ela i Novinja pokušale da ugrade? O načinu na koji je virus uspeo da pobedi njihovu taktiku?
<BR>&nbsp;&nbsp;&nbsp;&nbsp;&nbsp;Ako je deskolada zaista inteligentna, sa jezikom za širenje informacija i učenje ponašanja između jedinki, kako da se Ender - ili bilo ko od njih - nada da će na kraju odneti pobedu? Na duge staze se može pokazati da je deskolada najprilagodljivija vrsta, najsposobnija za osvajanje svetova i uklanjanje konkurencije, snažnija od ljudi, svinjčića, insekata i svih drugih živih bića na svim naseljenim svetovima. Sa tom mišlju Ender je te večeri pošao u postelju, to ga je brinulo i dok je vodio ljubav sa Novinjom, toliko da je osetila potrebu da ga teši kao da je on, a ne ona, opterećen brigom za svet. Pokušao je da joj se izvini, ali ubrzo je shvatio koliko je to uzaludno. Zašto bi dodavao svoje brige njenima?
<BR>
<BR>&nbsp;&nbsp;&nbsp;&nbsp;&nbsp;Ljudski je saslušao Enderove reči, ali nije pristao na ono što je Ender tražio od njega. Da ćuti? Dok ljudi stvaraju nove viruse koji će možda izmeniti životni ciklus pekeninjosa? Ne. Oh, Ljudski nije nameravao da kaže nezrelim mužjacima i ženkama. Ali mogao je - i odlučio je - da kaže svom ostalom očinskom drveću na Luzitaniji. Imaju pravo da znaju šta se dešava, a zatim da zajedno odluče treba li, i šta, da se preduzme.
<BR>&nbsp;&nbsp;&nbsp;&nbsp;&nbsp;Pre večeri, svako očinsko drvo u svim šumama znalo je ono što je znao Ljudski: za ljudske planove, kao i za njegovu procenu koliko se ljudima može verovati. Većina se složila sa njim - pustićemo ljudska bića da nastave, za sada. Ali u međuvremenu ćemo pažljivo pratiti i pripremati se za ono što će možda doći, mada se nadamo da neće, kada ljudi i pekeninjosi međusobno zarate. Ne možemo se nadati pobedi - ali, možda, pre nego što nas pobiju, možemo naći načina da neki od nas pobegnu.
<BR>&nbsp;&nbsp;&nbsp;&nbsp;&nbsp;I tako su, pre zore, napravili planove i sklopili dogovor sa kraljicom-maticom, jedinim izvorom visoke tehnologije na Luzitaniji, osim ljudi. Do sledeće večeri, radovi na izgradnji vasionskog broda za odlazak sa Luzitanije već su započeli.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
