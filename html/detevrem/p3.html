<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Međupoglavlje prvo: ZNALICA
<P>&nbsp;&nbsp;&nbsp;&nbsp;&nbsp;Već je bilo podne. Osećanje rastuće krize zahvatilo je čitav tabor. Svi članovi Društva za lov vratili su se iz ravnica, iako u njima nisu ostali dovoljno dugo ni da vide ikakvu divljač, a kamoli da počnu lov; sada su sedeli, sva sedmorica, u jednoj sumornoj, zgurenoj grupici, razmišljajući nervozno o ratu i o posledicama koje bi rat imao na njih. Boginjine žene izvadile su tri svete medveđe lobanje, do tada bezbedno zamotane, i postavile ih na kamene police iznad oltara; sad su čučale nage ispred njih, namazane medveđom mašću, vučjom krvlju i medom, i napevale one posebne molitve koje bi trebalo da donesu mudrost u doba velike opasnosti. Majke su prikupile svu malu decu oko sebe, takoreći ispod krila, kao da očekuju da će Drugi napasti svakog trenutka, a napola odrasli dečaci i devojčice vrzmali su se po rubovima kruga, uplašeni i nesigurni.
<BR>&nbsp;&nbsp;&nbsp;&nbsp;&nbsp;Stariji muškarci, mudri i cenjeni oci plemena, povukli su se na jedan brežuljak iznad tabora, da raspravljaju o strategiji. Četvorica: Srebren Oblak, Jahač Mamuta, jednooki i grbavi Lavobor - 'onaj koji se bori kao lav' - i debeli, tromi Smrdljivi Mošusni Vo. Od njihovih odluka zavisiće sudbina plemena.
<BR>&nbsp;&nbsp;&nbsp;&nbsp;&nbsp;Kad su, svojevremeno, Drugi zašli na lovna područja Naroda u zapadnim zemljama i kad je postalo jasno da Narod ni na koji način ne može da ih navede da odu, te starešine plemena odlučile su da je najbolje krenuti na istok. "Boginja se opredelila da prepusti zapadne zemlje Drugima", bilo je tada mišljenje Vola. "A hladne zemlje na istoku pripadaju nama. Boginja hoće da mi odemo tamo i da živimo u miru." Ostali su se saglasili. Posle toga, Boginjine žene bacale su kamenčiće sudbine i došle do ishoda koji je podržao mišljenje muškaraca.
<BR>&nbsp;&nbsp;&nbsp;&nbsp;&nbsp;I tako je Narod migrirao ovamo. Ali sad su se, po svemu sudeći, Drugi pojavili i ovde.
<BR>&nbsp;&nbsp;&nbsp;&nbsp;&nbsp;Šta ćemo sad? - pitala se Znalica.
<BR>&nbsp;&nbsp;&nbsp;&nbsp;&nbsp;Mogli bismo možda krenuti na jug, u tople zemlje. Ali svi su izgledi da su tople zemlje već pune Drugih, a osim toga tamo ima i mnogo pripadnika našeg sopstvenog naroda, koji neće biti srećni što nas vide. Treba li, dakle, da krenemo na sever, gde su strašna ledena polja? Drugi su svakako odveć nežni za život na takvom mestu. Ali i mi smo, podozrevala je Znalica. I mi smo.
<BR>&nbsp;&nbsp;&nbsp;&nbsp;&nbsp;Silno se rastužila. Toliko su putovali da bi stigli ovde. To je bila naporna seoba, za nju; znala je da se i Srebren premorio, a i još mnogo ko. Sad bi se trebalo odmarati, sakupljati zalihe mesa i oraha za predstojeću zimu, obnoviti snagu. Međutim, čini se da će Narod morati opet da luta, bez ikakve mogućnosti da se odmori, bez ijednog trenutka mira. Zbog čega je to tako? Zar nema u ovoj širokoj, pustoj zemlji nijednog mesta gde oni mogu da zastanu malo, da dođu do daha?
<BR>&nbsp;&nbsp;&nbsp;&nbsp;&nbsp;Znalica nije umela da odgovori na to, niti na ma koje drugo pitanje, zapravo. Iako je dala sebi tako ponosito ime, Znalica je bila zbunjena kako problemom tih Drugih, koji su narodu ostajali večita smetnja, tako i tajnama i izazovima svog sopstvenog postojanja.
<BR>&nbsp;&nbsp;&nbsp;&nbsp;&nbsp;Ona je bila, u plemenu, jedina osoba koja nije imala nikakvo stvarno mesto, nikakvo stvarno zaduženje. Kao i većina devojaka, odrasla je pretpostavljajući da će biti Majka, ali onda je, umesto da brzo uzme nekog momka da joj bude par, čekala, odugovlačila, više joj se sviđao život duhovne slobode i lutanja; ponekad je, čak, išla sa muškarcima u lovišta. Kad se, u svojoj dvadesetoj godini, konačno odlučila da uzme ratnika Mrakoluja za životnog druga - u dobu vrlo poznom za takvu odluku - iz njene utrobe počeše izlaziti samo mrtva deca, ništa drugo. A onda je izgubila i Mrakoluja: crna groznica shrvala ga je i odnela za jedno jedino popodne.
<BR>&nbsp;&nbsp;&nbsp;&nbsp;&nbsp;Tad je još veliki deo svoje lepote imala, ali posle smrti Mrakoluja niko od nesparenih muškaraca u plemenu nije želeo da ima nju, ma koliko lepa bila. Znali su da je njena materica mesto koje ubija bebe; prema tome, šta će im takva žena? A prerana smrt Mrakoluja govorila im je da ta žena vuče sa sobom neko prokletstvo, neku zlu kob. Zato je ona morala ostati zauvek sama, bez ijednog muškog dodira, ona koja je ranije imala toliko ljubavnika. Nikad neće postati Majka.
<BR>&nbsp;&nbsp;&nbsp;&nbsp;&nbsp;Ali ni ženama Boginje neće se moći pridružiti, ne sad: bilo bi to podsmevanje Boginji i svemu onome što Boginja zastupa, kad bi jalova žena došla da služi Njoj, a osim toga učenje misterija Boginjinih žena moraš da počneš pre nego što prva krv pođe iz tvojih bedara. Sasvim je besmisleno jednu ženu koja već ide ka starosti, ženu od dvadeset pet godina, ženu koja je rodila i izgubila pet beba za pet godina, proglasiti za ženu Boginje.
<BR>&nbsp;&nbsp;&nbsp;&nbsp;&nbsp;I tako, Znalica ne postade ni Majka ni Boginjina žena, dakle - ne postade ništa. Radila je uobičajene ženske poslove, gulila je životinjske kože, kuvala hranu, negovala bolesne i čuvala decu, ali nije imala muškarca koji bi bio njen par i nije pripadala nijednom Društvu; a to znači da je bila maltene tuđinka u svom sopstvenom narodu. Njena jedina nada bila je da će Prošlo-čuva umreti, a ona tad postati istoričar ovog plemena. Prošlo-čuva - 'ona koja čuva prošlost' - bila je žena kao Znalica, ni Majka ni sveštenica; i, od svih u plemenu, Znalicina najbolja prijateljica. Ali, iako je imala već četrdeset godina i bila najstarija žena u plemenu, Prošlo-čuva je još bila snažna i vitka. Za razliku od njea, Znalica, osam godina mlađa, već se pretvarala u babu. Počinjala je da misli da joj je suđeno da se sparuši i umre mnogo pre one godine kad će joj Prošlo-čuva predati svoje štapove sa zapisima i otići pred Boginju.
<BR>&nbsp;&nbsp;&nbsp;&nbsp;&nbsp;Bio je to žalostan život. Ali Znalica je dobro pazila da svoju tugu sakrije od drugih. Neka se svi plaše nje; neka je gledaju sa nedopadanjem. Ona im samo neće dozvoliti da je sažaljevaju.
<BR>&nbsp;&nbsp;&nbsp;&nbsp;&nbsp;Sad je stajala sama, kao i obično, i gledala šta rade grupe oko nje. U ovom suočenju sa pretnjom Drugih svako je bio podjednako bespomoćan kao i Znalica. Ali oni su u grupama bar imali zajedništvo i utehu.
<BR>&nbsp;&nbsp;&nbsp;&nbsp;&nbsp;"Evo ko nam je potreban!" povika Ognjeokac. "Znalica tereba da dođe i da ratuje protiv Drugih, zajedno sa nama!"
<BR>&nbsp;&nbsp;&nbsp;&nbsp;&nbsp;"Znalica! Znalica!" povikaše promuklo muškarci iz Društva za lov.
<BR>&nbsp;&nbsp;&nbsp;&nbsp;&nbsp;To su se oni njoj rugali, dabome. Zar nisu oduvek? Zar nije svaki pojedini od tih muškaraca, redom, odbio Znalicu, u danima posle smrti Mrakoluja, kad se ona nadala da će naći novog muža?
<BR>&nbsp;&nbsp;&nbsp;&nbsp;&nbsp;Svejedno, prišla im je i stala, iscerena žestoko, iznad njih; a oni - u krugu, zgureni, na ledenoj zemlji.
<BR>&nbsp;&nbsp;&nbsp;&nbsp;&nbsp;"Da", reče ona. "Dobra zamisao. Mogu da se borim jednako dobro kao ma koji od vas."
<BR>&nbsp;&nbsp;&nbsp;&nbsp;&nbsp;Pružila je ruku, nezaustavljivo brzo, i ščepala koplje Ognjeokca. On razbešnjeno zamumla i skoči da joj ga preotme, ali ona spretno kliznu šakama duž koplja i uhvati ga za lovni, rukohvatni deo, a kremeni šiljak pritisnu Ognjeokcu na trbuh. Zagledao se u nju, izbuljenih očiju. Činilo se da ga ne samo muči svetogrđe, nastalo zbog toga što je žena uzela njegovo koplje u ruke, nego da i stvarno veruje da će ga ona proburaziti.
<BR>&nbsp;&nbsp;&nbsp;&nbsp;&nbsp;"Daj mi to", reče on zgusnutim glasom.
<BR>&nbsp;&nbsp;&nbsp;&nbsp;&nbsp;"Vidi, Ognjeokče, pa ona zna kako se koplje drži", reče Volkodrev.
<BR>&nbsp;&nbsp;&nbsp;&nbsp;&nbsp;"Jeste, a znam i kako se upotrebljava."
<BR>&nbsp;&nbsp;&nbsp;&nbsp;&nbsp;"Daj mi to."
<BR>&nbsp;&nbsp;&nbsp;&nbsp;&nbsp;Opet ga je ćušnula kopljem u trbuh. Mislila je da će Ognjeokac svakog trenutka dobiti slom živaca. Lice mu je bilo blistavo crveno, znoj mu je curio niz obraze. Svi su se smejali. Mahnuo je rukom da uhvati koplje, ali ona je pomakla oružje unazad, izvan njegovog dohvata. On besno pljunu ka njoj i načini sklopljenim rukama znak za demona. Znalica se isceri.
<BR>&nbsp;&nbsp;&nbsp;&nbsp;&nbsp;"Napravi taj znak još jednom, pa ću ga oprati tvojom krvlju", reče mu ona.
<BR>&nbsp;&nbsp;&nbsp;&nbsp;&nbsp;"Ma, hajde, Znalice", reče Ognjeokac kiselo. Videlo se da se trudi da ovlada sobom. "I sama znaš da nije u redu da ti dodiruješ to koplje. Ionako smo u dovoljno velikoj opasnosti, ne treba nam da još i ti činiš zle stvari."
<BR>&nbsp;&nbsp;&nbsp;&nbsp;&nbsp;"Pozvao si me da krenem sa muškarcima u borbu", reče ona. "Pa, ako ću krenuti, treba mi koplje, zar ne? Tvoje je savršeno dobro. Baš će mi odgovarati. A ti, ako hoćeš, napravi sebi drugo."
<BR>&nbsp;&nbsp;&nbsp;&nbsp;&nbsp;Svi ostali muškarci opet su se nasmejali. Ali sad je u njihovom smehu bilo čudnih tonova.
<BR>&nbsp;&nbsp;&nbsp;&nbsp;&nbsp;Izvela je fintu kopljem, a Ognjeokac je, psujući, izmakao. Krenuo je napred čvrsto rešen, kao da će joj oduzeti koplje sirovom snagom. Ona ga otera jednim ozbiljnim zamahom. Ognjeokac odskoči unazad; izgledao je ljut i malčice uplašen.
<BR>&nbsp;&nbsp;&nbsp;&nbsp;&nbsp;Nije joj bilo lako da se seti kad se poslednji put tako zabavljala. Ognjeokac, najjači ratnik u plemenu, a uz to i najzgodniji muškarac, ima pleća široka kao u mamuta, i te divne, crne oči koje blistaju kao žar, ispod veličanstvenog čela koje strši napred, iznad očiju, kao litica. Kad su bili mladi, ona je s njim spavala mnogo puta, a kad je Mrakoluj umro, nadala se da će Ognjeokac biti njen novi par. Ali on je samo bio prvi koji ju je odbio. Jedino Mlekoizvornu želi, i nijednu drugu, rekao joj je tada. I onda je još rekao: njemu se dopadaju žene koje znaju kako treba rađati decu. To je bio kraj svega, između Znalice i Ognjeokca.
<BR>&nbsp;&nbsp;&nbsp;&nbsp;&nbsp;"Evo", reče Znalica, popustivši najzad. Nagnula se napred i zabila šiljak Ognjeokčevog koplja u zemlju. Pod uticajem podnevne toplote, sneg je već sasvim nestao, a zemlja se razmekšala.
<BR>&nbsp;&nbsp;&nbsp;&nbsp;&nbsp;Ognjeokac dočepa koplje, režeći.
<BR>&nbsp;&nbsp;&nbsp;&nbsp;&nbsp;"Trebalo bi da te ubijem", progunđa, mašući kopljem ispred njenog lica.
<BR>&nbsp;&nbsp;&nbsp;&nbsp;&nbsp;"Samo napred." Raširila je ruke i isprsila se. "Evo ovde ubodi. Ubij jednu ženu, Ognjeokče. Biće to veliki uspeh."
<BR>&nbsp;&nbsp;&nbsp;&nbsp;&nbsp;"Moglo bi nam doneti malčice dobre sreće", reče on. Ipak, spustio je oružje. "Ako ikad više pipneš moje koplje, Znalice, vezaću te negde na nekom bregu i ostavićute tamo, da te medved pojede. Razumeš li to? Razumeš li?"
<BR>&nbsp;&nbsp;&nbsp;&nbsp;&nbsp;"Sačuvaj svoje pretnje za Druge", odgovori ona ujednačeno. "Njih će biti teže uplašiti nego mene. A ja se nisam uplašila uopšte."
<BR>&nbsp;&nbsp;&nbsp;&nbsp;&nbsp;"Ti si jednom videla Drugog baš izbliza, a?" upita je Prolom Gorski.
<BR>&nbsp;&nbsp;&nbsp;&nbsp;&nbsp;"Jednom, da", reče Znalica, mršteći se na tu uznemirujuću uspomenu.
<BR>&nbsp;&nbsp;&nbsp;&nbsp;&nbsp;"A kako je mirisao, kad ste bili tako blizu?" zapita Mladi Srndać. "Kladim se da je stvarno smrdeo."
<BR>&nbsp;&nbsp;&nbsp;&nbsp;&nbsp;Znalica klimnu glavom. "Kao mrtva hijena", reče ona. "Kao nešto mrtvo što je trunulo mesec i po dana. A bio je i ružan. Ne možete ni da zamislite koliko ružan. Lice mu je bilo ravno, ovako, kao da je gurnuto nekom ogromnom rukom ka unutra." Rukama je živo izmahivala. "Zubi su mu bili mali kao dečji. Imao je smešne, male uši i majušan nos. A ruke, a noge..." Stresla se. "Jezive i besmislene. Kao u pauka. Tako dugačke i tako tanke."
<BR>&nbsp;&nbsp;&nbsp;&nbsp;&nbsp;Svi su je gledali obuzeti strahopoštovanjem, čak i Ognjeokac. Niko drugi u plemenu, čak ni sam Srebren Oblak, nikad nije dospeo tako blizu nekog Drugog, licem u lice i nadohvat ruke, kao ona. Neki od njih ponekad su viđali Druge, ali samo iz velike daljine i samo na tren, u prolazu, u davnim danima kad je pleme živelo u zapadnim zemljama. Međutim, Znalica je naletela na jednoga, pukim slučajem, u šumi.
<BR>&nbsp;&nbsp;&nbsp;&nbsp;&nbsp;To je bilo pre mnogo godina, kad je njoj bilo devetnaest i dok je još bila divlja devojka, sklona da u svemu postupa kako joj se ushte. Muškarci iz Društva za lov konačno su joj zabranili da ide u izviđanja sa njima, a ona je rano jednog jutra otišla sama iz tabora, raspoložena mrko i srdito, i odlutala kroz šume. Oko podneva, na jednoj maloj čistini između belih breza, našla je lepo jezerce oivičeno stenama, pa je svukla svoju krznenu odeću da se okupa u ledenoj, plavoj vodi; izlazeći, zaprepastila se kad je videla da jedan Drugi, van svake sumnje Drugi, zuri u nju sa daljine manje od dvadeset koraka.
<BR>&nbsp;&nbsp;&nbsp;&nbsp;&nbsp;Bio je visok - neshvatljivo visok, visok kao drvo - i veoma mršav, sa uzanim plećima i plitkim prsima, tako da je, i pored tolike visine, izgledao lomniji nego ma koja žena. Njegovo lice bilo je najneobičnije koje je ikad videla, sa crtama čudno tananim, poput dečjih, i sa izuzetno bledom kožom. Vilice su mu izgledale tako slabe da se pitala kako uspeva da probije komad mesa zubima, onako kako treba, s kraja na kraj; ali zato mu je vrh vilice bio neprijatno težak i dubok, čak je i stršao napred, ispod tog ravnog lica čija je sredina bila gurnuta unutra. Oči su mu bile krupne i imale su neku čudnu, ispranu, vodenastu boju, a čelo mu se od očiju dizalo pravo uvis, bez ikakvih grebena koji bi se kod obrva pružali napred.
<BR>&nbsp;&nbsp;&nbsp;&nbsp;&nbsp;Sve u svemu, pomislila je, zapanjujuće ružan, ružan kao zloduh. Ali nije izgledao opasan. Koliko je ona mogla videti, nije nosio nikakvo oružje; osim toga, činilo se da joj se osmehuje. Bar je ona mislila da to znači njegovo otkrivanje majušnih zuba - osmeh.
<BR>&nbsp;&nbsp;&nbsp;&nbsp;&nbsp;Bila je potpuno naga i u punoj zrelosti svoje mladalačke lepote. Stala je pred njega bez stida, a onda joj je, neočekivano, došla na um pomisao da bi baš volela da je on pokretima pozove do sebe, da je zagrli i da vodi ljubav s njom na način kako to Drugi rade sa svojim ženama, pa ma kako to bilo. Iako je bio tako ružan i čudan, poželela ga je. Ali, zašto? - zapitala se tada. I odgovorila sebi: zato što je drugačiji, nov, zato što je drugi. Ona će se njemu dati, da. A onda će otići s njim, njegovoj kući, i živeti s njim, i postati Druga, jer su joj već dozlogrdili muškarci njenog plemena i jer je spremna za nešto novo. Da. Da.
<BR>&nbsp;&nbsp;&nbsp;&nbsp;&nbsp;Čega se ima bojati? Priča se da su Drugi zastrašujući zlodusi, ali ovaj čovek uopšte ne izgleda kao neki zloduh, samo ima čudno lice i previše visine, a nedovoljno širine. Ne bi se reklo da je mnogo opasan. Samo je drugačiji.
<BR>&nbsp;&nbsp;&nbsp;&nbsp;&nbsp;"Zovem se Vodopadna", progovorila je tada - a takvo joj je bilo ime u to doba. "Ko si ti?"
<BR>&nbsp;&nbsp;&nbsp;&nbsp;&nbsp;Muškarac Drugi nije odgovorio. Načinio je duboko u grlu neki zvuk koji je mogao biti smeh.
<BR>&nbsp;&nbsp;&nbsp;&nbsp;&nbsp;Smeh?
<BR>&nbsp;&nbsp;&nbsp;&nbsp;&nbsp;"Da li ti se sviđam?" upita ona. "Svi u plemenu misle da sam divna. A ti, da li tako misliš?"
<BR>&nbsp;&nbsp;&nbsp;&nbsp;&nbsp;Provukla je prste kroz svoju gustu, dugačku kosu, mokru od plivanja. Počela se šepuriti i protezati, da on što bolje vidi punoću njenih dojki, snagu i stamenost njenih ruku i nogu, temeljitost njenog vrata. Načinila je dva-tri koraka prema njemu, pevušeći prigušenu pesmu čežnje.
<BR>&nbsp;&nbsp;&nbsp;&nbsp;&nbsp;Izbečio je oči i zatresao glavom levo-desno. Pružio je jednu ruku pravo ka njoj, dlanom prema njenom licu, a drugom rukom je počeo da pravi neke znake, mađijske nesumnjivo, znake za teranje zloduha. Uzmakao je od nje.
<BR>&nbsp;&nbsp;&nbsp;&nbsp;&nbsp;"Pa, ne bojiš me se, valjda? Ja bih samo da se igram. Dođi ovamo, Drugi." Iscerila se na njega. "Slušaj, prestani da uzmičeš tako! Neću ti ništa. Zar ne razumeš šta ti govorim?" Pričala je vrlo glasno, vrlo razgovetno, ostavljajući dosta prostora između reči. On je nastavio da uzmiče. Poduhvatila je dojke šakama i gurnula ih malo napred, sveopštom kretnjom nuđenja.
<BR>&nbsp;&nbsp;&nbsp;&nbsp;&nbsp;To je shvatio, konačno.
<BR>&nbsp;&nbsp;&nbsp;&nbsp;&nbsp;Načinio je duboki, potmuli zvuk, kao životinja saterana u ugao iz koga ne može pobeći. U njegovim očima staklasto je zasvetlucao strah. Usne su mu pošle unazad, čineći izraz - nelagodnosti? Gađenja?
<BR>&nbsp;&nbsp;&nbsp;&nbsp;&nbsp;Da, gađenja, shvatila je.
<BR>&nbsp;&nbsp;&nbsp;&nbsp;&nbsp;Mora biti da sam ja njemu ružna koliko i on meni.
<BR>&nbsp;&nbsp;&nbsp;&nbsp;&nbsp;Već se okrenuo i počeo da beži, teturavo i panično, kroz brezovu šumu.
<BR>&nbsp;&nbsp;&nbsp;&nbsp;&nbsp;"Čekaj!" povikala je. "Drugi! Drugi, vrati se! Ne beži tako, Drugi!"
<BR>&nbsp;&nbsp;&nbsp;&nbsp;&nbsp;Ali njega više nije bilo. To je bio prvi slučaj u njenom životu da je neki muškarac odbije; takvo iskustvo bilo je za nju zapanjujuće, neverovatno, maltene razorno. Neka je on Drugi, neka ona njemu izgleda tuđinski i možda neprivlačno, ali ne smatra je valjda toliko odvratnom da treba da reži na nju i pravi grimase, a onda da pobegne?
<BR>&nbsp;&nbsp;&nbsp;&nbsp;&nbsp;Da. Da. Sigurno je samo dečak, rekla je tada sebi. Onoliko visok, ali samo dečak.
<BR>&nbsp;&nbsp;&nbsp;&nbsp;&nbsp;Te večeri vratila se u pleme, rešena da konačno uzme jednog muškarca iz svoje vrste za muža; kad joj je, ubrzo posle toga, Mrakoluj predložio da njegova asura za spavanje postane njihova zajednička, pristala je bez oklevanja.
<BR>&nbsp;&nbsp;&nbsp;&nbsp;&nbsp;"Da", reče ona ljudima iz Društva za lov. "Da, ja i predobro znam kako izgledaju Drugi. Pa, kad ih sustignemo, nameravam da budem rame uz rame sa vama i da ubijam te gadne zveri kao odvratne zloduhe, što i jesu."
<BR>&nbsp;&nbsp;&nbsp;&nbsp;&nbsp;"Gledajte", reče Volkodrev, pokazujući prstom. "Starejši silaze sa brega."
<BR>&nbsp;&nbsp;&nbsp;&nbsp;&nbsp;Zaista su dolazili, napred Srebren Oblak, koji je bolno hramao, a veoma vidno se trudio da glumi da ne hramlje; ostala trojica starih stupala su mukotrpno za njim. Znalica je gledala njihov paradni ulazak u tabor. Prišli su odmah oltaru Boginje. Srebren je dugo razgovarao sa tri sveštenice. Bilo je mnogo odmahivanja glavama, a zatim mnogo klimanja glavama. Konačno je Srebren stupio napred, da saopšti odluku, a najstarija sveštenica stala je uz njega.
<BR>&nbsp;&nbsp;&nbsp;&nbsp;&nbsp;Svetkovina leta, reče on, ove godine se ukida - ili bar odlaže. Boginja je pokazala svoje nezadovoljstvo, na taj način što je dovela jednu grupu Drugih opasno blizu tabora, i to ovde, u istočnim zemljama, gde Drugi ne bi trebalo da žive. Jasno se vidi da je Narod učinio nešto kako ne treba i ne valja; nema sumnje da ovo mesto nije dobro za Narod. Zato će Narod danas krenuti i preduzeti hodočašće do Mesta tri reke, daleko iza njih, tamo gde su prošle godine, migrirajući na istok, podigli svetilište, veoma složene izrade, u čast Boginje. A na Mestu tri reke zamoliće Boginju da im objasni u čemu su grešili.
<BR>&nbsp;&nbsp;&nbsp;&nbsp;&nbsp;Znalica je zastenjala. "Ali trebaće nam nekoliko nedelja da stignemo tamo! A i pravac je sasvim pogrešan! To će biti povratak na područje koje smo upravo napustili, gde sve vrvi od Drugih!"
<BR>&nbsp;&nbsp;&nbsp;&nbsp;&nbsp;Srebren je odmeri ledenim pogledom. "Boginja je nama obećala ovu zemlju, bez Drugih. Došli smo i nalazimo da su Drugi već tu. To ne treba tako da se dešava. Moramo je zamoliti da nas povede."
<BR>&nbsp;&nbsp;&nbsp;&nbsp;&nbsp;"Onda je zamolimo negde južno od ovog mesta. Tamo će bar biti toplije, a možda ćemo naći i neko pristojno taborište, gde u blizini neće biti Drugih da nam smetaju."
<BR>&nbsp;&nbsp;&nbsp;&nbsp;&nbsp;"Imaš našu dozvolu da odeš na jug, Znalice. Ali mi ostali krećemo danas posle podne ka Mestu tri reke."
<BR>&nbsp;&nbsp;&nbsp;&nbsp;&nbsp;"A Drugi?" viknu ona.
<BR>&nbsp;&nbsp;&nbsp;&nbsp;&nbsp;"Drugi se neće usuditi da priđu svetilištu Boginje", reče Srebren. "Ali ti, ako se plašiš da hoće, Znalice - ništa, idi na jug! Idi na jug, Znalice!"
<BR>&nbsp;&nbsp;&nbsp;&nbsp;&nbsp;Čula je da se neko nasmejao. Ognjeokac. Onda počeše i ostali iz Društva za lov da se smeju, a pridruži im se i nekoliko Majki. Još koji trenutak, i smejali su se svi, upirući prstima ka njoj.
<BR>&nbsp;&nbsp;&nbsp;&nbsp;&nbsp;Poželela je da još ima Ognjeokčevo koplje u rukama. Poubijala bi ih sve, ništa ne bi zaustavilo pokolj.
<BR>&nbsp;&nbsp;&nbsp;&nbsp;&nbsp;"Na jug, Znalice!" dovikivali su joj. "Na jug, na jug, na jug."
<BR>&nbsp;&nbsp;&nbsp;&nbsp;&nbsp;Kletva joj dođe na usne, ali se Znalica uzdrža. Oni misle ozbiljno, uvide. Ako ona sad progovori ljutito, mogli bi je lako isterati iz plemena. Pre deset godina, to bi rado prihvatila. Ali ona je sad stara žena, ima više od trideset godina. Kad bi krenula sama, značilo bi to sigurnu smrt.
<BR>&nbsp;&nbsp;&nbsp;&nbsp;&nbsp;Progunđala je nekoliko ljutitih reči sama za sebe i okrenula se od Srebrenovog postojanog pogleda.
<BR>&nbsp;&nbsp;&nbsp;&nbsp;&nbsp;Srebren pljesnu rukama. "U redu", povika. "Svi da počnu sa pakovanjem! Dižemo tabor! Polazimo odavde pre mraka!"
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
