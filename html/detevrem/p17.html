<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POSEZANJE
<P>&nbsp;&nbsp;&nbsp;&nbsp;&nbsp;47.
<BR>&nbsp;&nbsp;&nbsp;&nbsp;&nbsp;"Gospođice Felouz", reče Timi, "kad ću ja u školu?"
<BR>&nbsp;&nbsp;&nbsp;&nbsp;&nbsp;Grom iz vedra neba: tako je doživela ovo njegovo iznenadno pitanje.
<BR>&nbsp;&nbsp;&nbsp;&nbsp;&nbsp;Spustila je pogled ka tim njegovim željnim, smeđim očima koje su gledale gore ka njoj. Blago je provukla prste kroz njegovu grubu, gustu kosu, automatski tražeći zamršena mesta i pokušavajući da ih razmrsi. Timi je uvek bio raščupan. Gospođica Felouz ga je sama šišala, dok se on nemirno vrpoljio pod makazama. Nije joj se dopadala pomisao da berberin dolazi ovamo da ga šiša; osim toga, neveština njenog šišanja doprinosila je da se prikrije nagnutost njegovog čela unazad i izbočenost zadnjeg dela njegove lobanje.
<BR>&nbsp;&nbsp;&nbsp;&nbsp;&nbsp;Edit obazrivo reče: "Gde si čuo to o školi, Timi?"
<BR>&nbsp;&nbsp;&nbsp;&nbsp;&nbsp;"Džeri ide u školu."
<BR>&nbsp;&nbsp;&nbsp;&nbsp;&nbsp;(Pa jasno. Od koga bi on to mogao da čuje, ako ne od Džerija.)
<BR>&nbsp;&nbsp;&nbsp;&nbsp;&nbsp;"Džeri ide u deč-ji vrrr-tić." Izgovorio je to polako i neobično precizno. "To je samo jedno od mesta gde on ide. Ide i u prodavnicu sa mamom. Pa ide u bioskop. Pa u zo-o-loš-ki vrt. Na razna mesta napolju. Kad ću ja napolje, gospođice Felouz?"
<BR>&nbsp;&nbsp;&nbsp;&nbsp;&nbsp;Jedan mali bol usadio se u središte Editinog srca.
<BR>&nbsp;&nbsp;&nbsp;&nbsp;&nbsp;Neminovno se moralo desiti, znala je, da Džeri priča Timiju o spoljašnjem svetu. Oni su razgovarali slobodno i lako: dva klinca koji se razumeju bez problema. Onda je normalno da Džeri, izaslanik iz tajanstvenog i zabranjenog sveta onostran ulaznih vrata stasisnog mehura, poželi da ispriča Timiju sve o tom svetu. Ni na koji način se to nije moglo izbeći.
<BR>&nbsp;&nbsp;&nbsp;&nbsp;&nbsp;Ali u taj svet Timi nikad neće moći da uđe.
<BR>&nbsp;&nbsp;&nbsp;&nbsp;&nbsp;Gospođica Felouz reče, namernom vedrinom koja je bila njen najveštiji mogući pokušaj da Timiju odvrati pažnju od teme koja mu sigurno zadaje veliki bol: "Pa, šta ćeš napolju, Timi? Zašto bi želeo da ideš tamo? Znaš koliko hladno napolju bude kad dođe zima?"
<BR>&nbsp;&nbsp;&nbsp;&nbsp;&nbsp;"Hladno?"
<BR>&nbsp;&nbsp;&nbsp;&nbsp;&nbsp;Prazan pogled. Timiju nije bilo poznato značenje te reči.
<BR>&nbsp;&nbsp;&nbsp;&nbsp;&nbsp;(Ali kako bi hladnoća mogla uplašiti njega, dečaka koji je naučio da hoda po snežnim ravnicama Evrope ledenog doba?)
<BR>&nbsp;&nbsp;&nbsp;&nbsp;&nbsp;"Hladno, to znači, kao u frižideru. Iziđeš napolje i kroz minut-dva počnu od hladnoće da te bole nos i uši. Ali to je samo zimi. Leti napolju bude veoma vruće. Kao u pećnici. Svi se preznojavaju i žale se koliko je vruće. Bude i kiše. Voda pada iz neba na tebe, namoči ti odeću, budeš sav mokar i jadan..."
<BR>&nbsp;&nbsp;&nbsp;&nbsp;&nbsp;Bio je to bedan i ciničan način ubeđivanja i gospođici Felouz je to bilo jasno; osećala se bedno zbog onog što je pokušavala da učini. Govoriti jednom dečaku koji nikad ne može da iziđe iz ovih nekoliko sobičaka da u spoljašnjem svetu ima nekih sitnih fizičkih neprijatnosti, to je kao kad bi slepom detetu neko govorio da su boje i oblici dosadne stvari, smetnje, da, zapravo, na svetu nema ničega što vredi gledati.
<BR>&nbsp;&nbsp;&nbsp;&nbsp;&nbsp;Timi je, međutim, ovo njeno jadno mudrovanjeu prenebregao kao da nije ništa rekla.
<BR>&nbsp;&nbsp;&nbsp;&nbsp;&nbsp;"Džeri kaže da deca u školi igraju mnoge razne igre kojih ovde nema. Imaju muziku i slike sa trake. Kaže da ima mnogo dece u ob-da-niš-tu. Kaže da ima dece... ima dece..." Trenutak razmišljanja, a onda je digao obe svoje malene šake raširenih prstiju. "... ovoliko!"
<BR>&nbsp;&nbsp;&nbsp;&nbsp;&nbsp;"Imaš i ti trake sa slikama", reče gospođica Felouz.
<BR>&nbsp;&nbsp;&nbsp;&nbsp;&nbsp;"Samo nekoliko. Džeri kaže da vidi više trake za jedan dan nego ja za uvek."
<BR>&nbsp;&nbsp;&nbsp;&nbsp;&nbsp;"Možemo da ti nabavimo još traka sa slikama. I to vrlo finih. A i sa muzikom."
<BR>&nbsp;&nbsp;&nbsp;&nbsp;&nbsp;"Je l' može?"
<BR>&nbsp;&nbsp;&nbsp;&nbsp;&nbsp;"Doneću ih nekoliko danas popodne."
<BR>&nbsp;&nbsp;&nbsp;&nbsp;&nbsp;"A Četrdeset hajduka?"
<BR>&nbsp;&nbsp;&nbsp;&nbsp;&nbsp;"Je li to neka priča koju je Džeri čuo u obdaništu?"
<BR>&nbsp;&nbsp;&nbsp;&nbsp;&nbsp;"Tamo ima četrdeset hajduka u pećini i ćupovi..." Zastao je. "Veliki ćupovi. Šta su to 'hajduci'?"
<BR>&nbsp;&nbsp;&nbsp;&nbsp;&nbsp;"To su ljudi koji - otimaju nešto što pripada drugim ljudima."
<BR>&nbsp;&nbsp;&nbsp;&nbsp;&nbsp;"A."
<BR>&nbsp;&nbsp;&nbsp;&nbsp;&nbsp;"Mogu ti doneti Ali Babu i četrdeset hajduka", reče mu gospođica Felouz. "To je veoma slavna priča. Ima i drugih takvih. Sinbad Moreplovac, taj je putovao po celom svetu i video - sve." Glas ju je u tom trenutku izneverio. Ali Timi nije shvatio da tu postoji nešto deprimirajuće. "I Guliverova putovanja, to takođe mogu da ti donesem. Guliver je otišao u zemlju malih-maleckih ljudi, a posle i u zemlju džinova i..." Opet se zagrcnu i ostade bez reči. Toliko svetskih putnika, toliko proždirača znanja! Ali možda je to i dobro: neka se Timi, u svom zatočeništvu, zadovolji posredno pričama o tuđem putničkom iskustvu. Neće biti prvi koji ne može da izlazi iz prostorija, ali se oduševljava takvim pripovestima. "Postoji i priča o Odiseju, koji je ratovao a onda deset godina pokušavao da se vrati svojoj kući i porodici." Opet bol. Njeno srce zaplaka zbog ovog dečaka. Jer i Timi je, kao Guliver, kao Sinbad, kao Odisej, postao stranac u stranoj zemlji; i to je njoj stalno na umu. Da li sve velike priče sveta govore o lutalicama bačenim u daleka mesta sa kojih pokušavaju da se vrate kući?
<BR>&nbsp;&nbsp;&nbsp;&nbsp;&nbsp;Ali Timijeve oči su blistale. "Donesi ih sad, odmah? Je l' hoćeš?"
<BR>&nbsp;&nbsp;&nbsp;&nbsp;&nbsp;Tako se, bar privremeno, utešio.
<BR>
<BR>&nbsp;&nbsp;&nbsp;&nbsp;&nbsp;48.
<BR>&nbsp;&nbsp;&nbsp;&nbsp;&nbsp;Naručila je sve trake sa filmovima mitske i legendarne sadržine koje je u katalogu našla. U sobi za igranje te trake su, natrpane jedna na drugu, načinila gomilu višu od Timija. Kad god Džeri nije bio tu, Timi je provodio nebrojene sate gledajući te filmove.
<BR>&nbsp;&nbsp;&nbsp;&nbsp;&nbsp;Nije bilo lako oceniti koliko on zapravo razume. U filmovima je svakako bilo mnogo raznih zamisli, slika i mesta nerazumljivih za Timija. Međutim, do koje mere može bilo koje dete od pet ili šest godina da razume takva filmska dela? Ne postoji način da odrasla osoba uđe u um deteta i uveri se. I sama gospođica Felouz je volela te priče kad je bila devojčica, iako ih nije sasvim razumela; kroz slična iskustva prolazila su deca tokom mnogih stotina, pa i hiljada godina pre nje; ono što nisu do tančina razumela, deca su nadoknađivala maštom. Gospođica Felouz se nadala da i Timi sada tako nadoknađuje.
<BR>&nbsp;&nbsp;&nbsp;&nbsp;&nbsp;Posle onih prvih trenutaka nedoumice zbog Sinbada i Gulivera i Odiseja, nije više ni pomišljala da iz Timijeve sve veće filmoteke izostavi priče koje bi mogle da pobude u njemu neke uznemirujuće misli vezane za njegovu sopstvenu nevolju. Znala je da se deca ne uznemiravaju baš tako lako kako to odrasli zamišljaju. Čak ni neka povremena noćna mora ne bi Timiju nanela nikakvu stvarnu štetu. Nijedno dete nije nikad umrlo od straha slušajući priču 'Zlatokosa i tri medveda', iako je to, ako se shvati bukvalno, priča strave i užasa. Niko od jezivih vilenjaka trolova, niti vukova kojima iz čeljusti curi pljuvačka, ni bauka koji se teturaju i vuku noge - niko takav nije ostavio u psihi dece trajne ožiljke, iako su priče za malu decu pune takvih bića. Deca vole da slušaju takve stvari.
<BR>&nbsp;&nbsp;&nbsp;&nbsp;&nbsp;Da li je bauk, zver-čovek iz mitova - čupav, sa nakostrešenim obrvama, plamtećeg, besnog pogleda - ostatak uspomena ljudske rase na doba kad su neandertalci lutali Evropom? U jednoj od knjiga pozajmljenih od doktora Mekintajera gospođica Felouz našla je nekoliko rečenica o toj teoriji. Da li bi Timija uznemirila pomisao da je pripadnik plemena koje je u narodnim pričama ostalo kao pojam strahote i odvratnosti? Ne, pomisli ona; Timiju tako nešto nikad ne bi palo na um. Samo odrasli, preterano obrazovani ljudi mogu da se brinu zbog nečeg takvog. Timija će ljudi-strašila očarati kao i drugu decu, on će se zguriti ispod jorgana i odatle viriti obuzet divnim užasom, viđaće stašne oblike u mraku - ali izgledi ne iznose niti jedan prema milijardu da će iz strašnih priča izvući ma kakve nezgodne zaključke o svom genetskom poloaju.
<BR>&nbsp;&nbsp;&nbsp;&nbsp;&nbsp;Zato su nove trake nastavile da stižu kao bujica, a dečak ih je gledao jednu za drugom: kao da se provalila neka brana, kao da je čitava slavna reka ljudske mašte jurnula u Timijevu dušu. Tezej i Minotaur, Persej i Gorgona, Kralj Mida od čijeg dodira se sve pretvara u zlato, Šareni Svirač iz Hamelina za kojim idu svi pacovi, Herkul i njegova junačka dela, Belerofon i Himere, Alisa u zemlji čuda, Džek koji se uz stabljiku pasulja popeo do neba, Aladin i čarobna lampa, ribar i duh, Guliver među Liliputancima i među Hoinhnimima, pa pustolovine Odina i Tora, boj Ozirisa protiv Seta, lutanja Odisejeva, putovanja kapetana Nema - kraja nije bilo, a Timi je sve to proždirao. Da li mu se sve i pomešalo u glavi? Da li je bio u stanju da razlikuje jednu priču od druge, ili da se ijedne seti sat kasnije? Gospođica Felouz to nije znala i nije pokušavala da sazna. U ovom trenutku, jedino je želela da mu dopusti da sasvim slobodno roni kroz tu ogromnu bujicu priča, da ispuni pričama svoj um, da zgrabi magične svetove mitova, kad već stvarni svet zgrada, aviona, auto-puteva i ljudi mora ostati zauvek izvan njegovog dosega.
<BR>&nbsp;&nbsp;&nbsp;&nbsp;&nbsp;Kad bi primetila da se umorio od gledanja filmova, čitala mu je iz običnih knjiga. Iste priče, ali sad je ona izgovarala reči, a Timi je sam, u svojoj glavi, stvarao slike.
<BR>&nbsp;&nbsp;&nbsp;&nbsp;&nbsp;Nekih dejstava moralo je biti. Ne jednom je čula kako Timi priča Džeriju neku ludo ispremetanu verziju onog što je gledao: kao, Sinbad se vozi podmornicom, Herkula vezali Liliputanci; Džeri je slušao sav ozbiljan, uživajući u slušanju isto koliko i Timi u pričanju.
<BR>&nbsp;&nbsp;&nbsp;&nbsp;&nbsp;Svaka Timijeva reč je snimljena; gospođica Felouz je povremeno proveravala da li se to stvarno obavlja. Ti tonski snimci bili su bitan dokaz da je Timi pametan. Ako neko misli da su neandići bili zveroliki, krznati poluljudi i ništa više, neka čuje kako Timi priča o zalaženju Tezeja u lavirint Minotaurov. Doduše, u Timijevoj verziji Minotaur sija kao glavni junak i pozitivac, ali, to nije bitno.
<BR>
<BR>&nbsp;&nbsp;&nbsp;&nbsp;&nbsp;49.
<BR>&nbsp;&nbsp;&nbsp;&nbsp;&nbsp;Međutim, postojali su i snovi. Sanjao je sve češće, sad kad je svet izvan ovog mehura postajao stvarnost u njegovom umu.
<BR>&nbsp;&nbsp;&nbsp;&nbsp;&nbsp;Uvek jedan isti san, bar koliko je Edit mogla da razabere: uvek onaj o spoljašnjem prostoru. Timi je zastajkivao u govoru kad god je pokušao da joj opiše taj san. U njemu je uvek dospevao u to veliko prazno mesto o kome joj je tako često pričao. Ne više tako prazno, u novijim snovima. Sad su tu bila i neka deca i kojekakvi uvrnuti predmeti, valjda iz priča, napola shvaćenih, ili iz dalekih neandertalskih uspomena, napola zaboravljenih.
<BR>&nbsp;&nbsp;&nbsp;&nbsp;&nbsp;Ali kad je Timi u snu pokušavao da ih dodirne, deca su ga prenebregavala, a predmeti su mu izmicali. Timi je bio u svetu, ali nije bio deo sveta. Lutao je kroz veliko prazno 'napolje', ostajući usamljen, potpuno usamljen, kao da nije izišao iz svoje sobe. Iz tog sna budio se češće u suzama nego bez njih.
<BR>&nbsp;&nbsp;&nbsp;&nbsp;&nbsp;Gospođica Felouz nije uvek bila u blizini da čuje njegov plač u noći. Počela je da provodi po tri ili četiri noći svake sedmice spavajući u onom stanu koji joj je Hoskins odavno ponudio, a koji se nalazio u jednoj od susednih zgrada 'Stasis Tehnologija'. Činilo se da je mudro otpočeti sa navikavanjem Timija da ne bude toliko zavistan od njenog neprekidnog prisustva. Tokom prvih nekoliko noći kad je to pokušavala, toliko se osećala krivom što ga ostavlja samog, da je jedva uspevala da zaspi; ali kad se ujutru pojavljivala, Timi nije ništa govorio o njenoj odsutnosti. Možda je očekivao da pre ili kasnije bude ostavljen da se snalazi sam. Posle nekog vremena dozvolila je sebi da te odlaske iz kuće lutaka shvata kao nešto manje-više normalno. Shvatila je da Timi nije jedini koga treba odučiti od zavisnosti.
<BR>&nbsp;&nbsp;&nbsp;&nbsp;&nbsp;Svako jutro pravila je obimne beleške o njegovim snovima, nastojeći da ubedi sebe da je to samo koristan materijal za buduću psihološku studiju o Timijevom umu, koja će, na kraju, biti jedan od najdragocenijih ishoda ovog opita. Ali bilo je noći kad je i ona, sama u svojoj sobi, plakala.
<BR>
<BR>&nbsp;&nbsp;&nbsp;&nbsp;&nbsp;50.
<BR>&nbsp;&nbsp;&nbsp;&nbsp;&nbsp;Jednog dana, dok mu je čitala knjigu - i to jednu od njegovih najomiljenijih, Priče iz hiljadu i jedne noći - Timi pruži ruku ispod njene vilice i blago joj podiže glavu, tako da joj je pogled napustio stranicu i susreo se sa njegovim pogledom.
<BR>&nbsp;&nbsp;&nbsp;&nbsp;&nbsp;"Kad god mi čitaš tu priču uvek je tačno ista. Kako uvek znaš da kažeš isto, Felouz?"
<BR>&nbsp;&nbsp;&nbsp;&nbsp;&nbsp;"Pa, čitam je sa ove strane!"
<BR>&nbsp;&nbsp;&nbsp;&nbsp;&nbsp;"Znam. Ali šta znači to čitam?"
<BR>&nbsp;&nbsp;&nbsp;&nbsp;&nbsp;"Vidi... ovaj..." Pitanje je bilo toliko jednostavno da ona u prvi mah nije znala kako da počne na njega da odgovara. Kad deca počinju da čitaju, obično na neki način shvate, intuicijom, prirodu tog procesa i odmah prelaze na učenje pojedinačnih simbola na stranicama. Međutim, Timijevo neznanje kao da je bilo daleko dublje ukorenjeno nego neznanje običnog četvorogodišnjaka ili petogodišnjaka koji otkriva da postoji veština zvana 'čitanje' koja će mu jednog dana možda postati dostupna. Timiju je bila nepoznata i sama suština čitanja kao radnje.
<BR>&nbsp;&nbsp;&nbsp;&nbsp;&nbsp;"Znaš da u tvojim slikovnicama - ne na trakama, nego u knjigama - postoje neke oznake na donjem delu mnogih stranica?" upita ona.
<BR>&nbsp;&nbsp;&nbsp;&nbsp;&nbsp;"Da", reče on. "Reči."
<BR>&nbsp;&nbsp;&nbsp;&nbsp;&nbsp;"Ova knjiga koju čitam sastoji se samo od reči. Nema slika, samo reči. Te oznake su reči. Ja gledam te znakove i čujem reči, u mojoj pameti. To ti je čitanje: znake na stranici pretvaraš u reči."
<BR>&nbsp;&nbsp;&nbsp;&nbsp;&nbsp;"Daj da vidim."
<BR>&nbsp;&nbsp;&nbsp;&nbsp;&nbsp;Dala mu je knjigu. Okretao ju je i obrtao u rukama. Gospođica Felouz se nasmejala i postavila knjigu kako treba. "Oznake imaju smisla samo ako se gledaju ovako", reče.
<BR>&nbsp;&nbsp;&nbsp;&nbsp;&nbsp;Timi je klimnuo glavom. Sagnuo se i primakao lice stranici, toliko blizu da reči nikako nisu mogle biti u žiži, pa je proveo neko vreme zureći radoznalo, u tom položaju. Onda je odmakao lice dvadesetak centimetara od knjige, tako da je tekst opet mogao stvarno videti. Opita radi, knjigu je još jednom okrenuo postrance, a zatim ju je opet namestio uspravno.
<BR>&nbsp;&nbsp;&nbsp;&nbsp;&nbsp;"Ima neki znaci isti", reče posle veoma dugog vremena.
<BR>&nbsp;&nbsp;&nbsp;&nbsp;&nbsp;"Dabome. Tako je." Nasmejala se zadovoljno, videći taj znak njegove pronicljivosti. "Neki su isti, Timi!"
<BR>&nbsp;&nbsp;&nbsp;&nbsp;&nbsp;"A kako znaš koji znače koju reč?"
<BR>&nbsp;&nbsp;&nbsp;&nbsp;&nbsp;"To čovek mora da nauči."
<BR>&nbsp;&nbsp;&nbsp;&nbsp;&nbsp;"Ali ima toliko mnogo reči! Kako može neko da nauči sve te znake?"
<BR>&nbsp;&nbsp;&nbsp;&nbsp;&nbsp;"Upotrebljavaju se mali znaci, koji zajedno daju velike znake. Veliki znaci su reči; mali znaci se zovu slova. A tih slova, u stvari, i nema toliko mnogo", reče ona. "U engleskom jeziku, samo dvadeset šest." Podigla je jednu ruku i pet puta raširila sve prste, a šesti put ispružila samo jedan prst. "Sve reči su napravljene od tih slova, raspoređenih različito."
<BR>&nbsp;&nbsp;&nbsp;&nbsp;&nbsp;"Pokaži mi."
<BR>&nbsp;&nbsp;&nbsp;&nbsp;&nbsp;"Evo. Vidi." Pokazala mu je na toj stranici reč 'Sinbad'. "Vidiš li ovih šest malih znakova ovde, između dva prazna mesta? To su znaci koji znače SINBAD. Ovaj znak je za zvuk 's'. Ovaj za 'i' a ovaj za 'n'." Izgovarala je slova fonetski, nije ih spelovala. "Čitaš slova jedno po jedno i sastaviš te zvukove - Ssssss iiiii nnnnn b aaaaa d. Sinbad."
<BR>&nbsp;&nbsp;&nbsp;&nbsp;&nbsp;Da li je išta razumeo, bar početak?
<BR>&nbsp;&nbsp;&nbsp;&nbsp;&nbsp;"Sinbad", reče Timi tiho i povuče prstom ispod tog imena na stranici.
<BR>&nbsp;&nbsp;&nbsp;&nbsp;&nbsp;"A ova reč je ostrvo. Tu imaš isto 's', vidiš, kao u Sinbad, ali sad je to 's' pomoglo da se napravi reč 'ostrvo'."
<BR>&nbsp;&nbsp;&nbsp;&nbsp;&nbsp;Zurio je u stranicu. Izgledao je izgubljeno.
<BR>&nbsp;&nbsp;&nbsp;&nbsp;&nbsp;"Pokazaću ti sve znake", ponudi ona. "Da li bi to voleo?"
<BR>&nbsp;&nbsp;&nbsp;&nbsp;&nbsp;"Da, to bi bila fina igra."
<BR>&nbsp;&nbsp;&nbsp;&nbsp;&nbsp;"Onda mi donesi jedan list hartije i jedan krejon. I tako isto za tebe."
<BR>&nbsp;&nbsp;&nbsp;&nbsp;&nbsp;Seo je pored nje i namestio se udobno. Napisala je slova 'A, a' jedno pored drugog, onda 'B, b' ispod toga, i tako dalje, sve do 'Z,z', tako da je nastao dugački stubac. Pored nje je Timi, stežući mekani štapić nespretno u pesnici, nacrtao nešto što je sigurno smatrao oponašanjem njenog 'A'. Ali to je imalo dve ogromno dugačke noge koje su krivudale po celoj stranici. Nije mu ostalo mesta za drugo slovo.
<BR>&nbsp;&nbsp;&nbsp;&nbsp;&nbsp;"E, sad", reče ona, "da pogledamo prvi znak..."
<BR>&nbsp;&nbsp;&nbsp;&nbsp;&nbsp;Na njenu sramotu, nikada do tog trenutka nije se dosetila da bi Timi mogao da nauči da stvarno čita. Posle one ogromne gladi za slikovnicama i filmovima, tek sad je, prvi put, ispoljio zanimanje za štampane simbole koji su uz slike postojali. Možda je i to pokupio od Džerija? Načinila je u sebi mentalnu belešku da pita Džerija, kad on sledeći put dođe, da li je počeo da uči čitanje. U svakom slučaju, do danas je a priori odbacivala pomisaou da bi Timi jednog dana mogao učiti da čita.
<BR>&nbsp;&nbsp;&nbsp;&nbsp;&nbsp;Rasne predrasude, uvide ona. Čak i sad, pošto je toliko dugo živela s njim, gledajući rast i razvoj i procvat njegovog uma, još je na nekom nivou smatrala da on nije sasvim ljudsko biće. Ili, bar, da je suviše primitivan i zaostao da bi ovladao jednom veštinom tako visokom kao što je čitanje.
<BR>&nbsp;&nbsp;&nbsp;&nbsp;&nbsp;Sad mu je pokazivala slova, isticala jedno po jedno na tablici koju je upravo načinila, izgovarala ih je, učila ga je kako da ih svojim neveštim rukama sam crta, ali ipak nije ozbiljno verovala da će on to moći da primeni.
<BR>&nbsp;&nbsp;&nbsp;&nbsp;&nbsp;Njena neverica se nastavila sve dok joj Timi nije pročitao jednu knjigu.
<BR>&nbsp;&nbsp;&nbsp;&nbsp;&nbsp;Bilo je to mnogo nedelja kasnije. Sedeo je u njenom krilu, držeći jednu od knjiga i okrećući stranice, samo da bi gledao slike - tako je, bar, ona pretpostavljala.
<BR>&nbsp;&nbsp;&nbsp;&nbsp;&nbsp;Odjednom je počeo da vuče prst ispod jednog reda teksta i da izgovara glasno, zastajkujući, ali ostajući uporan: "Onda... pas... poče... juriti... mačku."
<BR>&nbsp;&nbsp;&nbsp;&nbsp;&nbsp;Gospođica Felouz je bila pospana, jedva je obraćala pažnju na njegove reči. "Šta kažeš, Timi?"
<BR>&nbsp;&nbsp;&nbsp;&nbsp;&nbsp;"Mačka... po-beže... na... drvo."
<BR>&nbsp;&nbsp;&nbsp;&nbsp;&nbsp;"To nije ono što si malopre kazao."
<BR>&nbsp;&nbsp;&nbsp;&nbsp;&nbsp;"Nije. Pre sam kazao 'Onda pas poče juriti mačku'. Kao što ovde piše."
<BR>&nbsp;&nbsp;&nbsp;&nbsp;&nbsp;"Šta? Šta?" Oči gospođice Felouz sad su bile veoma raširene. Bacila je pogled dole, ka tankoj knjižici u dečjim rukama.
<BR>&nbsp;&nbsp;&nbsp;&nbsp;&nbsp;Ispod slike na levoj strani pisalo je: Onda pas poče juriti mačku.
<BR>&nbsp;&nbsp;&nbsp;&nbsp;&nbsp;A ispod desne slike: Mačka pobeže na drvo.
<BR>&nbsp;&nbsp;&nbsp;&nbsp;&nbsp;Timi je izgovorio napisane reči, od prve do poslednje. Timi je čitao!
<BR>&nbsp;&nbsp;&nbsp;&nbsp;&nbsp;Zapanjena, skočila je na noge, tako brzo da se Timi stumbao na patos. Po svemu sudeći, pomislio je da je to neka nova igra; digao je pogled ka njoj, široko se osmehujući. Ali ona ga je brzo podigla na noge, a zatim ga stavila da sedi uspravno.
<BR>&nbsp;&nbsp;&nbsp;&nbsp;&nbsp;"Od kad umeš da čitaš?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "Oduvek?"
<BR>&nbsp;&nbsp;&nbsp;&nbsp;&nbsp;"Ne - stvarno."
<BR>&nbsp;&nbsp;&nbsp;&nbsp;&nbsp;"Ne znam. Gledao sam znake pa sam čuo reči, kao što si rekla."
<BR>&nbsp;&nbsp;&nbsp;&nbsp;&nbsp;"Hajde, čitaj mi iz ove." Dograbila je nasumce jednu knjigu sa hrpe i otvorila srednje stranice. Timi je uzeo knjigu i zadubio se u gledanje; mrštio se na onaj svoj izrazit način od koga je koštani breg njegovih obrva postajao još upadljiviji. Onda isplazi jezik i poče njime da šeta tamo-amo po usnama.
<BR>&nbsp;&nbsp;&nbsp;&nbsp;&nbsp;Polako i bolno izgovori: "Vozzz-zić je zasvirao u ziz... ziziz... viz..."
<BR>&nbsp;&nbsp;&nbsp;&nbsp;&nbsp;"Zviždaljku!" završi ona za njega. "Ti čitaš, Timi! Ti stvarno umeš da čitaš!"
<BR>&nbsp;&nbsp;&nbsp;&nbsp;&nbsp;Gotovo van sebe od uzbuđenja, podigla ga je visoko u vazduh i počela da pleše s njim po sobi; a on je zurio u nju, ogromnim, zapanjenim očima.
<BR>&nbsp;&nbsp;&nbsp;&nbsp;&nbsp;"Umeš da čitaš! Umeš da čitaš!"
<BR>&nbsp;&nbsp;&nbsp;&nbsp;&nbsp;(Majmun-dečko, je li? Pećinski dečko? Niži oblik ljudskog bića, je l' tako? Mačka pobeže na drvo. Pokažite mi šimpanzu koji može to da pročita! Ili gorilu! Vozić je zasvirao u zviždaljku. O, Timi, Timi...)
<BR>&nbsp;&nbsp;&nbsp;&nbsp;&nbsp;"Felouz?" reče on, blago uzbunjeno, dok je vitlala i vijorila sa njim po sobi.
<BR>&nbsp;&nbsp;&nbsp;&nbsp;&nbsp;Nasmejala se i spustila ga.
<BR>&nbsp;&nbsp;&nbsp;&nbsp;&nbsp;Ovaj ogromni uspeh morala je sa nekim podeliti. Filmovi mogu da zabavljaju Timija neko vreme, ali on će ih nadrasti. Zato mu je sad otvoren pristup i do bogatog, preobilnog sveta knjiga. Ako Timi ne može da iziđe iz stasisnog mehura u svet, moguće je uneti svet ovamo - ceo svet, u knjigama. Timiju se mora obezbediti obrazovanje koje će omogućiti da se sve njegove sposobnosti do krajnosti razviju. Bar mu se to duguje.
<BR>&nbsp;&nbsp;&nbsp;&nbsp;&nbsp;"Ti ostani ovde sa tvojim knjigicama", reče mu ona. "Ja ću brzo da se vratim. Moram da idem da porazgovaram sa doktorom Hoskinsom."
<BR>&nbsp;&nbsp;&nbsp;&nbsp;&nbsp;Zaputila se lavirintom hodnika i metalnih staza, visoko podignutih. Uskoro je stigla do kancelarija uprave. Nahrupila je u Hoskinsovu pretkancelariju; sekretarica iznenađeno diže pogled.
<BR>&nbsp;&nbsp;&nbsp;&nbsp;&nbsp;"Da li je doktor Hoskins tu?"
<BR>&nbsp;&nbsp;&nbsp;&nbsp;&nbsp;"Gospođice Felouz! Doktor Hoskins ne očekuje..."
<BR>&nbsp;&nbsp;&nbsp;&nbsp;&nbsp;"Da, to znam. Ali ja hoću da ga vidim."
<BR>&nbsp;&nbsp;&nbsp;&nbsp;&nbsp;"Pojavio se neki problem?"
<BR>&nbsp;&nbsp;&nbsp;&nbsp;&nbsp;Gospođica Felouz odmahnu glavom. "Imam vesti. Uzbudljive. Molim vas, samo mu recite da sam ovde."
<BR>&nbsp;&nbsp;&nbsp;&nbsp;&nbsp;Sekretarica pritisnu jedno dugme. "Gospođica Felouz je došla i želi da razgovara sa vama, doktore Hoskinse. Nema zakazano."
<BR>&nbsp;&nbsp;&nbsp;&nbsp;&nbsp;(Od kad je to potrebno da ja...?)
<BR>&nbsp;&nbsp;&nbsp;&nbsp;&nbsp;Nastalo je nelagodno ćutanje. Gospođica Felouz se zapitala da li će morati da napravi scenu da bi bila puštena kod Hoskinsa. Bez obzira na to šta on unutra radi, to ne može biti tako važno kao vest koju mu ona donosi.
<BR>&nbsp;&nbsp;&nbsp;&nbsp;&nbsp;Hoskinsov glas reče iz interkoma: "Zamolite je da uđe."
<BR>&nbsp;&nbsp;&nbsp;&nbsp;&nbsp;Ploča ulaznih vrata kliznula je u stranu, u zid. Iza radnog stola sa pločicom na kojoj je pisalo 'dr Džerald A. Hoskins, glavni izvršni službenik' on je već ustajao da je pozdravi.
<BR>&nbsp;&nbsp;&nbsp;&nbsp;&nbsp;Činilo se da je i sam zajapuren i uzbuđen, otprilike u istom raspoloženju kao Edit: obuzet osećanjima slave i likovanja. "Znači, i do vas je to došlo?" upita on odmah. "Ne, nije, niste vi to mogli čuti, naravno. A mi - uspeli smo. Uspeli smo, stvarno."
<BR>&nbsp;&nbsp;&nbsp;&nbsp;&nbsp;"Uspeli ste - šta?"
<BR>&nbsp;&nbsp;&nbsp;&nbsp;&nbsp;"Pošla nam je od ruke intertemporalna detekcija na malim udaljenjima."
<BR>&nbsp;&nbsp;&nbsp;&nbsp;&nbsp;Bio je toliko pun sebe da je gospođica Felouz dopustila da njene spektakularne vesti budu privremeno potisnute u pozadinu. "Hoćete reći da sad možete da hvatate stvari iz istorijskog vremena?"
<BR>&nbsp;&nbsp;&nbsp;&nbsp;&nbsp;"Tačno tako. U ovom trenutku imamo na nišanu jednu osobu iz četrnaestog veka. Zamislite! Zamislite! Spremni smo da počnemo 'Projekat Srednji vek'. Gospođice Felouz, kad biste samo znali kako bih se rado otarasio te večite usmerenosti ka mezozoiku i kojekakvim trilobitima i kamenčinama i komadima paprati i drugim koještarijama - kako bih rado poslao paleontologe kući i konačno uveo istoričare ovamo..." On zastade usred rečenice. "Ali vi ste nešto hteli da mi kažete, je l' tako? A ja se raspričao, pa vam i ne dajem da dođete do reči. Dobro, krenimo napred. Napred, gospođice Felouz! Zatekli ste me u zaista dobrom raspoloženju. Što god želite - treba samo da zatražite."
<BR>&nbsp;&nbsp;&nbsp;&nbsp;&nbsp;Gospođica Felouz se nasmešila. "Drago mi je što to čujem. Jer se pitam da li možemo početi da dovodimo učitelje za Timija."
<BR>&nbsp;&nbsp;&nbsp;&nbsp;&nbsp;"Učitelje?"
<BR>&nbsp;&nbsp;&nbsp;&nbsp;&nbsp;"Da. Tutore, da ga poučavaju. Znanje koje mu ja mogu preneti ograničeno je, uskoro ću morati da se povučem u stranu, a nastavnički posao da prepustim nekome ko je za nastavničko zvanje pozvan."
<BR>&nbsp;&nbsp;&nbsp;&nbsp;&nbsp;"Da ga poučavaju - čemu?"
<BR>&nbsp;&nbsp;&nbsp;&nbsp;&nbsp;"Pa, svemu. On treba da uči istoriju, geografiju, prirodne nauke, matematiku, gramatiku, celokupno gradivo osnovne škole. Mi ovde moramo napraviti neku vrstu škole za Timija. Da bi on mogao da nauči sve što mu je potrebno."
<BR>&nbsp;&nbsp;&nbsp;&nbsp;&nbsp;Hoskins je blenuo u nju kao da Edit govori nekim nepoznatim jezikom.
<BR>&nbsp;&nbsp;&nbsp;&nbsp;&nbsp;"Vi biste da ga učite o množenju i deljenju? O dolasku broda 'Mejflauer' u Ameriku? O američkom ratu za nezavisnost?"
<BR>&nbsp;&nbsp;&nbsp;&nbsp;&nbsp;"Zašto da ne?"
<BR>&nbsp;&nbsp;&nbsp;&nbsp;&nbsp;"Pa, mi možemo pokušati da ga nečemu naučimo. Čak i aritmetici i trigonometriji, ako vi tako želite. Ali koliko on može naučiti, gospođice Felouz? On je super dečko, tu sumnje nema. Ali nikad ne smemo izgubiti iz vida činjenicu da je samo neandić."
<BR>&nbsp;&nbsp;&nbsp;&nbsp;&nbsp;"Samo?"
<BR>&nbsp;&nbsp;&nbsp;&nbsp;&nbsp;"Pa to je bio narod veoma ograničenih intelektualnih moći, bar ako je verovati svim dosadašnjim..."
<BR>&nbsp;&nbsp;&nbsp;&nbsp;&nbsp;"On već ume da čita, doktore Hoskinse."
<BR>&nbsp;&nbsp;&nbsp;&nbsp;&nbsp;Hoskinsova donja vilica se opusti.
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Mačka pobeže na drvo. To mi je Timi pročitao sa jedne stranice. Vozić je zasvirao u zviždaljku. Uzela sam jednu knjigu, pokazala sam mu te stranice, a on je čitao."
<BR>&nbsp;&nbsp;&nbsp;&nbsp;&nbsp;"Ume da čita?" reče Hoskins zapanjeno. "Stvarno?"
<BR>&nbsp;&nbsp;&nbsp;&nbsp;&nbsp;"Pokazala sam mu oblike slova, kao i to kako se slova slažu u reči. Sve ostalo uradio je sam. U zapanjujuće kratkom roku je to naučio. Jedva čekam da kažem Mekintajeru i svima ostalima iz te ekipe. Time je sve rečeno o 'veoma ograničenim intelektualnim moćima' neandića, je li tako, doktore Hoskinse? On ume da čita tekstove u ilustrovanim knjižicama. Posle izvesnog vremena videćete kako će čitati i knjige koje uopšte nisu ilustrovane, pa i novine, časopise, udžbenike..."
<BR>&nbsp;&nbsp;&nbsp;&nbsp;&nbsp;Hoskins je sedeo nepomično. Odjednom kao da je postao potišten. "Ne bih znao, gospođice Felouz."
<BR>&nbsp;&nbsp;&nbsp;&nbsp;&nbsp;"Pa upravo ste mi rekli da zatražim šta god želim", reče ona.
<BR>&nbsp;&nbsp;&nbsp;&nbsp;&nbsp;"Znam, ali nije trebalo to da kažem."
<BR>&nbsp;&nbsp;&nbsp;&nbsp;&nbsp;"Zar je toliki trošak - naći jednog učitelja za Timija?"
<BR>&nbsp;&nbsp;&nbsp;&nbsp;&nbsp;"Ne brinem se ja zbog troška", reče Hoskins. "A to što on zna da čita, to je divno. Zapanjuće. Ozbiljno govorim. Želim da vidim demonstraciju te njegove sposobnosti odmah, sad. Međutim, vi govorite o školovanju za njega. I o svim mogućim stvarima koje će on vremenom naučiti. Gospođice Felouz, vremena nije ostalo još mnogo."
<BR>&nbsp;&nbsp;&nbsp;&nbsp;&nbsp;Žmirnula je. "Vremena?"
<BR>&nbsp;&nbsp;&nbsp;&nbsp;&nbsp;"Sigurno imate u vidu da mi ne možemo da produžavamo taj opit sa Timijem beskrajno."
<BR>&nbsp;&nbsp;&nbsp;&nbsp;&nbsp;Plima užasa jurnu kroz nju. Osećala se kao da patos ispod nje počinje da se pretvara u živi pesak.
<BR>&nbsp;&nbsp;&nbsp;&nbsp;&nbsp;Šta mu ovo sad znači? Nije bila sigurna da ga je razumela. Ne možemo da produžavamo taj opit sa Timijem beskrajno. Šta to znači?
<BR>&nbsp;&nbsp;&nbsp;&nbsp;&nbsp;U bolnom sevu prisećanja videla je profesora Adamevskog i njegov mineralni uzorak koji je posle dve nedelje bačen nazad u prošlost zato što se taj stasisni mehur morao osloboditi za sledeći opit.
<BR>&nbsp;&nbsp;&nbsp;&nbsp;&nbsp;"Poslaćete ga nazad?" reče ona prigušenim glasom.
<BR>&nbsp;&nbsp;&nbsp;&nbsp;&nbsp;"Bojim se da hoćemo."
<BR>&nbsp;&nbsp;&nbsp;&nbsp;&nbsp;"Ali vi ovde govorite o jednom dečaku, doktore Hoskinse. Ne o nekoj kamenčini."
<BR>&nbsp;&nbsp;&nbsp;&nbsp;&nbsp;Hoskins nelagodno reče: "Pa, šta sad. Ne može se Timiju pridavati neopravdano veliki značaj, je li tako. Iz njega smo izvukli otprilike onoliko znanja koliko smo najviše mogli. On o svom životu u neandertalskoj eri ne pamti ništa što bi imalo ikakvu stvarnu naučnu vrednost. Antropolozi nisu mnogo razumeli iz njegovih izjava, pitanja koja su mu postavljali uz pomoć vas kao prevodioca nisu dala neke osobito vredne podatke, prema tome..."
<BR>&nbsp;&nbsp;&nbsp;&nbsp;&nbsp;"Ne mogu da verujem da se ovo stvarno dešava", reče ona.
<BR>&nbsp;&nbsp;&nbsp;&nbsp;&nbsp;"Molim vas, gospođice Felouz. Neće to biti danas, znate. Ali nema bežanja od činjenice da će morati da se desi." Pokretom ruke pokazao je ka naučnoistraživačkim materijalima na stolu. "Sad, kad očekujemo da ćemo dovoditi ličnosti iz istorije, a ne više iz praistorije, biće nam potreban svaki raspoloživi delić stasisnog prostora."
<BR>&nbsp;&nbsp;&nbsp;&nbsp;&nbsp;Nije mogla da shvati.
<BR>&nbsp;&nbsp;&nbsp;&nbsp;&nbsp;"Ali nećete valjda. Timi je... Timi je..."
<BR>&nbsp;&nbsp;&nbsp;&nbsp;&nbsp;"Molim vas, nemojte se toliko uznemiravati, gospođice Felouz."
<BR>&nbsp;&nbsp;&nbsp;&nbsp;&nbsp;"Jedini živi neandertalac na svetu, a vi ga šaljete nazad?"
<BR>&nbsp;&nbsp;&nbsp;&nbsp;&nbsp;"Ko što rekoh, saznali smo od njega sve što se moglo. Sad moramo krenuti dalje."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Gospođice Felouz, molim vas. Molim vas. Znam da ste duboko privrženi tom dečaku. Ko bi vam mogao zameriti? On je strašan momčić. A vi već dugo živite uz njega i dan i noć. Ali vi ste profesionalac, gospođice Felouz. Znate da deca koja su pod vašim starateljstvom stalno dolaze i odlaze i da se ne možete nadati da ih zadržite zauvek. Ničeg novog tu nema. Osim toga, Timi neće otići odmah, možda neće još mesecima. U međuvremenu, ako vam je potreban tutor za njega, dobro, neka bude, učinićemo sve što možemo."
<BR>&nbsp;&nbsp;&nbsp;&nbsp;&nbsp;I dalje je zurila u Hoskinsa.
<BR>&nbsp;&nbsp;&nbsp;&nbsp;&nbsp;"Da vam donesem nešto, gospođice Felouz."
<BR>&nbsp;&nbsp;&nbsp;&nbsp;&nbsp;"Ne", šapnu ona. "Ne treba mi ništa."
<BR>&nbsp;&nbsp;&nbsp;&nbsp;&nbsp;Drhtala je. Digla se iz fotelje i oteturala kroz kancelariju kao u strašnom snu; sačekala je da vrata kliznu u stranu, a onda je izišla kroz pretkancelariju, ne gledajući ni levo ni desno.
<BR>&nbsp;&nbsp;&nbsp;&nbsp;&nbsp;Da ga vrate?
<BR>&nbsp;&nbsp;&nbsp;&nbsp;&nbsp;Da ga vrate?
<BR>&nbsp;&nbsp;&nbsp;&nbsp;&nbsp;Jesu li poludeli? On više nije neandertalac, osim po spoljašnjem izgledu. Sad je to blag, dobroćudan dečko u zelenom trikou, dečko koji voli da gleda filmove i slikovnice sa Šeherezadinim pričama. Dečko koji uveče dovede svoju sobu u red. I koji jede nožem, viljuškom i kašikom. I čita.
<BR>&nbsp;&nbsp;&nbsp;&nbsp;&nbsp;A oni će ga šutnuti nazad u ledeno doba da se sam samcijat snalazi na nekoj prokletoj tundri?
<BR>&nbsp;&nbsp;&nbsp;&nbsp;&nbsp;Nije moguće da ozbiljno imaju takvu nameru. On nema nikakvih izgleda da preživi u svetu iz koga je došao. Jer tom svetu više nije prilagođen. Nema više nijednu od veština koje su neandertalcu potrebne; umesto njih stekao je mnogo novih veština koje su u neandertalskom svetu sasvim izlišne.
<BR>&nbsp;&nbsp;&nbsp;&nbsp;&nbsp;On će tamo umreti, pomisli Edit.
<BR>&nbsp;&nbsp;&nbsp;&nbsp;&nbsp;A, ne. Neće.
<BR>&nbsp;&nbsp;&nbsp;&nbsp;&nbsp;Timi, reče sebi gospođica Felouz sa najvećom žestinom koju je u svojoj duši mogla prikupiti, nećeš ti tamo umreti, ne dam te.
<BR>
<BR>&nbsp;&nbsp;&nbsp;&nbsp;&nbsp;51.
<BR>&nbsp;&nbsp;&nbsp;&nbsp;&nbsp;Sad je znala zašto joj je Brus Manhajm utrapio svoj telefonski broj. U ono vreme, nije joj bilo jasno; Manhajm je, očito, mislio nekoliko poteza unapred. Video je, a ona nije videla, da će pre ili kasnije naići nešto zbog čega će Timi biti u opasnosti. Sama sebi je bila zavezala oči, da ne vidi stvarnost. Pažljivo se trudila da previdi sve one očite nagoveštaje koji su ukazivali na to da ishod u stvarnosti mora biti onakav kao što je Hoskins malopre, na svoj grubo otvoreni način, kazao. Dopuštala je sebi iluziju, nasuprot svim signalima i nasuprot razumu, da će Timi provesti ostatak svog života ovde. U dvadeset prvom veku.
<BR>&nbsp;&nbsp;&nbsp;&nbsp;&nbsp;A Manhajm je znao da Timi to neće moći.
<BR>&nbsp;&nbsp;&nbsp;&nbsp;&nbsp;Zato je čekao, i još čeka, da ga ona pozove.
<BR>
<BR>&nbsp;&nbsp;&nbsp;&nbsp;&nbsp;"Treba odmah da se vidimo", reče mu Edit.
<BR>&nbsp;&nbsp;&nbsp;&nbsp;&nbsp;"U upravi 'Stasis Tehnologija'?"
<BR>&nbsp;&nbsp;&nbsp;&nbsp;&nbsp;"Ne", reče ona. "Na nekom drugom mestu. Bilo gde. Negde u gradu. Predložite vi neko mesto."
<BR>&nbsp;&nbsp;&nbsp;&nbsp;&nbsp;Dogovorili su se da susret bude u jednom malom restoranu blizu reke, zato što je Manhajm rekao da im tamo niko neće smetati. Bila je sredina nedelje, kišno popodne. Kad je stigla, Manhajm ju je već čekao. Imala je utisak da se upustila u nekakvu straobalno tajnovitu i malčice skandaloznu operaciju: ručak sa čovekom koji pravi probleme njenom poslodavcu. Štaviše - ručak sa jednim muškarcem. I to mladim i privlačnim, ali muškarcem koga ona jedva poznaje. Baviti se ovakvim nečim, to uopšte ne liči na jednu Edit Felouz, reče ona sebi. Osobito ako se ima u vidu onaj njen san, kako Manhajm kuca na vrata, uleće, ona pada u njegovo naručje, on je nosi...
<BR>&nbsp;&nbsp;&nbsp;&nbsp;&nbsp;Ali ovo nije bio romantični susret. San je ostao samo san, maštarija koja je pobegla iz njene podsvesti. Zaboga, Manhajm nju ne privlači ni najmanje. Ovo je posao. Ovo je pitanje života i smrti.
<BR>&nbsp;&nbsp;&nbsp;&nbsp;&nbsp;Pipkala je svoj meni, pitajući se kako da počne.
<BR>&nbsp;&nbsp;&nbsp;&nbsp;&nbsp;"Kako se drži Timi ovih dana?" reče on.
<BR>&nbsp;&nbsp;&nbsp;&nbsp;&nbsp;"Odlično. Odlično. Da ne poverujete, kako napreduje."
<BR>&nbsp;&nbsp;&nbsp;&nbsp;&nbsp;"Postaje krupniji i jači?"
<BR>&nbsp;&nbsp;&nbsp;&nbsp;&nbsp;"Iz dana u dan. Štaviše, sad ume i da čita."
<BR>&nbsp;&nbsp;&nbsp;&nbsp;&nbsp;"Da čita!" Manhajmove oči zaiskriše. Ima veoma lep osmeh, pomisli gospođica Felouz. Otkud doktoru Hoskinsu pomisao da je Manhajm nekakvo čudovište? "Zapanjujući korak napred, zar ne?" nastavi on. "Kladim se da su momci iz antropologije bili zadivljeni kad su to saznali."
<BR>&nbsp;&nbsp;&nbsp;&nbsp;&nbsp;Klimnula je glavom. Okretala je stranice menija kao da ne zna šta je to. Napolju se kiša pojačavala; bubnjala je o prozor malog restorana, snagom gotovo zlobnom. Osim njih dvoje, u restoranu gotovo nikog drugog nije bilo.
<BR>&nbsp;&nbsp;&nbsp;&nbsp;&nbsp;Manhajm reče: "Meni se, ovde, naročito dopadaju pilići u sosu od crnog vina. Može se dobiti i fina lazanja. Ili bi vam se možda više dopadala teletina."
<BR>&nbsp;&nbsp;&nbsp;&nbsp;&nbsp;"Nije bitno. Uzeću štagod i vi uzmete, gospodine Manhajm."
<BR>&nbsp;&nbsp;&nbsp;&nbsp;&nbsp;Pogledao ju je čudno. "Zovite me Brus. Molim vas. Hoćemo li bocu vina?"
<BR>&nbsp;&nbsp;&nbsp;&nbsp;&nbsp;"Vina? Na žalost, ja vino nikad ne pijem. Ali vi uzmite ako vam se pije..."
<BR>&nbsp;&nbsp;&nbsp;&nbsp;&nbsp;I dalje ju je gledao.
<BR>&nbsp;&nbsp;&nbsp;&nbsp;&nbsp;Preko dobovanja kiše on reče: "U čemu je nevolja, Edit?"
<BR>&nbsp;&nbsp;&nbsp;&nbsp;&nbsp;(Edit?)
<BR>&nbsp;&nbsp;&nbsp;&nbsp;&nbsp;U prvi mah nije mogla ni reč da izgovori.
<BR>&nbsp;&nbsp;&nbsp;&nbsp;&nbsp;(Dobro, Edit. Saberi se, Edit! Pomisliće da si idiotkinja!)
<BR>&nbsp;&nbsp;&nbsp;&nbsp;&nbsp;"Oni se spremaju da pošalju Timija nazad", reče ona.
<BR>&nbsp;&nbsp;&nbsp;&nbsp;&nbsp;"Nazad? Mislite, nazad u vreme?"
<BR>&nbsp;&nbsp;&nbsp;&nbsp;&nbsp;"Da. U njegovu eru. U neandertalska vremena. U ledeno doba."
<BR>&nbsp;&nbsp;&nbsp;&nbsp;&nbsp;Široki osmeh preli se Manhajmovim licem. Njegove oči zasijaše. "Pa, to je divno! To je uistinu najbolja vest koju sam čuo ove nedelje!"
<BR>&nbsp;&nbsp;&nbsp;&nbsp;&nbsp;Užasnula se. "Ne... ne razumete..."
<BR>&nbsp;&nbsp;&nbsp;&nbsp;&nbsp;"Razumem da će naš tužni, mali zarobljenik najzad biti vraćen svom narodu, svojoj majci, ocu, sestrama i braći. On voli taj svet, pripada mu, a sad će se u njega vratiti. To treba da se proslavi. Konobar! Konobar! Želeo bih bocu kjantija - ne, neka bude pola boce, jer moja prijateljica neće piti..."
<BR>&nbsp;&nbsp;&nbsp;&nbsp;&nbsp;Gospođica Felouz je zurila u njega, obuzeta pometnjom.
<BR>&nbsp;&nbsp;&nbsp;&nbsp;&nbsp;"Ali vi izgledate kao da vas nešto silno muči, gospođice Felouz. Edit. Zar ne želite da se Timi vrati svom narodu?"
<BR>&nbsp;&nbsp;&nbsp;&nbsp;&nbsp;"Želim, ali, ali..." Odmahnula je rukama bespomoćno.
<BR>&nbsp;&nbsp;&nbsp;&nbsp;&nbsp;"Mislim da shvatam." Manhajm se nagnuo preko stola ka njoj. Sav je zračio saosećajnošću i brižnošću. "Toliko dugo ga čuvate, da vam je sad teško da se razdvojite od njega. Veza između vas i Timija postala je toliko jaka da je sad za vas pravi šok saznanje da ga šalju nazad. Potpuno razumem vaša osećanja."
<BR>&nbsp;&nbsp;&nbsp;&nbsp;&nbsp;"Jednim delom je i o tome reč", odgovori gospođica Felouz. "Ali samo vrlo malim delom."
<BR>&nbsp;&nbsp;&nbsp;&nbsp;&nbsp;"Onda, u čemu je stvarno problem?"
<BR>&nbsp;&nbsp;&nbsp;&nbsp;&nbsp;U tom času stigao je kelner sa vinom. Izveo je veličanstvenu predstavu pokazivanja etiketa Manhajmu i izvlačenja čepa, a onda je Manhajmu sipao malu količinu u čašu, da proba. Manhajm je klimnuo glavom i rekao gospođici Felouz: "Jeste li sigurni da nećete nimalo, Edit? Kad je ovako grozan kišni dan..."
<BR>&nbsp;&nbsp;&nbsp;&nbsp;&nbsp;"Ne, molim vas", reče ona gotovo šapatom. "Vi samo pijte, na mene bi to bilo straćeno."
<BR>&nbsp;&nbsp;&nbsp;&nbsp;&nbsp;Konobar je napunio Manhajmovu čašu i otišao.
<BR>&nbsp;&nbsp;&nbsp;&nbsp;&nbsp;"E, sad", reče on. "Timi."
<BR>&nbsp;&nbsp;&nbsp;&nbsp;&nbsp;"Umreće ako ga vrate. Zar vam to nije jasno?"
<BR>&nbsp;&nbsp;&nbsp;&nbsp;&nbsp;Manhajm je spustio čašu tako naglo da se vino prelilo preko ruba, na stolnjak. "Da li vi to meni kažete da je povratni put kroz vreme smrtonosan?"
<BR>&nbsp;&nbsp;&nbsp;&nbsp;&nbsp;"Ne, nije reč o tome. Koliko ja znam, nije smrtonosan, niti vidim razloga zašto bi bio. Ali bi za Timija bio koban. Čujte, on je sad civilizovan. Sam vezuje svoje pertle, seče meso upotrebljavajući nož i viljušku. Ujutru i uveče pere zube. Spava u krevetu. Tušira se svakog dana. Gleda filmove, a naučio je, eto, i da čita jednostavne knjižice. Kakve će koristi imati od tih veština u paleolitskoj eri?"
<BR>&nbsp;&nbsp;&nbsp;&nbsp;&nbsp;Iznenada uozbiljen, Manhajm reče: "Mislim da vidim na šta ciljate."
<BR>&nbsp;&nbsp;&nbsp;&nbsp;&nbsp;"A za to isto vreme", nastavi ona, "verovatno je zaboravio kako se opstaje u paleolitskim uslovima - mada vrlo verovatno ni kad je ugrabljen nije znao mnogo. Tad je bio mali dečkić. Sigurno su se o njemu još starali njegovi roditelji, ili plemenski staratelji, ili već neko. Čak ni neandertalci valjda nisu zahtevali od trogodišnje dece da sama love i sama sakupljaju hranu. Ako je tada i znao nešto, danas ne zna, prošle su godine od kad je bio izložen tim uslovima. Ne seća se verovatno više ničeg."
<BR>&nbsp;&nbsp;&nbsp;&nbsp;&nbsp;"Pa dobro, ali ako se vrati u svoje pleme, primiće ga, valjda, naučiće ga opet plemenskim običajima..."
<BR>&nbsp;&nbsp;&nbsp;&nbsp;&nbsp;"Hoće li? On više ne zna njihov jezik tako dobro, ne razmišlja na njihov način, miriše čudno zato što je tako čist. Moglo bi se isto tako lako desiti da ga ubiju, kao i da ga prihvate; zar ne?"
<BR>&nbsp;&nbsp;&nbsp;&nbsp;&nbsp;Manhajm se zagleda zamišljeno u svoju vinsku čašu.
<BR>&nbsp;&nbsp;&nbsp;&nbsp;&nbsp;Gospođica Felouz nastavi. "Uostalom, šta nam jemči da će se on uopšte vratiti u svoje pleme? Ne znam mnogo o načinu rada stasisnog polja, a nisam ubeđena ni da ljudi iz firme to stvarno razumeju. Hoće li se Timi vratiti tačno u isti onaj trenutak iz koga je uzet? Tri godine stariji? Sa tačke gledanja njegovih saplemenika, biće silno izmenjen u jednom trenu, tako da neće znati kako da shvate njegovu pojavu. Možda će pomisliti da je nekakav zloduh. Ili će se vratiti na isto mesto na terenu, ali u vreme tri godine posle dana kad je ugrabljen? Ako to tako dejstvuje, njegovo pleme će znatno pre toga da se odseli na neka druga područja. Oni su tada sigurno bili nomadi. Kad se Timi bude vratio u prošlost, okolo neće biti nikog ko bi ga prihvatio. Biće sasvim sam u jednoj gruboj, neprijateljskoj, strašno hladnoj životnoj sredini. Jedan mali dečak moraće sam samcit da se suoči sa ledenim dobom. Uviđate li vi to, doktore Manhajm? Uviđate li?"
<BR>&nbsp;&nbsp;&nbsp;&nbsp;&nbsp;"Da", reče Manhajm. "Jasno mi je."
<BR>&nbsp;&nbsp;&nbsp;&nbsp;&nbsp;Dugo je ćutao. Činilo se da u mislima izvodi neku duboku računicu.
<BR>&nbsp;&nbsp;&nbsp;&nbsp;&nbsp;Napokon reče: "Da li vam je poznato za kad je planirano da ga istovare nazad?"
<BR>&nbsp;&nbsp;&nbsp;&nbsp;&nbsp;"Možda tek kroz nekoliko meseci, po rečima doktora Hoskinsa. Ne znam da li mu je to značilo dva meseca, ili šest meseci."
<BR>&nbsp;&nbsp;&nbsp;&nbsp;&nbsp;"U oba slučaja, nije dugo. Morali bismo organizovati kampanju, sa parolom 'spasite Timija' - pisma novinama, demonstracije, sudska zabrana, možda kongresna istraga o celokupnoj delatnosti 'Stasis Tehnologija'. Naravno, pomoglo bi ako biste vi učestvovali svojim svedočenjima o Timijevoj suštinskoj ljudskosti, ako biste nam dali video-snimke na kojima on čita i brine se sam o svojim potrebama. Naravno, da biste to radili, verovatno bi bilo potrebno da podnesete ostavku tamo, čime biste ostali odsečeni od Timija, a vi to ne biste želeli niti bi nama bilo korisno. Tu postoji problem. Opet, s druge strane..."
<BR>&nbsp;&nbsp;&nbsp;&nbsp;&nbsp;"Ne", reče gospođica Felouz. "Ne vredi tako."
<BR>&nbsp;&nbsp;&nbsp;&nbsp;&nbsp;Manhajm diže pogled, iznenađen. "Šta ne vredi?"
<BR>&nbsp;&nbsp;&nbsp;&nbsp;&nbsp;"Ne vredi takva kampanja. Urodiće neželjenim plodovima. Čim krenete sa vašim protestima i čim počne da se priča o demonstracijama i sudskim zabranama, doktor Hoskins će jednostavno povući prekidač iznad Timija. Bukvalno postoji jedan prekidač, jedna ručica: potegnete i sve što se zatekne u mehuru vraća se nazad u vreme iz koga je došlo. Firma ne bi mogla sebi dozvoliti da stvari odu čak do neke sudske naredbe koja bi im vezala ruke. Stupili bi u dejstvo istog trena i cela stvar bi postala akademska."
<BR>&nbsp;&nbsp;&nbsp;&nbsp;&nbsp;"Ne bi se usudili."
<BR>&nbsp;&nbsp;&nbsp;&nbsp;&nbsp;"Zar ne bi? Već su rešili da okončaju 'opit sa Timijem'. Sad im je taj stasisni mehur potreban za nešto drugo. Ne znate vi njih. Nisu oni sentimentalni. Hoskins je u osnovi pristojan čovek, ali ako bude morao da bira između Timija i budućnosti 'Stasis Tehnologija', neće mu biti nimalo teško da se odluči. A kad Timi ode, više mu nema povratka u naše doba. Biće to svršen čin, fait accompli. Oni nikako ne bi uspeli da ga drugi put pronađu u prošlosti. Vaša sudska naredba biće bezvredna. Neko ko je živeo pre četrdeset hiljada godina i umro pre nego što je iko mogao i da zamisli civilizaciju, neće moći ni na koji način da bude zastupljen pred našim sudskim institucijama."
<BR>&nbsp;&nbsp;&nbsp;&nbsp;&nbsp;Manhajm polako klimnu glavom. Zamišljeno je otpio jedan dug gutljaj vina. Dođe konobar sa spremnom beležnicom za narudžbine, ali mu Manhajm odmahnu rukom da ode.
<BR>&nbsp;&nbsp;&nbsp;&nbsp;&nbsp;"Preostaje samo jedna mogućnost", reče on.
<BR>&nbsp;&nbsp;&nbsp;&nbsp;&nbsp;"A to je?"
<BR>&nbsp;&nbsp;&nbsp;&nbsp;&nbsp;"Imamo u Kanadi ljude koji bi rado primili Timija da stanuje kod njih. Imamo ih i u Engleskoj i u Novom Zelandu. Ljude koji vole decu i kojima je stalo do dečje dobrobiti. Naša organizacija bi mogla da obezbedi fond iz koga bi se pokrivali izdaci za vašu platu, ako vas zaposlimo kao njegovu negovateljicu sa punim radnim vremenom. Naravno, morali biste načiniti potpuni raskid sa vašim dosadašnjim životom i početi iz početka u nekoj drugoj zemlji, ali koliko vas ja poznajem, ne bi vam uopšte bilo teško, za Timijevo dobro, da..."
<BR>&nbsp;&nbsp;&nbsp;&nbsp;&nbsp;"Neizvodljivo."
<BR>&nbsp;&nbsp;&nbsp;&nbsp;&nbsp;"Je l' te?"
<BR>&nbsp;&nbsp;&nbsp;&nbsp;&nbsp;"Sasvim neizvodljivo."
<BR>&nbsp;&nbsp;&nbsp;&nbsp;&nbsp;Manhajm se namršti. "Shvatam", reče, mada se videlo da mu nije jasno. "Dobro, Edit, ako je vama problem da odete iz ove zemlje, što ja sasvim razumem, bar nam pomozite da prošvercujemo Timija iz te stasisne firme; možemo li u tom pogledu računati na vas?"
<BR>&nbsp;&nbsp;&nbsp;&nbsp;&nbsp;"Ne bi meni bio nikakav 'problem' da odem u inostranstvo, ako bi na taj način Timi mogao biti spasen. Spremna sam, za Timija, da odem ma gde i uradim ma šta. Ali prošvercovati ga iz stasisne zone, to nije moguće."
<BR>&nbsp;&nbsp;&nbsp;&nbsp;&nbsp;"Zar je obezbeđenje baš toliko jako? Uveravam vas da imamo načina da se infiltriramo među stražare i drugo osoblje obezbeđenja i da razradimo sasvim pouzdan plan za preuzimanje Timija od vas i njegovo prebacivanje iz te zgrade."
<BR>&nbsp;&nbsp;&nbsp;&nbsp;&nbsp;"Stvar se, iz naučnih razloga, ne može izvesti."
<BR>&nbsp;&nbsp;&nbsp;&nbsp;&nbsp;"Iz naučnih?"
<BR>&nbsp;&nbsp;&nbsp;&nbsp;&nbsp;"Postoji nekakav temporalni potencijal, nagomilava se neka energija, reč je o nekim linijama temporalne sile. Ako bismo masu veliku kao Timi izneli iz stasisnog polja, pregoreli bi svi dalekovodi oko ovog grada. To mi je Hoskins rekao, a ja se ne upuštam u istinitost toga. Kad su pokupili Timija iz prošlosti, zahvatili su i gomilu zemlje, šljunka i grančica; ne usuđuju se čak ni to da iznesu i bace, nego sve čuvaju u zadnjim prostorijama, u mehuru. Osim toga, nisam sigurna ni da li bi za Timija bilo bezbedno da iziđe iz stasisa. Nemam pouzdano znanje o tome, nego samo nagađam, ali moguće je da opasnost postoji. Koliko je meni poznato, moglo bi se i njemu dogoditi neko hronoenergetsko dejstvo, ako bi iz tog mehura iskoračio u našu Vaseljenu. Jer mehur, znate, nije u našem svemiru. U nekom drugom mestu se nalazi, svom sopstvenom, posebnom. Sećate se kako čovek oseti promenu kad prolazi kroz ona vrata? Prema tome, ta vaša zamisao da kidnapujemo Timija iz stasisa i da ga pošaljemo nekim prekomorskim usvojiteljima - ne ide. Previše je rizična. Možda nije opasno za vas ili za mene, ali može biti opasno za njega."
<BR>&nbsp;&nbsp;&nbsp;&nbsp;&nbsp;Manhajmovo lice bilo je sumorno.
<BR>&nbsp;&nbsp;&nbsp;&nbsp;&nbsp;"Ne znam", reče on. "Ponudim da stvorim zakonsku oluju u Timijevu korist, a vi mi kažete da to ne može uspeti i da će firma jednostavno povući prekidač onog trenutka kad počnemo da im stvaramo ikakvu nevolju. Onda ponudim sasvim ilegalan put, da ukrademo Timija iz stasisa i sasvim ga udaljimo iz Hoskinsove nadležnosti, a vi mi kažete da ni to ne može uspeti jer postoji neka prepreka sa stanovišta fizike. U redu. Ja želim da pomognem, ali, Edit, sasvim ste me zakočili i ja u ovom času nemam više nikakvih ideja."
<BR>&nbsp;&nbsp;&nbsp;&nbsp;&nbsp;"Nemam ni ja", reče gospođica Felouz žalostivno.
<BR>&nbsp;&nbsp;&nbsp;&nbsp;&nbsp;Sedeli su ćuteći, a kiša je nastavila da bubnja po prozorima restorana.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
