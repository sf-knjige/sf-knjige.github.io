<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Međupoglavlje treće: NA TROREČJU
<P>&nbsp;&nbsp;&nbsp;&nbsp;&nbsp;Te noći Srebren je sanjao o moru.
<BR>&nbsp;&nbsp;&nbsp;&nbsp;&nbsp;Opet je mlad bio, u svom snu. Sanjao je da je samo dečak, samo jedno leto ili dva leta stariji od onog dečaka, Grom-Obraza, koga je Boginja odnela u vrtlogu svetlosti; da stoji blizu mora i da oseća čudni, slani vetar na usnama. S njim su njegov otac i njegova majka, Gorodiv i Beharsladna, oni ga drže za ruke i vode ga blago ka vodi.
<BR>&nbsp;&nbsp;&nbsp;&nbsp;&nbsp;"Neću", kaže on. "Hladno je. Bojim se da uđem."
<BR>&nbsp;&nbsp;&nbsp;&nbsp;&nbsp;"Ništa ti neće biti", kaže Beharsladna.
<BR>&nbsp;&nbsp;&nbsp;&nbsp;&nbsp;Ali to nije istina. U more ne sme niko, niko, nikad. Tu činjenicu nauči svako dete čim dovoljno odraste da nauči išta. More ubija. More za tren isisa život iz tebe i izbaci te natrag na obalu, praznog i nepomičnog. Eto, prošle godine, ratnik Pet-Mamuta-Ubio omakao se sa jedne snežne litice, pao u more, a kad ga je more malo kasnije izbacilo na obalu bio je mrtav, pa su morali da ga sahrane u jednoj malenoj pećini u steni, blizu mesta gde je pao, a onda su cele noći odjekivali njihovi napevi i cele noći je plamsala vatra čudnih boja. Sad ga rođeni otac i majka gone u more. Zar žele da on umre kao Pet-Mamuta-Ubio? Umorili su se od njega? Kakva je ovo izdaja?
<BR>&nbsp;&nbsp;&nbsp;&nbsp;&nbsp;"More će te ojačati", kaže mu Beharsladna. "Od mora ćeš postati čovek."
<BR>&nbsp;&nbsp;&nbsp;&nbsp;&nbsp;"Ali u njemu je poginuo Pet-Mamuta-Ubio!"
<BR>&nbsp;&nbsp;&nbsp;&nbsp;&nbsp;"Bilo mu je doba za mreti. More ga je pozvalo i uzelo. A tvoje doba za grob je daleko, dečko moj. Nema razloga da se bojiš."
<BR>&nbsp;&nbsp;&nbsp;&nbsp;&nbsp;Da li je to istina? Da li da im veruje?
<BR>&nbsp;&nbsp;&nbsp;&nbsp;&nbsp;To su mu otac i majka. Zašto bi oni želeli da on umre?
<BR>&nbsp;&nbsp;&nbsp;&nbsp;&nbsp;Čvrsto stiska njihove ruke i korača s njima napred, ka rubu mora.
<BR>&nbsp;&nbsp;&nbsp;&nbsp;&nbsp;Nikada pre nije stupio tako blizu mora, iako je njegovo pleme živelo u obalskoj ravnici i lutalo duž obale, tamo i amo, prateći kretanje divljači. Sad on zuri u vodu, obuzet divljenjem i strahom. Kao da pred njim leži neka ogromna, moćna, pljosnata zver, tamna, ali svetlucava. Iz nje dopire rika, a njeni rubovi se ljuljaju gore-dole i izbacuju belu penu. Tu i tamo, po jedan deo mora digne se visoko u vazduh i stropošta sa tutnjavom na obalske stene. Ponekad je, stojeći na liticama koje su sasvim ličile na onu sa koje se okliznuo Pet-Mamuta-Ubio, Srebren Oblak gledao daleko na pučinu i viđao kako se neke gipke životinje kreću tamo, između pomičnih gromada leda. Životinje, ali ne kao kopnene, mamuti i mošusni volovi i nosorozi, nego neke vitke, glatke, sjajne životinje, koje po moru idu kao da lete kroz vazduh.
<BR>&nbsp;&nbsp;&nbsp;&nbsp;&nbsp;Prošlog proleća jedna od tih morskih životinja izišla je na obalu i Društvo za lov kidisalo je na nju i ubilo je, pa je pleme uživalo u velikoj gozbi. Kako je mekano bilo to meso! Kako neobično! Pa to debelo, divno krzno - tako meko, tako predivno meko. Gorodiv je od tog tamnog, bogatog krzna morskog stvorenja napravio ogrtač za Beharsladnu i ona ga je gordo nosila svakog svečanog dana u godini.
<BR>&nbsp;&nbsp;&nbsp;&nbsp;&nbsp;Oni će njega dati moru, u zamenu za krzno tog morskog bića? Da li se o tome radi?
<BR>&nbsp;&nbsp;&nbsp;&nbsp;&nbsp;"Još jedan korak, momče", podstiče ga Gorodiv. "Nemaš čega da se bojiš."
<BR>&nbsp;&nbsp;&nbsp;&nbsp;&nbsp;Srebren Oblak diže pogled. Ali na očevom licu - osmeh.
<BR>&nbsp;&nbsp;&nbsp;&nbsp;&nbsp;Mora imati poverenja u svog oca. On zakorači napred, čvrsto se držeći za njihove ruke. Ivica mora se diže oko zglavaka njegovih stopala. Očekivao je da bude hladno, ali ne, ne, ono je toplo, ono peče kao vatra. Već sledećeg trena, međutim, on tu vrelinu ne oseća nimalo. More uzmiče od njega i, evo, već se vraća, sad ima veću visinu, dohvata ga do kolena, do butina, do trbuha. Gorodiv i Beharsladna zakoračuju dalje u more, vuku i Srebrena sa sobom. Zemlja na dnu mora je vrlo meka, meka poput životinjskog krzna, i kao da se migolji ispod njegovih nogu dok on po njoj gazi.
<BR>&nbsp;&nbsp;&nbsp;&nbsp;&nbsp;Sad je već do prsa u moru. Ono se omotalo oko njega kao toplo ćebe.
<BR>&nbsp;&nbsp;&nbsp;&nbsp;&nbsp;"Da li još dodiruješ nogama dno?" pita ga Gorodiv.
<BR>&nbsp;&nbsp;&nbsp;&nbsp;&nbsp;"Da. Da."
<BR>&nbsp;&nbsp;&nbsp;&nbsp;&nbsp;"Dobro. Nagni se napred. Stavi glavu u more. Pokrij lice morem."
<BR>&nbsp;&nbsp;&nbsp;&nbsp;&nbsp;On to i čini. More ga zapljuskuje i prebacuje se preko njega, a to je kao da te neko pokriva ćebetom od snega. Jer i sneg tako prestane da bude hladan kad se zavučeš duboko u njega. Postane topao, kao vatra, a ako dovoljno dugo ostaneš u njemu, zaspiš kao da si umotan u ćebe. Tako mu je rekla jedna starija devojčica, jednom: ona je gledala, svojevremeno, kako su pripadnici plemena odveli jednu babu, čije su kosti bile iskrivljene, a oči mutne, i stavili je u sneg, a ona je tamo sklopila oči i zaspala, zaista vrlo mirno.
<BR>&nbsp;&nbsp;&nbsp;&nbsp;&nbsp;Znači, ja ću sad tako da nađem svoj san u moru, pomišlja Srebren Oblak, i to će biti moj kraj. Sad mu se, odnekud, čini da umiranje nije ništa loše. On podiže glavu da vidi da li su i majka i otac pokrili svoja lica morem, ali, na njegovo iznenađenje, njih dvoje više nisu pored njega, nigde ih nema. On je sasvim sam. Čuje iz velike daljine očev glas, koji mu kaže: "Sad iziđi iz mora, momče. Okreni se i iziđi."
<BR>&nbsp;&nbsp;&nbsp;&nbsp;&nbsp;Da. Tako će učiniti.
<BR>&nbsp;&nbsp;&nbsp;&nbsp;&nbsp;On kreće kao obali, ali, šta je ovo, njegovo telo se pri svakom koraku menja, izdužuje se, on postaje sve viši i sve širi, uviđa da se pretvara u odraslog muškarca i da postaje stariji iz časa u čas. Sad su mu pleća široka, prsa duboka, butine debele i jake. Na kamenitu obalu iskoračuje kao mladi ratnik u punoj snazi. Spušta pogled ka svom bagom telu i vidi da je to telo muškarca, tamno i dlakavo. Smeje se. Trlja se po prsima i pljeska po butinama. U daljini vidi vatre njihovog tabora i počinje na tu stranu da trči najvećom brzinom, da bi ispričao svima kakve su mu se čudne stvari dogodile.
<BR>&nbsp;&nbsp;&nbsp;&nbsp;&nbsp;Dok trči, međutim, nova čudesnost počinje da ga obuzima: jer on uviđa da mu se starenje, iz trenutka u trenutak, nastavlja. Starenje ga je ščepalo i sad neće da ga pusti. Svoje detinjstvo ostavio je u moru. Iz mora je izišao pun likujuće snage mladog muškarca. Ali već se nešto zadihao, štaviše već hvata vazduh, iz sprinta prelazi u lagano trčkanje, pa u hod. Onda hramlje, vuče noge, jer nešto se desilo sa njegovom levom butinom, cela leva noga mu je ukočena i prožeta bolovima. On spušta pogled ka njoj. Sva je krvava, kao da je isparana kandžama neke zveri. Sad se on seća, pa da, bio je u lovu sa Društvom za lov i na njega se snežni leopard nenadano bacio odozgo...
<BR>&nbsp;&nbsp;&nbsp;&nbsp;&nbsp;Kako je teško hodati. Baš sam ja mator i umoran, misli on. Ne mogu više ni da stojim uspravno. Vidi: dlake postaju srebrnaste, svud na mom telu.
<BR>&nbsp;&nbsp;&nbsp;&nbsp;&nbsp;U njemu bolova nebrojeno mnogo. Oseća da ga snaga napušta. Kako je čudan i nezgodan bio ovaj san! Prvo dečak koji ulazi u more, onda muškarac koji izlazi i naglo stari, a sad umire, umire, na nekom neznanom, kopnenom prostoru, daleko od mora, gde je zemlja hladna i tvrda, a vetar suv, i gde se oko njega nalaze samo neznanci. Gde je Gorodiv, gde je Beharsladna - gde je Srebren Oblak?
<BR>&nbsp;&nbsp;&nbsp;&nbsp;&nbsp;"U pomoć", uzvikuje on i pridiže se u sedeći položaj, iako se još nije probudio. "Ubi me more! More... more..."
<BR>&nbsp;&nbsp;&nbsp;&nbsp;&nbsp;"Srebrene?"
<BR>&nbsp;&nbsp;&nbsp;&nbsp;&nbsp;Neko je uz njega. On žmirka, škilji, vidi Znalicu koja kleči pored njega i zabrinuto ga posmatra. On se bori da vlada sobom. A drhti, kao bolesna baba; njegov grudni koš nadima se ludo. Niko ga ne sme videti ovakvog, niko. Petljavo traži svoj štap, dohvata mu kraj i uz pomoć štapa nezgrapno se uzdiže na noge.
<BR>&nbsp;&nbsp;&nbsp;&nbsp;&nbsp;"San", progunđa Srebren. "Zle slutnje. Moraću odmah da prinesem nešto na žrtvu. Gde je Boginjina žena? Zovite mi Boginjinu ženu!"
<BR>&nbsp;&nbsp;&nbsp;&nbsp;&nbsp;"Sišla je tamo", reče Znalica. "Da radi na očišćenju svetilišta."
<BR>&nbsp;&nbsp;&nbsp;&nbsp;&nbsp;"Kakvog svetilišta? Gde?"
<BR>&nbsp;&nbsp;&nbsp;&nbsp;&nbsp;"Na Trorečju. Šta je tebi, Srebrene? Sav si zbunjen!"
<BR>&nbsp;&nbsp;&nbsp;&nbsp;&nbsp;"Taj san", reče on. "Veoma rđav."
<BR>&nbsp;&nbsp;&nbsp;&nbsp;&nbsp;Krenuo je krupnim i teškim koracima napred, oslanjajući se o štap. U glavi mu se razbistrivalo. Sad je znao gde se nalazi. Onamo je dolina u kojoj se sustiču tri reke.
<BR>&nbsp;&nbsp;&nbsp;&nbsp;&nbsp;Da. Dugo povratno hodočašće dovelo ih je do odredišta. Oni sad imaju svoj bivak na jednoj visokoj zaravni odakle se otvara pogled ka niziji u kojoj je susretište triju reka. U izmagličastoj svetlosti zore Srebren vidi sve tri: najveća dolazi sporo sa severa i nosi u sebi bogat tovar ledenih blokova, a dve manje, ali brže, ulivaju se u nju pod oštrim uglom, jedna sa istoka, a druga sa zapada.
<BR>&nbsp;&nbsp;&nbsp;&nbsp;&nbsp;Prošle godine - to kao da je bilo u davnoj prošlosti - Narod je na ovoj zaravni zastao; tu je proveo mnogo nedelja, i to gladnih nedelja, a onda im je Boginja čudesno poslala krdo irvasa, od gladi toliko sluđenih da je Društvo za lov bez mnogo napora nagnalo desetak tih životinja preko ruba jedne litice. Kakva je to divna žetva mesa bila! U znak zahvalnosti, podigli su divno svetilište Boginji, kod samog ušća; naslagali su najteže kamenje koje su mogli podići, onda su ukrasili svetilište onim čudnim, svetlucavim kamenom koji se razlama na ljuske, a koji su uspeli da iskopaju iz bočne strane tamošnje litice. Posle toga nastavili su svoju dugu seobu ka istoku.
<BR>&nbsp;&nbsp;&nbsp;&nbsp;&nbsp;A sad su se vratili.
<BR>&nbsp;&nbsp;&nbsp;&nbsp;&nbsp;"Ne vidim Boginjinu ženu tamo dole", reče Srebren Oblak Znalici.
<BR>&nbsp;&nbsp;&nbsp;&nbsp;&nbsp;"Trebalo bi da je kod oltara."
<BR>&nbsp;&nbsp;&nbsp;&nbsp;&nbsp;"Oltar vidim. Boginjinu ženu ne vidim."
<BR>&nbsp;&nbsp;&nbsp;&nbsp;&nbsp;"Oči ti više nisu kako treba, Srebrene. Da pogledam ja."
<BR>&nbsp;&nbsp;&nbsp;&nbsp;&nbsp;Stala je ispred njega i pogledala u dolinu punu izmaglice. Sledećeg trenutka reče: "Ne, u pravu si, ona nije tamo. Sigurno se već vraća. Ali rekla je da će celo jutro ostati tamo, da će se posvetiti kazivanju molitvi i očišćenju svetilišta..."
<BR>&nbsp;&nbsp;&nbsp;&nbsp;&nbsp;"Srebrene! Srebrene!"
<BR>&nbsp;&nbsp;&nbsp;&nbsp;&nbsp;"Boginjina ženo? Šta ti..."
<BR>&nbsp;&nbsp;&nbsp;&nbsp;&nbsp;Sveštenica je dolazila, trkom, uz bočnu stazu koja je vodila iz doline. U licu zajapurena, odežde razdešene, grabila je vazduh kao da je jurila celim putem iz doline.
<BR>&nbsp;&nbsp;&nbsp;&nbsp;&nbsp;"Šta je? Šta je, Boginjina ženo?"
<BR>&nbsp;&nbsp;&nbsp;&nbsp;&nbsp;"Drugi!"
<BR>&nbsp;&nbsp;&nbsp;&nbsp;&nbsp;"Šta? Gde?"
<BR>&nbsp;&nbsp;&nbsp;&nbsp;&nbsp;"Svuda oko svetilišta. Nisam ih videla, ali njihovi otisci stopala bili su svuda. Ta duga stopala - znam ih. Svuda, na vlažnom tlu. Sveži otisci, Srebrene. Im ih svuda, tamo dole. Uleteli smo pravo među Druge!"
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
