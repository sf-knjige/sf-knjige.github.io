<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Međupoglavlje šesto: BLOKADA
<P>&nbsp;&nbsp;&nbsp;&nbsp;&nbsp;Dim se vijorio iz tabora Drugih, pokraj obale najmanje reke, zapadno od svetilišta Boginje. Srebren Oblak prenese pogled na drugu stranu i vide da se beli dim vije i iz tabora njegovog sopstvenog naroda, ispod kosine brda niz koje su poslednje sišli kad su dolazili sa istočnih planina. Pored samog svetilišta nije bilo nikog. Od kad je počeo ovaj beskrajni zastoj, između dva plemena nastao je prećutni sporazum da je svetilište neutralno područje i da mu niko, ni iz jednog plemena, ne sme prići. Obe strane držale su stražare na rubu svetilišne zone, danju i noću, da bi bile sigurne da prekršaja neće biti.
<BR>&nbsp;&nbsp;&nbsp;&nbsp;&nbsp;Srebren je stajao sam, oslonjen o koplje. Već je padao mrak, mada se njemu činilo da je da je dan tek počeo. Brzo odmiče godina. Noć stiže svaki put sve ranije i ranije. Jutro sviće sve kasnije i kasnije. Sati dnevnog svetla stisnuti su sa obe strane i smanjuju se. Uskoro će biti godišnje doba dugih snegova, kad samo budale izlaze napolje: vreme kad se treba zguriti u nekom zaklonitom mestu, živeti od jesenjih zaliha i čekati proleće.
<BR>&nbsp;&nbsp;&nbsp;&nbsp;&nbsp;Ali mi još nismo uspeli da se pomirimo sa Boginjom i dobijemo usmerenja od Nje, razmišljao je Srebren neutešno. A kako i možemo, kad Drugi stalno vrebaju pored svetilišta, tako da nam je pristup nemoguć?
<BR>&nbsp;&nbsp;&nbsp;&nbsp;&nbsp;"Srebrene! Hoće li opet sneg?"
<BR>&nbsp;&nbsp;&nbsp;&nbsp;&nbsp;Znalicin glas doplovio je sa vetrom do njega. Stajala je s druge strane staze, blizu rečne obale, sa Boginjinom ženom i Prošlo-čuvom. Te tri žene već su dugo tu pričale. Srebren se namršti. Sve tri samo stvaraju nevolje. Tri moćne žene, pune Boginjine snage. Ispunjavale su ga nelagodnošću. Međutim, znao je koliko su važne, svaka na svoj način, za život plemena.
<BR>&nbsp;&nbsp;&nbsp;&nbsp;&nbsp;"Hoće li padati sneg, Srebrene? Reci nam!"
<BR>&nbsp;&nbsp;&nbsp;&nbsp;&nbsp;Slegnuo je ramenima. Onda je kucnuo prstom po kolenu i klimnuo glavom.
<BR>&nbsp;&nbsp;&nbsp;&nbsp;&nbsp;Ona stara rana na nozi bolela ga je žestoko, kao i uvek kad se sneg bližio. Sada i žešće nego ikad.
<BR>&nbsp;&nbsp;&nbsp;&nbsp;&nbsp;Juče je sneg padao čitav sat, a dan pre juče bilo je takođe snega, ali nakratko. Sad će opet padati. Zlo je kad sneg zaređa svaki dan. Veliki deo jučerašnjeg snega ostao je na tlu. A vetar - onaj sa severa, zloduhski - poduhvatao je te ostatke snega, vitlao njima po vazduhu i bacao ih Srebrenu u lice.
<BR>&nbsp;&nbsp;&nbsp;&nbsp;&nbsp;Treba da odemo odavde, pomisli on. Treba uveliko da smo našli mesto za svoj zimski tabor.
<BR>&nbsp;&nbsp;&nbsp;&nbsp;&nbsp;Sad se Znalica odvojila od Prošlo-čuve i uputila ovamo, da razgovara s njim. To će, najverovatnije, značiti nevolju. Od onog svog hrabrog poduhvata ispred svetilišta Znalica se kretala sa toliko samouverenja i veličanstvenosti da je, maltene, izgledalo da je ona ovde poglavica. Niko se nije usuđivao da joj se podsmeva, niti čak da je pogleda na pogrešan način - sve zbog tog izuzetnog dana kad je pokrila svoje telo ratnim bojama i krenula da prkosi celoj grupi ratnika Drugih. Oduvek je bila čudna; oduvek žestoka; ali sad je prešla u neku novu vrstu žestoke čudnosti, zbog koje kao da hoda po nekim svetovima koji su samo njeni.
<BR>&nbsp;&nbsp;&nbsp;&nbsp;&nbsp;Ona reče: "Ovo se nastavlja i nastavlja, Srebrene, bez ikakvih promena. A vreme snegova dolazi."
<BR>&nbsp;&nbsp;&nbsp;&nbsp;&nbsp;"Znam to."
<BR>&nbsp;&nbsp;&nbsp;&nbsp;&nbsp;"Treba da napadnemo i da završimo s time."
<BR>&nbsp;&nbsp;&nbsp;&nbsp;&nbsp;"Ima ih previše, za nas", reče joj Srebren. "Znaš to." Ovo nije bio prvi put da njih dvoje vode tu raspravu.
<BR>&nbsp;&nbsp;&nbsp;&nbsp;&nbsp;"Nema ih baš toliko. Mogli bismo izaći nakraj s njima. A mi šta radimo, samo sedimo ovde. Oni se boje nas, mi se bojimo njih, niko ni da mrdne. Koliko ćeš nas još držati ovde?"
<BR>&nbsp;&nbsp;&nbsp;&nbsp;&nbsp;"Sve dok ne stupimo pred Boginju kod Njenog oltara i ne saznamo Njenu volju."
<BR>&nbsp;&nbsp;&nbsp;&nbsp;&nbsp;"E, onda moramo u napad", reče Znalica.
<BR>&nbsp;&nbsp;&nbsp;&nbsp;&nbsp;Srebren ju je postojano gledao. Njene oči bile su zastrašujuće, uopšte nisu bile ženske oči, čak ni ratničke oči, nego kao da su bile od uglačanog kamena.
<BR>&nbsp;&nbsp;&nbsp;&nbsp;&nbsp;"Bila si dole sa muškarcima", reče Srebren. "Videla si da oni nisu hteli da napadnu. Hoćeš li da se boriš protiv Drugih sasvim sama, Znalice?"
<BR>&nbsp;&nbsp;&nbsp;&nbsp;&nbsp;"Ti si poglavica. Naredi im da se bore. Ja ću se boriti rame uz rame sa njima."
<BR>&nbsp;&nbsp;&nbsp;&nbsp;&nbsp;"Poginuće svi."
<BR>&nbsp;&nbsp;&nbsp;&nbsp;&nbsp;"A ako ostanemo ovde i sačekamo zimu? U tom slučaju pomreće svi, Srebrene."
<BR>&nbsp;&nbsp;&nbsp;&nbsp;&nbsp;Klimnuo je glavom, sav natmuren. Istina je: ovde se ne može još dugo ostati. To je njemu bilo jasno baš kao i njoj.
<BR>&nbsp;&nbsp;&nbsp;&nbsp;&nbsp;Dolazak ovde bio je verovatno greška, uviđao je Srebren. Ali on to ne sme priznati nikada, nikome, sem sebi.
<BR>&nbsp;&nbsp;&nbsp;&nbsp;&nbsp;"Ne možemo otići odavde, Znalice", reče on. "Ne dok ne dobijemo pristup svetilištu."
<BR>&nbsp;&nbsp;&nbsp;&nbsp;&nbsp;"Ne možemo otići, a ne možemo ni ostati. Ne možemo ni prići svetilištu. To je vrlo gadna nevolja, Srebren Oblače."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Govorila sam ja da se ovde ne dolazi. Još na samom početku sam ti to rekla, kad si oglasio da će Svetkovina leta biti otkazana."
<BR>&nbsp;&nbsp;&nbsp;&nbsp;&nbsp;"Pamtim to, Znalice. Ali sad jesmo ovde. I ovde ćemo ostati, sve dok ne obavimo obred zbog koga smo došli. Ne možemo jednostavno da odemo, a da nismo čuli glas Boginje."
<BR>&nbsp;&nbsp;&nbsp;&nbsp;&nbsp;"Ne možemo", reče Znalica. "U tome se slažem s tobom. Nisam želela da dođem ovamo; ali kad smo već tu, moramo pred Boginju, to dobro kažeš. U tom pogledu se ne protivim tvom mišljenju."
<BR>&nbsp;&nbsp;&nbsp;&nbsp;&nbsp;Bio je zahvalan za to.
<BR>&nbsp;&nbsp;&nbsp;&nbsp;&nbsp;"Ali ako ne možemo ni ostati ovde još dugo, zbog snega, a ni otići bez obavljanja obreda, pa ako nas Drugi sprečavaju da obavimo obred zato što su ovde i što svojim prisustvom skrnave svetilište, onda moramo da ih oteramo", reče Znalica. "Nema tu mnogo da se priča."
<BR>&nbsp;&nbsp;&nbsp;&nbsp;&nbsp;"Pobiće nas ako ih napadnemo."
<BR>&nbsp;&nbsp;&nbsp;&nbsp;&nbsp;"Zima će nas pobiti ako ih ne napadnemo."
<BR>&nbsp;&nbsp;&nbsp;&nbsp;&nbsp;"To ide tako u krug", reče Srebren. "Ne vodi nas nikud."
<BR>&nbsp;&nbsp;&nbsp;&nbsp;&nbsp;Pogledao ju je ozbiljno. Na njenom licu nije bilo milosti. Nije mu nudila nikakav odgovor, osim jednog, a taj je značio da se mora izginuti od ruke neprijatelja.
<BR>&nbsp;&nbsp;&nbsp;&nbsp;&nbsp;U krug, u krug, da. Otići ne možemo, ostati ne možemo. On je otkazao Svetkovinu leta zarad obreda koji se, po njegovom mišljenju, morao ovde izvršiti. Ako bi sad otkazao i taj obred, zbog prisustva Drugih u blizini svetilišta, to bi značilo da su i leto i jesen prošli bez ikakvog obreda, a zbog toga bi se gnev Boginje svakako punom snagom sručio na Narod. Počela bi velika glad, za koju bi svi okrivili poglavicu. Srebren je znao da je u opasnosti da bude zbačen sa vlasti ako uskoro ne poboljša prilike. Međutim, ne postoji 'živi bivši poglavica', ne kod Naroda. Običaj u vezi s tim bio je svima vrlo jasan. Poglavica koji digne ruke od vlasti rekao je zbogom i samom svom životu.
<BR>&nbsp;&nbsp;&nbsp;&nbsp;&nbsp;Vreli plamen proticao je kroz ranjeni deo njegove noge. Možda i neće biti tako loše, pomisli Srebren: odstupiš sa vlasti, pustiš da neko drugi ponese taj teret. I učiniš kraj ovom bolu i ovom umoru, zauvek.
<BR>&nbsp;&nbsp;&nbsp;&nbsp;&nbsp;Pridružila im se Boginjina žena. "Da li te je Znalica ubedila da napadnemo?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;"Zar se toliko plašiš da umreš?"
<BR>&nbsp;&nbsp;&nbsp;&nbsp;&nbsp;Srebren Oblak se nasmeja. "Ne uviđaš koliko u tom pitanju ima gluposti, Boginjina ženo. Ja se plašim da ćete vi umreti, ti i Mlekoizvorna i Lavobor i Snežnolepa i svi ostali. Moj zadatak je da Narod preživi, a ne da ga odvedem u sigurnu smrt."
<BR>&nbsp;&nbsp;&nbsp;&nbsp;&nbsp;"Snegovi dolaze. Oni će nas takođe pomoriti, ako ostanemo ovde na otvorenom."
<BR>&nbsp;&nbsp;&nbsp;&nbsp;&nbsp;Srebren uzdahnu i reče: "Da, da, znam i to."
<BR>&nbsp;&nbsp;&nbsp;&nbsp;&nbsp;"Ja nisam htela ovo hodočašće", reče Boginjina žena. "Pamtiš li? Govorila sam da nije potrebno vraćati se ovako daleko samo da bismo saznali volju Boginje. Ali Prošlo-čuva me je ubedila da pustim da bude po tvome."
<BR>&nbsp;&nbsp;&nbsp;&nbsp;&nbsp;"Pamtim", reče Srebren strpljivo. "Sad te uspomene ništa ne menjaju. Ovde smo. Šta misliš - možemo li otići bez obraćanja Boginji?"
<BR>&nbsp;&nbsp;&nbsp;&nbsp;&nbsp;"Možda je Boginja već progovorila", reče Boginjina žena, "i možda je smisao njenih reči bio da smo budale predvođene budalom i da zaslužujemo smrt. Bolje je, u tom slučaju, pasti u borbi, od ruke neprijatelja, nego skapati ovako, stojeći i beskrajno brbljajući između sebe, dok nas sneg polako zatrpava. Ili možda misliš..."
<BR>&nbsp;&nbsp;&nbsp;&nbsp;&nbsp;"Vidi", upade joj Znalica u reč. "Jedan od Drugih dolazi da razgovara sa nama!"
<BR>&nbsp;&nbsp;&nbsp;&nbsp;&nbsp;Srebren se trže i naglo se okrete ka zapadu. Da, tako je: jedan visoki, mladi ratnik sa kopljem, oko čijeg vrha je zavezana traka crvenog krzna, krenuo je iz protivnog tabora, ka njima. Dok je prolazio pored svetilišnog područja, Prolom Gorski, koji je bio na straži, naperi koplje i poče se preteće ponašati. Drugi dobaci Prolomu neke drugaške zvuke i prođe mimo Proloma, dugačkim koracima, ne zaustavljajući se.
<BR>&nbsp;&nbsp;&nbsp;&nbsp;&nbsp;Ognjeoki i Volkodrev iziđoše iz naseobine i počeše Srebrenu pokazivati prstom pridošlicu kao da misle da ga on nije video. Mahali su kopljima i nagoveštavali da su spremni da jurnu u napad. Srebren im ljutito mahnu da se vrate nazad. Šta li zamišljaju, da je to odred za napad sastavljen od jednog člana? Čovek dolazi da razgovara, to je jasno. To je jasno.
<BR>&nbsp;&nbsp;&nbsp;&nbsp;&nbsp;Nego, kako bi to trebalo da ja razgovaram sa Drugim? - zapita se Srebren.
<BR>&nbsp;&nbsp;&nbsp;&nbsp;&nbsp;Izaslanik se primicao krivudavo preko zasneženog terena, zaobilazeći mesta gde je zbog podzemnih voda površina bila močvarna. Onda je, duž obale reke, prišao mestu gde je Srebren stajao sa Znalicom i Boginjinom ženom. Digao je koplje, pokretom koji je samo mogao biti nekakav pozdrav, i počeo svečano da maše njime s leva na desno.
<BR>&nbsp;&nbsp;&nbsp;&nbsp;&nbsp;Srebren, u znak prihvatanja, odiže koplje malo sa tla, pa ga spusti. Potom je samo čekao da vidi šta će dalje biti.
<BR>&nbsp;&nbsp;&nbsp;&nbsp;&nbsp;Taj Drugi poče praviti zvuke drugaške vrste. Srebrenu su zvučali kao ječanje neke životinje u bolu.
<BR>&nbsp;&nbsp;&nbsp;&nbsp;&nbsp;"Možda čoveku nije dobro, a? Šta ti misliš?" upita on Znalicu.
<BR>&nbsp;&nbsp;&nbsp;&nbsp;&nbsp;"On kaže nešto. Tako govore Drugi."
<BR>&nbsp;&nbsp;&nbsp;&nbsp;&nbsp;"To? Govor? To je samo galama."
<BR>&nbsp;&nbsp;&nbsp;&nbsp;&nbsp;"Na taj način oni govore", reče Znalica. "U to sam sigurna."
<BR>&nbsp;&nbsp;&nbsp;&nbsp;&nbsp;"U redu", reče Srebren Oblak. "Onda mi kaži šta on to pokušava da kaže."
<BR>&nbsp;&nbsp;&nbsp;&nbsp;&nbsp;"Eh. Eh. Kako bih ja to mogla znati?"
<BR>&nbsp;&nbsp;&nbsp;&nbsp;&nbsp;"Ti si Ona-koja-zna. Sama si se tako nazvala."
<BR>&nbsp;&nbsp;&nbsp;&nbsp;&nbsp;"Pa, ja znam samo ono što znam. Jezik drugih ne spada u ono što znam."
<BR>&nbsp;&nbsp;&nbsp;&nbsp;&nbsp;"Gle, gle", reče Srebren. "Znači, postoji i nešto što ti ne znaš! Takvu izjavu još nikad nisam od tebe čuo, Znalice."
<BR>&nbsp;&nbsp;&nbsp;&nbsp;&nbsp;Osmehnula mu se kiselo, ali nije odgovorila.
<BR>&nbsp;&nbsp;&nbsp;&nbsp;&nbsp;Drugi je opet govorio. Glas mu je bio utanjen i pojačan i činilo se da govori naprežući se, istiskujući jedan po jedan zvuk, u želji da bude shvaćen, kao da govori deci. Ali značenja tu nije bilo. Srebren je gledao pomno, posmatrao je usta tog čoveka, ali nije uhvatio ni jednu jedinu razumljivu reč. Zvuci Drugoga nisu bili zvuci govora.
<BR>&nbsp;&nbsp;&nbsp;&nbsp;&nbsp;Srebren reče: "Pa zar ne možeš da govoriš kako valja i treba? Ne mogu te razumeti dok tako ječiš."
<BR>&nbsp;&nbsp;&nbsp;&nbsp;&nbsp;Dok je Srebren govorio, Drugi se sagnuo napred, ispružio glavu bliže Srebrenu i stavio šaku iza uva, kao što gluvi ljudi rade, iako je Srebren govorio baš glasno. Čudna je to poza bila. Taj Drugi bio je visok, neverovatno visok, glava mu je bila na pola puta do neba, pa je sad, ovako sagnut, izgledao kao neka dugonoga barska ptica. Srebren je zurio u njega sasvim opčinjeno. Kako ostaje u ravnoteži? Kako se ne preturi na neku stranu? Onaj ko stoji na tako dugačkim i tankim nogama morao bi pasti. Kako se ne prelomi na pola kad se kreće? A tek što je ružan - koža mu je bleda kao u duha - a kako mu je lice izduženo napred, ispod usta, i kako su mu crte čudno tanke...
<BR>&nbsp;&nbsp;&nbsp;&nbsp;&nbsp;"Rekoh, zar ne možeš da govoriš kako treba? Govori rečima, ako hoćeš da govoriš sa mnom!"
<BR>&nbsp;&nbsp;&nbsp;&nbsp;&nbsp;"To su njemu reči", reče Znalica iznenada. "On ima svoje sopstvene reči." Imala je na licu neobičan izraz, kao neko ko je odjednom shvatio neku čudnu, novu istinu. "Drugi imaju svoj jezik, koji nije isti kao naš."
<BR>&nbsp;&nbsp;&nbsp;&nbsp;&nbsp;"Šta?" reče Srebren, duboko začuđen. "Šta ti to znači? Postoji samo jedan jezik, Znalice. Postoje reči koje se mogu razumeti, a postoji i bučanje koje se ne može razumeti. Mi ne možemo razumeti šta on kaže, prema tome njegovi zvuci su samo bučanje. Kako bi moglo biti više od jednog jezika? Nebo je nebo. Planina je planina. Voda je voda, sneg je sneg. To svako zna. Onda, kako bi ih iko mogao zvati nekim drugim imenima?"
<BR>&nbsp;&nbsp;&nbsp;&nbsp;&nbsp;"Dva naroda - dva jezika. Jedan jezik za nas - drugi za njih..."
<BR>&nbsp;&nbsp;&nbsp;&nbsp;&nbsp;Od ovoga je Srebrena zabolela glava. Stvar bi mogla biti do neke mere razumna, morao je priznati - dva naroda, dva jezika, zašto ne? - ali bilo je veoma naporno razmišljati o takvom nečem u ovom trenutku. Takve pomisli zahtevaju pomno razmišljanje u neko mirno doba. On potisnu taj problem u stranu i opet pogleda Drugog.
<BR>&nbsp;&nbsp;&nbsp;&nbsp;&nbsp;Taj je nastavio da govori, jednako nerazumljivo. Sad je činio i pokrete rukama, možda u želji da odglumi tu poruku radi čijeg prenošenja je došao; bilo mu je jasno da od njegovog govora nema velike koristi. Svoje koplje omotano krznom uperio je ka svetilištu; onda je pokazao ka istoku, ka brdovitom zemljištu odakle je Narod došao; zatim ka zapadu, ka zemljama koje su se prostirale ka moru i koje su Drugi već sasvim zaposeli. Pa ponovo ka svetilištu. Onda je pokazao prstom ka Srebrenu; ka sebi; ka svetilištu.
<BR>&nbsp;&nbsp;&nbsp;&nbsp;&nbsp;"Boginjina ženo?" reče Srebren. "Razumeš li ti tu išta?"
<BR>&nbsp;&nbsp;&nbsp;&nbsp;&nbsp;"On bi hteo da mi odemo, pa da svetilište ostane njima", reče Boginjina žena odmah.
<BR>&nbsp;&nbsp;&nbsp;&nbsp;&nbsp;Srebren nije bio baš ubeđen u to. Suviše se Drugi pokazivao tamo-amo. Da su ga Drugi poslali da jednostavno kaže Narodu da mora otići, on bi samo pokazao ka svetilištu i Drugima, onda ka zapadu, a ka Narodu bi uperio šaku i pokretom otresanja kazao da Narod mora da ide tamo otkuda je došao. Ko god ima iole pameti, trebalo bi da to razume.
<BR>&nbsp;&nbsp;&nbsp;&nbsp;&nbsp;Ako je već tako, zašto ne pokušati odmah? Srebren to i učini.
<BR>&nbsp;&nbsp;&nbsp;&nbsp;&nbsp;Drugi ga je gledao sa izrazom koji bi čovek mogao napraviti kad neko dete upadne u sasvim razuman razgovor odraslih, i to dete koje muca i nikako ne stiže do kraja onog što bi htelo da kaže. Kad je Srebren završio, Drugi je uzvratio tako što je celo svoje pokazivanje tamo-i-amo izveo iz početka.
<BR>&nbsp;&nbsp;&nbsp;&nbsp;&nbsp;Znalica reče: "Mislim da pokušava da nam kaže da možemo da delimo to svetilište, da i njegov narod i naš zajedno obožavaju Boginju na tom mestu."
<BR>&nbsp;&nbsp;&nbsp;&nbsp;&nbsp;"Deliti svetilište sa tim smećem?" uzviknu Boginjina žena. "Svetilište je naše!"
<BR>&nbsp;&nbsp;&nbsp;&nbsp;&nbsp;"Je li to ono što ti meni govoriš?" upita Srebren Drugog, izgovarajući reči što je sporije i glasnije mogao. "Misliš da i vi i mi možemo koristiti isto svetilište? Pa nije moguće da to misliš ozbiljno. To je svetilište Boginje. Vi niste Boginjin narod. Ili jeste? Da li ste?"
<BR>&nbsp;&nbsp;&nbsp;&nbsp;&nbsp;Čekao je, nadajući se da će dobiti neki odgovor koji bi mogao razumeti.
<BR>&nbsp;&nbsp;&nbsp;&nbsp;&nbsp;Ali Drugi je opet napričao niz nerazumljivih stvari, načinom Drugih. Zatim je izveo, još jednom, celo ono pokazivanje u raznim pravcima.
<BR>&nbsp;&nbsp;&nbsp;&nbsp;&nbsp;"Beznadežno", reče Srebren Oblak. "Beznadežno, beznadežno, beznadežno. Ja ne razumem tebe, a ti ne razumeš mene. To je jasno. Znalica i Boginjina žena misle da te razumeju, ali nisu u pravu, ne razumeju te stvarno. Obe samo čuju ono što bi želele da poveruju da si ti rekao."
<BR>&nbsp;&nbsp;&nbsp;&nbsp;&nbsp;"Mogla bih da sednem s njim i da pokušam da ga naučim našem jeziku", ponudi Znalica. "Ili da, možda, naučim njegov jezik."
<BR>&nbsp;&nbsp;&nbsp;&nbsp;&nbsp;"Drži se podalje od njega", reče Boginjina žena. "On je nečist, a ovo je sveta zemlja."
<BR>&nbsp;&nbsp;&nbsp;&nbsp;&nbsp;"Ali kad bismo mogli da govorimo sa..."
<BR>&nbsp;&nbsp;&nbsp;&nbsp;&nbsp;"Ne vredi", reče Srebren Oblak. "Čak i ako ta njegova bučanja jesu jezik, ti ga nikad nećeš naučiti. A kako bi i mogla? To ti je kao da sedneš sa medvedom i pokušaš da naučiš mumlanje. Ili da naučiš medveda da govori. Neizvodljivo."
<BR>&nbsp;&nbsp;&nbsp;&nbsp;&nbsp;"Stari čovek uvek govori da se stvari ne mogu postići", odvrati Znalica.
<BR>&nbsp;&nbsp;&nbsp;&nbsp;&nbsp;"Star? Star?" uzviknu Srebren.
<BR>&nbsp;&nbsp;&nbsp;&nbsp;&nbsp;Ali Drugi je opet počeo da pokazuje kopljem i da stvara svoje zvuke. Možda je to bio njegov poslednji pokušaj da prenese poruku Srebrenu. Ali poruka je bila jednako nerazumljiva kao i prvi put. Srebren oseti kako se velika tuga spušta na njega, i to ne samo zato što ga je Znalica nazvala starim, i što mu je bol u nozi strujao kao vatra, i što se vreme snegova bližilo Narodu koji još nije načinio i snabdeo svoj zimski tabor. Ne, nego zato što mu je ovaj čudni čovek nalik na rodu došao sa porukom koja je možda poruka mira, a on, Srebren, ne uspeva da je razume i ne postiže da Drugi razume njega, tako da će se blokada nastaviti. Kao da je između njih dvojice neki kameni zid koji onemogućava razgovor.
<BR>&nbsp;&nbsp;&nbsp;&nbsp;&nbsp;Završivši svoj govor, Drugi je čekao.
<BR>&nbsp;&nbsp;&nbsp;&nbsp;&nbsp;"Žao mi je", reče Srebren. "Jednostavno, ne razumem. Problem je u tome što ja ne govorim tvojim jezikom. A ni ti, valjda, mojim."
<BR>&nbsp;&nbsp;&nbsp;&nbsp;&nbsp;"Znači, slažeš se da je to jezik!" reče Znalica, likujući.
<BR>&nbsp;&nbsp;&nbsp;&nbsp;&nbsp;"Da", reče Srebren potišteno. "Ako od mog slaganja ikakve koristi ima."
<BR>&nbsp;&nbsp;&nbsp;&nbsp;&nbsp;Pregovori su bili završeni. Drugi se, sumorna i razdražena lica, hitro okrete i ode ka svom taboru. Srebren Oblak ga je gledao, zapanjen načinom hoda Drugog. Tako slobodan hod, sa takvim zamasima - ali kao da su mu zglobovi sasvim rasklimatani. Činilo se da je pravo čudo da mu u hodu nisu pootpadale i ruke i noge; toliko je bio klimavo skrpljen, toliko loše građen. I jednako čudo da mu se glava nije već otkotrljala sa tog nejakog vrata. Srebren Oblak je osećao zahvalnost što je njegovo sopstveno telo zbijeno i robusno, iako u poslednje vreme obuzeto umorom i bolovima. Telo koje je njemu, Srebrenu, dobro služilo već mnogo godina. Telo koje je Boginja stvorila. Žalio je Druge što su tako krhki i ružni.
<BR>&nbsp;&nbsp;&nbsp;&nbsp;&nbsp;Kad je emisar Drugih ponovo prošao pored stražarno čuvanog prostora, Prolom Gorski je opet počeo da trese koplje ka njemu i da besno šišti. Drugi na to nije obratio pažnju. Prolom pogleda ka Srebrenu, očekujući uputstva; Srebren samo odmahnu glavom i reče mu da bude miran. Drugi nestade u pravcu dalekog tabora svog naroda.
<BR>&nbsp;&nbsp;&nbsp;&nbsp;&nbsp;I to je bilo to. Postigli nisu ništa.
<BR>&nbsp;&nbsp;&nbsp;&nbsp;&nbsp;Srebrena su rastrzale sumnje. Šta god on pokuša ovih dana, pretvori se u brljotinu. Boginja je ostala neobožavana, jedan mali dečak nestao je kao da je propao u sam vazduh, svetilište do koga su toliko putovali nedostupno im je, godišnje doba se brzo okreće protiv njih; a sad još i njegov potpun neuspeh u pregovorima. Nesumnjivo, Znalica je u pravu, kao što obično i jeste: on je previše star za ovaj posao. Vreme je da siđe s vlasti, vreme je da dopusti da Društvo za ubijanje uradi svoj posao, vreme je da legne u onaj san kome kraja nema.
<BR>&nbsp;&nbsp;&nbsp;&nbsp;&nbsp;Ognjeoki će postati poglavica umesto njega. Nek se Ognjeoki onda brine šta će i kako će.
<BR>&nbsp;&nbsp;&nbsp;&nbsp;&nbsp;Ali ta misao razgnevila je Srebrena čim mu je prošla kroz um. Ognjeoki? Glupak. Činiće gluposti, što se od takvih glupačina i može očekivati. Bio bi greh predati pleme u ruke Ognjeokom.
<BR>&nbsp;&nbsp;&nbsp;&nbsp;&nbsp;Kome drugom? Prolomu? Volkodrevu? Mladojelenu?
<BR>&nbsp;&nbsp;&nbsp;&nbsp;&nbsp;Sve budala do budale. Nijednom od njih ne može se pleme poveriti. Možda će jednog dana oni sazreti, pa više neće biti budale; međutim, Srebren nije bio naročito ubeđen u to.
<BR>&nbsp;&nbsp;&nbsp;&nbsp;&nbsp;Pa ko će, onda, biti poglavica posle mene?
<BR>&nbsp;&nbsp;&nbsp;&nbsp;&nbsp;Neka Boginja odluči, reče Srebren sebi. Kad mene više ne bude. To će tad biti Njen problem, ne moj.
<BR>&nbsp;&nbsp;&nbsp;&nbsp;&nbsp;Neće on davati ostavku. Čekaće da ga smrt zgrabi. Znao je da je i sam glup - jer da nije, oni sad ne bi bili u ovom beskorisnom zastoju - ali je, bar, bio manje glup nego ti mlađi muškarci; prema tome, može još malčice da ostane poglavica.
<BR>&nbsp;&nbsp;&nbsp;&nbsp;&nbsp;"Šta ćeš, Srebrene, sad?" upita Znalica.
<BR>&nbsp;&nbsp;&nbsp;&nbsp;&nbsp;"Ništa", reče on. "Šta se može učiniti?"
<BR>&nbsp;&nbsp;&nbsp;&nbsp;&nbsp;Vratio se u tabor i seo pored vatre. Jedna devojčica mu je prišla - nije se mogao setiti njenog imena - a on ju je privukao uz sebe, pa su dugo sedeli zajedno, zureći u skakutave plamenove. Prisustvo tog deteta podiglo je, bar delimično, teret tuge sa njega. Od te curice poteći će Narod sutrašnjice, jednog dana, dugo posle nestanka Srebrena Oblaka. To je utešna misao: možda poglavice umiru, umiru i ratnici, svako umre pre ili kasnije, ali Narod se nastavlja i nastavlja, u vremena nedogledna; svet bez kraja. Da. Da. Imati na umu tu stvar, to valja, to je dobro.
<BR>&nbsp;&nbsp;&nbsp;&nbsp;&nbsp;Uskoro poče da sneži i ne prestade do kasno u noć.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
