<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>VREME U DOLINI
<P>&nbsp;&nbsp;&nbsp;&nbsp;&nbsp;"Otkad tvoj narod živi u Dolini?"
<BR>&nbsp;&nbsp;&nbsp;&nbsp;&nbsp;"Oduvek."
<BR>&nbsp;&nbsp;&nbsp;&nbsp;&nbsp;Ali ona izgleda zbunjena, kao da je malo nesigurna u odgovor, jer pitanje je čudno. Vi ne biste postavili pitanje: "Otkad riba živi u reci? Otkad trava raste na brdima?" - a zatim očekivali tačan odgovor, datum, broj godina...
<BR>&nbsp;&nbsp;&nbsp;&nbsp;&nbsp;A možda biste tako učinili. Možda bih i ja. Ne bi bilo nerazumno. Ribe su, ipak, živele u rekama tek od onog vremena kad su, u kartografisanom toku evolucije, nastale. Većina trava koje rastu na tim brdima nije tu rasla do leta gospodnjeg 1759, kad su Španci došli da seju svoj divlji ječam po Kaliforniji.
<BR>&nbsp;&nbsp;&nbsp;&nbsp;&nbsp;A ta žena, Dolinka, nije sasvim nesvesna da postoji i taj način da se bude uman, da postoji i mogućnost da se ta pitanja postavljaju i da se na njih odgovori. Ali njoj se možda čini da su korisnost takvih pitanja i istinitost takvih odgovora relativni, da nikako nisu sami po sebi jasni. Ako bismo navaljivali na nju da govori o datumima i epohama, ona bi mogla reći: "Ti pričaš sve o počecima i krajevima, o izvoru i okeanu, ali ne o reci."
<BR>&nbsp;&nbsp;&nbsp;&nbsp;&nbsp;Priča ima početak, sredinu i kraj, rekao je Aristotel i još niko nije dokazao suprotno; znači, ono što nema početak i nema kraj nego se sastoji samo od sredine, nije priča i nije povest. Pa, onda, šta je?
<BR>&nbsp;&nbsp;&nbsp;&nbsp;&nbsp;Svet Evrope sedamnaestog veka započeo je četiri hiljade četiri stotine godina ranije na Bliskom Istoku, svet Severne Amerike dvadesetog veka započeo je dvadeset četiri milijarde godina ranije negde drugde jednim velikim praskom i jednim NEKA BUDE SVETLOST; i oba ta sveta će se okončati, to proističe: jedan trubama sudnjeg dana, drugi u razređenoj, mračnoj, hladnoj supi entropije. Možda drugim mestima i drugim vremenima uopšte nisu takvi počeci i krajevi; pogledajte Opštu povest Hindusa i upoznaćete jedno od alternativnih gledanja. U svakom slučaju, Dolina ne učestvuje u tim počecima i tim krajevima, ali nema ni svoje; sva je sredina.
<BR>&nbsp;&nbsp;&nbsp;&nbsp;&nbsp;Pa moraju valjda i oni imati neki mit o postanju, mit o poreklu? A, da, to imaju, još kako.
<BR>&nbsp;&nbsp;&nbsp;&nbsp;&nbsp;"Kako se desilo to da je ljudski narod došao da živi u Dolini?"
<BR>&nbsp;&nbsp;&nbsp;&nbsp;&nbsp;"O, Kojota", odgovara ona. Sad sedimo među tuđinskim kukuruzima, u senci živohrastova, na jednoj maloj nizbrdici, s one druge strane potoka, odmah iznad Šarke Sinšana. Grad nastavlja sa svojim delatnostima, desno od nas - bez neke vratolomne žurbe; ponekad se zatvore neka vrata, zalupa čekić, progovori neki glas; ali veoma je tiho, pod suncem leta. Levo od nas u šumarku i na livadi gde su pet hejimskih krovova ne pomiče se baš niko, osim što, daleko u visini, jedan sinšanski jastreb krešti svojim setnim kiii-ir! kiii-ir!
<BR>&nbsp;&nbsp;&nbsp;&nbsp;&nbsp;"Znaš, Kojota je išla i videla tu stvar na vodi, na morskoj vodi, tamo negde blizu rta Hidai. Pomislila je: 'Nikad ranije nisam ništa ovako videla. Ne dopada mi se', pa je počela da baca kamenje na tu stvar, misleći da je potopi pre nego što doplovi do obale. Ali stvar je dolazila sve bliže i bliže, sa zapada, ta stvar koja se pokretala po vodi na onom mestu gde je voda sijala od sunca. Kojota je grabila kamenice i busenje zemlje i bacala je to i vikala je: "Odlazi! Goni se nazad!" Ali stvar je došla do nadomak priobalnih talasa. Kojota je onda videla da je to narod, ljudski narod, koji pleše po vodi, držeći se za ruke. Baš tako, po vodi su išli, kao bube gazivode. Pevali su: 'Hej! Mi dolazimo!' Kojota je i dalje bacala kamenje i busenje, a oni su to hvatali i gutali i nastavljali pesmu. Počeli su da tonu, probili su kožu vode, ali sad su već bili prešli preko priobalnih talasa i preko peščanog spruda, tamo na ušćima reke Na, gde je voda plitka, pa su samo nastavili da gaze, sada kroz vodu, uz kanale. Bilo ih je petoro, u kanalima na ušćima Reke. Kojota se uplašila. Bila je ljuta. Otrčala je gore, u Severoistočni Planinski Lanac, izazivajući šumske požare; optrčala je Planinu i stigla do Bistrog jezera i naterala jedan od tamošnjih vulkana da napravi erupciju, tako da je vazduh bio crn od pepela; odjurila je niz Jugozapadni Planinski Lanac, paleći nove vatre, i dotrčala nazad sa zapaljenim repom i u plićacima Te, nasred Doline, srela taj ljudski narod koji je išao uzvodno. Ljudi su sad hodali po dnu reke. Ispred njih vatra i požar, dim i pepeo, vrelina i mrak, strašan vetar pun gasa i žara. Oni su išli dalje po dnu reke, kroz vodu, vrlo lagano, uzvodno. Pevali su:
<BR>
<BR>&nbsp;&nbsp;&nbsp;&nbsp;&nbsp;'Hej, Kojoto, mi dolazimo!
<BR>&nbsp;&nbsp;&nbsp;&nbsp;&nbsp;Zvala si nas, pevala si nas,
<BR>&nbsp;&nbsp;&nbsp;&nbsp;&nbsp;Kojoto, mi dolazimo!"
<BR>
<BR>&nbsp;&nbsp;&nbsp;&nbsp;&nbsp;Onda je Kojota rekla: "Ne vredi se sa ovima svađati. Nahranila sam ih blatom i kamenjem i sad pripadaju ovde. Sad će oni izići iz reke na suvo. Odoh ja odavde." Opustila je rep do zemlje i otišla gore, u Jugozapadni lanac, uz Kanjon Medveđeg potoka, pa se na Sinšan Goru popela. Eto gde je otišla.
<BR>&nbsp;&nbsp;&nbsp;&nbsp;&nbsp;Ljudi su izišli iz Reke kad su se vatre ugasile. Dugo su, dugo živeli od kamenja i pepela i zemlje i kostiju i ćumura. Onda su šume počele opet da rastu, a oni su počeli da sakupljaju i da seju, a i životinje su se vratile, pa su svi ti narodi počeli da žive zajedno. Eto ti, dakle: tako se desilo da ljudski narod ovde živi. Zbog Kojote je to bilo."
<BR>&nbsp;&nbsp;&nbsp;&nbsp;&nbsp;Iznad grebena koji se uzdižu nad svetim mestom, levo od nas, počiva planina Sinšan, dugačka, masivna, vedra u svojoj smirenosti; pozni sunčani sjaj obrubio je senku u jednom dubokom naboru na boku planine.
<BR>&nbsp;&nbsp;&nbsp;&nbsp;&nbsp;Nemojmo pitati Trnicu da li veruje u svoju priču. Nisam sigurna šta reč verovati znači, u njenom jeziku i u mom. Najbolje je samo joj se zahvaliti na pričanju.
<BR>&nbsp;&nbsp;&nbsp;&nbsp;&nbsp;"To je serpentinska priča", kaže ona. "Priča se u hejimama. I ljudi Plave Gline imaju jednu pesmu u kojoj je ista ova priča ispričana, oni to pevaju kad idu uzvodno, na povratku sa Puta Soli, znaš. Ima jedna dobra tuglena priča. O tome kako su ljudi izletali iz vulkana i padali dole kao kiša. Mogla bi da pitaš Crvenu Šljivu da ti je ispriča."
<BR>&nbsp;&nbsp;&nbsp;&nbsp;&nbsp;Činimo to. Crvenu Šljivu tek posle nekog vremena uspevamo da nađemo, jer ona nije kod kuće, u svom domaćinstvu, u Kući Pet Ognjišta. "Pa, ja verujem da je baka u hejimama", kaže njena unuka - iskazujući na taj način da nije sigurna, ili da nije voljna da kaže tačno; to je, upravo, jedno od značenja glagola verovati na njenom jeziku i glagola believe na engleskom. Preporučuje nam da navratimo predveče. Činimo tako i eno te stare žene na balkonu: vadi pasulj iz mahuna. "Bila sam pijana prošle noći", kaže ona, sa svetlucanjem u oku; na licu joj treperi tajni osmeh zadovoljstva koje ona ne deli sa nama. Malog je rasta, zaokrugljena - 'ćuftica'; ima tanane bore; strašna je. Prelazimo na stvar i tražimo tu priču, ali ona, izgleda, ni nju nije voljna da deli s nama. "Nije vama volja da slušate to staro", kaže ona.
<BR>&nbsp;&nbsp;&nbsp;&nbsp;&nbsp;Da, volja nam je, zaista.
<BR>&nbsp;&nbsp;&nbsp;&nbsp;&nbsp;Nedvojbeno, razočarana je, očekivala je da se bolje pokažemo. "Ali tu priču može svako da kaže", govori ona.
<BR>&nbsp;&nbsp;&nbsp;&nbsp;&nbsp;Naglašava glagol kazati sa značenjem: ponavljati, recitovati.
<BR>&nbsp;&nbsp;&nbsp;&nbsp;&nbsp;Dugonoga, blagodatna Trnica, koja se stalno oseća odgovorna za nas, kaže tonom koji je negde između poštovanja i nastojanja da nekog namćora odobrovoljiš: "Ali oni hoće da čuju kako je ti kazuješ, Crvena Šljivo." Sad upotrebljava glagol kazati u smislu 'reći, govoriti', sa nagoveštajem da je posredi izmišljanje. Ipak, Trnicin naglasak je na reči 'ti'.
<BR>&nbsp;&nbsp;&nbsp;&nbsp;&nbsp;Da li ćemo mi to, dakle, od Crvene Šljive čuti neki mit, ili priču, ili nešto što je ona sama izmislila, ili neku kombinaciju tih mogućnosti? Nema načina da se to pouzdano utvrdi. Očigledno je da je ova ćuftica sklona taštini - moguće je, dakle, da joj Trnica samo laska; opet, ako je Crvena Šljiva stvarno vlasnica te priče, zato što ju je sama smislila ili zato što ju je dobila od nekog na poklon, mi, zahtevajući da nam je kaže, zahtevamo da nam učini veoma veliku uslugu. Osećamo se nelagodno dok vadimo kasetofon i rešavamo se da joj damo uveravanja da ga nećemo upotrebiti bez njene dozvole, ali, čim ga je ugledala, njeno držanje se promenilo. "E, dobro", kaže ona, "samo strašno me boli glava. Ne mogu da govorim jako glasno, od toga me boli glava. Moraćete da primaknete tu mašinu sasvim. Onoliko pijana već odavno nisam bila. Rekla mi je Zaliha da sam tako glasno pevala da su me čuli čak iznad zemlje. Valjda sam zato ovoliko promukla. Znači, šta, hoćete priču o tome odakle su ljudi došli. Je l' radi ta stvar sada? Priča kaže da su ljudi izišli iz planine koja je u tom trenutku pravila erupciju. Jeste li videli mozaički zid u Čukulmasu, onu veliku sliku u kući koja se zove Vulkanska Kuća? E, pa, ona pokazuje kako je izgledalo kad je bila erupcija te planine."
<BR>&nbsp;&nbsp;&nbsp;&nbsp;&nbsp;Prekida je njen posinak. "Al' to nije ta erupcija - to je slika jedne erupcije od pre sto godina, četristo godina..."
<BR>&nbsp;&nbsp;&nbsp;&nbsp;&nbsp;On to verovatno govori da bi nama učinio uslugu, misli da bi se stranci mogli zbuniti, ali staroj ženi to smeta. "Dabome da to nije ona erupcija iz priče! Zašto brkaš stvari tako? Kakav mamlaz! Možda su ovi vanndolinci videli erupciju nekog vulkana i znaju kako izgleda, ali niko od Dolinaca danas živih nije nikad nijednu video, ni ovde ni igde blizu, a ja sam ovde proživela duže vremena nego vi ostali... Elem, ima ta slika u Čukulmasu i možete je videti ako odete tamo. Vrlo dramatična. Uglavili su crveno staklo da bude kao vatra. Dakle, bilo jedno vreme, jedno mesto, neko vreme, neko mesto, u Četiri Kuće, heja, heja,
<BR>&nbsp;&nbsp;&nbsp;&nbsp;&nbsp;heja, heja,
<BR>&nbsp;&nbsp;&nbsp;&nbsp;&nbsp;heja, heja,
<BR>&nbsp;&nbsp;&nbsp;&nbsp;&nbsp;heja, heja, bez vremena, bez mesta. Sve ogolelo, a ogolelost sve. Ništa, nijedne stvari, nema. Golo, tanko, ne svetlo, ne pomrčina, ništa ne mrda, ništa ne misli. Nijedan oblik, nijedan pravac. More sasvim pomešano sa snovima, smrt i večnost jedno isto, sve glatko, ništa ne miče, ništa ne odlazi, pomešali se voda i pesak sa plaže i vazduh, pa ništa nema ivicu, ni površinu, ni unutrašnjost. Sve usred svega i ništa ne postaje ništa. Nijedna reka da poteče. Sa vazduhom i morem i zemljom izmešale se smrtne duše, izmešale se, pa im dosadno, dosađuju se što nema promene i ništa ne ide i ne misli. Dosađivale se kroz sve to ne izbroja ga vreme na nema ga mestu. Dosada, nemir. Pomakle se, od nemira krenule, pomerile se, te trunke duše, prašine, peska, pepela. Trljaj malo jedna o drugu, miči tamo, padni malo, zapleši onolicko, zagalami samo malo, vrlo tiho, tiše nego kad se protrljaju palac i prst, tiše, tiše od toga, ali čuju one, čuju to svoje tiho i malo, pa počnu glasnije. Prva stvar: ta buka; prva napravljena stvar. Napravile talase, razmake, tonove; ritam, meru, otkucaje. Pesak peva, prašina peva, pepeli pevaju, naša muzika tu počela. To je muzika. Kažu da to svet i sad peva, ako znaš kako da slušaš, kako da čuješ. Znači, naša muzika počinje sa pevanjem prašine, naši muzičari sviraju tu notu da muziku počnu i da muziku završe, a istu tu notu čuješ pre nego što dodirneš bubanj. Ali nemir i čežnja i dalje bili. Zato muzika postala glasnija i krenula se, menjala se, ton se menjao, dao melodije i akorde, mera menjala sebi meru i tako stvari počele da se izgrađuju iz muzike, kristali, kapljice i drugi oblici i forme. Stvari počele da se razdvajaju i uvlače u sebe; pojavile se ivice i susreti; spoljašnje strane i unutrašnje strane; šarke, rastanci. Stvari i prostori između stvari; more sa običnim talasima i obalskim talasima, oblaci pokrenuti kroz vetar i vazduh, planine i doline na kopnu, oblici od kamena, vrste tla, sve to postalo, sve se to dogodilo. Ali ipak duše u pesku i prahu bile nemirne, neke više, neke manje. U nekim zrnima peska bila duša kojotska i u nekim trunima prašine. Htela više vrsta muzike, akorde sa više glasova, nesaglasje, lude ritmove, više događanja. Počela se pomicati, premeštati duša kojotska. Pustila i pesak i prah da leže gde su, povukla se iz svega i odasvud, sa svih plaža, iz svih ravnica i pustinja i skupila na jedno mesto. Izvlačeći se odasvud, skupljajući se odasvud, ostavila praznine za sobom, rupe u svetu, prazna mesta. Rastvaranjem stvorila mrak. Zato ušla svetlost da popuni te rupe: zvezde, sunce, mesec, planete nastali. Sijanje počelo. Blistavost se dogodila. Kojota razvukla stvar od stvari, došle duge da premoste praznine. Preko tih mostova narod Četiri Kuće došao, hodajući. Došli sijajući, hodajući, u zemni svet, a tamo Kojota stoji, oborila rep i glavu, drhti, osvrće se. Obilje muzike već bilo, glasne i previše muzike, sve se treslo i drhtalo i tutnjalo, zemljotres svuda, gde Kojota izvlačenjem rasklimala, ostavila praznine i tame. "Hej! Kojoto!" rekao narod Četiri Kuće, stojeći na dugama, gledajući dole, dozivajući dole. Ali Kojota ne znala kako da odgovori. Ne znala kako da govori. U svetu zemnom ne govorio niko. Ništa govorenje, samo muzika. Zato Kojota zapevala kojotsku muziku. Glavu digla u vazduh ka narodu i zavijala. Smejao joj se narod sa duge. Rekoše: "Dobro, Kojoto, naučićemo mi tebe da govoriš." Pokušali to. Jedan od njih kaže neku reč, reč izleti iz usta, sova; sledeća reč - plava čavka, sledeća prepelica, sledeća reč jastreb. Jedan od tih ljudi rekao pumu. Jedan jelena. Jedan rekao reč koja došla u velikim skokovima, to bio veliki zec, sledeća u kratkim, žbunski zec. Jedan izgovorio hrastove. Jovu rekoše, madronu, diger-bor. Divlji ječam i vinovu lozu rekli. Govorili, govorili, a njihove reči sav narod zemlje, medvedi, žabokrečina, kondori, vaške. Travu pričali, vilin konjice rekli. Kojota pokušavala da nauči da govori kao oni, al' ne mogla: samo zavijala. Usta nameštala ovako, onako, al' kakogod - samo zavijajuće pesme izlazile. Nebeski narod se smejao, a i zemaljski. Kojota posramljena. Pognula glavu, pobegla u planinu. - E, sad. Mi kažemo, pobegla na Ama-Kulkunu, jer to naša priča, ali ti razumeš da to možda Kulkun Eraijan, il' neka planina o kojoj ne znamo ništa, neka iz tog vremena tog mesta, ta planina u Četiri Kuće. - Znači otrči ona na planinu Osme Kuće, divljinske. U stidu i gnevu u planinu uđe. To joj hejime. Hejime, svete kuće divljine. Unutra, unutra, u mraku, Kojota pojela svoj gnev i popila svoj stid, jela vatru zemlje, pila ključale sumporne izvore. Tamo unutra svojom voljom ušla u sebe, duboko unutra i napravila tamo u tami mužjaka kojota. Tamo, u svojoj materici ga napravila. Tamo u planini ga rodila. Dok se rađao, izlazeći, on povikao: "Kojot govori! Kojot kaže ovu reč!" Kad se kojot mužjak rodio, dojila ga, a kad porastao, izišli iz planine, na planinske obronke, na čaparel, i parili se. Drugi narodi gledali, pa to videli i počeli svi da se pare. Velika svetkovina bila, tog dana. Prvi Ples Meseca to bio, plesalo se po celoj Zemlji. Ali tamo, u planini, u hejimama divljine, gde Kojota pojela unutrašnjost, tamo šuplje bilo, velika mračna pećina ili provalija, i to šuplje se napunilo ljudima, ljudskim narodom, oni svi nabijeni zajedno. Odakle došli? Možda iz ostataka posle Kojotinog porođaja, možda iz njenog izmeta, ili možda ona pokušala da govori tamo u planini pa rekla njih; ne zna niko. Bili tamo, natrpani u nevidišu i planina progovorila. Govorila planina. Rekla vatru, lavu, paru, gas, pepeo. Kuljala, a sa oblacima pepela i vatrenom šljakom izleteo i ljudski narod, ispljunut napolje, padao kao kiša po šumama, širom brda i dolina ovog sveta. U početku mnogo požara pravio, al' posle se ohladio i skrasio i nastanio i napravio kuće i hejime i našao slogu sa drugim narodima. Mi kažemo - pali smo planini najbliže, ne leteli daleko kao drugi, pa ni tresnuli jako kao drugi, zato sad pametniji nego oni drugi ljudi koji žive na drugim mestima. Njima pamet izletela iz glave pri padu. Uglavnom, eto nas sad ovde, deca Kojote i Planine, mi, balega njihova i reči njihove; tako se priča, tako počelo, tako se priča.
<BR>&nbsp;&nbsp;&nbsp;&nbsp;&nbsp;Heja, hej, heja,
<BR>&nbsp;&nbsp;&nbsp;&nbsp;&nbsp;heja, heja."
<BR>&nbsp;&nbsp;&nbsp;&nbsp;&nbsp;Da smo otišli u neko drugo selo ili u druge hejime, ili kod drugog pripovedača, svakako smo mogli dobiti neki drugi Mit o postanju; ali zahvalimo se sada Crvenoj Šljivi 'koja se smeška tajnovito' i pođimo uzbrdo; gotovo trideset kilometara ima da se prepešači; idemo u Vakvahu, Svetinju na Planini, gde su računari.
<BR>&nbsp;&nbsp;&nbsp;&nbsp;&nbsp;'Ciklusi' od po pedeset godina i 'okreti' od po četiri stotine pedeset pominju se u nekim dokumentima, a neki arhivari ih i koriste kao sistem za datiranje, ali čini se da u dnevnoj upotrebi ne znače mnogo. Većina ljudi vam može reći koja je godina u ciklusu; ti brojevi su korisni da se pamte vinarska godišta, rođendani, starost neke zgrade ili voćnjaka i tako dalje, kao što je slučaj i kod nas; ali ne dobijaju svoju pojedinačnost, kao naše godine i ciklusi '1984, dvadesete godine, trinaesti vek i tako dalje', niti je Nova godina praznik. Zapravo, nije baš najjasnije koji je danas dan. Danas je, formalno, četrdeseti dan posle zimske kratkodnevice 'to će biti četrdeset prvi dan svake prestupne godine, a to je svaka peta'; ali u Sadilačkoj Loži kažu da Nova godina počinje prolećnom ravnodnevicom; a u narodu i u pesništvu preovlađuje ubeđenje da nova godina počinje onda kad trava stane da raste i kad brda ozelene, negde u odmaklom novembru ili u decembru. Malo ko zna koji je dan u godini 'broje se naprosto od 1 do 365', osim ako je baš zadužen da vodi neku obrednu delatnost koja zavisi od broja dana; a i tad je verovatnije da će računati dane do i od punog meseca. Velike svetkovine se određuju po solarnom i lunarnom kalendaru; sve ostale delatnosti, sastanci raznih saveta, loža, umetnosti i tako dalje, obično se zakazuju dogovorom, kaže se da je sledeći sastanak kroz četiri dana ili pet dana ili devet dana posle sledećeg punog meseca, ili kad neko bude zatražio sastanak. Pa ipak, godine, ciklusi godina i ciklusi ciklusa postoje i ako ih uzmemo za polaznu osnovu, sigurno možemo početi da smeštamo Dolinu u istoriju, ovde, u Berzi.
<BR>&nbsp;&nbsp;&nbsp;&nbsp;&nbsp;U ovom trenutku u Berzi je samo jedna osoba, a to je Sakup, čovek od šezdeset godina, čija je životna strast bila sakupljanje izvesnih podataka iz Memorije o izvesnim delatnostima ljudskih bića u Dolini reke Na. Eto, najzad smo našli osobu sklonu istorijskom načinu mišljenja, nešto ćemo postići! Ali ima problema. Sakup rado deli sa nama programe koje je razradio za vađenje podataka - ogromnih količina podataka - i čak će nam pomoći da nađemo hartiju ako hoćemo da sve to nosimo kući da bismo čitali; ali njegov pristup materijalu nije istorijski. Njegovo načelo sređivanja informacija, kad ih dobavi, nije čak ni hronološko. Čini se da je, po njegovom mišljenju, hronologija jedno u suštini veštačko, pa i proizvoljno raspoređivanje događaja - azbuka, umesto rečenice.
<BR>&nbsp;&nbsp;&nbsp;&nbsp;&nbsp;Ali memorijski blokovi su svakako raspoređeni hronološki?
<BR>&nbsp;&nbsp;&nbsp;&nbsp;&nbsp;Da, to je jedan sistem klasifikacije podataka; ali postoje mnogi sistemi i svi su međusobno unakrsno indeksirani; toliko ih ima da tvoj zahtev da ti se daju hronološki raspoređeni podaci čak i o nekom beznačajnoj kulturnoj pojavi, recimo o etimologiji reči ganais, može, ako ga nisi ograničio veoma znalački i lukavo, dovesti do štampanja nekoliko stotina stranica odgovora, koji će većinom biti statistički. Gde je, u svim tim podacima, ona prava informacija? Sakup je proveo ceo svoj život iznalazeći kako te stvari treba iznalaziti.
<BR>&nbsp;&nbsp;&nbsp;&nbsp;&nbsp;On se zanima za stambenu gradnju. Član je Drvodeljske Umetnosti. Ali čini se da nije mnogo toga izgradio; njegovo zanimanje je intelektualno, maltene apstraktno, on je očaran formalnim značajem i učestanošću pojavljivanja izvesnih arhitektonskih elemenata i proporcija. Za njima on traga kroz hiljade godina nakupljenih podataka, kroz milijarde biliona bita u Memoriji.
<BR>&nbsp;&nbsp;&nbsp;&nbsp;&nbsp;On nabacuje na displej, za nas, jedan divan, kompjuterski generisani plan kuće za stanovanje. Displej nije od svetlih tačaka na želatinskom zelenom, nego je sasvim crn, oštar, na mat belom, tako da liči na stranicu štampanu neobično dobro, veliku gotovo čitav kvadratni metar; da su potrebne boje, one bi se na njemu pojavile. Slika se obrće sve dok je on ne zaustavi u onom uglu gledanja koji njemu odgovara. Nada se da ćemo mi uvideti izvesnu proporciju, izvesnu matematičku shemu zgrade, onu koju on obožava i smatra svojim idealom. Nama bi trebalo mnogo obuke da to uvidimo, ali već sad vidimo da je ta kuća lepa, a to mu i kažemo, njemu na radost; takođe kažemo da se ona razlikuje od svih kuća koje smo u Dolini videli. Zato, posle nekog vremena, postavljamo pitanje: "Kad je ova kuća sagrađena?"
<BR>&nbsp;&nbsp;&nbsp;&nbsp;&nbsp;"O, davno."
<BR>&nbsp;&nbsp;&nbsp;&nbsp;&nbsp;"Pre pet stotina godina?"
<BR>&nbsp;&nbsp;&nbsp;&nbsp;&nbsp;"Ma, pre mnogo dužeg vremena, rekao bih ja - ali nisam snimao dužine vremena..." Počeo je da se nervira, naše razočaranje prima kao neodobravanje. On misli da mi mislimo: Tipičan muškarac! "Morao bih da reprogramiram za tu informaciju i tu nema problema, jasna stvar, neće dugo potrajati - nisam..." Samo nisi mislio da je datum od iole ikakve važnosti. Smirujemo ga najbolje što umemo. "Evo", kaže on, "mislim da sam ovom setu pristupio hronološki"; nadajući se da ćemo posle ovoga imati opet dobro mišljenje o njemu, on nabacuje na displej još jedan komplet planova i elevacija: to je jedan divni, mali hram. "Nadzemne hejime", objašnjava on. "Ovo je, da vidim, a, evo, da", i ekranom sevaju grupe brojki brže nego što neuvežbano oko može pratiti, "ovo je pre dve hiljade šesto dve godine, u Rekvitu, rekao bih, jeste, odnosno, tamo gde je Rekvit bio u to vreme, naravno."
<BR>&nbsp;&nbsp;&nbsp;&nbsp;&nbsp;"Ali Rekvit nije u Dolini."
<BR>&nbsp;&nbsp;&nbsp;&nbsp;&nbsp;"Nije. Nego je tamo negde s one strane Unutrašnjeg mora." Ne zanima ga ni zemljopis. "Memorija mi je dala, evo, i ovo, sasvim slično." Još jedna mala religijska ili stambena građevina. "Ovo je na mestu zvanom Bab, na starom južnom kontinentu, da vidimo, pa, pre oko četiri stotine godina, ili dve hiljade dvesta godina posle onog u Rekvitu. Zapažate istu proporciju dva prema tri?" Opet je počeo, a mi moramo da ga pustimo da neko vreme jaše svog omiljenog drvenog konjića; njegovo olakšanje i ponos što nam je uspeo pribaviti ono što smo tražili, jedan datum, zarazni su.
<BR>&nbsp;&nbsp;&nbsp;&nbsp;&nbsp;Dolazi i vreme kad ja opet mogu da se popnem na svog drvenog konjića, pa pitam obazrivo: "Kako bi čovek mogao dobaviti podatke o primitivnom životu ovde u Dolini?"
<BR>&nbsp;&nbsp;&nbsp;&nbsp;&nbsp;Sakup se češka po vilici. "Pa, u vremenima primitivnog života nije ni postojala Najska Dolina, valjda? Ni ovaj kontinent nije bio tu..."
<BR>&nbsp;&nbsp;&nbsp;&nbsp;&nbsp;Čovek uvek iznova tresne o tu kamenu podlogu dolinskog uma, u to 'opšte znanje' naroda, koje je možda njihova prava mitologija: to tradicionalno folklorno predanje koje oni ne dovode nikada pod znak pitanja niti razumski preispituju 'mada je osporivo i razumno': to je skica nečeg što bismo mi nazvali istorijska geologija i u šta bismo uključili tektoniku ploča, teoriju evolucije, astronomiju 'nepodržanu ma kojim teleskopom koji bi mogao videti spoljnje planete' i neke elemente klasične fizike, kao i elemente jedne fizike koja nama nije dobro poznata.
<BR>&nbsp;&nbsp;&nbsp;&nbsp;&nbsp;Malo uzajamnog davanja objašnjenja, malo smeha i već je jasno da sam ja to mislila na primitivni ljudski život. Ali ta kombinacija reči Sakupu ne znači mnogo, a ni kompjuteru. Tražimo od Berze da nam pruži pomoć u nalaženju informacija o primitivnom ljudskom životu u Dolini reke Na, a Berza, posle kratkog razgovora sa samom sobom, odgovara da takvih informacija nema.
<BR>&nbsp;&nbsp;&nbsp;&nbsp;&nbsp;"Pitaj o primitivnom ljudskom životu ma gde."
<BR>&nbsp;&nbsp;&nbsp;&nbsp;&nbsp;E, sad Sakup i Berza počinju jedno drugom da postavljaju pitanja i da dobijaju ishode i uskoro 'Sakup održava svoj displej u slikovnom modu, zato što mi nismo navikli da čitamo TOK' ishodi stižu na ekran: odlomljeni delovi zuba hominida, kosti, karte Afrike sa tačkama, karte Azije sa crticama... međutim, to je Stari svet. A ovaj sadašnji? O, vrli, novi svete, koji u sebi ljude nemaš!
<BR>&nbsp;&nbsp;&nbsp;&nbsp;&nbsp;"Oni su prešli preko jednog zemljouza", istrajavam ja, "sa drugog kontinenta..."
<BR>&nbsp;&nbsp;&nbsp;&nbsp;&nbsp;"Sa zapada", kaže Sakup klimajući glavom. No, govori li on o istom onom narodu o kome govorim ja?
<BR>&nbsp;&nbsp;&nbsp;&nbsp;&nbsp;O onom koga je dočekala Kojota?
<BR>&nbsp;&nbsp;&nbsp;&nbsp;&nbsp;Ta mitologija, to neosporavano plemensko znanje koje obuhvata i tektoniku ploča i bakteriologiju sigurno sadrži i ono za čime ja tragam. "Kakvi su bili počeci ovog vašeg načina života, ovog sa devet gradova? Kad je osnovana Vakvaha - pre koliko vremena? Koji su narodi ovde živeli pre toga?"
<BR>&nbsp;&nbsp;&nbsp;&nbsp;&nbsp;"Pa svi narodi", kaže Sakup, opet zbunjen. On je nesigurna osoba, koja nalazi da je život težak i povlači se lako; proveo je veliki deo svog života ovde, sam, baveći se komunikacijom bez uspostavljanja odnosa.
<BR>&nbsp;&nbsp;&nbsp;&nbsp;&nbsp;"Mislim, koji ljudski narodi." Meni je vrlo teško da držim na umu činjenicu da reč 'narod' u njegovom jeziku uključuje i životinje, biljke, snove, kamenje i tako dalje. "Koji je ljudski narod živeo ovde pre tvog naroda?"
<BR>&nbsp;&nbsp;&nbsp;&nbsp;&nbsp;"Pa samo naš narod - kao vi..."
<BR>&nbsp;&nbsp;&nbsp;&nbsp;&nbsp;"Ali narod sa drugačijim načinom života - stranci - kao ja." Ne znam kako da prevedem reč 'kultura' na njegov jezik tačnije, a reč 'civilizacija', dabome, ne bi išla nikako.
<BR>&nbsp;&nbsp;&nbsp;&nbsp;&nbsp;"Pa, običaji se uvek menjaju. Nikad ne ostaju isti, čak ni kad su to vrlo dobri običaji, vrlo lepi, kao ona kuća, znaš. Ne zida se više tako, mada je moguće da ipak neko zida, u nekom drugom vremenu i mestu..."
<BR>&nbsp;&nbsp;&nbsp;&nbsp;&nbsp;Beznadežno je. On vreme ne opaža kao pravac, a još manje kao napredovanje, nego kao predeo po kome čovek može da se šeta u ma kom od mnogo mogućih pravaca, ili da se ne šeta uopšte. On vreme pretvara u prostor; ono njemu nije ni strela, ni reka, nego kuća, kuća u kojoj on živi. Čovek može da ide iz sobe u sobu i da se vrati; možeš i napolje, treba samo da otvoriš vrata.
<BR>&nbsp;&nbsp;&nbsp;&nbsp;&nbsp;Zahvaljujemo se Sakupu i silazimo strmim ulicama-stazama-stepeništima Vakvahe, prolazimo pored Šarke i pored Izvora Reke; stižemo do plesališta. Krovovi pet hejima Vakvahe su stepenaste ornamentisane piramide visoke po desetak metara, četvorostrane, mada počivaju na petostranim podzemnim odajama. Dalje, kad prođeš pored plesališta, nalazi se šumarak veličanstvenog mladog madronskog drveća, a u njemu dugačka, niska, tuglena kuća olepljena gipsanim malterom, sa crepnim krovom: Biblioteka Lože Madronske Vakvahe. Arhivistkinja nas pozdravlja.
<BR>&nbsp;&nbsp;&nbsp;&nbsp;&nbsp;"Ako vi nemate istoriju", kažem ja, "kako da ispričam vašu priču?"
<BR>&nbsp;&nbsp;&nbsp;&nbsp;&nbsp;"Da li su merdevine način da se čovek popne na planinu?" kaže ona.
<BR>&nbsp;&nbsp;&nbsp;&nbsp;&nbsp;Ja sam vidno zlovoljna.
<BR>&nbsp;&nbsp;&nbsp;&nbsp;&nbsp;"Slušaj", kaže arhivarka - ovi to stalno govore, ovi Dolinci; njima ta reč nije naređenje nego je poziv - "slušaj, naći ćeš ili ćeš napraviti ono što ti je potrebno, ako ti je potrebno. Ali razmisli o tome; budi umna; budi obazriva. Šta je istorija?"
<BR>&nbsp;&nbsp;&nbsp;&nbsp;&nbsp;"Jedan veliki istoričar moga naroda rekao je: proučavanje Čoveka u Vremenu."
<BR>&nbsp;&nbsp;&nbsp;&nbsp;&nbsp;Ćutanje.
<BR>&nbsp;&nbsp;&nbsp;&nbsp;&nbsp;"Vi niste Čovek i ne živite u Vremenu", kažem ja ogorčeno. "Vi živite u nekom Vremenu sna."
<BR>&nbsp;&nbsp;&nbsp;&nbsp;&nbsp;"Uvek", kaže arhivarka Vakvahe. "Prošli smo kroz celu Civilizaciju, živeći stalno u Vremenu sna." A glas joj nije ogorčen, nego pun jada, gorkog jada.
<BR>&nbsp;&nbsp;&nbsp;&nbsp;&nbsp;Posle nekog vremena, ona kaže: "Pričaj o Kondoru. Pusti Kamengatalicu da ispriča svoju priču. To je najbliže što smo se mi, u mojim vremenima, primakli istoriji - i bliže je nego što ćemo se ikada više primaći, nadam se."
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
