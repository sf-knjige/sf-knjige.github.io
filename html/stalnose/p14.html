<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DAJRO
<P>&nbsp;&nbsp;&nbsp;&nbsp;&nbsp;Ispričao Irin muž Crveni bik, grupi dece i mlađih omladinaca u hejimama Opsidijana.
<BR>
<BR>&nbsp;&nbsp;&nbsp;&nbsp;&nbsp;Heja hej heja,
<BR>&nbsp;&nbsp;&nbsp;&nbsp;&nbsp;Heja hej heja, u tom vremenu tom mestu, u vremenu hladne tmine, u mestu tmine hladne, išla je ona, žena je išla, ljudskog naroda žena, bregovima je išla, tražila je nešto za jelo. Brodiju je tražila i lukovice kalohortusa pre cvetanja, zamke je nameštala za žbunske zečeve, skupljala sve što bi moglo hrana biti, jer je njen narod gladovao, a i ona. To su bili dani kad su ljudi morali raditi po ceo dan za dovoljno hrane i kad ni tako nisu nabavljali dovoljno, pa je narod mreo, narod i životinjski i ljudski, narod je od gladi i studi mreo, tako pričaju.
<BR>&nbsp;&nbsp;&nbsp;&nbsp;&nbsp;Lovila ona i skupljala po brdima, pa sišla u neku jarugu, učinilo joj se da tamo vidi neku mačju travu dole uz potok. Zašla u bak-braš i u skrab-hrastove i u trnjake, a tu se morala probijati; nije bilo jelenskih, čak ni zečjih staza. Gurala je, gurala kroz gušćake, ne bi li u jarugu sišla. A smračilo se kao da će kiša. Mislila je: 'A-uh, dok iz ovog žbunja iziđem, u ovo doba godine, biću krpeljima prekrivena!' Stalno je šakama prevlačila kroz kosu, i po rukama, i po vratu, da napipa krpelje, da ih zbaci pre nego što se zakače. Mačju travu ne nađe uopšte, niti išta za jelo, dole u guduri. Navali nizvodno; kroz guste trnjake košulju pocepa, sva se izgrebe. Tad na jednom mestu vide žuto rastinje zvano metlica; visoko, gusto; ničeg tu nije bilo. Metlica je posivela i napola mrtva bila; nijednog cveta na njoj nije bilo. Progura se ona u gustiš metlice i vide: neko stoji. U sredini, ispred nje, stoji neko. Neko širok, a mršav, tmina od stvora, glava mu mala, a jedna šaka bez prstiju, samo sa dve hvataljke, kao klješta ili pinceta. Stoji onamo i čeka. Kažu: oči nije imao, taj stvor.
<BR>&nbsp;&nbsp;&nbsp;&nbsp;&nbsp;Stala je; mirovala. Probala je vrlo tiho da se vrati, kako je i došla. Ali gustiš od metlice zatvorio se bio, pa je kršenje grdno nastajalo kad god je to pokušala. Nije bilo druge do napred, tiho. Ta osoba je stajala mirno, nije se pomicala ni gledala; toliko je nepomičan taj stvor bio, da ona više nije bila sigurna ni da je živ. 'Možda mogu proći pored njega', pomisli ona. I pođe napred, tiho, najtiše, glatko, brzo. Stvor je čekao, ne čineći ni makac. Žena vide kako je mršavo i ravno to biće, kako suvo izgleda, pa pomisli da to mora biti nešto što nikad i nije bilo živo. Naiđe do njega. Sad je pored njega bila. Sad ga je prošla i okrenula mu leđa. Tad je skočilo. Skočilo je i uhvatilo je rukom hvatalicom za vrat. Držalo ju je i reklo: "Vodi me tvojoj kući!"
<BR>&nbsp;&nbsp;&nbsp;&nbsp;&nbsp;Borila se i vikala: "Puštaj me!" Pokušavala je da se oslobodi, ali ono je ne pusti. Gušila se. Ono je stezalo sve jače i ona reče: "Dobro, povešću te mojoj kući!"
<BR>&nbsp;&nbsp;&nbsp;&nbsp;&nbsp;"E, to je dobro", reče ta spodoba. I pusti je. Kad se okrenula da pogleda stvora, izgledao je kao muškarac, kao ljudsko biće, kao čovek taman, suv, sitne glave i sitnih očiju, ali sa dve ruke i dve šake sa palcima i prstima, i sve na njemu kako bi na čoveku trebalo biti. "Ti napred", reče muškarac, "a ja ću za tobom."
<BR>&nbsp;&nbsp;&nbsp;&nbsp;&nbsp;I tako pođe žena napred, i tako pođe muškarac za njom.
<BR>&nbsp;&nbsp;&nbsp;&nbsp;&nbsp;Došla je do boravišta svoga, do gradića malenog, sa svega nekoliko kuća, nekoliko porodica, negde u toj dolini sumračnoj i studenoj. Došla je, i taj čovek za njom, a njen narod zapita: "Ko ti je to?"
<BR>&nbsp;&nbsp;&nbsp;&nbsp;&nbsp;Ona reče: "Jedan gladan čovek."
<BR>&nbsp;&nbsp;&nbsp;&nbsp;&nbsp;Oni rekoše: "Pa utanjio se, to jeste, sigurno. Može deliti sa nama ono što mi za jelo imamo."
<BR>&nbsp;&nbsp;&nbsp;&nbsp;&nbsp;Ona pokuša da kaže: "Ne! Oterajte ga!" - ali čim zausti da to izgovori, grlo joj se zatvori i disanje joj prestade, kao da je on opet stisnuo njen vrat. Nije mogla ništa da kaže protiv njega.
<BR>&nbsp;&nbsp;&nbsp;&nbsp;&nbsp;Zapitaše tog muškarca kako se zove, a on reče: "Dajro."
<BR>&nbsp;&nbsp;&nbsp;&nbsp;&nbsp;Morala je žena svoja vrata Dajru otvoriti. On uđe i sede pokraj njene vatre. Morala je s njim deliti hranu koju je donela za svoju decu i svoju majku. A nije mnogo bilo: nekoliko lukovica i nekoliko listova salate, jer samo toliko je našla. Kad su to pojeli, svi su i dalje bili gladni, ali Dajro reče: "A-uh, ovo je dobro bilo! Ovo je valjalo!" I već se činilo da nije onako mršav.
<BR>&nbsp;&nbsp;&nbsp;&nbsp;&nbsp;Zapita ženu: "Gde ti je muž?"
<BR>&nbsp;&nbsp;&nbsp;&nbsp;&nbsp;Ona reče: "Umro prošle godine."
<BR>&nbsp;&nbsp;&nbsp;&nbsp;&nbsp;Dajro reče: "Zauzeću ja njegovo mesto."
<BR>&nbsp;&nbsp;&nbsp;&nbsp;&nbsp;Ona pokuša da kaže: "Ne!" ali to nije mogla reći: grlo joj se stezalo toliko da joj se činilo da će joj glava prsnuti; nije mogla da diše; najzad reče: "Da."
<BR>&nbsp;&nbsp;&nbsp;&nbsp;&nbsp;Tako je Dajro postao njen muž, a ona se tome prilagodila kako je najbolje mogla.
<BR>&nbsp;&nbsp;&nbsp;&nbsp;&nbsp;Posle nekog vremena njena mati reče: "Taj muž koga si u šumama pokupila - ne radi ništa."
<BR>&nbsp;&nbsp;&nbsp;&nbsp;&nbsp;"Još je slab od onolikog gladovanja", reče ona.
<BR>&nbsp;&nbsp;&nbsp;&nbsp;&nbsp;Narod u gradu poče govoriti: "Zašto se Dajro ne bavi ratarstvom, ili lovom, ili sakupljanjem? Ostaje u kući po ceo dan i celu noć."
<BR>&nbsp;&nbsp;&nbsp;&nbsp;&nbsp;Ona je govorila: "Bolestan."
<BR>&nbsp;&nbsp;&nbsp;&nbsp;&nbsp;A oni: "Možda je bio bolestan kad je došao, ali gle ga sad!"
<BR>&nbsp;&nbsp;&nbsp;&nbsp;&nbsp;Jer, on je postao baš debeo - svakim danom sve se više gojio, a koža mu je sad bila crvenkasta, ne mrka.
<BR>&nbsp;&nbsp;&nbsp;&nbsp;&nbsp;"On se udebelio, a ti i tvoja porodica ste mršaviji nego ikad - kako je do toga došlo?" pitali su je. Ali ona nije mogla reći. Kad god je pokušala nešto da kaže protiv Dajra, čak i kad on nije bio uz nju, počinjala se daviti. Oči su joj se punile suzama. "Ne znam", govorila je.
<BR>&nbsp;&nbsp;&nbsp;&nbsp;&nbsp;Sadili su u baštama, ali to leto bilo je tmurno i hladno. Seme je trunulo u zemlji. Malo se šta moglo uloviti; nije bilo mnogo životinja Plave Gline, jer su i one gladovale i bolovale; a i opsidijanskih životinja bilo je malo. Niko nije imao hrane. Deca te žene bila su sve slabija i sve bolesnija, stomačići su im se silno nadimali. Ona je plakala, a muž joj se smejao. "Vidi, deca su kao ja!" govorio je. "Svi smo trbonje!" Jeo je sve: postajao je iz dana u dan sve deblji, širi, rumeniji. Porodica je imala jednu kravu, a trave je bilo dovoljno da ona živi zdravo; njeno mleko održavalo je decu u životu. Pođe jednog dana Dajro u livade. Žena reče: "Eno, vidite, moj muž kreće da radi!" Dajro ode do mesta gde je krava pasla, a žena reče: "Eto, on će paziti našu sestru tamo." Ali on poče kravi da pije krv, da siše krv. Ovo je radio svaki dan, pa krava nije mogla davati mleko; on je to nastavio da čini, te krava leže i uginu. On ju je raskasapio tu, na livadi, i vratio se kući noseći meso. Morao se vraćati nekoliko puta da bi preneo sve. "Evo kako naporno radi moj muž!" reče žena. Suze su tekle niz njeno lice. A to su videli ljudi, videli su njeni sugrađani.
<BR>&nbsp;&nbsp;&nbsp;&nbsp;&nbsp;Bez mleka njena deca mnogo oslabiše. Muž, Dajro, deci je uvek ljubazno govorio, ali meso im nije davao. Pojeo je sam sve. Ponekad je govorio njima, deci, majci, babi: "Evo vam, zar nećete ovo meso? Nećete ovu hranu?" Ali čim bi to kazao, njima su se grla stezala i zatvarala, tako da su samo mogli odmahivati glavom; onda bi on ždrao meso, smeškajući se i šaleći se. Umre jedno dete. Onda i drugo, starije, poče umirati. Dajro se ugojio već toliko, da nije ni ustati mogao; samo je sedeo pokraj vatre po celi dan i noć. Trbušina njegova bila je ogromna, divovska je lopta bila. Koža mu je bila silno zategnuta i svud bledo rumena. Oči mu se od sala više nisu videle. Ruke i noge bile su mu patrljci koji su virili iz te grdne lopte gojaznosti. Njegova žena ostajala je, sa svojom majkom, pokraj umirućeg deteta.
<BR>&nbsp;&nbsp;&nbsp;&nbsp;&nbsp;Ljudi u gradu se sastadoše da razgovaraju. Neko vreme su zborili, a onda odlučili da ubiju Dajra. Muškarci su bili ljuti, pa su govorili: "Nožem preko tog grla, metkom u to škembe!" Ali bila je tu jedna sakata žena, vidovnjak, koja reče: "Ne tako, ne tako. Nije to čovek!"
<BR>&nbsp;&nbsp;&nbsp;&nbsp;&nbsp;"Ali ubićemo ga", rekoše oni.
<BR>&nbsp;&nbsp;&nbsp;&nbsp;&nbsp;"Ako ga ubijete na taj način, njegova žena i njena porodica će umreti s njim. Vi ne smete svu tu krv, koja je u njemu, proliti. Njihova je to krv."
<BR>&nbsp;&nbsp;&nbsp;&nbsp;&nbsp;"Onda ćemo ga ugušiti", reče jedan od muškaraca.
<BR>&nbsp;&nbsp;&nbsp;&nbsp;&nbsp;"E to je pravi način", reče sakata.
<BR>&nbsp;&nbsp;&nbsp;&nbsp;&nbsp;Otišli su, svi skupa, do te kuće. Vrata su bila zatvorena. Gurnuli su ih, ušli. Baka i mati i dete ležali su kao drveni štapovi, kao stare kosti na podu, toliko slabi da se nisu mogli podići ni u sedeći položaj, i umirali. Muž je sedeo uz vatru kao velika crvena lopta od kože. Čim je video ljude, poprimio je opet svoj pravi lik i ispružio šaku-hvataljku, ali bio je suviše debeo da se pomakne i nije ih mogao uhvatiti. Oni su sa sobom bili doneli pun lavor eukaliptusovog ulja; sad su pritisnuli Dajra da ne može ustati, gurnuli mu glavu u ulje i tako držali, dugo. A on se dugo bacakao, umirao nije, ali oni su njegovu glavu držali i držali pod uljem; najzad se njegovo veliko, široko, debelo telo ukrutilo i počelo se smanjivati. Sažimalo se, skupljalo, a žena i dete se digoše u sedeći položaj. Smanjilo se još i oni ustadoše. Smanjilo se stvorenje na veličinu pesnice, a njima se povrati snaga da govore. Smanjilo se na veličinu lešnika, a oni se počeše slobodno kretati i pričati šta je bilo. Smanjilo se na veličinu nokta na palcu, toliko je tanko bilo, postalo je suvo i mrko, a ljudi, pozdravljajući i tešeći ženu i porodicu, prestadoše da ga motre pomno. Smanjilo se toliko da je bilo manje od zrna sočiva, a onda je ispuzilo iz lavora sa uljem, pa kroz vrata i nazad u brda, da tamo čeka nailazak neke druge osobe. I, kažu, još čeka.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
