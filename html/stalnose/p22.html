<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NA IZVORIMA ORLUA
<P>&nbsp;&nbsp;&nbsp;&nbsp;&nbsp;Nosila je nebojenu odeću već pet godina. Zvala se Adsevin. Pošla je iz svoje kuće u Čukulmasu da zahvati vode iz orluskih izvora za Ples Vode.
<BR>&nbsp;&nbsp;&nbsp;&nbsp;&nbsp;Ona je i ranije išla uz planinu do tih izvora, sa ljudima iz svojih hejima, ali nikad sama. Sad, prelazeći greben na gornjem kraju tog kanjona, Adsevin je osluškivala, u želji da čuje tok vode. Tamo su skrab-hrast i trnje izdžikljali gusto, nikakve ljudske staze nije bilo. Saginjala se, išla jelenjim stazama i izišla na jednu veliku crvenu stenu koja je stršala iz zida kanjona kao trem kuće. Odatle je pogledala nadole ka izvoru. Videla je jednog jelena, koji je pio vodu i jednog čoveka, koji je pio vodu. On je čučao i pio sa površine, na mestu gde je voda navirala sa ruba izvora. Nije imao na sebi nikakvu odeću, a njegova kosa i koža bili su jelenske boje. On nju nije ni video ni čuo kad je izlazila na tu stenu. Kad se napio, digao je glavu i obratio se izvoru. Videla je da njegove usne obrazuju reči heja vakvana, iako mu nije čula glas. Onda je on digao pogled i video devojku na steni na zidu kanjona. Pogledali su se preko izvora, kroz vazduh. Čovekove oči bile su oči jelena. Nije progovarao, a ni Adsevin nije ništa govorila. Spustio je pogled, uzmakao od izvora, okrenuo se i zašao u gusto žbunje na obali potoka Orlu. Velike jove koje tamo rastu sakrile su ga istog trena. Nije čula ni najmanji zvuk njegovog odlaženja.
<BR>&nbsp;&nbsp;&nbsp;&nbsp;&nbsp;Dugo je sedela na rubu te stene, posmatrajući kako voda izvire. U vrelini poznog leta nijedna ptica nije govorila. Sišla je, pevala izvoru, zahvatila njegovu vodu ćupom od plave gline, stavila ćup u korpu-uprtaču, okačila je o rame i krenula nazad istim putem kojim je i došla, pentrajući se uz strmi kanjonski zid. Kad je bila na onoj velikoj steni iznad izvora, okrenula se i progovorila: "Plešemo Vodu u Čukulmasu sutra." Onda je produžila onim jelenjim stazama uzbrdo, pa preko grebena.
<BR>&nbsp;&nbsp;&nbsp;&nbsp;&nbsp;Kad je donela vodu sa Orlua u hejime za sutrašnju vakvu, otišla je kući do svog ognjišta u Kući Mačijih Brkova. Tamo je zapitala brata svoje majke, ženo-živućeg čoveka, učitelja Plave Gline: "Da li sam videla osobu iz Druge Kuće ili iz Osme Kuće, na izvorima Orlua?"
<BR>&nbsp;&nbsp;&nbsp;&nbsp;&nbsp;On zapita: "Kako je ta osoba izgledala?"
<BR>&nbsp;&nbsp;&nbsp;&nbsp;&nbsp;"Kao jelen, kao muškarac."
<BR>&nbsp;&nbsp;&nbsp;&nbsp;&nbsp;Njen ujak reče: "Pa, možda si videla osobu Neba. Ovo je sveto vreme, a ti si činila sveto delo. Kako je ta osoba govorila?"
<BR>&nbsp;&nbsp;&nbsp;&nbsp;&nbsp;"Govorio je vodi kad se nje napio."
<BR>&nbsp;&nbsp;&nbsp;&nbsp;&nbsp;"Da li je govorio tebi?"
<BR>&nbsp;&nbsp;&nbsp;&nbsp;&nbsp;"Ne. Ja sam se obratila njemu. Rekla sam mu da plešemo Vodu."
<BR>&nbsp;&nbsp;&nbsp;&nbsp;&nbsp;"Možda će ta osoba doći na ples", reče njen ujak.
<BR>&nbsp;&nbsp;&nbsp;&nbsp;&nbsp;Adsevin je gledala ka lovnoj strani, prema stazama sa severa, tokom čitavog vremena plesanja na plesalištu, sledećeg dana; ali nije videla onog čoveka sa vrela Orlua.
<BR>&nbsp;&nbsp;&nbsp;&nbsp;&nbsp;On je bio došao, ali se plašio da uđe u grad, na plesalište. Previše vremena je prošlo otkad je bio u društvu ljudskog naroda. Nije znao kako da uđe među njih. Uplašen, sakrio se pod obalu potoka i posmatrao plesanje. Naišli su psi, počeli su da laju i reže na njega, pa je on pobegao uz potok, u brda.
<BR>&nbsp;&nbsp;&nbsp;&nbsp;&nbsp;Posle plesa vrućina je postala još jača i u Čukulmasu se celo popodne nije micalo ništa osim lešinara iznad Lešinarskog Brda. Po takvom danu Adsevin se vratila uz gudure i grebene do izvora Orlua. Našla je jelenske staze koje su vodile do one velike stene i izišla na nju. Izvor je bio presušio. Nikog nije bilo. Na steni su ležala četiri zelena žira sa živohrasta. Tu ih je mogla ostaviti veverica, ili neka druga osoba. Adsevin ih je uzela, a na njihovo mesto stavila ono što je sa sobom donela: štap od maslinovog drveta izrezbaren zavojito i uglačan da bude kao hehole-no. Ne govoreći naročito glasno i ne gledajući dole u kanjon, ona reče: "Ja ću na Put Soli. Posle toga se vraćam." Onda je otišla kući u Čukulmas.
<BR>&nbsp;&nbsp;&nbsp;&nbsp;&nbsp;Posle Puta Soli, a pre Vina, došla je na tu stenu u kanjonu Orlua. Hehole-no je bio uklonjen; ničeg na tom mestu nije bilo. Koja god stvorenja da su bila tamo, veverice, čavke, šumski pacovi, mogla su ga premestiti ili uzeti. U zemljištu kanjonskog zida našla je odlomljeni komadić opsidijana i njime je napisala znak Plave Gline, urezujući ga u kožu te crvene stene. To završivši, rekla je: "Uskoro će se u našem gradu plesati Vino."
<BR>&nbsp;&nbsp;&nbsp;&nbsp;&nbsp;Čovek koji je izgubio svoje ime slušao je to, dole u kanjonu, pod suvom obalom potoka. On je uvek slušao.
<BR>&nbsp;&nbsp;&nbsp;&nbsp;&nbsp;Kad se Adsevin vratila kući to veče, njen ujak joj kaza: "Čuj, Adsevin. Razgovarao sam sa nekim lovcima koji zalaze u kanjone tamo, iznad okamenjene šume i preko Jastrebovog grebena. Oni znaju za tog jelen-čoveka. On je napustio ovdašnju Kuću Četrdeset Pet Crvenih Stabala, odavno, da živi u šumi. Nekada je bio čovek Serpentine, ali je posle istupio iz svih Kuća, kažu. Izgubio se. Izgubljenici su opasni; oni čine stvari bez značenja. Verovatno bi bilo bolje da se ti više ne vraćaš u kanjon Orlua. Možda ga tvoji odlasci plaše."
<BR>&nbsp;&nbsp;&nbsp;&nbsp;&nbsp;Ona reče: "Znaju li lovci gde on, u brdima, živi?"
<BR>&nbsp;&nbsp;&nbsp;&nbsp;&nbsp;"On nema baš nikakvu kuću", reče joj ujak.
<BR>&nbsp;&nbsp;&nbsp;&nbsp;&nbsp;Adsevin nije želela da brine svog ujaka, ali se nije ni plašila čoveka u Orluskom kanjonu, niti joj je bilo jasno kako bi to ona mogla njega uplašiti; zato je sačekala da joj ujak bude zauzet oko žetve, a onda se opet vratila na severne staze.
<BR>&nbsp;&nbsp;&nbsp;&nbsp;&nbsp;Kiše još nisu bile počele, ali je drveće već ispuštalo vodu zadržavanu u deblima i korenju, pa se i u izvoru našlo nešto vode, koja je ležala duboko unutra, među stenama. Tle oko izvora bilo je blatno, jelenskim nogama ugaženo. Na koži crvene stene bio je, pored znaka Plave Gline koji je ona urezala, nacrtan još jedan znak. Bilo je to kojotsko oko Osme Kuće. Videći ga, ona reče: "Heja, heja, Kojote! Znači, ti si tu, Boravioče u Divljoj Kući! Ovaj poklon je za ma koga iz te Kuće kome bi se mogao dopasti." Ostavila je ono što je donela, a to je bilo lišće vinove loze punjeno ječmom koji je bio vodom natopljen, kao i suvim grožđem i korijanderom. Onda je otišla istim putem kojim je i došla.
<BR>&nbsp;&nbsp;&nbsp;&nbsp;&nbsp;Posle nekog vremena, rad je bio završen, pa su ona i njen ujak bili zajedno. Ona reče: "Mataikebi! 'Ujače po majčinoj strani koji si drag ženama.' Onaj čovek kaže da stanuje u Kući Divljine. Mislim da nije potrebno da ga se plašiš, ni da se plašiš za mene, ako budem išla tamo."
<BR>&nbsp;&nbsp;&nbsp;&nbsp;&nbsp;"A šta ako ja odem tamo da omirišem vazduh?" reče njen ujak.
<BR>&nbsp;&nbsp;&nbsp;&nbsp;&nbsp;Adsevin reče: "Vrata te kuće se ne zatvaraju."
<BR>&nbsp;&nbsp;&nbsp;&nbsp;&nbsp;I tako njen ujak ode u kanjon Orlua. Vide oznake na onoj steni, a pored njih jedan komad kamena hematita iz korita potoka, uglačan, crven, divan. Ne uze ga. Sede na tu stenu i ostade dugo, razmišljajući i slušajući. Nije ni video ni čuo izgubljenog čoveka, ali je verovao da se taj nalazi tu negde, blizu jova s one strane izvora. Otpevao je heju vakvanu i vratio se u Čukulmas. Svojoj nećaki je rekao: "Mislim da je vazduh tamo dobar. Potok počinje da teče. Jedan kamen iz potoka je tamo."
<BR>&nbsp;&nbsp;&nbsp;&nbsp;&nbsp;Kad je Adsevin opet otišla, uzela je kamen, a ostavila vrećicu od kanapa, koju je bila izatkala. Rekla je: "Plesaće se Trava u našem gradu uskoro. U tom plesu svi narodi Divljine su dobrodošli."
<BR>&nbsp;&nbsp;&nbsp;&nbsp;&nbsp;Onda ga je videla kako gleda ka njoj, kako je sluša. Bio je iza jednog madronskog drveta koje se sastojalo od šest spojenih stabala, s druge strane kanjona; videla je njegovo rame, kosu i oči. Kad je pomislio da ga je videla, čučnuo je. Ona je prestala da gleda tamo; okrenula se na drugu stranu i otišla natrag, uz greben.
<BR>&nbsp;&nbsp;&nbsp;&nbsp;&nbsp;I tako je ona od vakve do vakve, od jednog do drugog doba godine, odlazila povremeno do izvora potoka Orlu, sa po nekim malim darom. Prilikom tih odlazaka govorila je, javljala je izgubljenom čoveku o plesovima u Čukulmasu; kad god je na crvenoj steni našla njegov poklon, uzela ga je; ponekad je uspevala i da vidi jelen-čoveka. On je nju video svaki put.
<BR>&nbsp;&nbsp;&nbsp;&nbsp;&nbsp;Kad je umirala jedna baba Serpentinka iz Kuće Četrdeset Pet Crvenih Stabala, Adsevin je otišla do Orlua i govorila o tome, misleći da je ta žena mogla biti neki rod izgubljenom čoveku i da bi on možda hteo da peva zapadno-odlazeće pesme za nju, ako ih nije zaboravio.
<BR>&nbsp;&nbsp;&nbsp;&nbsp;&nbsp;Kad je bio Prvi Dan Svetskog plesa, ona je došla kroz jaku kišu u kanjon Orlua. Potok je kuljao kao bujica, zapenjen i žut, a ptice tog kanjona tražile su zaklone i čučale u svakom žbunu i drvetu. Nije bilo lako sići niz kanjonski zid do crvene stene, blato je isklizavalo ispod nogu. Kroz buku stvorenu padanjem kiše i sudaranjem kamenja u potoku, ona reče: "Plešemo Svet u našem gradu, a narod ga pleše i u Divljini. Sutra je Noć venčanja. Tad ćemo se venčati jedan čovek iz Prve Kuće i ja."
<BR>&nbsp;&nbsp;&nbsp;&nbsp;&nbsp;U hučanju kiše nije znala da li je on prisutan i da li ju je čuo.
<BR>&nbsp;&nbsp;&nbsp;&nbsp;&nbsp;Te godine Adsevin nije htela da pleše Mesec, zato što se nedavno udala. Ona i njen muž otišli su iz grada, u brda i napravili sebi letnju kuću sa devet stubova na grebenu iznad kanjona Šolio. Jednog dana ona je potegla odatle do Orlua. Greben je prešla na jednom mestu koje se našlo raskrčeno, zato što je jedan diger-bor tu pao; odatle je pogledala niz kanjon, do izvora i do crvene stene iznad njega. Ugledala je izgubljenog čoveka kako spava na toj steni. Ležao je potrbuške, a jedan obraz je položio preko znakova urezanih u stenu. Adsevin je stajala dugo, nepomična, a onda je otišla, ne budeći ga.
<BR>&nbsp;&nbsp;&nbsp;&nbsp;&nbsp;Kad se vratila u letnjikovac, mladi muž ju je pitao: "Gde si bila?"
<BR>&nbsp;&nbsp;&nbsp;&nbsp;&nbsp;"Išla sam do izvora Orlua", reče ona.
<BR>&nbsp;&nbsp;&nbsp;&nbsp;&nbsp;On je svojevremeno čuo, u Loži Zalivskog Lovora, priče o podivljalom šumcu koji se viđa u kanjonu Orlua. "Nikad ne idi tamo", reče on.
<BR>&nbsp;&nbsp;&nbsp;&nbsp;&nbsp;"Da, ići ću tamo", reče ona.
<BR>&nbsp;&nbsp;&nbsp;&nbsp;&nbsp;"Zašto?" reče on.
<BR>&nbsp;&nbsp;&nbsp;&nbsp;&nbsp;Ona reče: "Pitaj mog ujaka zašto idem do Orlua. Možda ti on može reći. Ja ne mogu."
<BR>&nbsp;&nbsp;&nbsp;&nbsp;&nbsp;Mladi čovek reče: "Ako ćeš ti opet tamo, ići ću i ja."
<BR>&nbsp;&nbsp;&nbsp;&nbsp;&nbsp;Ona reče: "Molim te, pusti me da idem sama. Nema razloga za strah."
<BR>&nbsp;&nbsp;&nbsp;&nbsp;&nbsp;Posle toga, njen muž se osećao nelagodno, živeći tako visoko u brdima. Rekao je: "Hajde da se preselimo dole, u letnju kuću tvoje porodice", i ona se saglasila. Dok su boravili tamo, u Belopepelnim Obalama, muž je popričao sa njenim ujakom, a i sa nekim lovcima koji su često zalazili u te kanjone. Nije mu se dopalo ono što je od njih čuo o izgubljeniku; rekli su da je on, kad god su otišli do Orlua, uvek bio tamo, blizu izvora. Ali ujak je rekao: "Mislim da tu nije ništa loše."
<BR>&nbsp;&nbsp;&nbsp;&nbsp;&nbsp;Adsevin je sišla u Čukulmas da otpleše Vodu; prethodno je i donela vodu za taj ples, sa izvora Orlua. Posle toga je opet išla sama do Orlua, pre velikih svetkovina. Ponekad je odnosila hranu. Njen muž je ovo gledao ćutke, ali je u sebi govorio ono što je od njenog ujaka čuo.
<BR>&nbsp;&nbsp;&nbsp;&nbsp;&nbsp;Jedan dečak je načinio Adsevin i njenog muža svojim roditeljima, približno u vreme Vode; a kad je prošlo nekoliko meseci njegovog života, u vreme nove trave, Adsevin ga je ponela u nosiljci i krenula severnim stazama. Svom mužu ni reč nije rekla. On je video da ona odlazi sa bebom, pa je bio uzbunjen i ljut. Pratio ju je na izvesnom udaljenju, peo se za njom u brda, uz kanjone, preko visokog grebena, do Orlua. Na grebenu je izgubio njenu stazu; nikakve staze nije ni bilo. Nije mogao videti kuda je otišla, niti je čuo ijedan zvuk njenog kretanja. Bojao se da načini, tragajući za Adsevin, ma i najmanju buku i zato je stajao nepomično i osluškivao.
<BR>&nbsp;&nbsp;&nbsp;&nbsp;&nbsp;Čuo je njen glas dole, iz kanjona, nad koritom potoka. Govorila je: "Ovo je moj sin. Dala sam mu ime Ide Za Kojotom." Onda neko vreme nije govorila ništa. Potom je opet začuo njen glas: "Jesi li ti otišao, Kojote?" Zatim je još neko vreme ćutala, a onda je njen glas kriknuo jako, bez reči.
<BR>&nbsp;&nbsp;&nbsp;&nbsp;&nbsp;Mladi čovek se bacio napred, kršeći i razgrćući žbunje ispred sebe, pohitao je niz kanjonski zid, ka mestu odakle se njen glas prolomio. Sedela je na rubu one crvene stene, držeći bebu u naručju i plačući. Prilazeći tom mestu, njen muž je namirisao smrt. A kad je stao uz Adsevin, ona je pokazala prstom dole, ka izvoru. Izgubljenik je bio umro, pod velikim jovama, s druge strane potoka, odmah ispod izvora. I već se delom u zemlju pretvorio.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
