<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PLESANJE MESECA
<P>&nbsp;&nbsp;&nbsp;&nbsp;&nbsp;Trnica od Sinšana ispričala priređivačici.
<BR>
<BR>&nbsp;&nbsp;&nbsp;&nbsp;&nbsp;Svet se pleše kad je mesečev mrak, posle ravnodnevice kiša; a kad posle toga bude drugi put pun mesec, plešemo Mesec.
<BR>&nbsp;&nbsp;&nbsp;&nbsp;&nbsp;Dešava se da je na početku plesa vreme još kišno i hladno, ali obično je suva sezona već počela i noći postaju toplije. Ponekad trave još stvaraju seme, a ponekad su zrele i počinju da se suše. Uvek je u cvetu sei 'cvet-lanterna, kalohortus'. Jagnjad i lanad odbijaju se od sise, ali još idu na domak ovaca i košuta. Ptice se pare i prave gnezda. Prepelice se oglašavaju po danu, a male sove noću. Potoci živo jure svojim putanjama. To je prijatno doba godine i dobro vreme da se vodi ljubav.
<BR>&nbsp;&nbsp;&nbsp;&nbsp;&nbsp;Na Svetskom Plesu ljudi se venčavaju; to je vakva za dovođenje stvari u red, za raščišćavanje, vakva u kojoj stvari treba da poteku ispravno, na obe strane sveta; vakva trajanja i ostajanja. Ples Meseca ne čini ništa ni nalik ovome. On ide na suprotnu stranu. On je izlazak, izdvajanje, rasturanje, polaženje svako na svoju stranu. Tebi je poznato da hejija-if dolazi do središta, a u isti mah izlazi iz središta. Šarka spaja, ali i obezbeđuje da stvari ostanu razdvojene. Zato pod Mesecom nema brakova. Nema domaćinstava. Pod Mesecom nema dece. Ako na tom plesu žena zatrudni, obično se oslobodi ploda; ako to dete rodi, to je zato što je tako htela, nameravala je da ima dete bez oca, mesečevo dete.
<BR>&nbsp;&nbsp;&nbsp;&nbsp;&nbsp;Deca ne vole Mesečev ples. U drugim plesovima postoje neke zastrašujuće stvari, Beli Klovnovi prilikom Sunca, žalilačka lomača na Svetu, ludo pijani ljudi na Vinu; ali u tim vakvama deca imaju svoju ulogu i to davanje prilikom Sunca, Poslednji Dan tokom Sveta, pevanje prilikom Vina. Ali na Plesu Meseca ništa nije za decu. Tu je, vidiš, sve unatraške, sve reverzno. To je seks bez ičega što ide uz seks - bez odgovornosti, braka, dece. Pošto su mladi ljudi najseksualniji, oni ne mogu da učestvuju. Pošto je to ženski ples, u Kući Ovce, njime rukovode muškarci i teraju kako se njima hoće. Sve je okrenuto naopačke. Pun mesec odražava sunčevu svetlost, čini reverziju nje, jer umesto da stvori dan, stvori mračnu noć. Puni mesec izlazi kad sunce zalazi, a zalazi u zoru.
<BR>&nbsp;&nbsp;&nbsp;&nbsp;&nbsp;I, eto, zato deca ostaju u kući, mlađarija takođe, ili odu negde zajedno, tokom prve noći ili tokom cele te vakve. Momci iz Lože Lovora odu na logorovanje; cure iz Lože Krvi provode noć zajedno u nekoj kući, ili u bregovima u letnjoj kući, ako je vreme suvo. Ostaje svako zasebno, dečaci zajedno, a cure zajedno. Staraju se sami o sebi, ali se ne mešaju. I staraju se o maloj deci.
<BR>&nbsp;&nbsp;&nbsp;&nbsp;&nbsp;A muško-živeće žene i žensko-živeći muškarci obično ne plešu Mesec: oni odu u letnjikovce, ili paze na malu decu u kućama. Osim ako se odluče da vode ljubav sa osobama suprotnog pola. To je deo te izvrnutosti, obratnog postavljanja: Ples Meseca treba da bude seks bez začeća, zato se očekuje da u njemu učestvuju samo one koje mogu da začnu. Žene obično prestaju da plešu Mesec kad im je oko pedeset godina, a neke mnogo ranije. Dabome da stari muškarci plešu Mesec - to je njima jako važna stvar. Zato pod Mesecom uvek ima više muškaraca nego žena.
<BR>&nbsp;&nbsp;&nbsp;&nbsp;&nbsp;Ponekad šumci dođu na Mesec. Dođu i građani drugih gradova. Ponekad pleše neki muškarac ili neka žena koje niste nikad ranije videli, pojma nemate gde stanuju ili ko im je bila majka. Morate ih pitati: "U kojoj Kući živiš?" da se ne bi dogodilo da sa tom osobom učinite rodoskrvnuće.
<BR>&nbsp;&nbsp;&nbsp;&nbsp;&nbsp;Neobično je razgovarati o tome ovako. Mesec je sav oslobođenost i nesputanost - ali sadrži toliko pravila kojih se svako mora pridržavati! To je valjda zato što je Mesec vreme unazadnosti. Osim toga, nije lako ženi da živi kako je volja muškarcu. Kad ja završim, pitaj i nekog muškarca o Plesu Meseca, on bi ti mogao ispričati sasvim drugačiju priču! Ali ja to ne znam; pravila za muškarce su jednako mnogobrojna.
<BR>&nbsp;&nbsp;&nbsp;&nbsp;&nbsp;Muškarac bi ti mogao reći više nego ja o tome šta oni rade pre nego što naiđe ta mesečeva mena, pun mesec. Četrnaest dana ranije svi muškarci koji hoće da igraju provedu izvesno vreme preznojavajući se i pevajući. Za to im služi jedna stara sauna dole kod mesta gde Potok Sinšan obilazi podnožje Crepaj Brda. Posle preznojavanja istrče pa skaču u rezervoar sistema za navodnjavanje. To je jedan bazen. U velikim gradovima u gornjem delu Doline postoje saune izgrađene iznad tla. U Kastohi i Čukulmasu zagrevaju amame parom iz vrućih izvora. Ovde se samo naloži vatra u jami sa kamenjem, a onda se preko kamenja lije voda, znaš. To oni rade u bilo koje doba dana, a u saunu ulaze i iz nje izlaze nagi. Posle preznojavanja i kupanja dođu pa pevaju na zborištu. Te pesme su im uglavnom od matričnih reči. Ja ih ne znam; pevaju ih samo muški. Oni to pevaju iz dubine prsa, iz trbuha. To zvuči kao udaljena grmljavina, ili kao kad rade mašine vršalice, veoma je duboko, a meko. Žene ne izlaze da slušaju to pevanje. One slušaju iz unutrašnjosti kuća ili radionica, nastavljajući da se bave istim poslovima kao i dotad. Ponašaju se kao da ih nisu čule.
<BR>&nbsp;&nbsp;&nbsp;&nbsp;&nbsp;'Jedan muškarac iz Sinšana, Četvrti Prepelac, otpevao nam je dve od tih muških predmesečnih pesama; rekao je da nema štete ako budu zapisane, ali da "zapisivanje matričnih reči ima smisla koliko i zapisivanje plesnih koraka!"
<BR>
<BR>&nbsp;&nbsp;&nbsp;&nbsp;&nbsp;PESMA PRE MESECA I
<BR>
<BR>&nbsp;&nbsp;&nbsp;&nbsp;&nbsp;Mejan mejan
<BR>&nbsp;&nbsp;&nbsp;&nbsp;&nbsp;barra amarraman
<BR>&nbsp;&nbsp;&nbsp;&nbsp;&nbsp;ah, eh, eja mejan
<BR>
<BR>&nbsp;&nbsp;&nbsp;&nbsp;&nbsp;PESMA PRE MESECA II
<BR>&nbsp;&nbsp;&nbsp;&nbsp;&nbsp;Ehe ene ene
<BR>&nbsp;&nbsp;&nbsp;&nbsp;&nbsp;ehi mejan heju
<BR>
<BR>&nbsp;&nbsp;&nbsp;&nbsp;&nbsp;Četvrti Prepelac pevao je to bez muzičke pratnje, na onaj duboki način, 'ka unutra', iz dubine grudi, koji je Trnica opisala. Kad to izvodi grupa, sa ponavljanjima i podelom reči između učesnika, svaka od tih pesama traje po nekoliko minuta.'
<BR>&nbsp;&nbsp;&nbsp;&nbsp;&nbsp;Znači, pet i pet i četiri dana muški se kupkaju i pevaju; nemaju seks ni sa kim, ostaju uzdržani, bez obzira na to jesu li oženjeni ili neoženjeni. Ponekad ih žene zadirkuju, ali to je bolje ne raditi; posle ti oni vrate, pod Mesecom.
<BR>&nbsp;&nbsp;&nbsp;&nbsp;&nbsp;Onog dana pre nego što počne noć Meseca žene odu na taj rezervoar da se okupaju, sve zajedno. Ako nisi raspoložena da plešeš te godine, možeš da govoriš o tome, kazaćeš "Ja ostajem večeras sa decom u toj kući" ili "Večeras spavam sa devojkama koje nisu učinile zalaženje dublje u kopno". Ipak, može se desiti da muškarci dođu pred tu tvoju kuću i pozivaju te da iziđeš na ples. Uvek se nađe bar po jedna koja se tobože nećka, kao, neće ona na ples, ne pleše joj se, mrzi ona Mesec i šta ti ja znam, a, u stvari, to ne misli ozbiljno, nego samo želi da joj muški dolaze pred kuću i da je zovu, da bi to svako čuo, kako baš nju zovu. A onda iziđe, jasna stvar. Ne izlazi nijedna koja to sama ne želi.
<BR>&nbsp;&nbsp;&nbsp;&nbsp;&nbsp;Kad sunce zađe za planinski greben, muškarci i žene počnu da izlaze iz kuća, na zborište. A muzika počinje dole, u unutrašnjosti opsidijanskih hejima. Onda muzičari iziđu na površinu i dođu stazom na zborište, pevajući i bubnjajući i svirajući bez prestanka. O, ta mesečeva Muzika nije nalik na ma koju drugu! Ona ti ne da da ostaneš mirna, prosto moraš da iziđeš i da plešeš. To ti kroz kosti protiče, to bubnjanje, to duboko muško pevanje. Ima jedna matrična reč u Mesečevim pesmama: abahi. To oni u pesmi ponavljaju mnogo puta, a bubnjevi u sinkopama prilaze i odlaze, abahi, abahi. A smračuje se, mesečina počne da se pokazuje iza diger-borova navrh grebena. Kad mesec iziđe, ti si već počela da plešeš u jednom redu sa svim ostalim ženama, to ti je samo koračni ples u mestu. Muškarci počnu da prave red koji ide napred, on krivuda, malo se vraća i natrag, onda zaobiđe žensku liniju. Ta muška linija se prekine, njih četvorica ili petorica se probiju kroz žensku liniju, raskinu je. Vi žene nastavljate ples sad u ta dva reda, ali oni opet navale, pa prekinu tu, probuše tamo, i na kraju svaka od vas pleše sama. Može se desiti da nekoliko muškaraca okruži jednu, ili da plešu parovi, jedna sa jednim. I to se tako nastavi. Nema nekog utvrđenog obrasca za ono dalje. Ti si, recimo, plesala sa jednim neko vreme, onda je on prišao nekoj drugoj ženi ili grupi, dođe neki drugi muški ili nekoliko njih, stanu ispred tebe ili te okruže i plešu s tobom. Žene ostaju gde su; ne mičeš se s mesta, osim ako te neki muškarac ne uhvati za ruku; samo muški se šetaju i biraju.
<BR>&nbsp;&nbsp;&nbsp;&nbsp;&nbsp;Muzika se nastavlja - gotovo svi muzičari su mladog uzrasta, Opsidijanci, oni još ne plešu Mesec, ali ga sviraju! - i, vidiš, kad se mesec malo popne nebom, ženske počnu da pevaju. Pevaju abahi, ili samo he-eh, ili stvaraju vrlo visoke, treptave akorde kao noćni cvrčci. Tad muški počnu da se pale. Neki od njih dođu na sam početak plesa nagi, ali kad ženske stanu sa tim visokim akordima, vrlo brzo budu svi muškarci nagi i svi imaju erekciju, još kako. Onda počnu da hvataju rukama žensku sa kojom plešu, nije više samo da stoje licem u lice s njom. Uzmu te za šaku, znaš, ili te drže za rame. Ako s tobom pleše više od jednog muškog, onda se neko i natiskuje uz tebe s leđa, neko se trlja o tebe sa strane, možda te jedan drži za jednu ruku a drugi za drugu. Onda počnu da ti otkopčavaju odeću. Ako nećeš da se na tvojoj odeći pleše celu noć, bolje je da dođeš na ples bez mnogo toga na sebi, jer šta gde padne, tu, najverovatnije, i ostane.
<BR>&nbsp;&nbsp;&nbsp;&nbsp;&nbsp;I eto, neki par već počne da ima seks, oni to obično rade stojeći, a tad njih dvoje i ljudi oko njih počnu kojotsko pevanje. To se tako zove valjda zato što ima neke sličnosti sa zavijanjem kojota, ali u stvari je to više kao neka vrsta muzike koju stvaraju ljudska bića dok vode ljubav. Muzičari kojot-pevaju i nastavljaju sa bubnjanjem, održavaju plesni ritam. Ima ljudi koji plešu celu tu noć. Drugi imaju seks, pa opet plešu, pa opet imaju seks sa nekim drugim, pa opet plešu; ili vode ljubav jedanput, sa jednom osobom, pa odu kući; ili, već, kako je kome volja. Od žene se očekuje da ipak ne ide kući dokle god je sa njom muški ili dok je tu još neki koji čeka na red za nju, ali, zapravo, ako si već dobila dovoljno, ili ako ti se baš ne sviđa taj muški, uvek možeš da se izvučeš - noć je, a ljudi tu ima toliko mnogo. Postoje priče kako su neki muškarci uporno ostajali uz neku žensku i terali je neprestano na seks, obično iz osvete što ih je ranije zadirkivala, ali ja nisam nijednom videla ni doznala da se tako nešto stvarno desilo; to su romantične priče, to muškarci pričaju. Nije dozvoljeno da neko zajedno ode izvan zborišta, da pođu te noći da imaju seks ma gde osim tu, na otvorenom prostoru, na zborištu, gde su i drugi. Kad bi neki muškarac pokušao da pođe za nekom ženom kući, ona bi nadigla dreku i drugi bi saznali. Ali to se ne dešava. Pa, najzad, to je ples, znači to je da se bude zajedno.
<BR>&nbsp;&nbsp;&nbsp;&nbsp;&nbsp;Prvi Mesec koji sam plesala bio mi je najbolji. Pre početka bila sam malo uplašena. Bila je topla, vetrovita noć, kiše su bile završene, cvrčci su već pevali, a mesečina je izgledala kao bela voda koja je stvarala bare u travi. Eh, al' je to dobar Mesec bio! Međutim, dešava se da te noći pada kiša. Onda razapnu veliki platneni krov na motke iznad zborišta pa ljudi ipak izlaze i plešu, ali onda vođenje ljubavi ne bude tako dobro - vlaga je, hladno je, a u mraku ne vidiš ko je pokraj tebe. Ja volim kad ih u mesečini baš vidim, znam ko je ko, mada niko od njih nije onaj isti koji je u ostalim delovima godine, jer sad su pod Mesecom. A kad je oblačno, to je kao da imaš seks sa neznancima, okružena drugim neznancima. Možda to neki ljudi i vole, ali ja ne. Ja volim kad je Mesec da je mesečina.
<BR>&nbsp;&nbsp;&nbsp;&nbsp;&nbsp;Ko god želi može da pleše Mesec i svake sledeće noći za redom, ili bilo koje od tih noći, dok se mesec na nebu stanjuje - devet noći. Prva noć, Pun Mesec, obično je noć velikog plesa, ali ako pada kiša a sledećih dana dođe do razvedravanja, lako može biti da jedna od Sledećih Noći ima više plesača. Čest je slučaj da muškarci tokom Sledećih Noći odu u neki drugi grad na ples. Ako si izišla na ples tokom jedne od tih Sledećih, verovarno je da ćeš se naći sa muškarcem koga ne poznaješ. Moraš, naravno, da doznaš u kojoj Kući on živi, ali ako je s te strane u redu, onda ne bi bilo u ispravno da ga odbiješ. Koja je došla na Ples Meseca, nije došla da bira i odbija.
<BR>&nbsp;&nbsp;&nbsp;&nbsp;&nbsp;Tokom tih Sledećih, muzika silazi iz hejima tek u pozni suton, a muzičari odu na spavanje negde u toku noći, ne suviše kasno. Muškarci odlučuju o svim tim stvarima. Tom vakvom upravljaju muškarci Opsidijana; oni paze da se sve odigrava kako dolikuje i bez nevolja. Obično jedinu nevolju stvaraju oni koji se napiju. Izgleda da se uvek, uvek mora pojaviti i poneki matori lovac kome kurac ne ostaje dovoljno dignut i koji pije vino da bi postao pohotniji, pa posle toga ne može da digne kurac uopšte, pa pije još više, pa poblesavi, onda ovi redari na vakvi moraju malo da ga bućnu u rezervoar za navodnjavanje ili da ga zatvore u neki prazan ambar dok se ne smiri. Bila je ovde u Sinšanu jedna Serpentinka, Nevena Serpentinka, koja je uvek pila za Mesec i nije ostajala na jednom mestu kao što se od žene očekuje; nego, ako joj nije došao nijedan muški, ona počne da se šeta i da ga traži. Ja bih rekla, svaki dečko u Sinšanu koji je bio odveć stidljiv da pristupi ženi koju je stvarno hteo, bio je usisan u taj stari vrtlog, tokom ovog ili onog Meseca. Ništa mu, naravno, nije falilo, a Nevena se, bogami, dobro provodila! Posle, kad dođe Vino, Nevena je govorila ovako: "Ja pijem vino tokom celog Meseca, zašto da se ne jebem tokom celog Vina?" Mogu reći, svi su izgledi da se jebala i tokom celog Vina. Prestala je da pleše Mesec tak kad je bila baš stara - nekih sedamdeset godina, ili više. Ubrzo potom je umrla.
<BR>&nbsp;&nbsp;&nbsp;&nbsp;&nbsp;U svakom slučaju, ma koliko da se mnogo ili malo plesalo tokom tih devet noći Meseca, desete noći nastupa reverzija reverzije. Počne mrak meseca. Žene počnu da se okupljaju na zborištu, a muzičari dođu čim se sunce nađe iza grebena. Žene pevaju pesme Mraka Meseca, prilazeći Šarci i opsidijanskim hejimama.
<BR>&nbsp;&nbsp;&nbsp;&nbsp;&nbsp;Muškarci ih čekaju tamo, na plesalištu. Te noći obuku se divno, pretežno u crno, crna košulja, crne pantalone, beli prsluk crno izvezen, ili crni prsluk srebrom izvezen - narod priča da su neki od tih prsluka za Ples Meseca stari i po deset ljudskih života. Svi muškarci su bosi i gologlavi. Neki od njih nacrtaju sebi preko lica, ćumurom, široku traku, od gornje usne do donjih očnih kapaka i drugu traku od uha do uha. Izgledaju veličanstveno. Stanu u jednu pokretnu liniju naspram žena i kad one prestanu pevati, oni počnu. Oni pevaju veoma duboko, kao pre Meseca. Sve su to matrične reči, ali preokret matrične reči 'mejan' glasi 'na jem', obala reke, pa se zato te pesme zovu Obale Reke. Muškarci stoje i pevaju, muzičari bubnjaju. Žene stoje u svom redu i slušaju. One ćute i ne plešu.
<BR>&nbsp;&nbsp;&nbsp;&nbsp;&nbsp;Kad su otpevane Obale Reke, žene siđu pod zemlju, u hejime Opsidijana, u Ložu Krvi, jedna po jedna, i peru ruke i oči na Lavoru Meseca, a onda idu kući. Muškarci ostanu na plesalištu i izvode bubanj-pesme, ako su za to raspoloženi; ili siđu u Sinšan Potok da se kupaju; onda i oni idu kući. Mesec je odigran.
<BR>&nbsp;&nbsp;&nbsp;&nbsp;&nbsp;Za vreme Meseca rade se i neke stvari koje nisu deo svetinje, nego su samo običaji. U Sinšanu, ako neki muškarac želi da te večeri jedna određena žena pleše s njim, on tokom dana dođe kod nje i da joj sei cvet. Jednom smo morale da se smejemo kad je jedan matorac iz Kuće Uzbrdo dao mojoj majci čitav buket seija, jedno dvadeset ili trideset komada. Rekla je: "Kako bih mogla da ne plešem sa takvim čovekom!" Dole u Madidinuu, gde sam živela kad sam bila udata, ne daju cveće na taj način, nego odu zajedno na plivanje u Reci, to popodne.
<BR>
<BR>&nbsp;&nbsp;&nbsp;&nbsp;&nbsp;PESME MRAKA MESECA
<BR>&nbsp;&nbsp;&nbsp;&nbsp;&nbsp;Pevaju žene tokom poslednje noći Plesa Meseca.
<BR>
<BR>&nbsp;&nbsp;&nbsp;&nbsp;&nbsp;Crna ovca napred stupa,
<BR>&nbsp;&nbsp;&nbsp;&nbsp;&nbsp;njeno janje ide za njom.
<BR>&nbsp;&nbsp;&nbsp;&nbsp;&nbsp;Zatvara se nebo celo.
<BR>&nbsp;&nbsp;&nbsp;&nbsp;&nbsp;Hej heja hej,
<BR>&nbsp;&nbsp;&nbsp;&nbsp;&nbsp;Kućo od Opsidijana,
<BR>&nbsp;&nbsp;&nbsp;&nbsp;&nbsp;vrata su ti zatvorena.
<BR>
<BR>&nbsp;&nbsp;&nbsp;&nbsp;&nbsp;Jedna žena Prve Kuće
<BR>&nbsp;&nbsp;&nbsp;&nbsp;&nbsp;doji janje, doji svoje
<BR>&nbsp;&nbsp;&nbsp;&nbsp;&nbsp;u prevoju tamnom dole.
<BR>&nbsp;&nbsp;&nbsp;&nbsp;&nbsp;Hej heja hej,
<BR>&nbsp;&nbsp;&nbsp;&nbsp;&nbsp;vrata Kuće Mesečeve
<BR>&nbsp;&nbsp;&nbsp;&nbsp;&nbsp;sad su, eno, crna, crna!
<BR>&nbsp;&nbsp;&nbsp;&nbsp;&nbsp;Krvna grudvo
<BR>&nbsp;&nbsp;&nbsp;&nbsp;&nbsp;krvi ugrušana
<BR>&nbsp;&nbsp;&nbsp;&nbsp;&nbsp;sveta, crna,
<BR>&nbsp;&nbsp;&nbsp;&nbsp;&nbsp;krv si mi dana.
<BR>&nbsp;&nbsp;&nbsp;&nbsp;&nbsp;Krvarim te.
<BR>&nbsp;&nbsp;&nbsp;&nbsp;&nbsp;Blista, blista,
<BR>&nbsp;&nbsp;&nbsp;&nbsp;&nbsp;belina čista
<BR>&nbsp;&nbsp;&nbsp;&nbsp;&nbsp;čisto, belo,
<BR>&nbsp;&nbsp;&nbsp;&nbsp;&nbsp;ja sam obasjana.
<BR>&nbsp;&nbsp;&nbsp;&nbsp;&nbsp;Moj meseče.
<BR>&nbsp;&nbsp;&nbsp;&nbsp;&nbsp;Pristala sam
<BR>&nbsp;&nbsp;&nbsp;&nbsp;&nbsp;krv je htela
<BR>&nbsp;&nbsp;&nbsp;&nbsp;&nbsp;krv je crna
<BR>&nbsp;&nbsp;&nbsp;&nbsp;&nbsp;sebe lije.
<BR>&nbsp;&nbsp;&nbsp;&nbsp;&nbsp;Krvarim je.
<BR>&nbsp;&nbsp;&nbsp;&nbsp;&nbsp;Grudvu dajem,
<BR>&nbsp;&nbsp;&nbsp;&nbsp;&nbsp;meni curi
<BR>&nbsp;&nbsp;&nbsp;&nbsp;&nbsp;grudva svetla
<BR>&nbsp;&nbsp;&nbsp;&nbsp;&nbsp;grudva tame
<BR>&nbsp;&nbsp;&nbsp;&nbsp;&nbsp;život dajem
<BR>&nbsp;&nbsp;&nbsp;&nbsp;&nbsp;blistav, blistav.
<BR>
<BR>&nbsp;&nbsp;&nbsp;&nbsp;&nbsp;JOŠ O MESEČEVOM PLESU
<BR>
<BR>&nbsp;&nbsp;&nbsp;&nbsp;&nbsp;JEDNA ČUMOVKA
<BR>
<BR>&nbsp;&nbsp;&nbsp;&nbsp;&nbsp;Pa ja bi' rekla da muški najjače vole ženske pre nego što su imali seks sa njima, a žene najjače vole njih posle. Znači, muškarci se u braku ne osećaju baš kao kod kuće, po pravilu. Zato Mesec preokreće to pravilo. Tog meseca muškarci su kod svoje kuće. Nema braka, tog meseca.
<BR>&nbsp;&nbsp;&nbsp;&nbsp;&nbsp;Ja dok nisam bila udata, rado sam plesala Mesec, ali otkad se udadoh, svaki put mi je drago kad se završi. Iziđem da pevam pesme za Mrak Meseca desete noći i vidim, stoji moj muž u koloni muških, u opsidijanskom crnom, onako sav žestok, pa zgodan, i bude mi milina što će se vratiti kući te noći. A i on kao da nikad ne žali što se vraća, mada nikad ne kaže ništa o tome. Ima on svoju stidljivost. Znaš kakvi su muški.
<BR>
<BR>&nbsp;&nbsp;&nbsp;&nbsp;&nbsp;JEDAN KASTOHANAC
<BR>&nbsp;&nbsp;&nbsp;&nbsp;&nbsp;Žene prave te velove za Mesec, vrlo fine i dugačke i pune. Pa, kad išetaju na zborište, velovi su im preko glave i obmotani oko tela i još plove pozadi, a one deo vela zadrže preko lica, ako im se tako sviđa, pa ti ne znaš koja je koja. Ženske su bele i punašne u sutonu i u mesečini, kao odrazi meseca.
<BR>&nbsp;&nbsp;&nbsp;&nbsp;&nbsp;U ovom gradu uvek nose te velove, ja nisam ni znao da u drugim gradovima ne nose. Kad je jebeš, možete i da ležite na tom velu, možete i da ga navučete preko sebe ako vam je volja. Ujutru one operu velove. Tokom celog Meseca na kanapima za sušenje veša vijore se i lepršaju ti beli velovi - dobro, pa zar nisi to videla?
<BR>&nbsp;&nbsp;&nbsp;&nbsp;&nbsp;Ima nekih žena koje stvarno sakriju lice i to tako ostane, mislim, ako stvarno ne žele da se zna ko su; to je u redu, to je dobro, tako treba da bude. Samo, moraš da pripaziš, dok plešete, jer ona će ti dati znak, razumeš, ako ste iz iste Kuće. Onda odeš nekoj drugoj.
<BR>&nbsp;&nbsp;&nbsp;&nbsp;&nbsp;JEDAN MLADIĆ ČUKULMAŠANIN
<BR>&nbsp;&nbsp;&nbsp;&nbsp;&nbsp;Jeste, istina je, cure se ovde zamotaju u te velove, a i starije ženske, pa ih i ne razlikuješ, sve su samo ženske. Al' kad im se sasvim primakneš, onda znaš.
<BR>&nbsp;&nbsp;&nbsp;&nbsp;&nbsp;Cice koje nikad ranije nisu plesale Mesec posakrivaju se po svojim domaćinstvima. Moraš da uđeš po nju. Neko vreme pevaš napolju, zoveš je da iziđe, ali ona neće. Onda moraš unutra. Pevaš:
<BR>
<BR>&nbsp;&nbsp;&nbsp;&nbsp;&nbsp;"Mejan, hej, mejan,
<BR>&nbsp;&nbsp;&nbsp;&nbsp;&nbsp;evo mene, ja ulazim!"
<BR>
<BR>&nbsp;&nbsp;&nbsp;&nbsp;&nbsp;Ona se krije, čeka unutra, a veo - nabacila. Uzmeš je za rukicu i ona lepo iziđe s tobom na zborište. Lice sakriva svaka takva.
<BR>&nbsp;&nbsp;&nbsp;&nbsp;&nbsp;'Odgovara na pitanje.' Ne, ne verujem da iko ima seks prvi put u životu tokom Meseca - ne znam nikog takvog. Učiniš zalaženje dublje u kopno, te godine, ranije, pre nego što prvi put plešeš Mesec. Bilo bi još kako neprijatno, voditi ljubav prvi put u životu kad okolo ima tako mnogo sveta. Dovoljno je što uvek ima toliko tih starijih muškaraca koji se silno trude da pokažu kako oni to dobro umeju da urade.
<BR>&nbsp;&nbsp;&nbsp;&nbsp;&nbsp;Mesec je vrlo teška stvar kad si zaljubljen. Ti i ta devojka se volite i recimo da ste učinili Zalaženje zajedno, znaš, i, sad, stiže Mesec. Hoćete li ga plesati? Na Mesecu se ne može ostati sa jednom osobom. Možda će osećanja te devojke biti povređena kad vidi da si se dohvatio sa drugim ženskama. Ili možda ona želi da pleše, ali ti ne želiš da ona to čini. Mnoge ljubavne veze se upropaste oko Meseca. Brakovi, ne znam.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
