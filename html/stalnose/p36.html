<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KAMENGATALICA
<P>&nbsp;&nbsp;&nbsp;&nbsp;&nbsp;Drugi deo
<BR>
<BR>&nbsp;&nbsp;&nbsp;&nbsp;&nbsp;Od tog dana moja majka se nije htela odazivati na svoje srednje ime, Vrba; ljudima je govorila da je odsad zovu Taui, mada su mnogi bili neskloni da tako čine. Vratiti se prvom imenu znači ići protiv zemlje; a ptica taui, to jest američki prizemni crvendać, nije u potpunosti prebivatelj na nebu, jer je često na tlu, kljuca zrnevlje sa živinom i semenke sa prepelicama, a nije ni sasvim divlja ptica, jer se šeta po zborištima gradova, ali ipak jeste biće koje dolazi iz Četiri Kuće i vraća se u njih, pa i njegovo ime treba da dolazi onima koji čine to isto. Pećinarka i Školjka su razgovarale sa mojom majkom o imenu, ali ona nije htela da se predomisli. Njen um je bio čvrsto usmeren ne ka zemlji nego u nekom drugom pravcu.
<BR>&nbsp;&nbsp;&nbsp;&nbsp;&nbsp;Uskoro posle odlaska mogao oca iz Sinšana, čuli smo da su svi Kondorovi ljudi otišli iz Doline i da su, severnim drumom, prešli brda. Tog dana moja majka se priključila Loži Jagnjeta. Posvećivala je mnogo vremena tim ljudima tamo, učila je njihove misterije i veštine i postala njihov kasapin. Ja sam se držala podalje od svega toga, ne samo zato što sam bila još dete, nego i zato što mi se nije sviđalo i što sam znala da se ni mojoj babi ne sviđa. Meni je izgledalo da je mama oterala tatu; nisam joj to mogla oprostiti. Od kad mi se onako obratio sa ulaznih vrata i zatražio da ga čekam, strastvenost moga srca usmerila se ka njemu. Mislila sam da svoju majku ne volim uopšte. Razmišljala sam stalno o tome kako će se moj otac vratiti meni, na svom velikom konju, na čelu kolone vojske, i videti da ga čekam. Moja odanost njemu učinila je da se moja različitost od ostalih ljudi pretvori u vrlinu i dala je mojoj nesrećnosti i razlog i rok.
<BR>&nbsp;&nbsp;&nbsp;&nbsp;&nbsp;Plesala sam Svet te godine, moje devete, prvi put. Sa Devetvrhom i Vejliant i svim ljudima moje Kuće Zemlje plesala sam Nebo, a na nebu su narodi Oblaka, Vetra, Kiše i Jasnoće plesali Zemlju sa nama.
<BR>
<BR>&nbsp;&nbsp;&nbsp;&nbsp;&nbsp;*Sinšanskih pet hejima
<BR>
<BR>&nbsp;&nbsp;&nbsp;&nbsp;&nbsp;Od tada sam se u radu sa Devetvrhom više trudila, kao i u radu sa Strpljivim iz Lože Madronske, koji je sa grupom nas dece čitao povesti i priče o Sinšanu i o Dolini. Počela sam da provodim više vremena u grnčarskim radionicama sa Glinosunčanim. Obrađivala sam ono parčence zemlje koje smo koristili; iz godine u godinu sve više sam učestvovala u zajedničkom radu na njivama Sinšana. Sa dvanaest godina primljena sam u Sadilačku Ložu, a istovremeno sam počela da učim pesme Lože Krvi. Mojoj baki šake su postale toliko reumatične da više nije mogla da prede preslicom, niti da obavlja fino tkanje, a moja majka je tkala, ali ja nisam radila s njom. Najviše sam uživala u pravljenju grnčarije i to sam počela raditi prilično dobro. Svakog leta polazila sam od Gah-heje u kuću kojota i ostajala četiri dana; kad sam treći put tako krenula, put ka severozapadu naneo me je kroz korito jednog potoka, na dnu neke jaruge blizu Gore Grbave i baš sam razmišljala o pravljenju ćupova, kad videh da je jedna obala tog suvog korita sačinjena delom od vrlo fine plave gline. Nekoliko puta sam je donosila Glinosunčanom, najviše što sam mogla poneti, a on je zbog toga bio zadovoljan. Ponudila sam se da mu pokažem to mesto. Odgovorio je da bi bilo bolje da ga zadržim u umu i koristim. Bio je to ljubazan, topao čovek, udovac, sa troje opsidijanske dece koja su večito bila prljava ili blatnjava; on me je zvao imenom 'Ćupče-Sovče', a ne Severna Sova, a i svoju decu je nazivao ćupovima. Malo na šta je taj čovek mislio osim na glinu i na njeno oblikovanje, glačanje, pečenje. Za mene je bilo dobro to što sam učila zanat od istinskog pravioca. Možda je to bio moj najbolji rad u životu. Ništa što činimo nije bolje od rada šakama. Kad um koristi sebe bez šaka, pođe u krug, možda i pojuri prebrzo; čak i govor sačinjen samo od glasa može poći prebrzo. Šaka koja oblikuje um pretvarajući ga u glinu ili u pisanu reč usporava misao, privodi je ritmu kojim se stvari kreću, omogućava da misao potpadne pod uticaj slučajnosti i vremena. Čistota je, kažu, na rubu zla.
<BR>&nbsp;&nbsp;&nbsp;&nbsp;&nbsp;Dve godine posle odlaska moga oca iz Doline, moj deda se doselio iz Čumoa da opet živi u domaćinstvu svoje supruge. On se njoj nije sviđao, ali ona ga, ipak, nikada nije isterala iz kuće; bio je sam otišao. Sada ga je primila nazad, delimično zato što je verovala da mu je potrebna, a delimično, rekla bih, i zbog toga što je smatrala da će sad, sa osakaćenim šakama, manje raditi za kuću i za grad i toga se unapred stidela, pa je pomislila da će deda moći da radi umesto nje. A zapravo je ona nastavila da radi mnogo, kao i uvek; on je radio vrlo malo. Provodio je vreme kod Ratnika. U Sinšan je i došao da bi bio govornik te lože i da bi uveo više sinšanskih muškaraca u nju. Ratnici su preuzimali na sebe sve veći broj stvari koje bi normalno spadale u delokrug momaka iz Zalivskog Lovora - izviđanje, motrenje na spoljašnje grebene, proizvodnju oružja, uvežbavanje ljudi da pucaju iz pušaka, održavanje takmičenja u snazi i izdržljivosti, razne vrste borbene obuke. Pre nego što je Ratnička Loža to započela, Društvo Zalivskog Lovora u Sinšanu nije naročito živahno delovalo. Sadili su i sušili duvan, dabome; logorovali su na Stražarki, pevali i čuvali jedan sanduk pun vrlo starih pušaka koje su podmazivali uljem i glačali, ali iz kojih nisu pucali. Neki od onih koji su upravljali Zalivskim Lovorom rekli su: "Čujte: bila su vremena kad su naši momci išli u izviđanje po pogrešnim stranama brda i to je uznemiravalo narode u onim dolinama tamo; posle su ti narodi slali svoje momke ovamo, dešavale su se krađe ovaca, ljudi su se plašili da izlaze sami, najzad smo morali da vodimo razgovore o pušenju duvana i započinjanju ratova. Već četrdeset, pedeset godina to se u Sinšanu nije desilo. Bila su i vremena kad smo pravili puške i vežbali se s njima, a vrlo brzo posle toga naši momci su ulazili u svađe sa momcima iz Unmalina i Tahas Tuhasa, počinjalo je krvljenje, mladi ljudi su ubijani na drumovima i u brdima. To se odavno nije desilo. Zbog čega želite da to počne?"
<BR>&nbsp;&nbsp;&nbsp;&nbsp;&nbsp;Govornici Ratnika rekoše: "Idite u miru; bavite se svojim ratarstvom i lovom i stočarstvom; mi ćemo davati patrole na grebenima." Rekli su još: "Samo mali broj hoćemo, samo najhrabrije mlade ljude", ali su primili svakog muškarca koji je zatražio da im se pridruži.
<BR>&nbsp;&nbsp;&nbsp;&nbsp;&nbsp;Moj rođak u Madidinuu, Hmelj, počeo je da nosi nebojenu odeću i postao je Ratnik, takođe; od njih mu je došlo srednje ime, Koplje. Moja rođaka Pelikana, njegova sestra, bila je mojih godina i mi smo još bile dobre prijateljice. Rekla sam joj da mi je drago što Hmelj nije uzeo jedno od onih ratničkih imena kao moj deda Trulež, ili Leš, ili Crv Iz Leša, ili jedan stari iz Madidinua koji je odlučio da mu poslednje ime bude Pseće Govno; međutim, dodala sam da je po mom mišljenju 'Koplje' prilično smešno - i da je mogao uzeti ime Veliki Kurac, pa da bar bude odmah sve jasno i glasno. Nije se nasmejala tome. Niko nikad nije želeo da se smeje ratnicima. Rekla mi je da je ime Koplje moćno i da su sva ta imena kojima sam se podsmevala takođe moćna. Nije me bilo briga. Držala sam se podalje od svega toga i nisam želela da znam šta se dešava. Pošto se sad u našem domaćinstvu stalno pričalo o Loži Ratnika i Loži Jagnjeta, provodila sam više vremena izvan kuće. Nisam išla redovno na časove kod Strpljivoga, pa sam naučila vrlo malo istorije, a čitala nisam gotovo ništa; radila sam na grnčariji kod Glinosunčanog i u oborima za ovce, na livadama i na njivama. Dvaput sam, tih godina, silazila sa velikim stadima na slanotravne pašnjake, tamo gde su Ušća reke Na, ostajući tokom celog Meseca. Onog leta kad mi je bilo trinaest godina otišla sam uz dolinu sa nekim drugim mladim ljudima, a onda produžila sama na Ama Kulkunu. Hodala sam pored Izvora Reke, kroz Pet Kuća, pa kroz Četiri Kuće, do one kuće koja zidova nema. A ipak, hodala sam u neznanju; dobrota lava i milost jastreba održaše me na stazi. Stvari u mom domaćinstvu nisu bile u redu, a moj narod se nije pobrinuo da mi obezbedi valjano obrazovanje.
<BR>&nbsp;&nbsp;&nbsp;&nbsp;&nbsp;Znam da se Vejliant brinula zbog mog neznanja i moje nemarnosti, znam i da su ona i Devetvrh razgovarali o tome; ali njihove savete nisam htela slušati, a Vejliant nije imala volje da se raspravlja sa mnom. Brinula se ona i zbog svoje kćeri, često je trpela bolove, bila je klonula duhom. Mislim da je želela da otera svog muža, ali joj se činilo da to ne može, zato što je on obavljao neke poslove koje ona više nije mogla da radi; mislila je da je on potreban mojoj majci i meni, u domaćinstvu. Plesala bih ja po krovovima, tada, da sam videla njegov odlazak; ali dete ne može reći svojoj babi da iznese dedine stvari na odmorište stepeništa.
<BR>&nbsp;&nbsp;&nbsp;&nbsp;&nbsp;Što se tiče moje majke, Taui, ona se uvek držala ćutljivo i kao da je iznad ostalih ljudi; kao da je, odbijajući da razgovara sa mojim ocem, prestala da razgovara i sa svima ostalima. Sad sam uglavnom samo ja čuvala ovce, a ona je radila poslove Lože Jagnjeta. Ona i moj deda su se slagali uglavnom dobro, zato što su žene Jagnjeta svojevrsne Ratnice. Neke vakve su činili zajedno; neke žene Jagnjeta su uzimale moćna imena - Koštana se ranije zvala Brodieja, a Zeba je uzela ime Gnjila. Svi oni koji su izvodili vakvu Prečišćenja nazivali su sebe, tokom plesanja, imenom 'mavasto'. To je bila kondorska reč marasco, vojska, koju sam slušala svaki dan kad sam išla sa ocem u logor na Eukaliptusnim pašnjacima. Jednom sam ovu činjenicu pomenula, ali su i Trulež i Taui skočili sa obe noge na mene, poričući da je to kondorska reč i govoreći mi da ja ne mogu ništa znati o tim stvarima zato što nisam obučavana ni kod Ratnika ni kod Jagnjadi. Strašno sam se naljutila: zar oni da poriču nešto za šta ja znam da je istinito. To poricanje im oprostila nisam.
<BR>&nbsp;&nbsp;&nbsp;&nbsp;&nbsp;Ali još sam bila dete, pa sam mogla da zaboravim pedeset stvari i da radim pedeset drugih. Neke od mojih vršnjakinja ušle su u mladalačko doba, a ja sam u tome bila malo spora; nisam žalila zbog toga. Pomišljala sam da postanem Klovn Krvi, ali me je mrzelo da počinjem obuku u Loži Krvi. Moj najbolji prijatelj u tim godinama bila je jedna devojka Plave Gline zvana Cvrčkica, koja je već bila primljena u Ložu Krvi i već nosila nebojenu odeću, ali joj srednje ime još nije bilo došlo, pa smo ona i ja radile zajedno i igrale se zajedno kao deca. U njivama, ili kod ovaca, ili na sakupljanju, nosile smo i svoje igračke, pa smo sa njima, između poslova, izvodile razne priče. Njene igračke su bile jedna ljudska osoba napravljena od drveta, sa elegantnim kolenskim i lakatskim uzglobljenjima, tako da je mogla zauzimati položaje kao da je živa, i jedna olinjala, stara ovca napravljena od jagnjeće vune, sa kojom je Cvrčkica spavala kad je bila beba. Moje igračke bile su jedan zec napravljen od zečje kože na kojoj je bilo i krzno, jedna drvena krava i jedna kojotkinja koju sam bila sama napravila od odbačenih komadića jelenske kože. Nastojala sam da liči na onu kojotkinju na Gori Stražarki koja je sedela i gledala me onda kad sam u planinu prvi put išla sama. Ta igračka mi nije ispala nalik na tu kojotkinju, niti na ma koju kojotkinju, ali je, ipak, imala u sebi nešto od hejije; kad smo izvodile svoje priče i izgovarale uloge životinja, ja nikad nisam znala šta će moja kojotkinja reći. Duge priče smo stvarale za taj naš narod od pet osoba. Njihov grad zvao se Šikasan. Sa nama se često igrao jedan dečko po imenu Ševin Uzlet; njegove igračke bile su tri divne životinje od crvenog drveta koje mu je majka izdeljala - i to veverica sa drveća, prizemna veverica i šumski pacov. Cvrčkica je uvek smišljala najbolje priče za igru, ali je svaku priču htela da odigra samo jednom, a onda da smišlja novu. Ševin Uzlet zapisao je tri takve priče i ponudio ih biblioteci svojih hejima, a nazvao ih je 'Priče o Šikasanu'; svi smo se time ponosili. Dakle, bila su to dobra vremena.
<BR>
<BR>&nbsp;&nbsp;&nbsp;&nbsp;&nbsp;*Diger-bor
<BR>
<BR>&nbsp;&nbsp;&nbsp;&nbsp;&nbsp;*Grad Sinšan
<BR>&nbsp;&nbsp;&nbsp;&nbsp;&nbsp;Nacrtala priređivačica uz pomoć Trnice iz Sinšana
<BR>&nbsp;&nbsp;&nbsp;&nbsp;&nbsp;LEGENDA
<BR>&nbsp;&nbsp;&nbsp;&nbsp;&nbsp;HEJIME
<BR>&nbsp;&nbsp;&nbsp;&nbsp;&nbsp;STAMBENE ZGRADE
<BR>&nbsp;&nbsp;&nbsp;&nbsp;&nbsp;RADIONICA, AMBAR, LOŽA, ILI MAGACIN
<BR>&nbsp;&nbsp;&nbsp;&nbsp;&nbsp;ŠUME ILI DIVLJI TERENI
<BR>&nbsp;&nbsp;&nbsp;&nbsp;&nbsp;DRVEĆE, VOĆNJAK ILI VINOGRAD
<BR>&nbsp;&nbsp;&nbsp;&nbsp;&nbsp;VRT ILI ZASAĘENI USEVI
<BR>&nbsp;&nbsp;&nbsp;&nbsp;&nbsp;DRVENA OGRADA
<BR>&nbsp;&nbsp;&nbsp;&nbsp;&nbsp;KAMENI ZID
<BR>
<BR>&nbsp;&nbsp;&nbsp;&nbsp;&nbsp;Često sam uveče odlazila do Plave stene, gde su i moji rođaci iz Madidinua dolazili da se sretnemo i da pričamo. Ali i tu su se Ratnici umešali između nas. Koplje više nije davao toj steni cvet, niti ju je doticao polenom, čak joj nije ni govorio, iako je Plava Stena najjača hejija u svim poljima Sinšana i Madidinua. Pelikana je govorila Plavoj steni 'ruhu' kad njen brat nije slušao, ili je pored nje kao slučajno ostavljala šljunak. Ali kad smo razgovarali o tome, saglašavala se sa Kopljem, a ne sa mnom. Koplje je govorio da svetosti nikad nije bilo u stenama i izvorima, nego samo u duhu-duši. Kamen, izvor i telo, govorio je on, samo su zastori, koji duhu sprečavaju pristup do čiste svetosti i stvarne moći. Govorila sam da hejija nije takva; hejija je stena, hejija je voda koja teče, osoba koja živi. Ako ti Plavoj Steni ne daješ ništa, kako bi mogla ona tebi nešto dati? Ako joj se nikad ne obraćaš, zašto bi ona tebi govorila nešto? Uopšte nije teško okrenuti joj leđa i reći: "Iz ovoga je svetost otišla." Ali to je promena u tebi, ne u njoj; ti raskidaš taj odnos. Dok sam ja iznosila takve razloge, Pelikana se počinjala slagati sa mnom, ali se posle slagala sa svojim bratom dok je on govorio. Možda joj je Plava Stena nešto i rekla, ali Pelikana nije slušala. Niko od nas nije slušao.
<BR>&nbsp;&nbsp;&nbsp;&nbsp;&nbsp;Kad sam napunila trinaest godina, Koplje je prestao da dolazi kod Plave Stene sa svojom sestrom. Mnogi mladići, dok su u stanju Življenja na obali, odu sa Lovcima ili sa Zalivskim Lovorom i naprave sebi kućicu-saunu, u kojoj i spavaju, a sa devojkama se ne druže mnogo; ja sam to mogla shvatiti. Međutim, Ratnici su imali drugi način Življenja na obali, u koji je spadala i zabrana da se sa malodobnim devojkama čak i razgovara. Moj podeda Devetvrh je o ovome jednom razgovarao sa svojim unukom, koji je uzeo ime Gnusni i to u mom prisustvu da bih ja mogla čuti. Rekao je: "Ti sebe zoveš Gnusni, ali postupaš kao Naduvenko. Zar se toliko bojite devojaka da morate voditi rat protiv njih? Zar se toliko bojite sebe, da morate i sa sobom ratovati? I šta uopšte mislite, ko ste, kad se toliko plašite?" Da sam bila manje svojeglava i manje uplašena, mogla sam od Devetvrha naučiti mnogo stvari koje su mi bile potrebne; ali on je bio stroga osoba, a meni se nije htelo da dopustim da me prekoreva zbog moje lenjosti i mog neznanja. Gledam sada unazad i vidim: plašila sam se da ga volim, kao da bih, voleći podedu, bila neodana mome ocu Ubijaču. Ali tog dana sam sa zadovoljstvom slušala šta govori Gnusnome, jer sam bila ponižena što me Koplje izbegava i jer sam Ratnike mrzela svim srcem.
<BR>&nbsp;&nbsp;&nbsp;&nbsp;&nbsp;Moj deda je razgovarao prezrivim tonom sa svojom ženom i sa mojom majkom i sa svim ženama; zato sam ja njega silno prezirala; ali nastojala sam, iz poštovanja prema domaćinstvu, da to ne pokazujem. Moja baka je umela, kad izgubi živce, i da pokaže svoj prezir. Jednom mu je rekla: "Pokušavaš da budeš kao ti Kondorci, koji se toliko plaše žena da i po hiljadu milja daleko beže od svojih, samo da bi onda silovali žene koje ne poznaju!" Ali taj udarac je promašio Truleža, koji je bio previše ogrubeo da ga oseti, a pogodio je moju majku, Taui. Ona je bila u ognjišnoj sobi sa mnom i čula je Vejliantine reči. Pogurila se, gutajući bol. Tad sam se ja gnevno okomila na moju baku, zato što sam Kondora držala u srcu kao ime snage i slobode, ime koje mi je otac dao za pola godine življenja kod nas. Prišla sam vratima između tih dvaju prostorija i rekla: "To nije istina. Ja sam kondorska žena!"
<BR>&nbsp;&nbsp;&nbsp;&nbsp;&nbsp;Svi su buljili u mene. Sada je taj udarac pogodio njih sve, ali moju baku ponajviše. Pogledala me je ucveljenim očima. Izišla sam iz kuće i iz grada. Uz Sinšan potok sam krenula, do izvora njegove vode; tu sam dugo sedela, ljuta na sebe i ljuta na svakoga u mom domaćinstvu, svakoga u Sinšanu, svakoga u Dolini. Zagnjurila sam šake u vodu, ali ona nije mogla da spere ono čime su moje srce i duša bili zagušeni. Čak nisam mogla ni heju da kažem kad je čuvar tog izvora došao u liku junko-vrapca i sleteo na žbun divlje azaleje iznad izvora. Čeznula sam da opet krenem planinom, ali sam znala da ne bi vredelo; ne bih stupala stazom lava, ni kojotskom, nego bih se vrtela u krugu ljudskog gneva.
<BR>&nbsp;&nbsp;&nbsp;&nbsp;&nbsp;Njime sam se i vrtela, u krug, u krug, cele te godine.
<BR>&nbsp;&nbsp;&nbsp;&nbsp;&nbsp;Krug me je izbacio opet kod tog izvora, u danima pre Vode, sa plavoglinskim ćupom iz hejima koji je trebalo da napunim za večernje pojanje. Na povratku, dok sam silazila stazom, na mestu gde ona prelazi Mali kestenov potok i skreće uzbrdo među živohrastove na Velikoj glavi, ugledala sam mog rođaka Koplje; sedeo je na obali, iznad suvog dela korita potoka, jednu je nogu preko druge prebacio i trudio se da izvadi nešto iz tabana. Rekao je: "Severna Sovo! Možeš li videti ovaj prokleti trn?"
<BR>&nbsp;&nbsp;&nbsp;&nbsp;&nbsp;Tad mi se prvi put obratio posle dve godine.
<BR>&nbsp;&nbsp;&nbsp;&nbsp;&nbsp;Sišla sam u suvi deo korita potoka. Pretražila sam njegov taban, našla zadnji kraj trna i izvukla ga.
<BR>&nbsp;&nbsp;&nbsp;&nbsp;&nbsp;"Šta ćeš ti u našem potoku?" rekla sam onda.
<BR>&nbsp;&nbsp;&nbsp;&nbsp;&nbsp;"Vraćam se iz patrole", reče on. "Drugi su otišli dalje. Ja sam morao da izvadim taj trn. Hvala!" I dalje je sedeo, stiskajući bolno mesto na tabanu.
<BR>&nbsp;&nbsp;&nbsp;&nbsp;&nbsp;"Pa, što ideš bos?" upitah.
<BR>&nbsp;&nbsp;&nbsp;&nbsp;&nbsp;"A, pa to se od nas očekuje", reče on važno. Govorio je na isti način kao kad je bio Hmelj, gledao me je ljubaznim očima. "Je l' plešete vi Vodu?" upita. Bilo je još devet dana do Vode, tog dana. Rekoh da, a on reče: "Doći ću ovde. Sinšan pleše Vodu bolje nego Madidinu. Uostalom, svi moji rođaci iz Plave Gline su ovde."
<BR>&nbsp;&nbsp;&nbsp;&nbsp;&nbsp;Ništa nisam rekla. Nisam imala poverenja u njega.
<BR>&nbsp;&nbsp;&nbsp;&nbsp;&nbsp;Izgledao je vrlo lepo u nebojenoj odeći. Jedina ratnička stvar na njemu bila je kapa od crne kozje dlake. Bila je šiljata poput kondorskih šlemova, ali on ju je bio prignječio i zabacio daleko unazad.
<BR>&nbsp;&nbsp;&nbsp;&nbsp;&nbsp;Vazduh iznad Gore Sinšanije postao je ružičast kao lubenica, a divlji ječam na Velikoj glavi odsijavao je tom bojom, bledom, bistrom, ružičastom bojom. Katran-korov je cvetao i jako mirisao. Otkinula sam list divlje nane iz korita potoka i stavila ga preko kapljice krvi koja se stvorila na tvrdoj, tamnoj koži njegove pete na mestu gde je trn izišao.
<BR>&nbsp;&nbsp;&nbsp;&nbsp;&nbsp;"Moram ovo da odnesem u hejime, a onda da pođem dalje, do Opsidijana", rekla sam konačno. Htela sam da zna da sad idem u Ložu Krvi na obuku, a i išlo mi se odatle, zato što sam se toliko zbunila čuvši da on sa mnom razgovara na stari način; a opet i nije mi se išlo odatle.
<BR>&nbsp;&nbsp;&nbsp;&nbsp;&nbsp;Ovog puta je odgovorio tek kroz nekoliko trenutaka. Progovorio je nežno i umno: "Kad ćeš obući onu odeću?" Rekla sam mu da će to biti posle Vode, pri sledećem punom mesecu. Rekao je: "Doći ću. Doći ću u Kuću Visokog Trema na tu zabavu!" Osmehnuo se, a meni je prvi put palo na um da će se napraviti i zabava povodom mog ulaska u Ložu Krvi, zabava na kojoj ću nositi novu odeću, onu koja pripada mom novom načinu bivanja.
<BR>&nbsp;&nbsp;&nbsp;&nbsp;&nbsp;Rekoh: "Ako je tako, napravićemo mnogo peciva sa pečurkama."
<BR>&nbsp;&nbsp;&nbsp;&nbsp;&nbsp;Jednom, kad smo svi bili deca, na svetkovinu Sunca u Madidinuu, on je pojeo punu tepsiju tih kolačića sa pečurkama pre nego što je iko drugi stigao da uzme ijedan, pa su ga posle godinama zadirkivali zbog toga.
<BR>&nbsp;&nbsp;&nbsp;&nbsp;&nbsp;"Važi", reče on, "poješću ih. O, Severna Sovo! Ko ćeš ti tada biti?"
<BR>&nbsp;&nbsp;&nbsp;&nbsp;&nbsp;Rekoh: "Biću ista koja sam sada, pretežno."
<BR>&nbsp;&nbsp;&nbsp;&nbsp;&nbsp;"A ko si sada?" reče on. Gledao me je sve dok nisam sklonila pogled. Opet reče: "O, Severna Sovo! Ponekad..." Onda ne reče više ništa.
<BR>&nbsp;&nbsp;&nbsp;&nbsp;&nbsp;Mislila sam tada, a mislim i sad, da je osoba koja me je sledećeg trenutka pogledala pravo u oči došla odnekud iz njega, tog dana, i da je on zaboravio da je Ratnik koji se uputio drugim stazama i da je Muško i Jastvo. Sedeo je u potoku, pa je duša vode ušla u njega. Prestala sam ga se plašiti, počela sam da razgovaram s njim, ne znam o čemu, on je odgovarao i tako smo pričali neklo vreme, tiho, sa poverenjem. Kad je šumarak madrone na vrhu Velike glave već izgledao crn naspram neba i kad je boja nestala iz vazduha, krenuli smo stazom iznad Sinšan potoka, ja prva, on za mnom, a kad je staza postajala šira, rame uz rame. Kad smo stigli na plesalište, zvezda Večernjača već je bila blistava, a zvezda Dobrotnica sijala je iznad crnog eukaliptusa. Prešli smo Zglob zajedno, a on je rekao: "Doći ću na ples", i produžio ka mostu. Otišla sam u Kuću Visokog Trema, a u meni je bilo drugačije srce nego kad sam polazila iz nje.
<BR>&nbsp;&nbsp;&nbsp;&nbsp;&nbsp;Koplje je došao na sve četiri noći Vode u Sinšanu, a takođe, kao što je obećao, i u Kuću Visokotremnicu, na moje pevanje Krvi. Zabava je bila mala, jer sam ja imala samo pola porodice, a i ta polovina mi je bila malobrojna, a i oni koje sam imala nisu svi bili mnogo izdašni niti skloni druženju; ali Devetvrh je pevao Pesme Oca za mene i dao mi činiju od porculana sa krvavo crvenom glazurom, u kojoj se nalazila izvesna količina žive sa Gore Sinšanke; baka mi je dala svoju ogrlicu od tirkiza sa Omornskog mora. Obukla sam nebojenu odeću koju mi je majka napravila od onog pamuka koji sam ubrala prošle godine i od koga sam isprela predivo. Bila je to trostruka suknja i košulja sa dugačkim rukavima, a uz to je išla i potkošulja od od vrlo tananog, čistog lana, koju mi je Školjka poklonila. Kolačiće sa pečurkama sam napravila u ogromnom broju, tako da smo posle plesa poklanjali ljudima pune korpe ovih poslastica. Koplje je poveo linijski ples sa mnom. Bio je gibak i graciozan plesač. Gledao me je preko linije osmehujući se. U svome srcu dala sam mu ime za koje sam smatrala da mu odgovara bolje nego Koplje: glasilo je Pumino Zurenje.
<BR>
<BR>&nbsp;&nbsp;&nbsp;&nbsp;&nbsp;*Nazivi kuća u Sinšanu
<BR>&nbsp;&nbsp;&nbsp;&nbsp;&nbsp;Nacrtala priređivačica uz pomoć Trnice iz Sinšana
<BR>
<BR>&nbsp;&nbsp;&nbsp;&nbsp;&nbsp;I tako sam ušla u kuću ženskosti, a taj mladi lav plesao je u mom umu. To je bilo nešto što se sretno zadesilo, u vremenu loše sreće, mada ja ne bih tako rekla da me je neko pitao godinu dana kasnije, kad mi je Koplje opet okrenuo leđa. Smatrala sam da na svetu baš ničeg dobrog nema, tada.
<BR>&nbsp;&nbsp;&nbsp;&nbsp;&nbsp;Držala sam da je Ratnička Loža kriva što mi ga je oduzela, a oduzela ga jeste, mada je podjednako istina da su isto mogli učiniti i oni iz njegove Kuće ili iz njegovog domaćinstva. Imali smo susrete i razgovore tu i tamo, ne često, ali češće nego što bi slučajnošću bilo. Ja petnaest, a on sedamnaest godina; polurođaci; nije bilo vreme da nas dvoje učinimo zalaženje dublje u kopno, a ni srodstvo nije bilo baš onoliko udaljeno koliko bi se moglo poželeti ako bi se pomislilo na brak. Njegova sestra bila je ljubomorna na mene i više se nije ponašala prijateljski. A neki ljudi u njegovoj Kući u Madidinuu i u Sinšanu sa neodobravanjem su gledali na mogućnost da ja, polubeskućna, postanem glava domaćinstva njihovog rođaka, ako se venčamo.
<BR>&nbsp;&nbsp;&nbsp;&nbsp;&nbsp;Sve sam to ja znala, ali ni za šta od toga nisam marila. Mislim da me te godine nije zanimalo ništa osim Koplja i da ni o čemu drugom nisam razmišljala, ali ne znam kako da pišem o tome. Prisećati se osećanja te vrste, to ti je kao da hoćeš da se setiš kako ti je bilo za vreme žestokog pijanstva, ili da poludiš razumno. Da bi neko pričao o zaljubljenosti, treba da bude zaljubljen, a ja više nikada nisam bila zaljubljena.
<BR>&nbsp;&nbsp;&nbsp;&nbsp;&nbsp;Mislim da su na Plesu Meseca svi mladi Ratnici položili neki zavet uzdržavamja; posle tog vremena Koplje se više nije susretao sa mnom, niti me je gledao kad smo se mimoilazili, niti odgovarao kad sam mu se obraćala, prilikom slučajnih susreta kojih je vrlo malo bilo.
<BR>&nbsp;&nbsp;&nbsp;&nbsp;&nbsp;U očajanju, pošla sam za njim u polja Madidinua, jedno popodne potkraj suve sezone. Rekla sam: "Ne dolaziš više u Sinšan."
<BR>&nbsp;&nbsp;&nbsp;&nbsp;&nbsp;Okrenuo mi je leđa i nastavio da radi. Pabirčio je poslednje grozdove sorte 'ganais' u tom velikom vinogradu. Od najkasnijih grozdova najbolje vino, kaže narod.
<BR>&nbsp;&nbsp;&nbsp;&nbsp;&nbsp;Rekla sam: "Da li se hrabri ljudi boje da razgovaraju sa ženama?"
<BR>&nbsp;&nbsp;&nbsp;&nbsp;&nbsp;Ništa nije rekao.
<BR>&nbsp;&nbsp;&nbsp;&nbsp;&nbsp;Rekla sam: "Jednom sam ti u srcu dala ime. Da li hoćeš da znaš koje je bilo?"
<BR>&nbsp;&nbsp;&nbsp;&nbsp;&nbsp;Nije rekao ništa, nije me pogledao, nastavio je da radi.
<BR>&nbsp;&nbsp;&nbsp;&nbsp;&nbsp;Ostavila sam ga tamo sa njegovim nožem za rezanje i korpom i otišla između dugorukih, zgrčenih čokota. Veliki listovi njihovi imali su boju rđe u prašnoj svetlosti. Vetar je duvao suv i tvrd.
<BR>&nbsp;&nbsp;&nbsp;&nbsp;&nbsp;Pošto je Koplje bio Ratnik i pošto sam ja želela da njegov i moj život budu što je moguće bliži i sličniji, išla sam na sastanke Lože Jagnjeta i tamo učila cele te godine. Ljubav u meni volela je sve što je on voleo. To je progutalo sve moje misli i osećanja: bila sam sluga svoje ljubavi i služila sam joj kao što su vojnici moga oca služili njemu: bez postavljanja pitanja. Našla sam da je tako u Loži Jagnjeta: govorilo se o ljubavi, služenju, poslušnosti, žrtvovanju. Takve pomisli ispunjavale su moj um cele te godine, od njih je moje srce bilo vrelo i letelo visoko. Dok sam proživljavala te dane, ništa što sam radila, uzimala u šake, pravila ili znala nije imalo, za mene, nikakav značaj u poređenju sa tim pomislima - voljenjem, služenjem, prihvatanjem naređenja, žrtvovanjem. Žene iz Lože Jagnjeta govorile su mi da ne možemo znati obrede Ratnika zato što postoji samo jedan podesan način da žene shvate takve misterije, a to je da vole, služe i slušaju muškarce koji ih razumeju. Prihvatila sam to, zato što je zamisao moga uma i tela bila od početka Koplje, niko drugi; ostali su bili odrazi njega, njega i ničeg drugog. Cela ta godina koju sam živela u Loži Jagnjeta bila je laž, bila je poricanje mog sopstvenog znanja i bića, a ipak je, istovremeno, bila i jedna istina. Gotovo sve je za mlade osobe tako dvojno: njihove laži su istine, a istine su im laži, njihova srca su slomljena svetom. Kruže i padaju; sve proziru i slepi su. Jagnjad i Ratnici, to su bile kuće za mladež, za ljude koji još nisu bili u stanju da odaberu svoj put, ili su bili u stanju, ali nisu bili voljni da to ikada učine.
<BR>&nbsp;&nbsp;&nbsp;&nbsp;&nbsp;Pošto sam bila unuka Truleža i kćer Taui, unapređivali su me brzo u Loži Jagnjeta. Nekoliko dana posle tog razgovora sa mojim polurođakom u vinogradu trebalo je da činodejstvujem u jednom od njihovih sedmodnevnih obreda. Bilo je to prinošenje žrtve.
<BR>&nbsp;&nbsp;&nbsp;&nbsp;&nbsp;Smatram da ne treba da zapišem šta se tom prilikom radilo. Iako sada ne postoji Loža Jagnjeta, tako da bi moj zapis bio čist kuriozitet, ruka mi nije laka, neće da piše ono što je moj glas obećao da će sačuvati u tajnosti, tu misteriju. Nije ni bila nikakva misterija, ali obećanje je bilo obećanje.
<BR>&nbsp;&nbsp;&nbsp;&nbsp;&nbsp;Svi su, međutim, znali, jer su svi morali videti, da činodejstvenica te misterije ne pere ruke posle žrtvovanja ptice ili životinje, nego izlazi iz Kuće Lože krvavih šaka, što je vidljivi znak svetog čina. Takva sam se vratila u Kuću Visokog Trema.
<BR>&nbsp;&nbsp;&nbsp;&nbsp;&nbsp;Moja staramajka Vejliant postavljala je posuđe za večeru u ognjišnoj sobi, na stolnjak koji je izatkala nekoliko godina pre toga, od belog lana sa plavom niti koja se pojavljivala naizmenično u svakom četvrtom, pa u svakom petom nizu petljica; bio je pohaban, fin i veoma čist. Gledala sam u tu tkaninu dok mi se Vejliant obraćala. Rekla je: "Idi, operi ruke, Severna Sovo."
<BR>&nbsp;&nbsp;&nbsp;&nbsp;&nbsp;Znala je da se od mene očekivalo da ostavim tu krv na šakama do sutra. Mrzela je to pravilo i sva takva pravila Jagnjadi i Ratnika. Gadilo joj se od toga; srce ju je bolelo što ja radim takve stvari. To sam znala. A gadilo se i meni; i mene je srce bolelo; i bila sam prepuna mržnje.
<BR>&nbsp;&nbsp;&nbsp;&nbsp;&nbsp;Rekoh: "Ne mogu."
<BR>&nbsp;&nbsp;&nbsp;&nbsp;&nbsp;Ona reče: "Onda ne možeš jesti za ovim stolom." Drhtali su joj i usne i glas i šake. Nisam mogla podneti njen bol. Rekla sam: "Mrzim te!" i pojurila niz stepenice, pa preko zborišta na most. Zašto sam krenula tim putem, ka Dolini, a ne ka bregovima, ne znam. Prešla sam most i videla visokog, mrkog konja koji je stajao uz ždrebad i magarce u ogradi kod potoka. Stala sam i gledala tog konja. Stazom iz pravca ambara naiđe moj otac.
<BR>&nbsp;&nbsp;&nbsp;&nbsp;&nbsp;Video me je takvu, sa suzama na licu i krvlju na šakama i rukama iznad šaka. Videh da me ne prepoznaje. Rekoh: "Ja sam ti kćer!" Onda mi je prišao i dohvatio me za šake. Počela sam da ridam. Naiđoše neki ljudi sa njiva, kući dolazeći, i jedan od njih, pozdravljajući mog oca, reče: "Znači, stigao si kući, čoveče od Kuće Visokog Trema, dobar si dan napravio." Obuzdala sam svoje cmizdrenje, pa smo se tata i ja popeli na terase Brda Gornjeg Čvora, gde smo sedeli na kamenom prednjem zidu najviše terase sa vinogradom, odakle su se, ispod nas, videle donje kuće sinšanske i sve sinšanske njive u svetlosti popodneva. Leto je te godine bilo vrelo i suvo. Iza severoistočnog planinskog lanca, s one strane planina, bili su šumski požari, vazduh je bio tup i pomućen od dima, pa su brda severoistočnog lanca izgledala kao plave linije u plavom vazduhu.
<BR>&nbsp;&nbsp;&nbsp;&nbsp;&nbsp;Kad me je video onako okrvavljenu, tata je mislio da sam povređena, pa je pokušao da pita šta nije u redu. Ja mu nisam mogla reći da ništa nije u redu. Rekla sam da sam se posvađala sa babom.
<BR>&nbsp;&nbsp;&nbsp;&nbsp;&nbsp;Bio je izgubio sposobnost brzog korišćenja našeg jezika, morao je razmišljati pre nego što bi nešto izgovorio. Posmatrala sam ga. Bio je oćelavio s prednje strane, tako da mu se lice izdužilo; činilo se da je veoma umoran. Bio je i viši i krupniji nego što sam ga dotad pamtila, iako sam u godinama njegovog odsustva izrasla od dečje do ženske visine.
<BR>&nbsp;&nbsp;&nbsp;&nbsp;&nbsp;"Došao sam da razgovaram sa Vrbom", reče on.
<BR>&nbsp;&nbsp;&nbsp;&nbsp;&nbsp;Odmahnula sam glavom. Suze su mi potekle, a on, videći ih, pomisli da je mrtva, pa načini tihi zvuk bola.
<BR>&nbsp;&nbsp;&nbsp;&nbsp;&nbsp;Rekla sam: "Ona još živi u Kući Plave Gline, ali nije Vrba; vratila se svome imenu Taui."
<BR>&nbsp;&nbsp;&nbsp;&nbsp;&nbsp;"Udala se", reče on.
<BR>&nbsp;&nbsp;&nbsp;&nbsp;&nbsp;"Ne", rekoh, "neće se udavati. Sa tobom razgovarati neće."
<BR>&nbsp;&nbsp;&nbsp;&nbsp;&nbsp;"Nisam mogao doći", reče on. "To znaš? Morali smo povesti vojsku ne na Amarantsku obalu nego na sever." Pričao je gde je bio, nazive mesta meni nepoznatih, a onda rekao: "Nisam mogao doći onda kad sam rekao da ću doći. Želim to da joj kažem."
<BR>&nbsp;&nbsp;&nbsp;&nbsp;&nbsp;Opet sam odmahnula glavom. Mogla sam da kažem samo: "Sa tobom razgovarati neće."
<BR>&nbsp;&nbsp;&nbsp;&nbsp;&nbsp;Rekao je: "Zašto bi razgovarala sa mnom? To što sam se ovde vratio, to je bila glupost." Osećala sam odlaženje u njemu, pa sam povikala: "Ja razgovaram s tobom! Čekala sam, čekala, čekala da dođeš!"
<BR>&nbsp;&nbsp;&nbsp;&nbsp;&nbsp;Tad je pogledao mene, a ne svoje misli i izgovorio moje ime: "Severna Sovo."
<BR>&nbsp;&nbsp;&nbsp;&nbsp;&nbsp;"Nisam ta osoba", rekoh. "Nisam dete. Nisam niko. Nemam ime. Ja sam Kondorova kćer."
<BR>&nbsp;&nbsp;&nbsp;&nbsp;&nbsp;"Ti si moja kćer", reče on.
<BR>&nbsp;&nbsp;&nbsp;&nbsp;&nbsp;Rekla sam: "Hoću sa tobom."
<BR>&nbsp;&nbsp;&nbsp;&nbsp;&nbsp;U prvi mah nije razumeo šta hoću da kažem, a onda je rekao: "Ne, kako bih to mogao? Ovi bi te zadržali. Ja moram danas ili sutra da odem. Ne bi te ovi pustili da pođeš."
<BR>&nbsp;&nbsp;&nbsp;&nbsp;&nbsp;Rekla sam: "Žena sam, donosim svoje odluke sama. Idem s tobom."
<BR>&nbsp;&nbsp;&nbsp;&nbsp;&nbsp;On reče: "Moraš pitati narod."
<BR>&nbsp;&nbsp;&nbsp;&nbsp;&nbsp;"Reći ću ljudima", kazah. "Ti si jedini koga moram da pitam! Hoćeš li me povesti sa sobom?"
<BR>&nbsp;&nbsp;&nbsp;&nbsp;&nbsp;Želela sam, više od ičega, da on ne siđe u Kuću Visokog Trema kod moje majke. Bilo je kao da sam davala sebe umesto nje. To tada nisam razumela, ali sam osećala. Moj otac je neko vreme razmišljao, zureći preko Doline ka ravnom, kosom vrhu Planine Duše. Dimna izmaglica imala je tupu, bledu, ružičastu boju. Rekao je: "Trebalo bi da je pitam da te pusti sa mnom. Da li je ovo tačno: ona neće hteti da govori sa mnom?"
<BR>&nbsp;&nbsp;&nbsp;&nbsp;&nbsp;"Tačno je", rekla sam istinito.
<BR>&nbsp;&nbsp;&nbsp;&nbsp;&nbsp;"I tačno je da si me ti čekala", reče on, gledajući me opet.
<BR>&nbsp;&nbsp;&nbsp;&nbsp;&nbsp;Rekla sam: "Daj mi ime."
<BR>&nbsp;&nbsp;&nbsp;&nbsp;&nbsp;Kad je ovo razumeo, razmišljao je dugo, a onda je rekao: "Hoćeš li ovo ime: Ajaću?"
<BR>&nbsp;&nbsp;&nbsp;&nbsp;&nbsp;Rekla sam: "Moje ime je Ajaću."
<BR>&nbsp;&nbsp;&nbsp;&nbsp;&nbsp;Nisam tada pitala šta ono znači; meni je značilo očevu dobrotu i moju slobodu.
<BR>&nbsp;&nbsp;&nbsp;&nbsp;&nbsp;Kasnije, kad sam naučila njegov jezik, znala sam da bi ayatyu, prevedeno na dolinski jezik, značilo 'dobro rođena' ili 'žena rođena iznad drugih'. To ime su u porodici moga oca često davali. Pošto je njegovo ime glasilo Terter Abhao i pošto sam uzela njegovo ime na način kako to rade kćeri i sinovi muškaraca u njegovom narodu, postala sam Terter Ajaću.
<BR>&nbsp;&nbsp;&nbsp;&nbsp;&nbsp;"Kad polaziš?" pitala sam ga.
<BR>&nbsp;&nbsp;&nbsp;&nbsp;&nbsp;On je pitao: "Umeš li ti jahati?"
<BR>&nbsp;&nbsp;&nbsp;&nbsp;&nbsp;"Jašem magarce", rekla sam. "Jahala sam i tvog konja, s tobom."
<BR>&nbsp;&nbsp;&nbsp;&nbsp;&nbsp;Opet je pogledao krovove kuća u Sinšanu i rekao: "Da. U ratovima sam mislio na to. Mnogo, mnogo puta. Devojčica sa mnom u sedlu. Ti dani, na ovom mestu, u ovoj dolini. To su bili moji dobri dani. Nikada više!"
<BR>&nbsp;&nbsp;&nbsp;&nbsp;&nbsp;Čekala sam, a on je rekao: "Dovešću konja za tebe. Prekosutra kad sunce iziđe. Tamo." Pokazao je prstom ka mostu na kome smo se sreli. "U ovaj grad neću ulaziti", rekao je. Njegova žalost i čežnja pretvarali su se u gnev i okretali u drugom pravcu. Prevalio je dug i težak put da bi video svoju ženu, a ipak nije otišao da je vidi. Razmišljala sam mnogo puta o tom vremenu kad smo sedeli na terasi na Brdu Gornjeg Čvora i pokušavala sam da razumem zašto je onako govorio i onako se ponašao. Oboje smo bili bolesni i naše bolesti su govorile jedna drugoj. Izgledalo je da biramo, a bili smo gonjeni. Ja sam se privijala uz njega, a ja sam bila jača.
<BR>&nbsp;&nbsp;&nbsp;&nbsp;&nbsp;Rekao je: "Reci im da želiš da ideš sa mnom. Ako te puste da to učiniš, oprosti se od njih kako valja. I idi u svoje hejime. Putovanje će biti dugo i ti se dugo nećeš vratiti, kćeri."
<BR>&nbsp;&nbsp;&nbsp;&nbsp;&nbsp;Ispravno je govorio, a ja sam tako i učinila.
<BR>&nbsp;&nbsp;&nbsp;&nbsp;&nbsp;Drugog jutra, u praskozorje, moja baka Vejliant pošla je u naše hejime sa mnom. Napunile smo bazenčić vode i otpevale Povratak. Iscrtala je hejija-if na mojim obrazima plavom glinom iz potoka sinšanskog. U zoru smo ona i ja sišle iz hejima. Majka me je čekala na Šarci grada, a uz nju su bili i Ševin Uzlet i Cvrčkica i svi su došli na most sa mnom; ali nismo čučale i piškile i smejale se pre rastanka, jer je tamo čekao Kondor na svom visokom konju. Stali su na jugoistočnom kraju mosta. Zagrlila sam ih i otrčala preko mosta, ka njemu. On je gledao Taui, ali se ona okrenula na drugu stranu. Pomogao mi je da se popnem na konja koga je doveo, pa sam odjahala s njim kroz sinšanska polja.
<BR>&nbsp;&nbsp;&nbsp;&nbsp;&nbsp;Loža Reunije, u kojoj učimo kako da umremo, bila je izgrađena te godine na sadnoj strani, na mestu gde se susreću potoci Hehu i Sinšan. Projahali smo pored nje u vreme kad je planinski lanac s druge strane Doline pustio sunce do nas. Heju suncu pevajući, jahala sam. Prošli smo vinograde, stigli do Starpravog Druma, uputili se ka severozapadu putem ka Ama Kulkuni. Konji su brzo odmicali. Tata mi je doveo kobilu riđanku, nižu i sitniju od njegovog škopca. Držao se blizu mene, pomno motreći i govoreći mi kako da se pridržavam kolenima i kako da koristim uzengije i uzde. Bilo je mnogo lakše nego jahanje na neosedlanom magarcu; magarci imaju oštru kičmu i čine što je njima volja, dok je ova kobila bila poslušna i blaga, a sedlo udobno. Jahali smo do Telina-nae, prošli između Čukulmasa i Čumoa, prošli Kastoha-nau i još je bilo blistavo jutro. Kad smo skretali na Planinski put, Gejzir je šiknuo iz perjane trave, uvis, sav u sjaju. Srce se u meni okrenulo kad sam to videla. Pomišljala sam na onog starca koji mi je tamo dao pesmu. Odgurnula sam od sebe i te misli i tu pesmu. Prešli smo Reku na Hrastovom Mostu; heju sam rekla u sebi. U podnožju Planine, petorica Kondoraca na konjima, vodeći i dva tovarna konja, dođoše nam ususret. Salutirali su mom ocu. Zastali smo kod Tembedinskog Hrastja da prezalogajimo, a onda smo odjahali Drumom Bistrog jezera u Planinu. Tamo gde put ka Vakvahi i Izvorima Reke skreće levo, mi smo skrenuli desno, idući naporedo sa linijom voza sve do Metulija, gde smo skrenuli na prečicu.
<BR>&nbsp;&nbsp;&nbsp;&nbsp;&nbsp;Pred noć smo stali i ulogorili se u šumi živohrastova na pogrešnoj strani izvora Metuli. Nisam mogla sići s konja, pa je otac, koji se tome smejao, morao da mi pomogne. Noge i zadnjica bili su mi kruti kao drvo, uskoro počeše i boleti. Kondorci su se pomalo šalili, ali obazrivo. Postupali su prema meni donekle kao prema detetu, ali i sa nečim nalik na strah, a kad su mi se obraćali, lupkali su se pesnicom po čelu, kao i kad su se obraćali mom ocu. Nas dvoje smo sedeli malo po strani i nismo radili ništa, dok su oni naložili vatru, skuvali večeru i namestili postelje.
<BR>&nbsp;&nbsp;&nbsp;&nbsp;&nbsp;Posle večere, otišla sam da popričam sa riđankom. Sada sam mirisala na nju, a taj miris mi se dopadao. Nikad nisam tako lako sklopila prijateljstvo. Otac je dugo razgovarao sa jednim čovekom, koji je dobio zaduženje da sutra odjaše drugim putem; otac mu je dao nekoliko poruka, neke prilično duge, da ih sve nosi u glavi. Terao ga je da ih ponavlja nekoliko puta; još su to radili kad sam se vratila kod vatre. Bilo je to dosadno slušati, jer nisam znala taj jezik. Kad su završili i kad se taj čovek pridružio ostalima, rekla sam: "Zašto nisi poruke zapisao?"
<BR>&nbsp;&nbsp;&nbsp;&nbsp;&nbsp;"On ne može čitati", reče moj otac.
<BR>&nbsp;&nbsp;&nbsp;&nbsp;&nbsp;Ako je slep ili slabouman, slab će glasnik biti, mislila sam, ali nisam mogla videti šta nije u redu s tim čovekom; tako i rekoh.
<BR>&nbsp;&nbsp;&nbsp;&nbsp;&nbsp;"Pisanje je svetinja", reče otac.
<BR>&nbsp;&nbsp;&nbsp;&nbsp;&nbsp;To mi je već bilo poznato.
<BR>&nbsp;&nbsp;&nbsp;&nbsp;&nbsp;"Pokaži mi tvoje pisanje", rekoh.
<BR>
<BR>&nbsp;&nbsp;&nbsp;&nbsp;&nbsp;*Gora Sinšanija
<BR>
<BR>&nbsp;&nbsp;&nbsp;&nbsp;&nbsp;"Pisanje je svetinja", reče on. "Nije za hontike. Tebi nije potrebno da pišeš reči!"
<BR>&nbsp;&nbsp;&nbsp;&nbsp;&nbsp;Jedino mi je bilo jasno da ništa ne razumem; zato sam rekla: "Dobro, pa valjda mi je potrebno da izgovaram reči. Šta su hontici?"
<BR>&nbsp;&nbsp;&nbsp;&nbsp;&nbsp;I tako je počeo da me uči svom jeziku, kako narod Dajao kaže 'jahati konja', 'videti stenu' i sve ostalo.
<BR>&nbsp;&nbsp;&nbsp;&nbsp;&nbsp;Bilo je hladno tamo gore na boku planine, te noći. Oni ostali su sedeli s druge strane vatre, pričajući. Otac se povremeno, samo nakratko, priključivao tom razgovoru, govoreći dostojanstvenim tonom. Meni je dao izvesnu količinu vruće rakije; brzo sam zaspala, sklupčana u naručju Babe. Ujutru je morao da me digne na konja, ali čim smo malo projahali, moje noge su se otkrutile pa sam dalje jahala bez napetosti. Odjahali smo do planinskog prevoja u magli, tog jesenjeg jutra, na putu Bele Pume.
<BR>&nbsp;&nbsp;&nbsp;&nbsp;&nbsp;Imala sam prilike, svojevremeno, da čujem ljude iz Nalaziteljske Lože koji su tvrdili da kad odlaze iz Doline, iako su to činili, a i vraćali se mnogo puta, osete bol u srcu, ili čuju glas koji im peva u uvu, ili im sve postaje belo pred očima, ili ih obuzme osećaj padanja - uvek neki znak. Istoričar sinšanskih Nalazitelja, Nizvodni, rekao je da zna kad ulazi u Dolinu po tome što što tokom devet dahova ne dotiče stopalima zemlju, a kad iz Doline izlazi zna po tome što tokom devet dahova gazi do kolena duboko kroz zemlju. Ja, možda zato što sam bila na konju, ili što sam bila sa Kondorcima, ili što sam bila napola Kondorka, nisam nikakav znak osetila. Tek kad sam dotakla prstima obraze i kad tamo nisam osetila ni najmanji ostatak plave gline iz Potoka Sinšan, srce se moje prevrnulo i potamnelo i smanjilo se u svojoj kući. Takvo je i ostalo tokom celog našeg jahanja niz pogrešnu stranu Planine.
<BR>&nbsp;&nbsp;&nbsp;&nbsp;&nbsp;Cela ta oblast između Planine i Bistrog Jezera veoma je lepa i veoma slična Dolini; stene, biljke i narodi istih su vrsta, a ljudski narodi žive u gradovima i na poljskim imanjima nalik na one u Dolini. Mi ni kod koga nismo ostali, niti smo igde razgovarali sa narodom; kad sam pitala zašto je to tako, otac je odgovorio da su to beznačajni ljudi. Jahali smo kao da smo u nekoj drugoj Kući, bez govora. Pomilila sam da njih zato nazivaju Kondorima: oni idu bezglasno, iznad svih drugih.
<BR>&nbsp;&nbsp;&nbsp;&nbsp;&nbsp;Kad smo bili u zlatnim brdima severoistočno od Bistrog Jezera i kad smo legli da prespavamo treću noć, počeh da osećam Dolinu iza sebe kao telo, moje sopstveno telo. Moja stopala bila su kanali kroz koje se Reka uliva u more, organi i prolazi u mom telu bili su mesta i vodotokovi, kosti stene, glava Planina. To je bilo celo moje telo, a ja koja sam ovde legla bila sam dah-duh i udaljavala sam se, takva, svakim danom sve više od svog tela. Jedna veoma dugačka struna spajala je to telo i taj duh, struna bola. Spavala sam, sledećeg dana sam jahala dalje i pričala sa ocem, učeći njegov jezik. Često smo se smejali. Ipak, osećala sam da nisam baš sasvim svoje telo i da sam lišena težine, kao duša.
<BR>&nbsp;&nbsp;&nbsp;&nbsp;&nbsp;Uistinu sam i omršavila na tom putovanju. Hrana tih Kondora nije mi imala dobar ukus. Nosili su sušeno meso, i to samo govedinu; uz put su povremeno ubijali stoku ili ovce koje su bile na ispaši u tim visokim brdima. Kondorci od mene to nisu tražili, ali kad god su neku jedinku tako ubili, ja sam prilazila i davala joj svoje reči. U početku sam mislila da nam ljudski narodi tih porodica velikodušno daju smrti tih životinja, ali sam se i čudila zašto ljudski narod nikako ne viđamo niti od njega dobijamo povrće, žito ili voće, budući da je bilo doba žetve. Onda sam videla kako su dvojica iz naše grupe ubili jednu zalutalu ovcu blizu staze, ne dajući joj nikakvu reč, i kako su joj odsekli noge da nam budu hrana, a ostavili glavu, papke, utrobu i runo crvima i kojotima. Nekoliko sledećih dana sam iz svog uma potiskivala to što sam videla; a tu ovčetinu nisam jela.
<BR>&nbsp;&nbsp;&nbsp;&nbsp;&nbsp;Mnogo, mnogo puta dok sam živela sa kondorskim narodom potiskivala sam u stranu nešto što sam videla, govoreći: "O tome ću razmišljati kasnije", ili odbijajući da o tome ikada razmislim. Takvo postupanje nije umnost. Ali na mestu gde je sve bilo izvan mene, nisam mogla postići da sve uđe u mene; a i kad je nešto ulazilo u mene, često sam se osećala kao da uopšte nemam dušu, a baš pazeća duša govori umu "Zapamti". Evo, trudim se da pišem o svom putovanju na severoistok, da ga najzad unesem celo u svoj um; ali mnogi delovi njegovi i mnogi delovi svih mojih godina kod Dajaovaca izgubljeni su i odbijaju da se vrate. Nisam ih mogla uzeti u sebe.
<BR>&nbsp;&nbsp;&nbsp;&nbsp;&nbsp;Sećam se sa velikom jasnoćom kako smo pojahali, u koloni po jedan, preko poslednjeg prevoja u tim naboranim brdima i kako smo sa njega ugledali reku Močvaricu i njenu široku dolinu koja se sva prostirala ispred nas, ka severu i istoku; daleko na jugoistoku bila je obala Unutrašnjeg mora, izmaglicom optočena i blistava. Široka, zlatna svetlost ležala je na žutim vrbama kraj reke, na močvarama sa mačjom travom i na dalekim vrhuncima Planinskog Lanca Svetlosti, koji je koso izlazio iz oblaka iza nas. Pevala sam heju toj velikoj reci i divoti i ogromnosti sveta, a i suncu koje je polazilo u kuću zime. Te noći počela je kiša. Celog sledećeg dana i onog iza toga išli smo duž reke Močvarice ka severu, kroz kišu.
<BR>&nbsp;&nbsp;&nbsp;&nbsp;&nbsp;Pređosmo tu veliku reku na jednom gazu gde je bila raširena u mnogo plitkih kanala, tako da konji nisu morali plivati daleko, tako rano u kišnoj sezoni. Na tom gazu pridružila nam se druga grupa Kondoraca, njih dvanaest, tako da smo sad išli kao velika grupa, devetnaest ljudskih osoba i dvadeset pet konja; jednu kobilu pratilo je ždrebe. Ljudi su, jašući, rado pevali jednu svoju pesmu:
<BR>
<BR>&nbsp;&nbsp;&nbsp;&nbsp;&nbsp;"Tamo gde je Grad naš, krenuo sam ja.
<BR>&nbsp;&nbsp;&nbsp;&nbsp;&nbsp;Tamo gde je Kondor, krenuo sam ja.
<BR>&nbsp;&nbsp;&nbsp;&nbsp;&nbsp;Tamo gde je bitka, krenuo sam ja."
<BR>
<BR>&nbsp;&nbsp;&nbsp;&nbsp;&nbsp;U tu pesmu ubacivali su svaku reč koja im se dopala, pa je bilo i "Tamo gde je klopa, krenuo sam ja" i "Tamo gde je pička, krenuo sam ja" i to su ponavljali i ponavljali, jašući u koloni.
<BR>&nbsp;&nbsp;&nbsp;&nbsp;&nbsp;Posle duge kiše došao je jedan dan koga se sećam, kad se nebo delimično razvedrilo i kad smo ugledali Kulkunu Kad iz koje je kuljao stub mrkog dima, uvis, do oblaka, jugoistočno od nas. Svuda oko tog mračnog, velikog vulkana vijorili su se para i dim iz manjih odušaka, to jest manjih vulkana, a vazduh je, pri promeni vetra, smrdeo na ukvarena jaja. Počeli smo se bližiti brdima koja su u njihovom podnožju. Ja sam ih se mnogo plašila i cele noći sam sanjala da se ognjene pukotine široko otvaraju u zemlji oko mene i da me oblaci dima peku i guše; ali o svom kukavičluku nisam ništa rekla. Sledećeg dana celo nebo se razvedrilo, a ja sam sa onih brda koja gladaju ka severu ugledala Planinu Severa koja je visila otegnuta, snegom isprugana, od neba pa sve do mrkih gora. Jedna čista perjanica pare dizala se iz njene istočne krune, kao paperje bele čaplje. Pošto je ta planina bila lepa i pošto sam njeno ime znala iz priča i mapa u hejimama, bila sam srećna što je vidim: prepoznavala sam je. Sedeći na kobili, pevala sam joj heju.
<BR>&nbsp;&nbsp;&nbsp;&nbsp;&nbsp;Tata je dojahao bliže meni i rekao: "To je Catašjan" - Bela Planina.
<BR>&nbsp;&nbsp;&nbsp;&nbsp;&nbsp;Ja rekoh: "Takođe je Kulkun Eraian, jedno od mesta gde se ruke sveta susreću."
<BR>&nbsp;&nbsp;&nbsp;&nbsp;&nbsp;Rekao je: "Deset godina svog života proveo sam dobijajući zemlje oko te planine za Kondora i sad je sav posao gotov." Upotrebio je reč zarirt, koju sam naučila igrajući 'daleke kocke' sa vojnicima; ona znači dobiti na kocki, kao naša reč dumi. Nisam ni zamisliti mogla šta bi to moglo da znači, kako je on to dobio tako ogroman komad sveta, od koga ga je dobio i šta će mu. Pokušala sam da pitam, a on je pokušao da objasni, ali pričali smo unatraške, neko vreme, i on postade nestrpljiv zbog moje gluposti. "Ovo ovde je zemlja koju su Kondorove vojske osvojile", reče on. "Hontici nas više ne gađaju - šta misliš, zašto?"
<BR>&nbsp;&nbsp;&nbsp;&nbsp;&nbsp;"Samo na jednom mestu su nas gađali", rekla sam. To je bilo tamo gde smo prvi put skrenuli da idemo za Mračnom rekom; neki ljudi skriveni u vrbacima odapeli su strele na nas, a onda su pobegli kad su vojnici pojurili ka njima. Moj otac je naredio vojnicima da se vrate i da jašu dalje, a oni su dogalopirali nazad, smejući se i izvikujući šale, vrlo uzbuđeni, tako da sam se uzbudila i ja i nisam se uopšte plašila, mada svakako nisam očekivala da ću biti deo nekog rata.
<BR>&nbsp;&nbsp;&nbsp;&nbsp;&nbsp;Otac reče: "To je zato što se oni nas plaše."
<BR>&nbsp;&nbsp;&nbsp;&nbsp;&nbsp;Odustala sam od pokušaja da razumem o čemu govori. Ali deo moje gluposti se i sastojao u tome što nisam htela da razumem. Obrazovani ljudi koji budu ovo čitali sigurno će mi se smejati što sam bila u stanju da jašem danima i danima sa naoružanim ljudima koji su se nazivali vojnicima ili ratnicima i čiji je glavešina bio moj otac i što sam gledala kako kradu i ne ulaze ni u jedan grad niti farmu i kako im je nameštena zaseda i što ipak nisam shvatila da su oni zaratili sa svim narodima tih zemalja kroz koje smo išli. Imaće puno pravo da se smeju. Bila sam neuka i nisam htela da koristim svoj um.
<BR>&nbsp;&nbsp;&nbsp;&nbsp;&nbsp;U tim brdima ispod tamošnjih vulkana došli smo i do nekih sela u kojima su ljudi izlazili i lupkali se po glavama u znak počasti nama, umesto da beže sa vidika ili teraju ovce što dalje od nas, a pri tom da se okreću i pljuju ka nama. To su bila vrlo mala sela, po pet ili šest brvnara duž nekog potoka, po nekoliko ovaca, svinja ili ćurana i mnogo pasa koji su lajali i režali. Ali taj narod bio je veoma velikodušan, mislila sam ja, jer davao nam je hranu, iako je nas bilo više nego njih. Posle dva dana jahanja po tom isprelamanom terenu, došli smo do mesta zvanog Južni Grad, Sainjan.
<BR>&nbsp;&nbsp;&nbsp;&nbsp;&nbsp;Dajaoska reč sai znači isto što i naša kah. Upotrebljavamo je samo da govorimo o drugačijim mestima u vremenu ili umu, o ljudima koji žive izvan sveta i o Mreži i Berzama. I oni imaju takve upotrebe za tu reč, ali ponajviše im ona služi da imenuju mesto gde žive: kažu da su stanovnici Grada Čoveka. Ono što je za nas katastrofa, njima je slavno. Kako da pišem celu ovu priču izvrnutim rečima?
<BR>&nbsp;&nbsp;&nbsp;&nbsp;&nbsp;Narod Madronske Lože zatražio je od mene da napišem svoju životnu priču kao ponudu, zato što u Dolini nema nikog drugog ko je živeo sa Kondorom pa se vratio, a to znači da je moja priča povest; a ja sad mislim, kamo sreće da sam učila kako se pišu povesti, umesto kako se prave ćupovi, kad sam bila Severna Sova. Dok sam bila Ajaću, morala sam sasvim zaboraviti pisanje i čitanje. Dajaovci oslepe oko ili odseku šaku ženi ili seljaku zbog samo jedne napisane reči. Samo Pravi Kondorci smeju da čitaju i pišu, ali i među njima, čini mi se, samo pojedinci, koji se nazivaju Ratnicima Jednoga i koji činodejstvuju na vakvama, sasvim slobodno uče čitanje i pisanje. Ovako se među Dajaovcima priča: od kad je Jedan napravio Vaseljenu, a to je učinio izgovorivši jednu reč, Vaseljena je njegova knjiga; zbog toga, čitati ili pisati reči znači uzimati učešća u onoj moći koja pripada Jednome; u njoj treba da učestvuje samo izvestan broj muškaraca. Imaju računaljku za kućnu upotrebu, a u oba svoja grada imaju i električne uređaje napravljene po uputstvima Berze da bi čuvali zapise, ali svi njihovi zapisi svedeni su na brojeve. Ništa se ne zapisuje, niti se štampa, tako da reč Jednoga ostaje, po njihovoj tvrdnji, čista. Jednom sam, u svom neznanju, rekla ocu: "Kad bih ja ovde napisala 'Buuu!' na zidu, svi ti žestoki ratnici bi pobegli vrišteći." Odvratio je ljutito: "Kaznili bi te, da te nauče da se bojiš Jednoga." Ta reč je kraj razgovora, a i kraj pisanja, pod krilom Kondorovim, pa sam zaćutala.
<BR>&nbsp;&nbsp;&nbsp;&nbsp;&nbsp;Kad sam otišla sa Abhaom, moje srce je želelo da bude kondoraško. Pokušala sam da budem kondor-žena. Nastojala sam da ne razmišljam na dolinskom jeziku niti dolinskim načinima. Želja je moja bila da napustim Dolinu, da ne budem deo nje, da budem nova, da živim na nov način. Ali to nisam mogla; to bi mogao samo neko obrazovan. Suviše sam mlada bila i nisam ranije razmišljala o postojanju, niti čitala knjige, niti se osposobljavala sa Nalaziocima, niti razmišljala o povesti. Moj um nije bio oslobođen. Bio je zadržan u Dolini, umesto da sadrži Dolinu u sebi. Bila sam, čak i za svoje godine, neznalica, zato što je Sinšan, kao i drugi mali gradovi, bio sklon predrasudama i namernom neznanju; takođe zato što je moja porodica bila ophrvana nevoljama; ali ponajviše zbog toga što su se kultovi Ratnika i Jagnjeta umešali u školovanje i u obrede tokom mog mladalačkog doba. Zato nisam bila slobodna da odem iz Doline. Pošto nisam bila u potpunosti osoba, nije bilo moguće da postanem drugačija osoba.
<BR>&nbsp;&nbsp;&nbsp;&nbsp;&nbsp;Osim toga, koliko god da sam se trudila, bilo mi je teško da postanem u celosti kondorska osoba. Razbolela sam se najviše što sam mogla, ali nisam bila voljna baš da umrem.
<BR>&nbsp;&nbsp;&nbsp;&nbsp;&nbsp;Gotovo je isto toliko teško pisati o bivanju Ajaćom, koliko i biti ona.
<BR>&nbsp;&nbsp;&nbsp;&nbsp;&nbsp;Kad već govorim o govorenju, mogla bih i da objasnim izvesne reči koje sam upotrebila ili koje ću upotrebiti. Mi njih nazivamo 'narod Kondora'; njihovo ime kojim nazivaju sebe za razliku od svih ostalih naroda glasi Dajao, Narod Jednoga. Od sad ću ih u ovoj priči tako zvati, jer način kako oni upotrebljavaju reč Kondor, Rehemar, složen je. Samo jedan jedini čovek, za koga oni veruju da je glasnik Jednoga poslat njima, naziva se Baš-Kondor. Izvesni muškarci koji pripadaju izvesnim porodicama nazivaju se Pravim Kondorima, a drugi njima slični su, kao što rekoh, Ratnici Jednoga. Niko drugi se ne naziva Kondorom. Za ljude koji ne pripadaju tim porodicama važi naziv ćon, seljaci; oni moraju služiti Pravim Kondorima. Žene iz tih porodica zovu se Kondorke i njihova je obaveza da služe muškarcima Kondorima, ali one mogu davati naređenja ćonima i honticima. Hontici - to su sve ostale žene i svi stranci i životinje.
<BR>&nbsp;&nbsp;&nbsp;&nbsp;&nbsp;A samu pticu kondor ne nazivaju rehemar nego imenom Da-Hontik i ona je svetinja. Dečaci iz pravokondorskih porodica moraju ubiti jednu kondor-pticu, ili bar lešinarku, da bi postali muškarci.
<BR>&nbsp;&nbsp;&nbsp;&nbsp;&nbsp;Imala sam u kesi sa mojim vrednim stvarima ono kondorsko pero koje mi je došlo kad sam bila dete; ali, srećom, nisam ga nikome pokazala pre nego što sam doznala da ženama nije dopušteno da diraju perje kondor-ptica, pa čak ni da ih gledaju na nebu. Od žena se očekuje da skrivaju oči i da kukaju kad Veliki leti.
<BR>&nbsp;&nbsp;&nbsp;&nbsp;&nbsp;Lako je reći da su takvi običaji varvarski, ali šta je time rečeno? Pošto sam živela u civilizaciji, u Gradu čoveka, ne služim se više takvim rečima - civilizovano, varvarsko; ne znam šta znače. Jedino mogu da kažem šta sam videla, saznala i činila i da pustim da mudriji od mene nađu ime za sve to.
<BR>&nbsp;&nbsp;&nbsp;&nbsp;&nbsp;Dajaovci su podigli Južni Grad nekih četrdeset godina pre mog dolaska u njega. Sišli su iz Baš-Grada i napravili rat sa nekim narodom koji je živeo u malim gradovima i na poljskim imanjima u ovim brdima južno od Mračne Reke; oduzeli su mu mesto za život. Nije istina da su Dajaovci jeli tela onih koje su u ratu ubili; to je praznoverica izrasla iz jednog simbola. Oni su muškarce i decu ubijali, a žene zadržavali da posluže dajaovskim muškarcima za jebanje. Te žene su zatvarali u torove sa stokom. Neke od njih su posle izvesnog vremena same odlučivale da ostanu, zato što su njihovi životi bili uništeni i što više nisu imale kud da pođu; takve su postajale Dajaovke. Razgovarala sam sa nekima koje su mi rekle ko su bile pre nego što su učinjene Dajaovkama, ali većina nije volela da priča o tome.
<BR>&nbsp;&nbsp;&nbsp;&nbsp;&nbsp;Vreme kad su Dajaovci zidali Južni Grad bilo je vreme kad su počeli da ratuju sa svima. Rekli su: "Baš-Kondor vlada od Omornskog mora do Zapadnog mora, od Severne Planine do obale Amaranta!" Ubili su mnogo ljudi i izazvali bol i dugi poremećaj u zemljama oko tih vulkana, a i zarazili su druge narode svojom bolešću; ali kad sam ja stigla, već su umirali. Pojeli su sami sebe.
<BR>&nbsp;&nbsp;&nbsp;&nbsp;&nbsp;To ja sad znam, ali nisam znala tada. Videla sam kule Južnog Grada i zidine od crnog bazalta, široke ulice pod pravim uglovima jedna u odnosu na drugu, videla sam velelepnost i uređanost. I veličanstveni most preko Mračne i drum koji se ka severu, ka Baš-Gradu, pružao u liniji ravnoj kao sunčeva staza na vodi. Videla sam njihove mašine i sprave za rad i za rat; bile su izvanredno tačno i elegantno napravljene, čudesni proizvodi rukouma. Sve što sam viđala bilo je veličanstveno, u ravnim linijama, tvrdo, jako, i sve sam gledala obuzeta strahom i divljenjem.
<BR>&nbsp;&nbsp;&nbsp;&nbsp;&nbsp;Otac je imao rodbinu u Južnom Gradu, pa smo odjahali do te kuće; ali ona je bila prazna.
<BR>&nbsp;&nbsp;&nbsp;&nbsp;&nbsp;Narod Dajao pravi tri vrste kuća. Kuće na izdvojenim seoskim imanjima manje-više su nalik na takve naše kuće; ćoni i hontici u oba Grada žive u ogromnim, dugačkim zgradama, u svakoj mnogo porodica - to liči na ambare ili štale; a Pravi Kondori žive u porodičnim kućama, koje su ukopane u zemlju, sa niskim kamenim zidovima iznad tla, bez prozora i sa šiljatim krovom od greda. One spolja pomalo liče na hejime, ali iznutra su sasvim drugačije. Kuća se deli na koliko god stanova stanari žele, pomoću pokretnih ploča od drveta i tkanine, visokih pet ili šest stopa, koje mogu biti naslonene na motke i stubove kojima je krov podržan. Pod se prekriva slojevima ćilima, a zidovi okačenom tkaninom; viseće tkanine se često sastavljaju u jedan zajednički vrh iznad sredine sobe, tako da to podseća na šator. Dajaovska kuća pamti zimske zemunice i letnje šatore nomada iz Ravnica Trave, baš kao što drvene kuće Tahas Tuhasa pamte severnu obalu sa šumama pokraj reka. Grejanje i osvetljavanje je u celini pomoću električne struje, koja se dobija iz vetrenjača i solarnih ploča; kad se takva kuća popuni nameštajem i tapiserijama i blistavo osvetli, topla je, udobna, zaokružujuća. Ali kuća rođaka moga oca u Južnom Gradu, u koju smo došli te noći, bila je mračna i memljiva, mirisala je na zemlju i mokraću. Moj otac je stao na ulaz i rekao kao dete: "Otišli!"
<BR>&nbsp;&nbsp;&nbsp;&nbsp;&nbsp;Morali smo otići u drugu kondorsku kuću radi hrane i skloništa te noći. Mene je otac ostavio kod žena tog domaćinstva i otišao da razgovara sa muškarcima. Žene su mi se smeškale i pokušavale da razgovaraju, ali su bile bojažljive, a ja sam bila veoma umorna i zbunjena. Nisam razumela zašto se ponašaju kao da me se plaše. Među njima sam se osećala pomalo kao u Tvrdošljačnoj Kući u Telini kad sam bila dete, divila sam se, sa strahopoštovanjem, svemu. Metal na sve strane; činilo se da je njima bakarna žica obična kao nama kanap. Dobro su kuvale, pa sam u njihovoj hrani, iako mi je bila čudna, veoma uživala, posle onoliko vojničke usoljene goveđine i ukradene ovčetine. Ali njihovo bogatstvo nije teklo; nisu davale sa zadovoljstvom. Neke od njih su se tupkale po glavi svaki put kad su mi se obraćale, a druge mi se nisu obraćale uopšte. Kasnije sam saznala da su te druge Kondorke, a one prve, koje su se smeškale i lupkale se pesnicom u čelo, hontikinje.
<BR>&nbsp;&nbsp;&nbsp;&nbsp;&nbsp;Ne pamtim mnogo o danima koje smo proveli u Južnom Gradu. Otac je bio brižan i ljut, a ja sam ga viđala samo da ga pozdravim, jednom dnevno. Ostajala sam neprestano sa ženama. Nisam tada znala da Dajaovke ostaju večito zajedno i da ne izlaze iz kuće. Pošto sam čula neke priče o ratu i pošto sam videla pun grad naoružanih vojnika, mislila sam da se na zidinama sigurno vode borbe i da ove žene ostaju u svojoj kući da ih protivnici ne ukradu, kao što Dajaovci kradu žene. Sve sam ja to lepo smislila, a onda sam otkrila da nema baš nikakvih borbi nigde ni blizu Južnog Grada. Osetila sam se kao glupača, a bila sam, uistinu, u pravu: žene naroda Dajao provodile su čitav život u opsadnom stanju. A moja tadašnja jedina misao bila je da su sve, svakako, lude. Ostajala sam čitavo vreme sa njima u zbijenim, toplim sobama koje su bile blistavo obasjane elektricitetom, pokušavajući da naučim da govorim i da šijem, kao one. U njihovom načinu šivenja nisam uopšte bila dobra, te sam maltene i ja poludela, navaljujući na taj posao iz sata u sat, a želeći, zapravo, da budem napolju, na vazduhu, na svetlosti, sa mojim ocem, ili sama. Nikad me ne ostaviše samu.
<BR>&nbsp;&nbsp;&nbsp;&nbsp;&nbsp;Konačno smo pošli iz te kuće i tog grada, na sever. Dok sam bila zarobljena unutra, veoma mi je nedostajala ona riđa kobila, svakog dana sanjarila sam o tome kako ću je opet jahati i kako će njen miris biti na mojim rukama i odeći; kad mi žene rekoše da uđem sa njima u pokrivena zaprežna kola, ja odbih. Jedna od starijih Kondorki mi naredi da uđem u kola. Ja rekoh: "Jesam li mrtva? Jesam li kokoška?" - ali činilo se da, kod njih, ljude, žive i zdrave, prenose kolima; ona nije razumela moje reči. Naljutila se, a naljutila sam se i ja. Došao je moj otac i ja sam počela da mu objašnjavam da hoću da jašem onu riđu kobilu. On je rekao: "Uđi u kola" i odjahao. U tim trenucima gledao me je kao ženu među ženama, kokošku koja se, okružena ostalom živinom, nešto raskokodakala. On je bio trampio dušu za vlast. Stajala sam neko vreme, uzimajući to u sebe najbolje što sam mogla, dok je ostala perad kvockala i kakotala oko mene, a onda sam se popela u kola. Celog tog dana, vozeći se u tim kolima, razmišljala sam, više nego ikada ranije, o pitanju kako biti ljudsko biće.
<BR>&nbsp;&nbsp;&nbsp;&nbsp;&nbsp;Nismo pošli pravo na sever, nego smo skrenuli jednim drugim, širokim, glatkim drumom ka severozapadu. Žene oko mene rekoše da idemo na susret sa marascom, vojskom, s kojom ćemo dalje putovati; sledećeg dana to se ostvarilo. Trebalo je da se svi vojnici koji su putovali u grupama da bi uzimali hranu od naroda po malim gradovima 'oni su to nazivali prikupljanjem doprinosa' i oni koji su boravili u bivacima duž Mračne i u zemljama oko Vulkana, dajući narodu naređenja 'to su nazivali održavanjem reda' okupe kod mesta zvanog Rembonjon, pa smo i mi pošli tamo. Napred je išlo nekoliko poglavica ili generala, od kojih je jedan bio i moj otac, a mi svi za njima.
<BR>&nbsp;&nbsp;&nbsp;&nbsp;&nbsp;Delovi vojske stizali su sa mnoštvom životinja, a sa životinjama je išao i velik broj ćona i drugih hontika. U tim logorima sam prvi put srela ukradene žene, one koje su Dajaovci oduzeli od naroda kojima su pripadale i sada silovali kad god bi im se to svidelo. Neke su, kao što rekoh, dobrovoljno išle sa vojnicima, pa se dešavalo i da vojnik ostane sa jednom takvom ženom i sa njihovom decom; u našem logoru počela sam jednom da govorim nešto o tim hontik-suprugama. Žene domaćinstva Caja-Bele, sa kojima sam putovala, samo su se nasmejale i objasnile da se Kondorci ne žene hontikinjama, nego samo Kondorkama, kćerima drugih Kondoraca. Takve su, sve do jedne, i one; bile su vrlo odlučne u pogledu svega što su mi rekle.
<BR>&nbsp;&nbsp;&nbsp;&nbsp;&nbsp;A ja glupo rekoh: "Ali moj otac, Kondor Terter Abhao, oženjen je mojom majkom u Dolini."
<BR>&nbsp;&nbsp;&nbsp;&nbsp;&nbsp;"To ovde nije brak", reče jedna od njih blago. A kad sam se počela raspravljati, stara Caja Maja Bele reče: "Nema braka između Čoveka i životinje, devojko! Miruj i znaj gde ti je mesto. Prema tebi smo postupale kao prema kondorskoj kćeri, a ne kao prema divljakuši. Onda se i ponašaj dostojno." Bila je to pretnja. Pokorila sam se.
<BR>&nbsp;&nbsp;&nbsp;&nbsp;&nbsp;Ako se izuzmu neki takvi događaji, kad sam saznavala stvari koje nisam želela znati, uživala sam u tom laganom putovanju u Rembonjon sa Dajaovkama. Nisam morala da ostajem u kolima, mogla sam i da pešačim uz njih pod uslovom da ostajem dovoljno blizu. Uveče su podizali velike šatore, čitav grad šatora pojavljivao se za tili čas. U šatorima je bilo toplo, osvetljenje je blistalo, žene su sedele na debelim crvenim tepisima, kuvale su, pričale, smejale se i pile jak čaj od manzanitinih bobica ili rakiju medovaču; napolju su se muškarci dovikivali po prohladnom sutonu, konji su njiskali u svojim ogradama, a stoka je mukala u daljini, gde su svetlucale logorske vatre seljaka. Kad je pala tama, narod oko tih vatri pevao je duge, usamljene, pustošne pesme koje kao da su imale pustinju u sebi.
<BR>&nbsp;&nbsp;&nbsp;&nbsp;&nbsp;Možda je trebalo da Dajaovci budu stalno u pokretu; možda se zdravlje za njih, kao narod, sastojalo u tome da budu nomadi, odlazitelji-dalje, kao što su i bili u zemlji severno od Omornskog mora i pre toga u Ravnicama Trave. Pre stotinu ili više godina poslušali su jednog od svojih Baš-Kondora koji je imao viziju i rekao da im je Jedan zapovedio da sazidaju grad i da borave u njemu. Kad su to učinili, zarobili su svoju energiju u točak i tako počeli da gube svoje duše.
<BR>&nbsp;&nbsp;&nbsp;&nbsp;&nbsp;Posle Rembonjona, cela ta velika povorka životinja i ljudi i zaprežnih kola uputila se kroz visoke, puste zemlje severoistočno od Kulkun Eraiana. Vulkani su se dimili iza i ispred nas. Zahladilo je, vetar nam je duvao u lica i donosio preko neba tamne oblake. Preko pustare od izlomljene crne lave stigli smo u Grad Kondora; tada je već snežilo. Ja nikada ranije nisam hodala po snegu.
<BR>&nbsp;&nbsp;&nbsp;&nbsp;&nbsp;Sai je bio okružen zidinama; straža je čuvala ulaznu kapiju grada, veoma veliku i lepu. Izvan zidina bili su nebrojeni ambari, štale, radnje i barake, a unutar zidina ulice su bile prave i široke kao u Južnom Gradu, samo još šire i duže. Ulica kojom se sa kapije ulazilo u grad okončavala se jednom ogromnom građevinom, koja je imala prozore iznad prozora iznad prozora, a barake-kuće i porodične kuće bile su, sve, veće i stamenije i finije nego u Južnom Gradu. Kuća Tertera u Saiju imala je oko svojih vrtova sopstveni zid, od uglačanog crnog kamena; krov joj je bio od rezbarene kedrovine i imao je na sebi palube i staze za hodanje; a u njoj su bile sobe, činilo se bez kraja, stanovi, pregrade, uglovi odvojeni zastorima, kutovi i kutići, sve bez prozora, a ipak sve blistavo i sve toplo poput svilastog gnezda šumske pacovkinje u unutrašnjosti njene mnogotunelske visoke kuće. Od svih soba najdublje u unutrašnjosti bila su ženska odeljenja. Otac me je odmah odveo tamo. Kad se okrenuo da pođe, uhvatila sam ga za mišicu. Rekla sam: "Molim te - ja ne bih da ovde ostajem."
<BR>&nbsp;&nbsp;&nbsp;&nbsp;&nbsp;Rekao je bez ljutnje: "Ti ovde stanuješ, Ajaću. Ovo je tvoja kuća."
<BR>&nbsp;&nbsp;&nbsp;&nbsp;&nbsp;Rekla sam: "Ti si moj otac, ali ovo nije moja kuća."
<BR>&nbsp;&nbsp;&nbsp;&nbsp;&nbsp;Rekao je: "To je kuća moga oca, dakle moja, dakle tvoja. Kad se odmoriš, izvešću te pred njega. Trebalo bi da tad izgledaš najbolje što je moguće. A ne uplakana i umorna. Idi, okupaj se, odmori se, odeni se i susretni se sa drugim devojkama ovde. One će se brinuti o tebi. Vratiću se po tebe ujutro."
<BR>&nbsp;&nbsp;&nbsp;&nbsp;&nbsp;Otišao je među ljude koji su se lupkali po čelu dok je prolazio. Ja sam ostala stojeći, u suzama, među ženama.
<BR>&nbsp;&nbsp;&nbsp;&nbsp;&nbsp;U toj kući, dve vrste žena, kondorke i hontice, razlikovale su se veoma mnogo, kao ovce i koze. Nijedna od Kondorovih kćeri nije mi se obratila, te prve noći. Ostavile su me kod hontica. To mi je bilo drago, jer se činilo da su hontice sličnije dolinjankama, ali ove hontice su još više nego one u Južnom Gradu zazirale od mene. Čula sam kako razgovaraju o meni, ali kad sam im se obraćala na njihovom jeziku, samo su zurile, ne odgovarajući, tako da sam se osetila kao vrana koja govori. Nisu me ostavljale samu, ali nisu htele ni da mi priđu blizu. Najzad je došla jedna devojka koja je izgledala kao da je mojih godina ili malo mlađa i koja je bila hitra i odvažna. Obratila mi se, a moje odgovore je razumela. Rekla je da se zove Esirju. Odvela me je da se okupam, jer sam bila užasno prljava od puta, a onda mi je našla jednu sobicu da u njoj spavam; u njoj je i ostala sa mnom. Često je govorila brže nego što sam mogla razumeti, ali shvatila sam da ona želi da budemo prijateljice; u tom pogledu bila je spremna i laka kao ona kobila riđuša ranije.
<BR>&nbsp;&nbsp;&nbsp;&nbsp;&nbsp;Kad mi je iščešljala kosu, rekla sam: "A sad ja da češljam tvoju." Nasmejala se i rekla: "Ne, ne, ne, kćeri Kondorova!"
<BR>&nbsp;&nbsp;&nbsp;&nbsp;&nbsp;Da nije bilo te Esirju, ne bih mogla živeti u Kući Tertera. Radila sam sve što mi je ona govorila da radim, izbegavala sam sve što mi je ona rekla da izbegavam, tokom celog svog boravka tamo. Ona je bila moja robinja čije sam naredbe ja ispunjavala.
<BR>&nbsp;&nbsp;&nbsp;&nbsp;&nbsp;Pozno ujutru vratio se moj otac, obučen u raskošnu odeću od vune sa crvenim i crnim šarama. Prišla sam mu i on me je zagrlio, ali je povikao pored mog uva: "Zašto Terter Ajaću Belela nije dobila prikladnu odeću da obuče?" Onda je nastalo jedno opšte trčkaranje tamo-amo i tupkanje pesnicama po čelu, od strane i hontica i Kćeri podjednako, pa me obukoše, veoma brzo, u jednu finu suknju i jelek kao što kondorke nose, sa tananim velom-maramom oko glave. Esirju mi je već bila uplela kosu u pletenice u dajaovskom stilu, tako da sam bila sasvim kako treba. Moj otac je rekao tim ženama još neke stvari zbog kojih su se one uplašeno zgurivale i sklanjale pogled, a onda me je dohvatio za šaku i žurno me poveo kroz sobe i hodnike. Marama mi je poletela sa glave, a on se okrenuo i vratio da je podigne; zatim ju je tako namestio preko moje glave da mi je i lice bilo skriveno. Kroz nju sam sasvim dobro videla, ali svakako nisam želela da tako nešto nosim, pa sam je skinula.
<BR>&nbsp;&nbsp;&nbsp;&nbsp;&nbsp;"Stavljaj to!" reče on. Nije to bilo samo izvikivanje naređenja, bilo je tu i nervoznog besa; otac je bio veoma brižan. "Da ti ostane preko lica! Kad iziđeš pred mog oca, pozdravljaj ga!" Pokazao mi je pokret kuckanja pesnicom po licu i naterao me da mu pokažem da to umem izvesti.
<BR>&nbsp;&nbsp;&nbsp;&nbsp;&nbsp;Sve sam činila kako je rekao. Uplašila sam se njegovog straha.
<BR>&nbsp;&nbsp;&nbsp;&nbsp;&nbsp;Terter Gebe bio je star čovek, zgodan i vitak, pun autoriteta. Bilo je lako ponašati se, u njegovoj prisutnosti, učtivo i sa poštovanjem; bio je kao činodejstvenik na nekoj velikoj vakvi, pun snage i dostojanstva same svetkovine. Ali činodejstvenik to i vraća, oslobađa, na kraju vakve; a Terter Gebe je sve to čuvao samo za sebe, šezdeset godina. Sve što su mu drugi davali, zadržavao je; i verovao je, kao što su verovali i ostali, da ta snaga i to dostojanstvo pripadaju njemu. Nisam tako mislila, ali sam ih, videći da su u njemu stvarno prisutne, poštovala. Poštovanje sam iskazala kao Kondorka, lupkajući se po čelu. Veo sam ostavljala preko lica, sve dok ga on nije podigao i neko vreme zurio u mene. Bilo mi je teško da to podnosim, to takvo gledanje baš pravo u lice, bez stida.
<BR>&nbsp;&nbsp;&nbsp;&nbsp;&nbsp;Rekao je: "Ećeharazra pupućela!" što znači "Budi dobro došla, unuko!"
<BR>&nbsp;&nbsp;&nbsp;&nbsp;&nbsp;Rekla sam na njegovom jeziku: "Hvala, deda."
<BR>&nbsp;&nbsp;&nbsp;&nbsp;&nbsp;Pogledao me je oštrim pogledom, vrlo ispitujućim. Nikada se nije osmehivao. Rekao je mome ocu nešto, a ja sam te slogove zapamtila pa sam, kasnije, pitala Esirju šta su značili. A značili su: "Gledaj da ovu udaš brzo!"
<BR>&nbsp;&nbsp;&nbsp;&nbsp;&nbsp;Moj otac se nasmejao. Sad je izgledao kao da mu je laknulo, kao da je srećan. Neko vreme njih dvojica su razgovarali. Ja sam stajala kao slika osobe, bez glasa i pokreta. Nastojala sam da gledam u pod, kao hontikinje kad su sa Kondorcima, ali želela sam da gledam svog dedu. I svaki put, svaki put kad sam krišom bacila pogled ka njemu, on je to primetio. Najzad sam, obazrivo i polako, prevukla veo opet preko lica. Kroz veo sam ga mogla posmatrati, a da on ne zna da li ga gledam ili ne. Lako je naučiti se robovanju. Trikovi ropstva su kao buve koje skaču sa mrtve prizemne veverice na tvoju kožu: dobiješ kugu, a i ne primetiš kad se to desilo. A sve alatke ropstva su dvosekle.
<BR>&nbsp;&nbsp;&nbsp;&nbsp;&nbsp;Pošto me je Terter Gebe prihvatio kao svoju unuku, Kćeri njegove Kuće morale su prema meni postupati kao da sam jedna od njih, a ne kao da sam životinja ili primitivna osoba. Neke od njih su bile spremne da ispolje prijateljski stav čim je to postalo dozvoljeno. Njihovi životi u ženskim odajama bili su veoma sitni i dosadni, pa je nova osoba za njih značila veliko uzbuđenje i nešto veoma zanimljivo. Druge su imale manje predusretljiv stav. Ja sam priželjkivala da moj otac prestane onako da im naređuje i da ih zastrašuje; on je mislio da mi pomogne i da me zaštiti, ali svako njihovo osmehivanje i klanjanje i lupkanje po čelu, upućeno njemu, pretvaralo se u podrugivanje ili u neki nadmeni postupak ili trik protiv mene, čim bi se on okrenuo i otišao da zapoveda nekom drugom, a ja ostala u domaćinstvu. Sve je to bila ona vrsta reverzije kakvu bi čovek mogao očekivati, činilo mi se, u domaćinstvu uređenom poput obora za himpije.
<BR>&nbsp;&nbsp;&nbsp;&nbsp;&nbsp;Majka moga oca bila je umrla mnogo godina pre toga, a njegov otac se nije ponovo oženio; udovica brata moga oca bila je glavešina svim ženama u kući. Sve je kod Dajaovaca moralo imati zapovednika. Ako su dvoje Dajaovaca bili zajedno, jedan od njih morao je biti nadređen. Sve što su radili bilo je rat. Čak i kad su svoje ljudi radili neki posao zajedno, jedan od njih bio je šef, ili poglavica, kao da je i taj posao ratovanje; pa čak i kad su se deca igrala, jedno dete govorilo je ostalima šta da rade, mada su se deca, bar, svađala oko toga. Dakle, moja tetka Terter Zađaja Bele bila je generalica ženama u Terter-Kući. Tetki se moje prisustvo nije sviđalo. Smatrala sam da me se ona stidi što sam hontikinja, poluživotinja; a to je bilo itekako dobro znano meni, koja sam svojevremeno bila nazivana i poluosobom, pa sam je zato mrzela. Ali sad mislim da se ona mene plašila. Videla je da sam, iako strankinja ili primitivka ili životinja, jedina kćer Kondora Tertera, pa se plašila da ću poželeti da joj oduzmem snagu i dostojanstvo. Da smo mogle zajedno raditi i ispričati se i upoznati, mislim da bi bilo bolje, jer to nije bila osoba sklona inatu. Ali takvu saradnju je sprečilo naše nerazumevanje, koje je bilo njenim ljubomornim čuvanjem vlasti, ali i mojim stidom, učvršćeno i učinjeno neizlečivim. U svakom slučaju, ona nije htela ni da me dirne i nije volela da mi se približava, zato što sam bila purutik, nečista.
<BR>&nbsp;&nbsp;&nbsp;&nbsp;&nbsp;Mentalni načini, putevi duše kod Dajaovaca, svakako bi bili najvažnije što bih ja o njima mogla ispričati, a ponešto od toga mogu dočarati već kroz svoju priču; ali kad je reč o njihovim vakvama i obredima i o njihovim najdubljim mislima, saznala sam veoma malo. Knjiga nije bilo. Kakvo su obrazovanje muškarci dobijali, ne znam; devojke i žene su samo obučavane u veštinama domaćinstva. Ženama nije bio dozvoljen pristup u svete delove dajaovskih hejima, koje su ovde imale ime daharda; najbliže što smo mi smele prići dahardama bilo je do onog trema ispred, odakle smo, tokom izvesnih velikih svetkovina, slušale kako unutra pevaju. Žene uopšte ne učestvuju u intelektualnom životu Dajaovaca; oni ih drže unutra da bi ostale izvan. Ne od njihovih muškaraca, nego od njihovih žena sam čula da žene nemaju dušu. A pošto nemaju, dušu onda je prirodno da ih ne zanima nauka o putevima duše. Znanje koje sam dobila sastojalo se od delića napabirčenih tu i tamo i nije se uklopilo u celinu. Evo kako najbolje mogu prepričati to znanje:
<BR>&nbsp;&nbsp;&nbsp;&nbsp;&nbsp;Jedan je napravio sve, od ničega. Jedan je osoba i besmrtan je. On je svemoćan. Muškarci ljudskog naroda su oponašanja Jednoga. Jedan nije Vaseljena, On je napravio Vaseljenu i On joj izdaje naređenja. Stvari nisu deo Njega niti je On deo stvari, zato ne smeš hvaliti stvari nego samo Njega. Jedan se, međutim, odrazio u Baš-Kondoru; zato moraš hvaliti Baš-Kondora i izvršavati njegova naređenja. A Pravi Kondori i Ratnici Jednoga, koji se svi zajedno zovu Sinovi Kondora ili Sinovi Sina, jesu odrazi odraza Jednoga, pa zato moraš i njih slušati i veličati. Ćoni su vrlo mutni i slabi odrazi, jako udaljeni od Jednog, ali ipak imaju dovoljno Njegove snage da ih nazivamo ljudskim bićima. Niko drugi nije ljudsko stvorenje. Hontici, a to znači žene i stranci i životinje, nemaju nikakve veze sa Jednim; oni su purutik, nečisti, oni su narod blata. Napravio ih je Jedan da pokorno služe Sinovima. Eto, tako kažu; meni se činilo da im se to malo zapetljalo, zato što su Kondorove Kćeri zapovedale ćonima i govorile o njima kao o narodu blata; ali to neuklapanje nije bilo veoma prisutno u umu, zato što su sve Kćeri živele u Gradu, tako da su seljake retko i videle. Sigurno je sve bilo sasvim drugačije kad su Dajaovci bili nomadi, ali možda je već tada započelo, kao stvar seksualne ljubomore; možda su najvažniji muškarci nastojali da njihove žene i kćeri ostanu 'čiste', možda su i one nastojale da se ne druže sa neznancima na koje su tokom svojih putovanja nailazile i najzad su svi skupa zaključili da biti osoba znači biti zaseban i izdvojen od svega i svakoga.
<BR>&nbsp;&nbsp;&nbsp;&nbsp;&nbsp;Dajaovci kažu: kao što je postojalo vreme kad je Jedan napravio sve, tako će doći i vreme kad će sve prestati da postoji, kad će On učiniti da sve nestane. Onda će početi Vreme izvan Vremena. Jedan će odbaciti sve osim onih Pravih Kondora i Ratnika Jednoga koji su ga u svemu slušali i bili njegovi robovi. Oni će postati deo Jednog i zauvek će biti. Sigurna sam da negde u toj priči postoji nešto razumno, ali ne uspevam da nađem šta.
<BR>&nbsp;&nbsp;&nbsp;&nbsp;&nbsp;Neke od stvari koje sam učila u Loži Jagnjeta u Sinšanu bile su pouke Ratničke Lože, ali preuzete od kondorskih vojnika tokom onih godina kad su boravili u Dolini; muškarci iz Lože Ratnika verovali su da se ponašaju sasvim kao Pravi Kondori. A zapravo su razumeli manje nego čak i ja. Razumeli su da su muškarci bolji od žena i da ništa nije važno osim Jednoga i muškaraca, ali su sve ostalo, i razloge za sve skupa, sasvim pomešali. Ne verujem da je većina njih ikada shvatila da zaista postoji samo jedan Jedan. Njihove duše i njihovi umovi bili su odveć prljavi. Taj deo, to o puruticima, o blatnim osobama, to je meni izgledalo razumno, na neki način. Ogledalo, da bi odslikavalo, mora biti čisto. Što je čistije, jasnije, slobodnije od nečistoća, bolje će odslikavati. Trebalo je da ratnici Pravi Kondori budu samo jedno, da budu odrazi Jednoga, zato su se izdvajali iz sveg ostalog postojanja, ispirali su ga iz svojih umova i duša, ubijali su svet da bi ostali besprekorno čisti. Zato je mom ocu dato ime Ubija. Trebalo je da on živi izvan sveta, ubijajući ga, da bi pokazao slavu Jednog.
<BR>&nbsp;&nbsp;&nbsp;&nbsp;&nbsp;Kad ja to ovako govorim, zvuči klovnovski. Ovo sam ja, ovo je moj glas; ja sam taj klovn, jer činim, htela-ne htela, izvrtanja. Put Dajaovaca je bez klovnova i klovnovskih postupaka, bez okretanja i preokretanja, put prav, samo jedan, užasan.
<BR>&nbsp;&nbsp;&nbsp;&nbsp;&nbsp;Treći deo Kamengatalicine priče počinje na str. 340#
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
