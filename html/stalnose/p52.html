<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BELO DRVO
<P>&nbsp;&nbsp;&nbsp;&nbsp;&nbsp;Napisao Ovcin Ples iz Opsidijana u Sinšanu.
<BR>
<BR>&nbsp;&nbsp;&nbsp;&nbsp;&nbsp;Rođen je u Kući Žute Adobe, to jest Tugle, rano u kišnoj sezoni. Domaćinstvo njegove majke bila je Kuća Uzbrdo u Sinšanu. To je tad bila nova zgrada; izgradili su je njegova majka i njena majka i sestra i njihovi muževi one godine pre nego što je ovaj čovek rođen. Njegovo prvo ime bilo je Dvadeset Jedan Dan.
<BR>&nbsp;&nbsp;&nbsp;&nbsp;&nbsp;Narav mu je bila blaga i nedruštvena, um živ i predan razmišljanju. Nije bio mnogo sklon rečima.
<BR>&nbsp;&nbsp;&nbsp;&nbsp;&nbsp;Dobro je obrazovan u svom domaćinstvu i hejimama, uzimao je učešća u svetkovinama svoje Kuće kad je bilo vreme i sa trinaest godina postao je član Sadilačke Lože; godinu dana kasnije postao je član Lože Zalivskog Lovora i obukao nebojenu odeću. Tokom svoje mladosti izučavao je arborikulturu sa bratom svoje majke, učenjakom Sadilačke Lože i Žute Tugle, i sa drvećem u svakovrsnim voćnjacima.
<BR>&nbsp;&nbsp;&nbsp;&nbsp;&nbsp;Kad je proživeo devetnaest godina, popeo se u Vakvahu na Sunce. Tamo je živeo u žutotuglenim hejimama, učeći i pevajući, sve dok nije otplesan Svet. Posle toga je krenuo sam na Planinu.
<BR>&nbsp;&nbsp;&nbsp;&nbsp;&nbsp;Kad je sišao sa Planine, došao je u Kastoha-nau, gde je živeo u jednom domaćinstvu ljudi svoje Kuće, proučavajući kako drveće tamo raste, zato što su voćnjaci Kastohe bili najbogatiji i najlepši od svih postojećih u ono vreme. Uskoro je uzeo svoje srednje ime, Lepovremen, obukao bojene košulje i preselio se u domaćinstvo jedne Serpentinke, Brežne iz Brežne Kuće u Kastohi. Ona je bila šumarka, radila je uglavnom sa onim hrastovima koji se seku za finu stolariju. Nekoliko godina radio je sa njom u nalaženju, odabiranju, sečenju i ponovnom zasađivanju šumskih hrastova. Pridružio se Drvnoj Umetnosti.
<BR>&nbsp;&nbsp;&nbsp;&nbsp;&nbsp;Prilikom svakog svog povratka u Kastohu bavio se ukrštanjem raznih sorti kruške. U tim vremenima nijedna dolinska kruška nije bila naročito dobra, sve su bile podložne garežini i većini je bilo potrebno navodnjavanje da bi dale dobar rod. Kako bi pribavio razne vrste kruškovog drveća, putovao je sa Nalaziteljima na Bistro jezero i na Dugački rt, a kroz Berzu je tražio pomoć od ljudi na severu. Neke sadnice kruškovog drveta poslate su mu iz voćnjaka na jednom mestu koje se zove Reka Četrdeset Račvanja, daleko na severu, a doneli su ih neki trgovci tog naroda koji su trampili dimljenog lososa za vino. Ukrštanjem tih severnih sorti sa jednim kruškovim drvetom, koje je našao da raste divlje iznad hrastovih šuma između Kastohe i Čukulmasa, dobio je snažno, malo, na sušu otporno drvo sa izvrsnim plodovima, pa je došao u Sinšan da i ovde zasadi izvestan broj sadnica. Sad je to kruška koju ljudi gaje u većini voćnjaka i bašta, a zovu je kruška lepovremenka.
<BR>&nbsp;&nbsp;&nbsp;&nbsp;&nbsp;Tokom tih godina kad je bio na putovanjima, a Brežna u šumama, nisu mnogo vremena provodili zajedno. Nisu imali dece jedno s drugim. Posle izvesnog vremena Brežna je odlučila da napusti svoj brak i svoje domaćinstvo i da postane šumkinja. Lepovremen je otišao da živi u domaćinstvu jedne Opsidijanke, Crne Ovce iz Svrakine Kuće u Kastohi. Ona je već imala jednu kćer. Ona i Lepovremen dobili su jednog sina.
<BR>&nbsp;&nbsp;&nbsp;&nbsp;&nbsp;Lepovremen je počeo da uči sa jabukovim drvećem u voćnjacima Više Doline, radeći na ukrštanju da bi se dobile planinske sorte koje bi bile otporne na onu zarazu od koje se rub listova uvrće. Takođe je obavljao silan posao tokom mnogih godina sa raznim vrstama zemljišta u podbrežju Planine i sa drvećem koje raste u raznim tipovima zemljišta; proučavao je šta, gde i kako uspeva. Ali kad je bio usred tog posla, Crna Ovca je počela da poboljeva, uhvatio ju je vedet, pa je stala da gubi sluh, a zatim i vid.
<BR>&nbsp;&nbsp;&nbsp;&nbsp;&nbsp;Preselili su se iz domaćinstva njene majke i došli sa kćerkom i sinom u Sinšan, gde su nekoliko godina živeli u Staroj Crvenoj Kući. Radili su sa Lekarskom Ložom, Crna Ovca je učila kako da bude bolesna, a Lepovremen kako da se stara o njoj kad joj zatreba pomoć. Radio je kao negovatelj voćnjaka i učestvovao u svim svetkovinama svoje Kuće i onih Umetnosti i Loža kojima je bio član. Nije mogao nastaviti proučavanja tipova zemljišta u podbrežjima Planine. Crna Ovca živela je devet godina u bolu, gluva i slepa.
<BR>&nbsp;&nbsp;&nbsp;&nbsp;&nbsp;Kad je Crna Ovca umrla, njena kćer se vratila u domaćinstvo svoje babe u Kastoha-nai. Lepovremen i njegov sin živeli su u jednoj sobi u žutotuglenom domaćinstvu Kuće Čimbam, gde je imao rođake. U to doba, došlo mu je njegovo poslednje ime, iz Sadilačke Lože, u vreme plesa Vina: Belo Drvo. Nastavio je da radi u voćnjacima Sinšana, sadio je, negovao, okresivao, čistio, oplođavao, plevio i brao. Postao je član Društva Zelenog Klovna, a Vino, Svet i Mesec plesao je sve do svoje osamdeset prve godine. Umro je od zapaljenja pluća pošto je u šljivacima Sinšana jednom prilikom radio po kiši.
<BR>&nbsp;&nbsp;&nbsp;&nbsp;&nbsp;Belo Drvo bio je otac moga oca. Bio je to plemenit i ćutljiv starac. Ja ovo pišem za biblioteku njegovih hejima u Sinšanu i pravim kopiju za biblioteku njegovih hejima u Kastohi, da bi ga se ljudi mogli neko vreme sećati kad zasađuju kruške ili kad izriču hvale voćnjacima.
<BR>
<BR>&nbsp;&nbsp;&nbsp;&nbsp;&nbsp;PREVODIOČEVA BELEŠKA:
<BR>
<BR>&nbsp;&nbsp;&nbsp;&nbsp;&nbsp;str. 273# ...izučavao je arborikulturu sa bratom svoje majke... i sa drvećem u svakovrsnim voćnjacima.
<BR>&nbsp;&nbsp;&nbsp;&nbsp;&nbsp;Verovatno je da bismo mi pre rekli da je učio od svog ujaka o voćnjacima; ali to ne bi bio pošten prevod više puta ponovljenog sufiksa oud, sa, zajedno sa. Učiti sa nekim čovekom i sa drvećem podrazumeva da učenje nije prenos pri kome neko nekome nešto dostavlja, nego da je uzajamni odnos. Štaviše, smatra se da je to odnos uzajamnosti. Čini se da je takva tačka gledanja u beznadežnom razilaženju sa onim razlikovanjem subjekt-objekt koja se smatra bitnim za nauku. Međutim, izgleda da su genetički opiti i manipulacije Belog Drveta bili tehnički vešto izvođeni, da nije bio neznalica u pogledu teorija koje su tu na snazi, a sasvim je sigurno da je postigao tačno ono što je hteo. Proistekloj vrsti drveta dato je njegovo ime: tipičan primer, bar po našem rečniku, 'čovekove kontrole nad prirodom'. Ali taj izraz se na keški jezik ne bi mogao ni prevesti, jer Keši nisu imali reč za Prirodu, osim reči še, koja znači bivanje; krušku-lepovremenku sagledali su kao ishod saradnje jednog čoveka i izvesnog broja stabala kruške. Ta razlika u stavovima je zanimljiva, a odsustvo velikih slova možda nije u celosti beznačajno.
</P></TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
