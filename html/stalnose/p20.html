<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IZGUBLJENI
<P>&nbsp;&nbsp;&nbsp;&nbsp;&nbsp;Živela je davno u Prvoj Kući, priča se. Domaćinstvo njene majke bilo je u jednoj kući zvanoj Crveni Balkoni koja se nekad u Čukulmasu nalazila, nedaleko od Šarke grada. Ona se pridružila Nalaziteljskoj Loži čim joj je došlo njeno srednje ime, Mudrica i, ni pet ni šest, odmah je zatražila da pođe sa njima na putovanje koje su oni spremali, preko Zelen-Peska do one obale koja je unutar kontinenta. Ljudi u toj loži rekoše: "Nisi ti još dovoljno obrazovanja stekla. U ovoj loži se prvo ide na kratka putovanja, a na duga tek kad se više nauči." Ona nije slušala, samo je navaljivala da ide. Oni rekoše: "Ne daješ nam dobar razlog da promenimo svoj uobičajeni način postupanja." Jednoga jutra, početkom leta, grupa Nalazitelja krenula je put Zelen Peska. Nikakve novake nisu poveli, jer su hteli da putuju brzo i da savladaju velike daljine.
<BR>&nbsp;&nbsp;&nbsp;&nbsp;&nbsp;Uveče tog dana u Mudricinom domaćinstvu videli su da nje nema. Ljudi iz Crvenih Balkona počeli su da je traže, posle zalaska sunca i da se raspituju o njoj. Jedan mladi čovek, koji je u Loži Nalazitelja bio nov, reče im: "Možda je krenula za njima jutros." Njena porodica reče: "Zar je ona luda, zar da učini tako nešto?" Ali ujutro, pošto ona kući nije došla, rekoše: "Pa možda i jeste pošla za njima."
<BR>&nbsp;&nbsp;&nbsp;&nbsp;&nbsp;Neki ljudi iz njene porodice i njene Kuće odlučili su da pođu na tu stranu i da je potraže. Jedan stari član Lože Nalazitelja pošao je sa njima da im pokaže kojim putem bi ta grupa najverovatnije krenula ka Zelen Pesku. Onaj mladić je iz njene Kuće bio, zato pođe i on. Kad su počeli da se penju u brda iznad Crvenotravnog Potoka blizu severoistočnog planinskog lanca, njega je obuzelo nestrpljenje, jer je mislio da ih starac vodi suviše sporo. On je već ranije bio u tim brdima; sad reče: "Znam put. Pogledaću napred." Stari Nalazitelj mu reče: "Ostani sa grupom." Ali momak nije slušao. Prednjačio je sve više i više.
<BR>&nbsp;&nbsp;&nbsp;&nbsp;&nbsp;Mudrica je bila krenula za onima što su pošli ka Zelen Pesku, sat ili dva iza njih. Išla je njihovom stazom uz Antilopinu Planinu. Tamo gde su oni skrenuli niz potok Garnet da bi iskoristili niski prevoj južno od Gogmesa, ona je pogrešno ocenila stazu, pa je produžila levo, uzbrdo, u planinu, putem kojim oni nisu išli.
<BR>&nbsp;&nbsp;&nbsp;&nbsp;&nbsp;Mislila je: ako ih sustigne u Dolini ili u obližnjim brdima oni će biti ljuti na nju i poslaće je nazad; a ako ih sustigne tek kad sasvim iziđu iz Doline, biće još više ljuti, ali će morati da je povedu sa sobom na obale Unutarkontinentalnog mora, tako da će joj se ostvariti to putovanje koje je želela. Zato je išla stazom uz planinu Antilopinu i prešla na Petoplamenu Planinu, ne idući vrlo brzo; a kad je došla noć, legla je da spava uz stazu. Ujutro je izišla na visoko sedlo na Petoplamenoj i stala tamo. Iza nje, reke su tekle ka Reci; ispred nje, nisu. Pomislila je: 'Možda bi sad trebalo da se vratim.'
<BR>&nbsp;&nbsp;&nbsp;&nbsp;&nbsp;Dok je tu stajala, učinilo joj se da čuje glasove ispred sebe, daleko dole, ispod tog prevoja, pa je pomislila: 'Već sam ih maltene sustigla. Sad samo treba da idem za njima.' Čekala je još neko vreme a onda je pošla dole, niz prevoj.
<BR>&nbsp;&nbsp;&nbsp;&nbsp;&nbsp;Nedugo potom, nastupi račvanje staze. Ona pođe istočnim krakom. Silazila je još dugo, onda se staza opet račvala. Ovog puta ona pođe severozapadnim krakom, govoreći sebi da tu vidi tragove svog naroda. Stazom tamo, stazom ovamo, tragovima jelena, uokolo po čaparel-žbuništima i po obroncima sa čamizom. Počinjala je da shvata šta čini, pa je i pokušala da se vrati. Kud god je pogledala, bile su staze i putanje, a na njima ljudski tragovi usmereni uzbrdo i nizbrdo, ka jugoistoku i severozapadu. I kako je kuda pogled bacila, tako joj se pričinjavalo da su baš tamo otišli ljudi za kojima se bila zaputila. Umesto da se vrati uzbrdo ka prevoju da bi je zemlja mogla odvesti natrag u Dolinu, otišla je za jelenima uzbrdo na planinu Ijo i produžila dalje, ne znajući kuda.
<BR>&nbsp;&nbsp;&nbsp;&nbsp;&nbsp;Onaj mladić, Žad, naučio je da prati tragove dok je bio u Hrastovoj i u Nalaziteljskoj Loži, pa kad je stigao do Garnet potoka, osmotrio je staze i zaključio da je grupa za Zelen Pesak otišla niz potok, a Mudrica gore u planinu. Kad su drugi Opsidijanci i stari nalazitelj došli do tog mesta, videli su da tragovi vode niz potok, pa su tamo i otišli.
<BR>&nbsp;&nbsp;&nbsp;&nbsp;&nbsp;Žad se držao staze preko Petoplamene dogod je jasna i bez račvanja bila. Na prvom račvanju krenuo je severnim krakom.
<BR>&nbsp;&nbsp;&nbsp;&nbsp;&nbsp;'... Ovde sledi pasus sa podrobnim opisom staza kojima je Žad išao i oblasti koje je pretražio, što pojačava uverljivost priče kad je čita neko iz Doline, ali je zamorno strancu koji tog znanja nema.' Pozno drugog jutra njegove potrage video je mesto gde je ona pokraj staze ostavila koštice suvih kajsija i šljiva. Uskoro potom, čuo je neki zvuk daleko dole u kanjonu, kretanje neke velike životinje; izviknuo je Mudricino ime. Zvuk je prestao, ali odgovor nije stigao.
<BR>&nbsp;&nbsp;&nbsp;&nbsp;&nbsp;U suton je izišao u dolinu Huringu. Nije znao ništa o narodu Huringa, pa je zato nastojao da se drži podalje od njihovih staza i kuća. Na jednom ogoljenom prostoru, tu u dolini, video je jednu osobu kako trči uz jedan veliki breg, prema drveću, ali u sumraku nije mogao videti jasno, pa se nije usudio da viče. Kad je stigao na drugi kraj doline, zašao je u gusto žbunje pa je morao da legne i da provede vreme mraka spavajući. Ujutro je poželeo da krene kući, jer sa sobom nije bio poneo nimalo hrane, tako da dva dana nije ništa jeo; ali ugleda neke dobre pečurke i dok ih je jeo začuo je zvuke kao da se neka osoba gura kroz žbunjak navrh tog grebena. Pošao je opet u potragu, preko tog grebena, jelenskim stazama.
<BR>&nbsp;&nbsp;&nbsp;&nbsp;&nbsp;Sad su bili u divljini između Huringe i Unutarašnjeg mora. Sad su bili oboje izgubljeni.
<BR>&nbsp;&nbsp;&nbsp;&nbsp;&nbsp;Ona je mislila da se kreće nazad ka Najskoj Dolini, ali išla je ka severu, pa severoistoku, pa istoku, pa opet ka severu. On je nastavljao da je prati, jer ju je sad povremeno i čuo kako govori, daleko napred; ali kad ju je pozivao, nije odgovarala. Bila je podivljala. Povremeno se skrivala u žbunju, onda nastavljala tiho napred.
<BR>&nbsp;&nbsp;&nbsp;&nbsp;&nbsp;Uveče četvrtog dana prolazio je između dve velike stene od kamena plavca na jednoj čistini navrh nekog grebena i pomislio: 'Ovo bi bilo dobro mesto za spavanje.' Prišao je tim stenama i video da Mudrica leži, usnula, između njih.
<BR>&nbsp;&nbsp;&nbsp;&nbsp;&nbsp;Seo je nadomak nje i počeo da govori blago, izgovarajući opsidijansku heju, da se ona ne uplaši kad se probudi.
<BR>&nbsp;&nbsp;&nbsp;&nbsp;&nbsp;Probudila se i sela, između stena. On je sedeo naslonjen leđima na jednu. Bili su pod zvezdom večernjačom. Ona reče: "Došao si po mene!"
<BR>&nbsp;&nbsp;&nbsp;&nbsp;&nbsp;On reče: "Jest. Pratio sam te."
<BR>&nbsp;&nbsp;&nbsp;&nbsp;&nbsp;Neprestano ga je gledala samo iz ugla očiju; onda je pokušala da mu pobegne, ali se spotakla i on ju je uhvatio. Stalno je govorila: "O, molim te, nemoj me ubiti, o, molim te, nemoj me raniti!"
<BR>&nbsp;&nbsp;&nbsp;&nbsp;&nbsp;On je rekao: "Zar me ne znaš? Ja sam tvoj brat Žad, iz Kuće Rezbarenih Grana." Ona nije slušala. Mislila je da je on medved. A kad je progovorio, mislila je da je Medvedonja, pa je počela da plače i da ga moli za hranu.
<BR>&nbsp;&nbsp;&nbsp;&nbsp;&nbsp;On reče: "Nemam hrane uopšte", ali to govoreći, vide drvo koje je raslo između stena. To je bila trešnja, a plodovi na njoj zreli. Njih dvoje su onda sakupljali trešnje i jeli ih. Toliko su ih jeli, da su na kraju oboje bili pijani od jela posle posta. Onda su legli zajedno između stena. Činilo im se da ih stene guraju jedno na drugo. Ležali su zajedno sve dok se ona nije probudila pod zvezdom zornjačom. Pogledala ga je i videla da to nije Medvedonja već brat njen. Ustala je i pobegla, ostavljajući ga usnulog između stena.
<BR>&nbsp;&nbsp;&nbsp;&nbsp;&nbsp;Bio je to jedan stenoviti greben, po kome su jelenje staze vodile tamo i amo ka otvorenom čaparelu i ka divljim ljiljanima. Ona je išla nemajući nikakav pravac, samo je hodala i trčala. Zaobišavši jednu veliku gomilu mrkih stena, našla se lice u lice sa medvedom. Reče mu: "Došao si po mene!" Medved se uplaši, udari je kandžama preko lica da bi se oslobodio i pobeže.
<BR>&nbsp;&nbsp;&nbsp;&nbsp;&nbsp;Kad se Žad probudio i video da Mudrice tu nema, uplašio se onoga što su uradili. Nije Mudricu ni zvao, ni čekao, ni tražio, nego je krenuo niz greben, ka zapadu. Nije znao gde se nalazi, ali se domogao jednog mesta odakle je mogao videti Goru Ama-Kulkunsku; upravljao se po tome i dva dana kasnije sišao niz potok Čumo do grada Čumo, a onda Dolinom do Čukulmasa.
<BR>&nbsp;&nbsp;&nbsp;&nbsp;&nbsp;Ljudima tamo je rekao: "Nisam našao Mudricu. Sigurno je izgubljena." Ispričao im je da je išao istočno od Huringe i severno od Totsama i da nikakvog traga od Mudrice nije našao. Oni Opsidijanci koji su bili krenuli u potragu za njom vratili su se dva dana pre njega. Nisu uspeli sustići grupu koja se uputila ka Zelen Pesku. Onda su njeni ljudi sledećih mesec dana čekali povratak te grupe sa Zelen Peska. Kad su se Nalazioci vratili bez nje, ne znajući ništa o njoj, njena majka je rekla da pesme Odlaženja na zapad ka zalasku sunca treba da se pevaju za nju; ali njen otac je rekao: "Ne verujem da je mrtva. Čekaj neko vreme." I tako su čekali. Nalazioci su krenuli u Huringu i u Totsam i molili Svinjski Narod i druge koji tamo love da obrate pažnju ako se pojavi jedna izgubljena devojka; ali ni reči o njoj nisu čuli.
<BR>&nbsp;&nbsp;&nbsp;&nbsp;&nbsp;U poznu jesen, blizu vremena Trave, kad je Loža Reunije već bila podignuta, jedne večeri, kroz kišu, uđe jedna osoba u Čukulmas, hodajući između kuća. Bilo je to stvorenje kao sasušeni leš, nago i mrko, sa kosom iza, ali sa lobanjom napred i sa polovinom lica. Stvorenje je prišlo opsidijanskim hejimama, popelo se na krov i viknulo dole, u ulaz: "Medvede! Izlazi."
<BR>&nbsp;&nbsp;&nbsp;&nbsp;&nbsp;Izišli su svi iz hejima. Žad takođe. Kad je video devojku sa pola lica počeo je da vrišti i tako, sa kricima, pao. Neko reče: "To je Mudrica!" Ljudi se dadoše u trk da dovedu njenu porodicu iz Lože Reunije, gde su već bili počeli da pevaju za nju; a Mudricu odvedoše kući, u Crvene Balkone.
<BR>&nbsp;&nbsp;&nbsp;&nbsp;&nbsp;U prvo vreme bila je luda, ali posle mesec dana provedenih kod kuće mogla je govoriti i ponašati se odgovorno. Rekla je da ne pamti šta se dešavalo, ali jednom joj se omače: "Kad me je Žad našao." Pitali su je šta je time htela reći, no ona nije odgovorila. Ali Žad je to dočuo, pa je otišao u hejime i tamo razgovarao sa narodom i rekao celu istinu. Posle je otišao iz Čukulmasa, popeo se uz Planinu do Izvora, a posle se nastanio u Nižoj Dolini. Živeo je u blizini Tahas Tuhasa kao šumac. Nije plesao, niti je ulazio u svoje hejime. U vreme Plesa Meseca uvek je išao u jugozapadne planinske lance. Jednom se nije vratio. Mudrica je živela u Čukulmasu sve do starosti. Van kuće je masku nosila, da joj deca ne gledaju lice.
<BR>
<BR>&nbsp;&nbsp;&nbsp;&nbsp;&nbsp;BELEŠKA: Iako je ovo tipična upozoravajuća priča, postoje izvesni dokazi da se zaista dogodila; detalji o okolnostima su neuobičajeno precizni, a ljudi Opsidijana u Čukulmasu tvrde da su potomci Mudricine porodice i Žadove.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
