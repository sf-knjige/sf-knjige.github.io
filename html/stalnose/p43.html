<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ČANDI
<P>&nbsp;&nbsp;&nbsp;&nbsp;&nbsp;Većina dolinskih dramskih tekstova bila je podesna za unošenje improvizacija: bio je dat samo 'kostur' radnje, samo okvir zbivanja, u većini slučajeva veoma dobro poznat gledaocima, a unutar toga izvođači su stvarali dramu kao delo jednog trenutka, neponovljivo.
<BR>&nbsp;&nbsp;&nbsp;&nbsp;&nbsp;Tekst takvog dramskog komada mogao je da bude zapisan na nekom otcepljenom komadu hartije, jer se sastojao samo od spiska likova i nekoliko redova dijaloga, koji su nazivani 'klinovi za okačinjanje' ili 'ekseri šarki' i kojih je moglo biti desetak ili dvadesetak. Te rečenice-oslonci bile su od neprocenjivog značaja, svakom svojom rečju i svojim redosledom. Sve što se izgovaralo i činilo između njih bilo je stvar samih glumaca. Za auditorijum, veliki deo napetosti predstave i uživanja u njoj sastojao se u primicanju tih ključnih redova teksta, koji su bili zapamćeni iz ranijih predstava, ali do kojih se uvek stizalo drugačije, 'iz drugog pravca'.
<BR>&nbsp;&nbsp;&nbsp;&nbsp;&nbsp;Razrađivanje ove dramske radnje moglo je biti tako izrazito, da su 'klinovi' ostajali uronjeni u obimna dramska događanja koja su samo tangencijalno imala dodire sa prvobitnom radnjom; u drugim slučajevima svaki klin bio je uporište oko koga su se okretali blistavi tokovi govora, ako je toj glumačkoj družini pesnička improvizacija bila jača strana; a dešavalo se i da se sav govor tokom predstave svede, maltene, samo na klinove, ako je glumačko-plesna trupa izvodila komad u stilu 'jedao' - 'kretanjem', to će reći pretežno pantomimom i plesom.
<BR>&nbsp;&nbsp;&nbsp;&nbsp;&nbsp;Predstavu koju ću ovde pokušati da opišem izvela je jedna glumačka trupa iz Telina-nae, mlada, hvaljena pretežno zbog svoje muzike i svog plesa. Predstava je izvedena na jednom velikom ambarskom tavanu u Sinšanu kao deo svečanosti Plesa Leta. Svetla su bila uperena tako da su snažno obasjavala pozornicu; upotrebljena su veoma delotvorno za stvaranje prostora i raspoloženja. Publika je učestvovala u drami na početku, ali je, na kraju, samo ćutala i pomno pazila.
<BR>&nbsp;&nbsp;&nbsp;&nbsp;&nbsp;Kao i većina dolinskih drama, 'Čandi' je simbolična ili alegorijska drama, ona uopštava život. Radnja je upadljivo slična jednoj od velikih biblijskih priča; ali upadljive su i razlike.
<BR>&nbsp;&nbsp;&nbsp;&nbsp;&nbsp;Ime Čandi znači Šumski Pacov; to je jedna lepa životinjica poreklom iz zapadnih delova Severne Amerike. Šumski pacov gradi velika, zamršena gnezda od štapova i trave i ponekad u njima čuva čitave zbirke predmeta koji su mu, čini se, dragoceni iz čisto estetskih razloga; u tim gnezdima ponekad borave i miševi, zmije i druga bića, kojima šumski pacov na taj način ukazuje gostoprimstvo.
<BR>&nbsp;&nbsp;&nbsp;&nbsp;&nbsp;Po predanju, autor drame 'Čandi' bio je Houkai 'Kraljevska Zmija?' od Čumoa, figura drevna i nesuštastvena kao Homer 'ali ne slep, kao Homer, nego gluv', kome se pripisuje približno polovina svih drama sa klin-tekstovima.
<BR>&nbsp;&nbsp;&nbsp;&nbsp;&nbsp;U ovom pokušaju da opišemo izvođenje i da izložimo tekst, klin-redove teksta dali smo kurzivom 'iskošenim slovima'. Ako čitalac želi da vidi šta je glumcima stajalo na raspolaganju kao tekst drame, može da čita samo te redove, kurzivne, a sve ostalo da preskoči.
<BR>&nbsp;&nbsp;&nbsp;&nbsp;&nbsp;ČANDI: JEDNO IZVOĘENJE
<BR>&nbsp;&nbsp;&nbsp;&nbsp;&nbsp;Publika, četrdeset ili pedeset ljudi, sedi na podu ambarskog tavana, na asurama ili jastucima koje je svako od kuće doneo za sebe, ili na nekim starim balama slame koje su raspoređene da budu sedišta ili nasloni za leđa.
<BR>&nbsp;&nbsp;&nbsp;&nbsp;&nbsp;Jedan muškarac i jedna žena iz Mlinarske Umetnosti Sinšana namestili su rasvetu, a zatim njome rukovali. Jedna prostrana, jarka mrlja svetlosti činila je levo krilo pozornice, jedna slabija desno krilo, a ovalni prostor njihovog preklapanja činio je 'Šarku'. Mrak iza i izvan ovih zona bio je dovoljno gust da učini kretanja izvan pozornice neometajuća.
<BR>&nbsp;&nbsp;&nbsp;&nbsp;&nbsp;Muzičari su sedeli iza scenskog prostora, izvan svetlosti, jedva vidljivi. Muzika je trajala maltene bez prekida tokom cele predstave.
<BR>&nbsp;&nbsp;&nbsp;&nbsp;&nbsp;Početni ton se svirao nekoliko minuta i kad se gledalište utišalo, Čandi je ušao sa leve strane: zgodan muškaracu punoj životnoj snazi, visok, veličanstveno odeven. Preko crnih pantalona i pamučne košulje sa dugačkim rukavima nosio je dugački ceremonijalni prsluk, plav, ljubičast i zelen, gusto izvezen, a preko toga neverovatno tanan i veličanstveni perjani ogrtač, blago serpentinskih hejima Sinšana, uzet na pozajmicu za ovu predstavu. Taj prelepi ogrtač njihao se i talasao sa njegovih ramena dok je Čandi, energičnim, dugim koracima stupao na pozornični prostor, ruku pruženih kao za zagrljaj; onda se okrenuo napred da pozdravi izlazeće sunce.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Heja hej heja!
<BR>&nbsp;&nbsp;&nbsp;&nbsp;&nbsp;Heja heja!
<BR>&nbsp;&nbsp;&nbsp;&nbsp;&nbsp;Ti sijaš, divno, na Dolinu!
<BR>&nbsp;&nbsp;&nbsp;&nbsp;&nbsp;Spustio je pogled sa zamišljenog izlaska sunca na lica gledalaca, sa toplim, vedrim osmehom. Njegov glas bio je zvonak, prijatan i pun snage.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Znači, tu ste vi, narode grada mog, vi koji divno hodate, imate ljubazna lica, govorite blago. Ovo je dobro jutro!
<BR>&nbsp;&nbsp;&nbsp;&nbsp;&nbsp;Publika je odgovorila uobičajenim: "Znači, tu si ti, Čandi!" Ljudi su govorili tiho; ovo ih je zabavljalo. Jedna žena je dodala: "Pa neka ti dan dobro ide, Čandi!"
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Veče kad stigne ovog dugog dana ja treba da plešem Leto i zato, pre nego što na polja krenem, hoću da vežbam taj ples.
<BR>&nbsp;&nbsp;&nbsp;&nbsp;&nbsp;Muzičari su počeli da sviraju jedan od složenih, svečanih plesova Čaplje koji spadaju u vakvu Leta, a Čandi je plesao sam na levoj pozornici, pun snage i graciozan, kao neka predivna mitska ptica u lebdećem perjanom ogrtaču koji se prelivao svetlošću.
<BR>&nbsp;&nbsp;&nbsp;&nbsp;&nbsp;Kad je taj ples bio završen, Prvi Hor, petoro ljudi, izišao je i zauzeo mesta oko levog krila pozornice - predstavljajući građane koji idu da provedu dan u radu na njivama. Jednim završnim veličanstvenim gestom 'na trenutak se učinilo kao da je počeo da leti po vazduhu; publika je jeknula' Čandi je smakao perjani ogrtač sa sebe i dobacio ga nekome ko je čekao izvan osvetljenog prostora. Pošto je završio ples, i Čandi je otišao na rad. Pantomimom je dočaravao kako plevi korov, motikom, zajedno sa horom. Počeli su da razgovaraju o vremenskim prilikama, počele su i nekakve pričancije o mesnim poslovima i ličnostima, što ja nisam mogla pratiti, ali što je izazvalo jake reakcije publike, tako da su neki gledaoci stali da uzvraćaju svojim opaskama. Onda je, sasvim uzgredno, ubačen jedan klin-tekst.
<BR>
<BR>&nbsp;&nbsp;&nbsp;&nbsp;&nbsp;HOR I 'jedan muškarac':
<BR>&nbsp;&nbsp;&nbsp;&nbsp;&nbsp;Al' je kukuruz, u ovog Čandija!
<BR>&nbsp;&nbsp;&nbsp;&nbsp;&nbsp;gle kako je dobar, pa kako je visok,
<BR>&nbsp;&nbsp;&nbsp;&nbsp;&nbsp;široki mu listovi i već kićanke ima.
<BR>&nbsp;&nbsp;&nbsp;&nbsp;&nbsp;HOR II 'jedna žena':
<BR>&nbsp;&nbsp;&nbsp;&nbsp;&nbsp;Mudar je to ratar, taj Čandi. Pun znanja i pažljiv.
<BR>&nbsp;&nbsp;&nbsp;&nbsp;&nbsp;HOR I:
<BR>&nbsp;&nbsp;&nbsp;&nbsp;&nbsp;Da, reklo bi se da ide pravim putem. Kakav dobar komad zemlje obrađuje njegovo domaćinstvo onamo.
<BR>&nbsp;&nbsp;&nbsp;&nbsp;&nbsp;HOR III 'jedan muškarac':
<BR>&nbsp;&nbsp;&nbsp;&nbsp;&nbsp;Nije to jedino dobro zemljište u njegovoj porodici. Kako taj ima sreće! Da mu žena bude Dansaiedo! 'Ona Vidi Dugu' Orati i okopavati i negovati i plodove ubirati na tom komadu zemljišta, u vrtovima noći!
<BR>&nbsp;&nbsp;&nbsp;&nbsp;&nbsp;HOR IV 'jedna žena':
<BR>&nbsp;&nbsp;&nbsp;&nbsp;&nbsp;Muč', budalo. Kakvi su ti to bezobrazluci!
<BR>&nbsp;&nbsp;&nbsp;&nbsp;&nbsp;HOR III:
<BR>&nbsp;&nbsp;&nbsp;&nbsp;&nbsp;Zavidljiv sam. To je sve. Zavidim mu.
<BR>&nbsp;&nbsp;&nbsp;&nbsp;&nbsp;HOR V 'jedna žena':
<BR>&nbsp;&nbsp;&nbsp;&nbsp;&nbsp;Kako su lepa deca iz tog braka - pravi ljudi duge! Zavidim mu na takvoj deci.
<BR>&nbsp;&nbsp;&nbsp;&nbsp;&nbsp;HOR IV:
<BR>&nbsp;&nbsp;&nbsp;&nbsp;&nbsp;Ćuti, ćuti! Jaki vetrovi raspiruju šumske požare.
<BR>&nbsp;&nbsp;&nbsp;&nbsp;&nbsp;Čandi se primakao ostalim vrtlarima, naslonio se na motiku i progovorio; tek posle nekog vremena shvatila sam da motike, zapravo, nema.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Pa, čujte, ne smeta mi. Hteo-ne hteo, čuo sam šta ste rekli - da je vetar duvao meni u korist. Ali istina je to što ste govorili. Trudim se da budem pažljiv i uman, da činim stvari na pravo vreme i na pravi način; ali ima i drugih ljudi koji su jednako pažljivi i jednako umni, pa ipak nije im dato koliko meni. Ne znam zašto je to tako. Kuća moje majke je divna i dostojanstvena, kao i kuća moje žene. Moji roditelji su širokogrudi i dobri ljudi, a ono dvoje ljudi koji su me učinili svojim ocem su pametni i zapaženi - moja kćer je već pevačica među lekarima, a moj sin, koji još nosi nebojenu odeću, divan je dečak koji puno obećava. Koje hvale mogu o Dansaiedo izgovoriti? Ona je lasta nad barama uveče. Ona je prva kiša jesenja i cvet divljeg badema u rano proleće. Njeno domaćinstvo je plemenito, iz njega reka poklona teče! U tom domaćinstvu ovce ojagnjuju jagnjad-blizance svake godine, krave su mudre i jake, junci su strpljivi. Svake godine, tlo u kome sadimo postaje sve bogatije, a masline sa onih stabala sa kojih mi sakupljamo padaju kao grad. Sve to mi je dato! Kako sam to ja živeo, pa se tako desilo?
<BR>&nbsp;&nbsp;&nbsp;&nbsp;&nbsp;HOR II:
<BR>&nbsp;&nbsp;&nbsp;&nbsp;&nbsp;Sve što ti je dato, dao si, Čandi.
<BR>&nbsp;&nbsp;&nbsp;&nbsp;&nbsp;HOR I:
<BR>&nbsp;&nbsp;&nbsp;&nbsp;&nbsp;Tako je, Čandi stvarno daje širokom rukom.
<BR>&nbsp;&nbsp;&nbsp;&nbsp;&nbsp;HOR V:
<BR>&nbsp;&nbsp;&nbsp;&nbsp;&nbsp;Taj perjani ogrtač dao je svojoj Kući!
<BR>&nbsp;&nbsp;&nbsp;&nbsp;&nbsp;HOR II:
<BR>&nbsp;&nbsp;&nbsp;&nbsp;&nbsp;Žito žitnicama, runo tkačkoj Umetnosti!
<BR>&nbsp;&nbsp;&nbsp;&nbsp;&nbsp;HOR III:
<BR>&nbsp;&nbsp;&nbsp;&nbsp;&nbsp;Zlatne novčiće muzičarima, bakarne glumcima! 'Ovo je izgovoreno nadmenim tonom; publika se nasmejala.'
<BR>&nbsp;&nbsp;&nbsp;&nbsp;&nbsp;HOR I:
<BR>&nbsp;&nbsp;&nbsp;&nbsp;&nbsp;Sve je u njegovoj kući postojano i valjano, dobro napravljeno i dobro korišćeno, obilato i upečatljivo, a njegova vrata su uvek otvorena njegovim prijateljima i sugrađanima.
<BR>&nbsp;&nbsp;&nbsp;&nbsp;&nbsp;HOR III:
<BR>&nbsp;&nbsp;&nbsp;&nbsp;&nbsp;Uistinu si ti bogataš, Čandi!
<BR>&nbsp;&nbsp;&nbsp;&nbsp;&nbsp;HOR V:
<BR>&nbsp;&nbsp;&nbsp;&nbsp;&nbsp;Radodajuće srce je bogatstvo samo - tako ljudi kažu.
<BR>&nbsp;&nbsp;&nbsp;&nbsp;&nbsp;'Prevod ta dva klin-teksta naročito je slab. Ambad znači bogat, bogatstvo; davati; i širokogrudost, rado davanje imovine drugim ljudima. U ta dva klin-teksta reči se međusobno prepliću, složenim povratnim putanjama.'
<BR>&nbsp;&nbsp;&nbsp;&nbsp;&nbsp;Tokom ove scene jedina muzika bio je Neprekidni ton, ta nejaka pozadinska nota velikih rogova, houmbuta. Sad počinju i drugi instrumenti, a njihova svirka će se nastaviti do kraja predstave, tiho, ispod dijaloga; ispunjavaće - ali će i stvarati - pauze, zadržanim ili udarnim notama.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Vaše reči me navode da se osetim glupo, o prijatelji moji! Želim da učinim nešto za vas, da vam dam ono što vam se dopada.
<BR>&nbsp;&nbsp;&nbsp;&nbsp;&nbsp;HOR IV:
<BR>&nbsp;&nbsp;&nbsp;&nbsp;&nbsp;Pa, stvarno, ovo je tako dobar momak, zar ne!
<BR>&nbsp;&nbsp;&nbsp;&nbsp;&nbsp;HOR I:
<BR>&nbsp;&nbsp;&nbsp;&nbsp;&nbsp;Da, nikom ne bi mogao biti odbojan, ne naš Čandi.
<BR>
<BR>&nbsp;&nbsp;&nbsp;&nbsp;&nbsp;*Veliki rog
<BR>
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Šta vam mogu dati? Nadam se da ćete uzeti deo ovog kukuruza kad sazri. Na ovom delu zemljišta tako je lako raditi, pitam se da li biste ga želeli vi obrađivati sledeće sezone. O, sestro po Kući, hteo sam ti reći da sam opet sačuvao mnogo perja u našem domaćinstvu, pa sam mislio da napravim još jedan ogrtač, za Opsidijan, za Ložu Krvi, ako misliš da bi to bilo prikladno! Rođače, Dansaiedo je prela onu belu vunu koju su nam naše ovce dale u prolećnom šišanju, a ja se sećam da si govorio da ti treba bela vuna. Hoćeš finu ili tešku pređu? Znaš kako dobro prede Dansaiedo.
<BR>&nbsp;&nbsp;&nbsp;&nbsp;&nbsp;Govorio je još, muzika je postepeno toliko ojačala da je napola pokrila njegov glas, ljudi iz Prvog Hora su se okupili oko njega. Dok je on delio stvari, svi su bili prijateljski nastrojeni i puni naklonosti, ali i malo grozničavi. Dok je to trajalo, počelo je ulaženje Drugog Hora, sa desne strane: četvoro ljudi koji su hodali bosi, kruto uspravljeni, u tamnim kapuljačama i tamnoj odeći pripijenoj uz telo 'kao Žalioci na Plesu Sveta'. Išli su jedan za drugim, lagano, onda stali u red i čekali, preprečivši desno krilo pozornice. Prvi od njih, koji je stajao na desnoj ivici Šarke, progovorio je ravnim, bespolnim glasom, koji je bio nagovešten jednom drhtavom notom tovandoua.
<BR>&nbsp;&nbsp;&nbsp;&nbsp;&nbsp;DRUGI HOR I:
<BR>&nbsp;&nbsp;&nbsp;&nbsp;&nbsp;Čandi!
<BR>&nbsp;&nbsp;&nbsp;&nbsp;&nbsp;Zauzeti davanjem i uzimanjem, Čandi i njegovi prijatelji nisu obratili pažnju. Mračna prilika opet je izgovorila to ime. A kad je ime po treći put izgovoreno, Čandi je okrenuo glavu, pogledao preko ramena, a onda je i pošao iz grupe na tu stranu; nosio je puno naručje nečega.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Evo, prijatelju, uzimaj, molim te! Ja imam previše!
<BR>&nbsp;&nbsp;&nbsp;&nbsp;&nbsp;Ta mračna prilika ostala je nepokretna, ruku opuštenih uz telo. Posle jednog bučnog metalnog akorda koji se začuo od muzičara, nastala je mrtva pauza.
<BR>&nbsp;&nbsp;&nbsp;&nbsp;&nbsp;DRUGI HOR I:
<BR>&nbsp;&nbsp;&nbsp;&nbsp;&nbsp;Dansaiedo je merila ulje, fino maslinovo ulje sa starog drveća, njenog porodičnog. Plamičak je iskočio, niko ne zna odakle, kojim vetrom donet. Zapalio je ulje. Ono je planulo. Izgorela je njena kosa i njena odeća - izgorela je Dansaiedo živa. Buktinja je bila. Istrčala je u plamenu iz kuće u plamenu. Izgorelo je sve. Ona je mrtva.
<BR>&nbsp;&nbsp;&nbsp;&nbsp;&nbsp;Prilika sa navučenom kapuljačom čučnula je u pozu ožaljivanja mrtvih, zgurila se, pognute glave, i počela se njihati pred Čandijevim nogama, ali s druge strane Šarke. Čandi je stajao nepomično; ruke je polako spustio. Prvi Hor je uzmakao od njega, gunđajući između sebe.
<BR>&nbsp;&nbsp;&nbsp;&nbsp;&nbsp;PRVI HOR:
<BR>&nbsp;&nbsp;&nbsp;&nbsp;&nbsp;Izgorela? - Dansaiedo? - Ono veliko domaćinstvo? - Cela ona velika kuća, sve? - Izgorela živa?
<BR>&nbsp;&nbsp;&nbsp;&nbsp;&nbsp;ČANDI 'veoma silovito':
<BR>&nbsp;&nbsp;&nbsp;&nbsp;&nbsp;Moja kćer! Moj sin!
<BR>&nbsp;&nbsp;&nbsp;&nbsp;&nbsp;PRVI HOR I:
<BR>&nbsp;&nbsp;&nbsp;&nbsp;&nbsp;S njima je sve u redu - mora biti sve u redu, Čandi.
<BR>&nbsp;&nbsp;&nbsp;&nbsp;&nbsp;PRVI HOR II:
<BR>&nbsp;&nbsp;&nbsp;&nbsp;&nbsp;Nisu bili u kući. Samo je Dansaiedo poginula u požaru. Drugi ljudi su se spasli.
<BR>&nbsp;&nbsp;&nbsp;&nbsp;&nbsp;PRVI HOR V:
<BR>&nbsp;&nbsp;&nbsp;&nbsp;&nbsp;Ali kuća je propala. Izgorela do kamenog temelja.
<BR>&nbsp;&nbsp;&nbsp;&nbsp;&nbsp;PRVI HOR III:
<BR>&nbsp;&nbsp;&nbsp;&nbsp;&nbsp;Sve u njoj se pretvorilo u pepeo.
<BR>&nbsp;&nbsp;&nbsp;&nbsp;&nbsp;Čandi je načinio korak-dva, zbunjeno, kao da bi se vratio u grad.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;O Dansaiedo, divna ženo, dobra ženo, ženo srca moga! Surovo! Surovo! Surovo!
<BR>&nbsp;&nbsp;&nbsp;&nbsp;&nbsp;Prilikom izgovaranja te reči, triput ponovljene, koja čini 'zglob' ove drame, Čandijev glas se digao do divljeg krika; onda se Čandi opet zaustavio, kao da je zbunjen sopstvenom strašću i jadom. Pogledao je, bolno, sve ostale i najzad progovorio dostojanstveno:
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Ići ću - ići ću sad da pevam za tebe, Dansaiedo, da pevam sa tobom dok me napuštaš. Ali sad mi je potrebno da moja deca budu uz mene. Neka dođu! Čandijev sin i kćerka sad su ušli s leva. Istovremeno se druga mračna prilika Drugog Hora počela promicati sredini pozornice, pružajući desnu ruku napred. Čandijev sin je prišao ocu i oni su se zagrlili, ali kćer je prošla mimo njega, okrenula se da ga pogleda, ali je samo produžila i prišla toj mračnoj prilici, pa, dohvativši je za šaku, produžila s njom desno i sišla sa pozornice, u mrak. Kad je to video, Čandi je kriknuo.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Gde je ona? Kud se zaputila? Kud ode?
<BR>&nbsp;&nbsp;&nbsp;&nbsp;&nbsp;DRUGI HOR I 'i sad čuči i njiše se, kao i ranije':
<BR>&nbsp;&nbsp;&nbsp;&nbsp;&nbsp;Videla je kako joj majka istrča iz kuće ognjem proždirana, živa u plamenu, a taj prizor podneti nije mogla. Uzela je otrov u Lekarskoj Loži, plašeći se ludila, i sad je mrtva.
<BR>&nbsp;&nbsp;&nbsp;&nbsp;&nbsp;PRVI HOR I 'šapatom':
<BR>&nbsp;&nbsp;&nbsp;&nbsp;&nbsp;Mrtva je!
<BR>&nbsp;&nbsp;&nbsp;&nbsp;&nbsp;PRVI HOR IV 'šapatom':
<BR>&nbsp;&nbsp;&nbsp;&nbsp;&nbsp;Pogledajte tamo! Eno je, mrtva!
<BR>&nbsp;&nbsp;&nbsp;&nbsp;&nbsp;Članovi Prvog Hora, građani, uzmakli su donekle od Čandija, ostavljajući ga da stoji sam sa sinom. Čula se muzika, sa jakim, brzim udarcima bubnja, dok je Čandi polako skidao izvezeni prsluk i oblačio ga svome sinu. Kad je progovorio, glas mu je zvučao potresno zbog svoje tihosti.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Kćeri, kćeri, zar nisi mogla pričekati? Strpljenje bi bilo veće milosrđe. Postojali su oni kojima si bila potrebna. Dođi sad sa mnom, dete, sine moj. Ostani uz mene. Pomozi mi da pevam za njih, sa njima, sa tvojom majkom, sa tvojom sestrom. Hodi sad sa mnom.
<BR>&nbsp;&nbsp;&nbsp;&nbsp;&nbsp;Ali treća od četiri mračne prilike - dete - približavala se već njima dvojici, neumoljivo. Sin je pustio Čandijevu šaku i ostao nepomičan, zagledan u jednu tačku; onda je krenuo toj tamnoj prilici ususret, prihvatio njenu ruku i pošao za njom lagano sa pozornice, na desnu stranu, u mrak. Neprekidni ton čuo se veoma jako.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Molim te, nemoj umreti, sine moj. Ostani sa mnom!
<BR>&nbsp;&nbsp;&nbsp;&nbsp;&nbsp;DRUGI HOR I 'još govori iz čučnja':
<BR>&nbsp;&nbsp;&nbsp;&nbsp;&nbsp;Bolest je oduvek bila u njemu, skrivena. Sad ona postaje njegov život. Za mesec dana on će biti mrtav. Biće kroz nekoliko dana mrtav. Doktori nemaju leka za njega. Danas će umreti. Umire već.
<BR>&nbsp;&nbsp;&nbsp;&nbsp;&nbsp;PRVI HOR IV:
<BR>&nbsp;&nbsp;&nbsp;&nbsp;&nbsp;Čandijev sin je mrtav.
<BR>&nbsp;&nbsp;&nbsp;&nbsp;&nbsp;Petoro članova Prvog Hora ustuknulo je još dalje od Čandija. On je lagano čučnuo, tako da se ubrzo našao suočen sa mračnom prilikom u istoj pozi kao ona. Spustio je glavu do tla, protrljao čelom o tlo, počeo da čupa kosu. Muzika je bila bučna i snažna, bubnjevi i tovandoui nadjačavali su Neprekidni ton, a Čandijev glas se dizao i spuštao u polumelodijskom tonu jadikovke.
<BR>&nbsp;&nbsp;&nbsp;&nbsp;&nbsp;Kad se muzika utišala, Čandi je ostao zguren u čučećem položaju; najzad je ustao, teško. Skinuo je košulju i cipele, ostao bos i polunag, izgledajući dvadeset godina stariji.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Vratiću se u kuću moje majke, živeću tamo kao sin, radiću za dobro tog domaćinstva najbolje što budem mogao.
<BR>&nbsp;&nbsp;&nbsp;&nbsp;&nbsp;Četvrta mračna prilika primicala mu se dok je to govorio i sad mu se obratila istim onim ravnim, utanjenim, vanprirodnim glasom kao prva.
<BR>&nbsp;&nbsp;&nbsp;&nbsp;&nbsp;DRUGI HOR IV:
<BR>&nbsp;&nbsp;&nbsp;&nbsp;&nbsp;Svi su oni sada mrtvi, svi ljudi domaćinstva tvoje majke, ili mrtvi ili odseljeni u druge kuće i druge gradove. Sada drugi ljudi u tim sobama žive. Od tvoje rodbine tamo nema nikog.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;To je tačno. Moram živeti sam. Ali ja sam već odavno bolestan. Zar ne bi bilo bolje da umrem?
<BR>&nbsp;&nbsp;&nbsp;&nbsp;&nbsp;Četvrta mračna prilika nije odgovorila, nego je čučnula pored prve.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Živeću, onda, sam, najbolje što budem mogao, radiću za hejime. O, ali ruke su mi otežale!
<BR>&nbsp;&nbsp;&nbsp;&nbsp;&nbsp;Počeo je pantomimom da pokazuje kako radi u bašti, kao na početku drame, ali veoma mukotrpno. I članovi Prvog Hora vratili su se poslu, i to svi vrlo blizu levog kraja leve strane pozornice, ostavljajući Čandija da radi iza njih, sam, blizu Šarke. Svetlo se nenametljivo smanjivalo, a muzika je bila obojena tugom i čežnjom.
<BR>&nbsp;&nbsp;&nbsp;&nbsp;&nbsp;PRVI HOR III:
<BR>&nbsp;&nbsp;&nbsp;&nbsp;&nbsp;Pazi onog Čandija, zapeo da kopa zemlju tvrdu k'o crep!
<BR>&nbsp;&nbsp;&nbsp;&nbsp;&nbsp;HOR I 'sad govori kao starac, a glas Hora III poprimio je mladalački ton':
<BR>&nbsp;&nbsp;&nbsp;&nbsp;&nbsp;Ma, to je dobra zemlja bila nekad, dobra bašta. Nije se on o njoj starao.
<BR>&nbsp;&nbsp;&nbsp;&nbsp;&nbsp;HOR II:
<BR>&nbsp;&nbsp;&nbsp;&nbsp;&nbsp;Ne znam ja to, baš, trudi se on koliko može, onako bolan i sakat, a i narod mu pomaže, znaš. Međutim, potok je skrenuo i ta okuka je ostala bez vode, a on nije navodnjavao dovoljno.
<BR>&nbsp;&nbsp;&nbsp;&nbsp;&nbsp;HOR III:
<BR>&nbsp;&nbsp;&nbsp;&nbsp;&nbsp;Bilo je nekih priča da je taj čova nekad bio baš imućan.
<BR>&nbsp;&nbsp;&nbsp;&nbsp;&nbsp;HOR I:
<BR>&nbsp;&nbsp;&nbsp;&nbsp;&nbsp;I jeste, bio je. Al' u poslednje vreme kao da ništa dobro od njega nema.
<BR>&nbsp;&nbsp;&nbsp;&nbsp;&nbsp;HOR IV:
<BR>&nbsp;&nbsp;&nbsp;&nbsp;&nbsp;Ona jadna matora krava, ona šarulja, to je bilo poslednje grlo stoke u krdu njegove porodice, a?
<BR>&nbsp;&nbsp;&nbsp;&nbsp;&nbsp;HOR II:
<BR>&nbsp;&nbsp;&nbsp;&nbsp;&nbsp;Svako jagnje koje su njegove ovce ojagnjile bilo je sevai.
<BR>&nbsp;&nbsp;&nbsp;&nbsp;&nbsp;HOR IV:
<BR>&nbsp;&nbsp;&nbsp;&nbsp;&nbsp;Ništa o čemu se on stara, ne rađa; ništa o čemu se on brine, ne raste.
<BR>&nbsp;&nbsp;&nbsp;&nbsp;&nbsp;HOR V:
<BR>&nbsp;&nbsp;&nbsp;&nbsp;&nbsp;Zabole me leđa kad ga vidim kako pokušava da radi tamo. Jedva diže tu motiku.
<BR>&nbsp;&nbsp;&nbsp;&nbsp;&nbsp;HOR III:
<BR>&nbsp;&nbsp;&nbsp;&nbsp;&nbsp;A što se on uopšte trudi? Pa neće taj kukuruz roditi, nimalo. Glup starac, tako traći trud.
<BR>&nbsp;&nbsp;&nbsp;&nbsp;&nbsp;HOR I:
<BR>&nbsp;&nbsp;&nbsp;&nbsp;&nbsp;Pa dobro, šta je to pošlo kako ne treba? Nekad je taj imao prilično, kao što si ti govorio - bogat bejaše, radodajući, teklo je kao reka! Šta je pošlo po zlu?
<BR>&nbsp;&nbsp;&nbsp;&nbsp;&nbsp;HOR III:
<BR>&nbsp;&nbsp;&nbsp;&nbsp;&nbsp;Pitaću ga. Ej, stari Čandi! Šta si ti to uradio, pa ti se sve tako loše završilo?
<BR>&nbsp;&nbsp;&nbsp;&nbsp;&nbsp;ČANDI 'oslanja se na motiku, govori tiho i vrlo sporo':
<BR>&nbsp;&nbsp;&nbsp;&nbsp;&nbsp;Umrla mi žena. Propalo mi domaćinstvo. Deca mi umrla pre mene. Bolest mi došla. Niko od kuće moje majke nije ostao da ovde živi. Propada sve do čega je meni stalo. Što mi se da, ja izgubim. Što sam dao bilo je sve što sam imao i sad je sve otišlo.
<BR>&nbsp;&nbsp;&nbsp;&nbsp;&nbsp;HOR II:
<BR>&nbsp;&nbsp;&nbsp;&nbsp;&nbsp;E, pa, onda nije čudo da nemaš prijatelja.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Moji ljudi su ljudi moje Kuće, Kuće Leta, Serpentine.
<BR>&nbsp;&nbsp;&nbsp;&nbsp;&nbsp;HOR IV:
<BR>&nbsp;&nbsp;&nbsp;&nbsp;&nbsp;Ma, dobro, nastavićemo mi tebe da čuvamo, naravno. Ali moram ovo da kažem, teško je imati prijateljska ili bratska osećanja prema osobi koja sve radi naopako. Čovek se s prijateljem oseća opušteno, s njim hoće sve da deli, može se s njim smejati. Ko će s tobom da se smeje? Plače mi se kad god te vidim! Znači, nisam stvarno rada da te gledam - kamo sreće da ne moram.
<BR>&nbsp;&nbsp;&nbsp;&nbsp;&nbsp;HOR V:
<BR>&nbsp;&nbsp;&nbsp;&nbsp;&nbsp;Istina. U starim danima ja sam bila zaljubljena u tebe. O tebi sam razmišljala čitavo vreme. Sad to ne činim nikad. Zaboravila sam kako ono beše ime tvoje žene. Od bolesti si se sav unakazio; ne volim ni šaku tvoju da pipnem.
<BR>&nbsp;&nbsp;&nbsp;&nbsp;&nbsp;HOR I: Dansaiedo se ta zvala, Dansaiedo, i kad god te vidim pomislim na nju, kako je grozno umrla. Ne želim o tome da razmišljam.
<BR>&nbsp;&nbsp;&nbsp;&nbsp;&nbsp;HOR III:
<BR>&nbsp;&nbsp;&nbsp;&nbsp;&nbsp;Okretao si točak prejako, stari, to je istina. I dobio si ono što si tražio.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Nisam tražio ništa. Davao sam. Da li sam bio neširokogrud? I kada?
<BR>&nbsp;&nbsp;&nbsp;&nbsp;&nbsp;HOR IV:
<BR>&nbsp;&nbsp;&nbsp;&nbsp;&nbsp;Bio si širokogrud do preteranosti.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Pa kako onda treba ljudsko biće valjano da živi?
<BR>&nbsp;&nbsp;&nbsp;&nbsp;&nbsp;HOR I:
<BR>&nbsp;&nbsp;&nbsp;&nbsp;&nbsp;Ja kad bi' to znao, odma' bi ti rek'o.
<BR>&nbsp;&nbsp;&nbsp;&nbsp;&nbsp;HOR III:
<BR>&nbsp;&nbsp;&nbsp;&nbsp;&nbsp;Kakva je korist od postavljanja takvih pitanja?
<BR>&nbsp;&nbsp;&nbsp;&nbsp;&nbsp;HOR II:
<BR>&nbsp;&nbsp;&nbsp;&nbsp;&nbsp;Niko ne razume takve stvari.
<BR>&nbsp;&nbsp;&nbsp;&nbsp;&nbsp;ČANDI 'okrećući se ka dve mračne prilike koje čuče s one strane
<BR>&nbsp;&nbsp;&nbsp;&nbsp;&nbsp;Šarke':
<BR>&nbsp;&nbsp;&nbsp;&nbsp;&nbsp;Kako je trebalo da živim svoj život dobro? Možete li mi vi odgovoriti?
<BR>&nbsp;&nbsp;&nbsp;&nbsp;&nbsp;Te dve mračne prilike ostale su bez reči i bez pokreta. Muzika se sudarala u čudnom treštanju.
<BR>&nbsp;&nbsp;&nbsp;&nbsp;&nbsp;Svetla su spuštana niže, tako da su počela bacati dugačke senke; tada je prva od te dve tamne prilike ustala i otišla polako do zadnjeg dela pozornice, iza Šarke. Tamo se okrenula ka gledaocima i pokazalo se da ispod tamne kapuljače ima bakarnu masku koja je sevnula iznenadno, crvenkasto: zalazeće sunce.
<BR>&nbsp;&nbsp;&nbsp;&nbsp;&nbsp;Čandi se okrenuo tamo, a publici je okrenuo leđa. Ruke je digao širokim gestom grljenja.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Heja hej heja!
<BR>&nbsp;&nbsp;&nbsp;&nbsp;&nbsp;Heja heja!
<BR>&nbsp;&nbsp;&nbsp;&nbsp;&nbsp;Lep dan je bio, u Dolini.
<BR>&nbsp;&nbsp;&nbsp;&nbsp;&nbsp;Ta mračna prilika je polako čučnula i sagnula se, tako da je sakrila sunce. Svetla su se još više zatamnila.
<BR>&nbsp;&nbsp;&nbsp;&nbsp;&nbsp;ČANDI:
<BR>&nbsp;&nbsp;&nbsp;&nbsp;&nbsp;Eno, sijaju zvezde.
<BR>&nbsp;&nbsp;&nbsp;&nbsp;&nbsp;Ništa nema između njih,
<BR>&nbsp;&nbsp;&nbsp;&nbsp;&nbsp;praznina pleše sama.
<BR>&nbsp;&nbsp;&nbsp;&nbsp;&nbsp;U Neprekidni ton muzičari su iznenada počeli da upliću melodiju Plesa Čaplje. Poguren, polunag, ukočeno i bolno, Čandi je počeo da izvodi taj ples, isti onaj koji je izveo veličanstveno u prvoj sceni: ali sad su svi pokreti i okreti bili reverzni i zato su ga odneli preko pozornice, na desnu stranu. Pridružila mu se poslednja od mračnih prilika, prateći ga kao senka. Skupa su nestali u tami. U visokoj, velikoj, gotovo sasvim zamračenoj prostoriji muzičari su održavali Završni ton sve dok se nije utopio, veoma postupno, u tišinu.
<BR>
<BR>&nbsp;&nbsp;&nbsp;&nbsp;&nbsp;Posle ovog izvođenja, pitala sam jednu članicu glumačke družine da li oni mnogo menjaju radnju i dijalog od predstave do predstave, a ona je odgovorila: "Pa, da, ali samo radi prilagođavanja toj noći ili tom gradu. Ovog leta dajemo ovu predstavu na Glinolikov način." Glinolik je bio taj njihov glumac koji je igrao Čandija. Nastavila je: "Gledala sam 'Čandija' u Vakvahi prošle godine, sa Jelenom Vetra; on je besneo, kukao i najzad poludeo. On je stariji glumac, on to može. Glinolik je mlad za ulogu Čandija i zato je daje ovako, vrlo blago. Mislim da mu to uspeva. Možda na kraju ide prebrzo; ali njegovi plesovi na početku i na kraju su vrlo fini!" Složila sam se s njom.
<BR>&nbsp;&nbsp;&nbsp;&nbsp;&nbsp;Pitala sam neke od gledalaca da li su ranije viđali znatno različite postavke ove drame i utvrdila sam da jesu; radnja se može postaviti sasvim drugačije; na primer požar, samoubistvo i bolest koji su, u ovoj verziji, naizmenično odneli Čandijevu ženu, kćer i sina, mogu biti samo jedan kataklizmički događaj, a te smrti su se mogle pokazati i na pozornici ako bi glumci želeli da uznemire osećanja publike neposredno. Dogodovštine iz Čandijevih 'srećnih' i 'nesrećnih' godina mogu se razrađivati i glumiti na bezbroj načina, a Čandijeve reakcije na njih mogu se veoma razlikovati od složenog tona pomirenosti sa sudbinom koji je Glinolik dao. Međutim, Trnica mi je rekla: "Čak i kad mu njegovi prijatelji i ovi ljudi iz Četiri Kuće odgovore na pitanje kako živeti valjano, ne znaš da li su njihovi odgovori ispravni..."
<BR>&nbsp;&nbsp;&nbsp;&nbsp;&nbsp;Pitala sam Glinolika - za koga se, izvan pozornice, pokazalo da nema više od dvadeset pet godina, da je čovek stidljivog držanja, da nije visok i da govori tiho - pitala sam ga da li, po njegovom mišljenju, Čandi umire u nadi ili u očajanju. Glinolik je dugo razmišljao, a onda je odgovorio: "U bolu. Zato ga se njegovi prijatelji boje. Ali mi ga se ne moramo bojati, jer to je predstava. U tome je, vidiš, stvar."
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
