<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>JUNKO VRABAC
<P>&nbsp;&nbsp;&nbsp;&nbsp;&nbsp;Hejimama Žute Tugle Čukulmasa dao Junko Vrabac od Kuće-od-pločica.
<BR>
<BR>&nbsp;&nbsp;&nbsp;&nbsp;&nbsp;On nije hteo da razgovara sa stenama niti da hoda sa pumom kad se popeo na Amu Kulkun u svojoj dvadesetoj godini, taj mladi čovek zvani Suncogled, koji je postao ovaj stari čovek koji sada piše.
<BR>&nbsp;&nbsp;&nbsp;&nbsp;&nbsp;Nije nikakve ponude učinio kad je kretao iz Vakvahe na visoki drum, nije zastao ni da peva ni da ćuti kod Izvora Reke. Nije ništa pitao ni jelena ni medveda, ni hrast ni otrovni hrast, ni jastreba ni zmiju za pomoć ili savet. Nije zatražio pomoć ni od Planine. Popeo se pravo ka vrhovima i otišao na severozapadnu najvišu zaravan. Duvao je vetar.
<BR>&nbsp;&nbsp;&nbsp;&nbsp;&nbsp;Tamo je napravio kuću od linija na tlu, iscrtanih kamenom po zemlji, pa je, stojeći u toj kući, rekao glasno: "Ne želim bića, duše, oblike, reči. Želim večnu istinu. Uradiću šta god budem morao, postiću, žrtvovaću se, daću život svoj, ako mogu na taj način postići da pre smrti vidim ono što leži iza života i smrti, iza reči i oblika, iza svakog bivanja, večnu istinu."
<BR>&nbsp;&nbsp;&nbsp;&nbsp;&nbsp;Vetar je duvao, sunce je sijalo. Mladić je počeo svoj post. Četiri noći, četiri dana stajao je tu, u kući od crta. To je bio početak.
<BR>&nbsp;&nbsp;&nbsp;&nbsp;&nbsp;Kruženje lešinara, istorija stena, tišina trave, sve je to bilo oko njega, ali on ih nije hteo primiti, čeznuo je za večnom istinom.
<BR>&nbsp;&nbsp;&nbsp;&nbsp;&nbsp;Petog dana sišao je po vodu na Perodahni Izvor. Pio je i napunio jedan glineni ćup koji je tu bio ostavljen kao ponuda i vratio se na vrh da stoji u kući od linija. Tri sledeća dana, svakog dana pio je vode iz tog ćupa. Četvrtog dana vode više nije bilo, a on viže nije bio sposoban da ustane. Ostao je da čuči u kući od linija, govoreći u svom umu: 'Život dajem istinu da saznam.'
<BR>&nbsp;&nbsp;&nbsp;&nbsp;&nbsp;Ljudi iz Vakvahe doneli su mu vode. Ljudi iz njegove Kuće dolazili su i govorili da mu je pogrešno to što radi. Jedna žena je došla iz Žute Tugle Vakvahe i rekla: "Ako stojiš na vrhu planine, misliš da si veći od planine?" Ostavila je hranu u jednoj činiji, ali je on nije ni dirnuo. Pio je vodu kad su ga ljudi ostavili samog. Od toga je bio još slabiji, nije više mogao ni da čuči. Legao je, a čim je to učinio snovi su došli u njegov um. On ih je odbio. Borio se da ostane budan, govoreći u svom umu: 'Istinu mi daj, život dajem.'
<BR>&nbsp;&nbsp;&nbsp;&nbsp;&nbsp;Počeo je da čuje svoje ime: "Suncogled! Suncogled!"
<BR>&nbsp;&nbsp;&nbsp;&nbsp;&nbsp;Bilo je to ime koje su mu dali drugi; on ga nije bio odabrao. Sad je pomislio da mora da uradi to što njegovo ime govori. Digao je pogled i zagledao se pravo u sunce.
<BR>&nbsp;&nbsp;&nbsp;&nbsp;&nbsp;Bio je to dan mirnog vazduha bez oblaka i bez vetra. Dok je zurio u sjaj sunca, točkovi su počeli da zalaze u njegovo gledanje, crni točkovi i vrlo blistavi točkovi, koji su se okretali jedni u drugima. Ti točkovi su se kotrljali oko sunca i kroz sunce i preko sveta čim je on sklonio pogled sa sunca.
<BR>&nbsp;&nbsp;&nbsp;&nbsp;&nbsp;Jedna plava čavka ušla je u kuću od linija, hodajući i rekla: "Izgorećeš sebi oči."
<BR>&nbsp;&nbsp;&nbsp;&nbsp;&nbsp;Suncogled je rekao: "Uradiću ono što moram."
<BR>&nbsp;&nbsp;&nbsp;&nbsp;&nbsp;Nastavio je da gleda u sunce. Osetio se veoma bolesno, a kad je sunce zašlo i pala tama, on je još video blistave točkove i crne točkove kako se okreću svuda oko njega.
<BR>&nbsp;&nbsp;&nbsp;&nbsp;&nbsp;Došla je jedna sova i rekla mu mnogo puta: "Bićeš slep."
<BR>&nbsp;&nbsp;&nbsp;&nbsp;&nbsp;Mladi čovek je pokušao da plače, ali suze su bile iz očiju sažežene. Puzio je po tlu među točkovima koji su se okretali i jaukao. Sve je počelo da mu govori: "Siđi, sad siđi!" Osećao je da se koža Planine trza kao kad konj trza kožom da otera muvu. Osećao je da se Zemlja okreće kao točak. U praskozorje počeo je nešto malo da vidi, pa je pošao niz planinu, četvoronoške. Pio je na Perodahnom Izvoru. Pošto se tamo neko vreme odmarao, pijući vodu povremeno, ojačao je, pa je opet mogao da hoda. Čuo je da mu sve još i sad govori: "Siđi!" Sišao je duž Reke sve do Kastoha-nae, ali i tamo je sve još govorilo: "Siđi!" Nije znao kako da siđe niže od Doline, ali se najzad setio pećina u Kestetsu. Njih je, kao vinar, poznavao. Otišao je starim putem do tog mesta i zašao u pećine, do mesta gde se skladišti vino i još dalje u njihov zadnji deo, gde izvori cure iz stena u mraku. Tu nije bilo svetlosti, ali on je video blistave točkove kako se okreću pod zemljom. Tu je počeo da pleše, da udara nogama o zemlju i da se njiše. Krv mu je potekla iz nosa i očiju. Plesao je i vikao: "Istinu da saznam!"
<BR>&nbsp;&nbsp;&nbsp;&nbsp;&nbsp;Jedna osoba počela je da pleše s njim, okrenuta licem ka njemu. Iako u pećinama nije bilo svetlosti, Suncogled je video osobu, koja nije ličila ni na koga njemu poznatog, ni na muškarca, ni na ženu. Plešući, ta osoba je rekla: "A znaš li ti dovoljno da bi znao?"
<BR>&nbsp;&nbsp;&nbsp;&nbsp;&nbsp;Suncogled je odgovorio: "Izučio sam nauku, naučio sam pesme. Živim na obali od detinjstva, postio sam, plesao sam, dao sam, dao sam sve!"
<BR>&nbsp;&nbsp;&nbsp;&nbsp;&nbsp;"Da, da, da, da", rekla je ta osoba plešući. Njen glas je, dok je to izgovarala, postao viši. Osoba je plesala i smanjivala se. Suncogled nije mogao videti naročito jasno. Ta osoba je izgledala sve manja i manja, a nastavljala je da pleše i najzad je pred njim bilo nešto kao miš ili veliki pauk i to je onda pobeglo u mrak manjih pećina.
<BR>&nbsp;&nbsp;&nbsp;&nbsp;&nbsp;Onda su ljudi Vinarske Umetnosti iz Kastohe ušli u pećine, okružili Suncogleda i izneli ga napolje. Dali su mu vode da pije, pa malo mleka, a onda pulpu, nastalu gnječenjem jedne kajsije, da jede. Pio je i jeo. Odneli su ga na zaprežnim kolima sa senom u Čukulmas, u kuću njegove majke, i tamo ga ostavili da se oporavlja.
<BR>&nbsp;&nbsp;&nbsp;&nbsp;&nbsp;Ali on je uveče ustao i otišao iz Kuće od pločica i iz grada, na lovnu stranu. Otišao je najdalje što je mogao, stigao je na jedno usamljeno mesto, u jednu pobočnu jarugu Kanjona Plavog potoka, a tamo je pocepao košulju i od nje načinio konopac kojim se vezao za jedan diger-bor tako da je mogao stajati leđima uz drvo. Rekao je: "Sad ću umreti od gladi i žeđi ako mi ne bude dato da bar na jedan trenutak nazrem večnu istinu."
<BR>&nbsp;&nbsp;&nbsp;&nbsp;&nbsp;Ovo obećanje je ponavljao i ponavljao, cele noći.
<BR>&nbsp;&nbsp;&nbsp;&nbsp;&nbsp;U zoru je video kako neko ide uz jarugu kroz čaparel i diger-borove. Oči su mu i sad bile opečene i mutne, a svetlost još nije bila jasna. Pomislio je da je to neko iz grada došao da ga nađe i prisili na prekid posta, pa je uzviknuo: "Ne dolazi ovamo! Nazad!"
<BR>&nbsp;&nbsp;&nbsp;&nbsp;&nbsp;Ta osoba je stala pokraj potoka, pa se okrenula i počela ići nazad. Onda je mladi čovek pomislio da je to možda neko iz Četvrte Kuće došao da mu donese ono što je on tražio, te zato povika: "Vrati se! Molim te, vrati se!" Ali te osobe više nije bilo na vidiku.
<BR>&nbsp;&nbsp;&nbsp;&nbsp;&nbsp;Stojeći tako vezan za drvo, Suncogled je rekao: "Sad ću da umrem."
<BR>&nbsp;&nbsp;&nbsp;&nbsp;&nbsp;Odjednom se pred njim stvorila jedna blistava osoba, prozirna kao staklo, sva u sjaju. Blistava osoba je progovorila: "Uzmi ovaj dar!" Taj glas kao da je odzvanjao i sijao, ali ta osoba nije bila tu. Mladi čovek je stajao i čekao u tišini. Vazduh je mirovao. Oblaci su bili zaklonili sunce, svetlost je bila ujednačena. Nijednog zvuka nije bilo. Ništa se nije pokretalo. Ništa se nije dešavalo. Jedan junko vrabac preleteo je sam između dva bora i spustio se na jednu granu. Mladi čovek je čekao taj dar, istinu. Plave čavke počele su da se svađaju i da dreče na vrhu tog drveta za koje se on bio vezao. Mladi čovek je čekao. Počela je kiša.
<BR>&nbsp;&nbsp;&nbsp;&nbsp;&nbsp;Kad je kiša stala da pada po njegovoj kosi i licu i rukama, mladić je znao da se neće desiti ništa i da je to nedogađanje bilo čitav događaj, ali se naljutio. Pomislio je: "Onda ću istrajati i umreti." Pognuo je glavu da mu kiša ne bi kvasila usne i stajao je dalje, tako vezan uz drvo.
<BR>&nbsp;&nbsp;&nbsp;&nbsp;&nbsp;Kiša je bacila tek po koju veliku kap pa prestala, a posle nekog vremena pojavilo se sunce. To popodne mladić je oslepeo. Neko vreme posle toga ljudi iz njegove kuće i njegovih hejima, koji su ga tražili, najzad su ga našli. Bio je tada samo delimično živ i nije ništa znao, dugo, dok ga je Lekarska Loža čuvala i negovala; posle su mu se počeli vraćati um i snaga, a lečenje je trajalo sve do zime. Lekari su ga vratili u život, ali mu nisu mogli vratiti oštrinu vida, koja je bila upropašćena, tako da ja i sad vidim stvari samo ako ih gledam postrance. Pravo ispred sebe ne vidim ništa.
<BR>&nbsp;&nbsp;&nbsp;&nbsp;&nbsp;Kasnije se Suncogled oženio Šljivinom Cvetkom od Opsidijana i živeo je u Kući prebrzo zidanoj, gde su imali kćerku i sina. Suncogled je radio sa vinarima svoga grada, a pevao je sa Lekarskom Ložom. Prošle zime umrla mu je žena. Od tad sam Junko Vrabac.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
