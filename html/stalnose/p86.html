<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ŽIVLJENJE NA OBALI, ENERGIJA I PLESANJE
<P>&nbsp;&nbsp;&nbsp;&nbsp;&nbsp;ŽIVLJENJE NA OBALI
<BR>&nbsp;&nbsp;&nbsp;&nbsp;&nbsp;Ovo je bio keški naziv za razdoblje seksualnog uzdržavanja koje je zahtevano od svih omladinaca. Dugo sam smatrala da je ovaj običaj anomalija, da je neosoben za dolinsku kulturu kao celinu, odnosno da se u nju ne uklapa. Taj narod koji je nastojao da ostvari realistični i nezahtevni stav prema seksualnosti i da izbegava sve preteranosti i u zadovoljavanju i u uzdržavanju, narod čiji je stil u kontroli i samokontroli bio zanovan na opuštenosti, a ne na krutosti, narod koji je želeo elegantno, lepo, graciozno ponašanje, a ne vladavinu, narod kome su deca bila središte sveta - zašto se obrušio na omladinu jednim takvim krajnjim zahtevom, tako kruto sprovođenim?
<BR>&nbsp;&nbsp;&nbsp;&nbsp;&nbsp;Jedno vreme objašnjavala sam ovo 'na-obali-življenje' 'i bila tim objašnjenjem zadovoljna' govoreći sebi da je to u nekoj vezi sa keškom predrasudom protiv ranog roditeljstva, koja je bila veoma jaka, jaka baš kao i njihova predrasuda protiv rađanja/imanja 'kao majka i kao otac' više od dvoje dece i da su te tri stvari sve u vezi; ta moja objašnjenja bila su, zaista, racionalna. Velike porodice počinju sa mladim roditeljima. Ali ma kakvi da su bili elementi razuma u korenu tog njihovog 'na-obali', Keši su tom pitanju pristupili sa strašću: smatrali su da je rano roditeljstvo nemudro, nezdravo i ponižavajuće. Rečeno mi je da se trudnoća devojke ispod osamnaest ili sedamnaest godina preseca abortusom, uvek i bez izuzetka, i da je pri tome sva sramota na strani devojke, što je bila trudna, a ne na strani onih koji naređuju nasilni pobačaj. Momak u mlađi od devetnaest godina koji bi postao otac bio bi pritisnut takvim prezirom ostalih građana da bi se to lako moglo završiti njegovim izgnanstvom ili samoubistvom.
<BR>&nbsp;&nbsp;&nbsp;&nbsp;&nbsp;Pa ipak, zašto celibat? Genetska šteta nastala zbog davnih katastrofa bila je tolika da su Keši imali, u poređenju sa nama, mali broj uspešnih začeća i vrlo mali broj uspešno završenih trudnoća 'sa živorođenom i zdravom decom'; a sredstva protiv zaleća 'kondomi, dijafragme, sunđeri od mlečnotravne gume i od drugih materijala i herbalni, odnosno travni spermicidi koje je pripremala Lekarska Loža' bili su delotvorni, odobreni i lako su se nabavljali. Dečaci i devojčice već su sa deset godina znali sve o upotrebi sredstava protiv začeća - čak su i petljali sa njima, gotovo svi, jer su dečje seksualne igre smatrane potpuno normalnim, odobravane su, pa i nagrađivane i podsticane. Međutim, negde oko desete godine deca su sama počinjala da odustaju od seksualnih igara, zato što su želela da nadrastu to razdoblje, da oponašaju celibatne omladince. Ali otkud ta zabrana baš u trenutku kad seksualna želja počinje da se ispoljava i da jača, otkud i zašto, na početku potencije, taj nepotrebni i potpuni preokret?
<BR>&nbsp;&nbsp;&nbsp;&nbsp;&nbsp;Tek kad sam sagledala 'na-obali-življenje' kao reverziju, počela sam da uviđam njegovu punu uklopljenost u kulturu Doline.
<BR>&nbsp;&nbsp;&nbsp;&nbsp;&nbsp;Za objašnjenje ove pojave prvo se moraju objasniti dve-tri ključne reči; o njima je već bilo govora u odeljku o Serpentinskom kodeksu.
<BR>
<BR>&nbsp;&nbsp;&nbsp;&nbsp;&nbsp;HEJIJA
<BR>&nbsp;&nbsp;&nbsp;&nbsp;&nbsp;Prvi element ove reči, hej- ili heja, neprevodivi je iskaz hvale/pozdrava/svetosti/bivanja na sveti način.
<BR>&nbsp;&nbsp;&nbsp;&nbsp;&nbsp;Drugi elemenat jeste reč ija. Ona znači šarku 'kao na vratima': tvrdi predmet sastavljen od dva međusobno uzglobljena dela 'ili komad štavljene kože' koji spaja ploču vrata sa otvorom koji ta ploča treba da otvara i zatvara. Oko ove slike rojile su se konotacije i metafore. Ija je sredina zavojnice, izvorište obrtnog kretanja 'ali ne u zatvorenim, kružnim putanjama, nego u otvorenim, 'žiro' putanjama'; prema tome, ija je izvorište promene, ali i spojnica. Ija je večiti početak, ija je proces uzdizanja i nastavljanja snage. Keška reč za energiju je ije.
<BR>&nbsp;&nbsp;&nbsp;&nbsp;&nbsp;Energija se ispoljava u tri glavna oblika: kosmičkom, društvenom i ličnom.
<BR>&nbsp;&nbsp;&nbsp;&nbsp;&nbsp;Za kosmos, Vaseljenu, Keši su imali prilično uzgrednu reč rruvej, 'sve ovo'. Postojala je i formalnija, filozofskija reč em, koja je značila prostiranje-i-trajanje, ili prostor-vreme. Energija u značenju koje fizičari pridaju toj reči, dakle temeljna sila koja se može pretvarati u materiju, a materija u nju, bila je emije.
<BR>&nbsp;&nbsp;&nbsp;&nbsp;&nbsp;Reč ostou-ud opisivala je postupak tkanja, ili tkaninu, ali i dovođenje u vezu, uspostavljanje odnosa, pa je zato korišćena i da označi društvenu zajednicu, zajedništvo življenja, utkanost međuzavisnih postojanja. Energija jednog odnosa, i u politici i u ekologiji, bila je ostou-udije.
<BR>&nbsp;&nbsp;&nbsp;&nbsp;&nbsp;Najzad, energija jedne ličnosti, snaga jastva jedne jedinke, bila je šeije.
<BR>&nbsp;&nbsp;&nbsp;&nbsp;&nbsp;Međuigru ta tri oblika energije u čitavom kosmosu Keši su nazivali plesom.
<BR>&nbsp;&nbsp;&nbsp;&nbsp;&nbsp;Poslednja od pomenutih, jastvena energija ili energija ličnosti, razgranavala se u drugi skup pojmova, koje ću opisati vrlo sumarno:
<BR>&nbsp;&nbsp;&nbsp;&nbsp;&nbsp;Smatralo se da lična energija ima pet glavnih sastojaka, koji su u vezi sa seksom, umom, kretanjem, radom i igrom, ali da svaki od tih pet delova ima po dva vida, jedan koji odlazi izvan i drugi koji se vraća unutra.
<BR>&nbsp;&nbsp;&nbsp;&nbsp;&nbsp;1. Lamaje, seksualna energija. Lamavoije, energija koja odlazi u seks 'frojdovski libido?'.
<BR>&nbsp;&nbsp;&nbsp;&nbsp;&nbsp;2. Jaije, ekstrovertna misao. Jaivoje, introvertna misao.
<BR>&nbsp;&nbsp;&nbsp;&nbsp;&nbsp;3. Daoje, prava kinetička energija. Ševdaoje, energija koja se izražava u atletici, putovanju, svim telesnim veštinama, u svemu napornom, u raznim delatnostima. Ševdaovoje, lično kretanje, zapravo je samo telo.
<BR>&nbsp;&nbsp;&nbsp;&nbsp;&nbsp;4. Ajaje, igranje, učenje, poučavanje. Ajavoje - ovo bi se valjda najbolje dalo prevesti kao 'učenje bez učitelja'.
<BR>&nbsp;&nbsp;&nbsp;&nbsp;&nbsp;5. Šeije, lična energija, shvaćena kao rad: osnovne delatnosti potrebne da bi čovek živeo - nabavljanje i pripremanje hrane, održavanje domaćinstva, veštine i poslovi življenja. Ševoije, rad uperen ka unutra, rad u svrhu postizanja ličnosti i jastva; može se prevesti i kao pravljenje duše.
<BR>&nbsp;&nbsp;&nbsp;&nbsp;&nbsp;Biti živ značilo je odabirati i upotrebljavati, svesno ili ne, dobro ili loše, neke od ovih energija, na način koji odgovara tvom životnom dobu, stanju zdravlja, tvojim moralnim idealima i tako dalje. Upotreba 'raspoređivanje za dejstvo' ije bila je, zapravo, glavna tema dolinskog obrazovanja, u kući i u hejimama, od rođenja do smrti.
<BR>&nbsp;&nbsp;&nbsp;&nbsp;&nbsp;Lična energija bila je, naravno, lična stvar, birao ju je pojedinac sam, a to biranje, mudro ili glupo, umno ili nemarno, bilo je on, bilo je njegova ličnost. Ali nikakav izbor nije se mogao izvršiti nezavisno od nadličnih i bezličnih energija, nezavisno od kosmičkih/društvenih/jastvenih spojenosti svih postojanja. Još jedna reč veoma važna u keškom razmišljanju, tuuvjai, umnost, mogla bi se opisati kao inteligentna svesnost o ovoj međuzavisnosti energija i bića, kao osećanje o mestu i ulozi jednog čoveka u celini svemira.
<BR>&nbsp;&nbsp;&nbsp;&nbsp;&nbsp;Najzad, sve ove apstrakcije mogu biti primenjene na konkretni život u Dolini: beba postoji više u smislu fizičke energije i fizičkih odnosa 'emije, ostou-udije' nego kao ličnost. Dok dete raste, njegova lična energija okrenuta prema spolja 'šeije' dobija zamah i počinje da se razlaže, prvo u kretanje unaokolo, igranje i učenje 'ševdaoje, ajaje', što su poželjne delatnosti mladih, delatnosti koje ne treba sprečavati, sputavati, 'zauzdavati', kako je govorio engleski pesnik Vilijem Blejk. Predstojalo je da se u mladoj osobi razviju i izraze, nešto sporije, energije seksa i uma 'lamaje, jaije' koje će takođe biti 'ka spolja odlazeće', ekstrovertne. Najzad je u godinama za koje se govorilo da su, kod devojčica, 'godine bistre vode' 'između devete ili desete godine i početka redovne menstruacije', a kod dečaka 'godine pupljenja i izrastanja grančica' 'od desete ili jedanaeste godine do punog puberteta', izlazila na svetlo dana prava lična energija, radna osoba.
<BR>&nbsp;&nbsp;&nbsp;&nbsp;&nbsp;Nastupanjem omladinstva, sve te prema napolje usmerene, centrifugalne, rastuće energije počinjale su se udvajati 'ka unutra dolazećim', centripetalnim energijama zrelog ljudskog bića. Omladinac je morao da nauči kako da uravnoteži sve te sile i postane cela osoba, 'osoba sasvim', jevejše. Način da se ovo izvede ekonomično, inteligentno i sa lepotom, bila je regulacija energija. Ovde se vraćamo pravilu o seksualnom uzdržavanju, vraćamo se življenju-na-obali kao reverziji.
<BR>&nbsp;&nbsp;&nbsp;&nbsp;&nbsp;Deca su išla prema seksualnoj potenciji. Omladinci su seksualnu moć dostizali i zato su se okretali od nje. Baš onda kad su sticali sposobnost da 'rade' 'funkcionišu' kao seksualna bića, prestajali su to da čine - svesno, svojim opredeljenjem. Sad je bila neophodna reverzija svih ekstrovertnih energija, one su se sve morale vratiti nazad u središte, da bi delale u službi osobnosti upravo u etapi kad je osobnost u najranjivijoj, ključnoj fazi.
<BR>&nbsp;&nbsp;&nbsp;&nbsp;&nbsp;Prilikom ovog preokreta, mlada 'sad-postaje-osoba' odlazi na nova mesta, na ona unutrašnja mesta gde nerođeni čekaju da se rode 'to je i mentalna, ali i telesna slika, jer ono što se događa u glavi i ono što se događa u testisima i jajnicima jesu procesi međusobno nerazdvojivo vezani'. Tog trenutka mlada ličnost odlazi da 'na-Obali-živi'. Kad je to putovanje obavljeno, kad je tamo dospela, mlada osoba je spremna da 'učini zalaženje dublje u kopno', da se vrati kući.
<BR>&nbsp;&nbsp;&nbsp;&nbsp;&nbsp;Dabome, to slobodno, lično opredeljivanje, sa razumevanjem učinjeno, bilo je ideal. U praksi, omladina je na celibat pristajala zbog pritiska okoline, iz poslušnosti, a i zato što su nagrade za pristanak bile znatne. 'Na-Obali-življenje' počinjalo je slavljem kod kuće i svetkovinom u hejimama i dobijanjem potpuno nove odeće; omladinac u toj nebojenoj odeći dobijao je počasti, a ujedno se prema njemu postupalo sa primetnom nežnošću. Takva osoba osećala je podršku celog tkanja društva, podršku rodbine, Kuće, osoba u posebno bliskoj vezi, lože, umetnosti i grada. A koliko će vremena provesti na-Obali-živeći bilo je, stvarno, prepušteno jedinki da odluči. Celibatno razdoblje moglo je trajati i samo jednu jedinu godinu, ali se moglo produžiti i do ranih dvadesetih. Jedino je trebalo izbeći krajnosti: rani promiskuitet ili opsesivni asketizam.
<BR>&nbsp;&nbsp;&nbsp;&nbsp;&nbsp;Življenje-na-Obali, dakle, bilo je početak umnog življenja. Bio je to 'zglobni' čin. Tek je iz tog čina moglo proisteći funkcionisanje ''rad'' čoveka kao osobe, i to osobe koja je i sama deo širih odnosa 'dakle jednog šireg 'rada'' koji su, opet, samo deo vaseljenskog 'rada', proticanja reke, plesa, obrtanja galaksija. Vejija hejija - sve se na uzglobljeni način kreće, sve je sveto.
<BR>
<BR>&nbsp;&nbsp;&nbsp;&nbsp;&nbsp;VAKVA
<BR>&nbsp;&nbsp;&nbsp;&nbsp;&nbsp;Reč koju prevodimo kao 'regulaciju energija', ijevkva, u stvari je tehnički termin, keški psihotehnološki žargon, hejimski jezik.
<BR>&nbsp;&nbsp;&nbsp;&nbsp;&nbsp;U običnom govoru, element kva javlja se samo u reči vakva, koja se koristila veoma često, iako je bila vrlo složena. Mogla je značiti: izvor, tekuću vodu, nadizanje ili izlivanje vode, proticati, plesati, ples, svečanost, svetkovinu, obred i 'tajnu' - tajnu u smislu zatamnjenog ili neotkrivenog znanja, ali i tajnu u smislu svetih sredstava pomoću kojih je moguće prići tajanstvenom biću ili znanju i otkriti ga. Kao što jednom reče Liskun, moj nastavnik, ta reč je premalena vreća za toliko mnoštvo oraha koji moraju u nju stati.
<BR>&nbsp;&nbsp;&nbsp;&nbsp;&nbsp;Pravi 'dakle: u doslovnom smislu' izvor vode ili vodotok obično su određivani rečju vakvana. Grad na početku reke Na i na njenom glavnom izvoru jeste Vakvaha: Izvor-Put, Izvorski put, idenje iz izvora. Ova reč, kao običan glagol/imenica, značila je tok vode u trenucima kad ona izbija iz izvora i putanju kojom se tad kreće: to je u keškom razmišljanju bila vrlo moćna slika i zamisao. Reč vakvaha takođe je značila 'način plesanja', 'na plesni način' - dakle, način na koji se neki ples obavlja, način na koji je neka svečanost uređena, redosled događaja u nekoj javnoj priredbi, pravac ka kome jedna radnja teži. Obrazac ili figura 'u smislu: vidljivi lik, crtež' koji nastaju pri nekom događanju ili procesu označavaju se nazivom vakvaha-if.
<BR>&nbsp;&nbsp;&nbsp;&nbsp;&nbsp;Vakva kao tajna ima dva oblika. Vegotenhvija vakva, doslovno 'pozadi-poslata vakva', znači mistifikaciju, okultnost: to je neki obred ili neko znanje hotimice skriveno ili neotkriveno. Gouvakva, mračni ples, znači tajnu samu: nešto nepoznato ili nesaznatljivo. Kad sunce izlazi Keši mu vele: 'Heja, heja!' i time izražavaju pohvalu i pozdrav. Međuzvezdanoj tami takođe se obraćaju, pa joj kažu: 'Heja gouvakva.'
</P></TD></TR></TABLE>
<P class="next">
<A HREF=p87.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
