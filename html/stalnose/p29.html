<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PANDORA SE ZABRINUTO PITA ŠTA OVO ČINI: UZNEMIRENO SE OBRAĆA ČITATELJU
<P>&nbsp;&nbsp;&nbsp;&nbsp;&nbsp;Jesam li spalila sve biblioteke vavilonske?
<BR>&nbsp;&nbsp;&nbsp;&nbsp;&nbsp;Jesam li ih ja spalila, ili neko drugi?
<BR>&nbsp;&nbsp;&nbsp;&nbsp;&nbsp;Ako bukte, biće da smo ih zapalili svi mi. Ali sada, dok pišem ovo, nisu spaljene; knjige su na policama, a elektronski mozgovi su puni su pamćenja. Ništa izgubljeno, ništa zaboravljeno, sve u sitnim delovima.
<BR>&nbsp;&nbsp;&nbsp;&nbsp;&nbsp;Ali, znate, čak i ako mi ovo ne spalimo, svejedno ga ne možemo sa sobom poneti. Jeste da nas je mnogo, ali ipak ima previše za nošenje. Strava koliko je teško. Čak i ako budemo nastavili da kotimo po deset beba svake sekunde da bi one nosile teret Civilizacije dalje u budućnost, neće nam uspeti, one to neće moći. Slabe su, neprestano umiru od gladi, tropskih boleština i očajanja; kopilad jadna mala. Zato sam ih sve pomorila. Možda niste primetili da je prava razlika između nas i Doline, ona velika razlika, zapravo jedna malena stvar: njih nema previše.
<BR>&nbsp;&nbsp;&nbsp;&nbsp;&nbsp;Jesam li ja poubijala bebe?
<BR>&nbsp;&nbsp;&nbsp;&nbsp;&nbsp;Slušajte, pokušala sam samo da im dam vremena, to je sve, časti mi. Istoriju im ne mogu dati. Ne znam kako se to radi. Ali vremena im mogu dati - to je urođeni dar. Ja sam samo otvorila kutiju koju mi je Prometej ostavio. Znala sam šta će iz nje izići! Znam za ono kad Danajci darove daju! Znam za rat, epidemiju, masovnu glad i za holokaust, zaista znam. Nisam li ja kćer naroda koji je porobljavao i istrebljivao narode na tri kontinenta? Nisam li sestra Adolfa Hitlera i Ane Frank? Nisam li građanka države koja je vodila prvi nuklearni rat? Nisam li jela, pila i udisala otrov celog života, kao onaj crv koji živi i razmnožava se u govnima? Šta, smatraš li da sam nekakvo nevinašce, ti, saučesniče potajni, Čitaoče? Znala sam ja šta je u toj kutiji koju mi je zet ostavio ovde. Ali, pamti, udata sam za njegovog brata koji se zove Naknadno Uviđanje i imam svoje sopstvene zamisli o onome što se nalazi u toj kutiji, ispod rata, epidemije, masovne gladi, holokausta i fimbulske zime. Nalazi se ono što je Prometej, zvani Predviđanje, Prometej Davalac Vatre, Veliki Civilizator, nazvao nadom. I, stvarno, ja se nadam da je bio u pravu. Ali neće mi smetati ako kutija bude prazna - ako u njoj samo bude izvesna količina prostora i izvesna količina vremena. Vremena svakako dovoljno da je moguće pogledati, sa radosnim iščekivanjem, napred; i pogledati iza sebe, isto tako; a prostora, prostora toliko da je moguće pogledati uokolo.
<BR>&nbsp;&nbsp;&nbsp;&nbsp;&nbsp;Ooo, imati dovoljno mesta! Mesta toliko, da u njega stanu životinje, ptice, ribe, bube, drveće, stene, oblaci, vetar, grom. Da to bude mesto za život.
<BR>&nbsp;&nbsp;&nbsp;&nbsp;&nbsp;Uzmite vi sebi, evo, vremena koliko vam je god potrebno.
<BR>&nbsp;&nbsp;&nbsp;&nbsp;&nbsp;Nego, hej, gde je ta vatra? Gospodine policajče, moja žena se porađa na zadnjem sedištu! Ne, nikako, nećemo to sad. Nema frke. Vreme vam je na raspolaganju. Ma, evo, uzmite ga, molim vas. Ja vam ga dajem, vaše je.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
