<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Gospodin Nobusuke Tagomi je sedeo konsultujući božansku Petu knjigu Konfučijevske mudrosti, Taoističko proročanstvo stolećima nazivano I Čing ili Knjiga promena. Tog dana u podne počeo je da se brine zbog svog sastanka sa gospodinom Čildanom, koji će se odigrati kroz dva časa.
<BR>&nbsp;&nbsp;&nbsp;&nbsp;&nbsp;Njegove kancelarije na dvadesetom spratu zgrade Nipon Tajmsa na Tejlor Stritu gledale su na Zaliv. Kroz stakleni zid mogao je da posmatra brodove kako ulaze ispod mosta Golden Gejt. Ovog trenutka se video teretni brod iza Alkatraza, ali gospodinu Tagomiju je to bilo svejedno. Prišavši zidu on povuče uzicu i spusti zastore preko tog prizora. Velika centralna kancelarija se zatamni; nije morao da čkilji zbog bleštave svetlosti. Sada je mogao jasnije da misli.
<BR>&nbsp;&nbsp;&nbsp;&nbsp;&nbsp;Nije bilo u njegovoj moći, zaključi, da zadovolji klijenta. Bez obzira na to šta gospodin Čildan doneo: klijent neće biti impresioniran. Pogledajmo tome u oči, rekao je sebi. Ali možemo bar da sprečimo da bude nezadovoljan.
<BR>&nbsp;&nbsp;&nbsp;&nbsp;&nbsp;Možemo da ga ne uvredimo bajatim poklonom.
<BR>&nbsp;&nbsp;&nbsp;&nbsp;&nbsp;Klijent će uskoro stići na aerodrom San Franciska novom modernom nemačkom raketom, Meseršmit 9-E.G. Tagomi se nikada nije vozio takvim brodom; kada se sretne sa gospodinom Bejnsom moraće da se pobrine da izgleda blazirano onoliko koliko raketa ispadne velika. A sada da vežbamo. Stade pred ogledalo na zidu kancelarije i napravi staloženo lice koje se pomalo dosađuje, tražeći u svojim hladnim crtama nešto što bi ga izdalo. Da, prave veliku buku, gospodine Bejns, milostivi gospodine. Čovek ne može da čita. Ali zato let od Štokholma do San Franciska traje samo četrdeset pet minuta. Zatim možda koju reč o nemačkim tehničkim neuspesima? Pretpostavljam da ste čuli na radiju. Taj udes iznad Madagaskara. Moram da kažem, stari avioni na klipove ipak vrede.
<BR>&nbsp;&nbsp;&nbsp;&nbsp;&nbsp;Bitno je izbegavati politiku. Jer nije znao gledišta gospodina Bejnsa o glavnim aktuelnim pitanjima. A ona bi se ipak mogla pojaviti. Pošto je Šveđanin, gospodin Bejns će biti neutralan. Ipak, izabrao je Lufthanzu, a ne S.A.S. Oprezan manevar... Gospodine Bejns, milostivi gospodine, kažu da je Herr Borman jako bolestan. Da će Partaj ove jeseni izabrati novog Rajhskancelara. Jesu li to samo glasine? Toliko je mnogo tajnovitosti, avaj, između Pacifika i Rajha.
<BR>&nbsp;&nbsp;&nbsp;&nbsp;&nbsp;U fascikli na njegovom stolu, isečak iz Njujork Tajmsa sa nedavnim govorom gospodina Bejnsa. Sada ga je gospodin Tagomi kritički proučavao, saginjući se zbog neznatne greške u kontaktnim sočivima. Govor se morao odnositi na potrebu ponovnog traganja - devedeset i osmi put? - za izvorima vode na mesecu. "Možda ćemo ipak rešiti ovu razdiruću dilemu", citirali su gospodina Bejnsa. "Naš najbliži sused, i do sada najnezahvalniji, osim za vojne svrhe." Sic! pomisli gospodin Tagomi, upotrebivši otmenu latinsku reč. Ključ za gospodina Bejnsa. Gleda popreko na samo vojne stvari. Gospodin Tagomi se potrudi da to zapamti.
<BR>&nbsp;&nbsp;&nbsp;&nbsp;&nbsp;Dodirnuvši dugme interfona, gospodin Tagomi reče: "Gospođice Efreikijan, želeo bih da donesete svoj magnetofon, molim vas."
<BR>&nbsp;&nbsp;&nbsp;&nbsp;&nbsp;Spoljna vrata kancelarije skliznuše u stranu, i pojavi se gospodica Efreikijan, danas prijatno nakićena plavim cvetovima u kosi.
<BR>&nbsp;&nbsp;&nbsp;&nbsp;&nbsp;"Malo jorgovana", primeti gospodin Tagomi. Nekada je profesionalno gajio cveće kod kuće, u Hokaidu.
<BR>&nbsp;&nbsp;&nbsp;&nbsp;&nbsp;Gospođica Efreikijan, visoka, smeđokosa Jermenka, se pokloni.
<BR>&nbsp;&nbsp;&nbsp;&nbsp;&nbsp;"Jeste li spremni sa magnetofonom?" upita gospodin Tagomi.
<BR>&nbsp;&nbsp;&nbsp;&nbsp;&nbsp;"Da, gospodine Tagomi." Gospođica Efreikijan sede, sa spremnim portabl magnetofonom na baterije.
<BR>&nbsp;&nbsp;&nbsp;&nbsp;&nbsp;Gospodin Tagomi poče. "Pitao sam proročanstvo, da li će sastanak između mene i gospodina Čildana doneti koristi i na moj užas dobio zlokobni heksagram Nadmoćnost velikog. Sleme se ugiba. I suviše mnogo težine u sredini; sve je neuravnoteženo. Jasno odstupa od Taoa." Magnetofon je zujao.
<BR>&nbsp;&nbsp;&nbsp;&nbsp;&nbsp;Zastavši, gospodin Tagomi je razmišljao.
<BR>&nbsp;&nbsp;&nbsp;&nbsp;&nbsp;Gospođica Efreikijan ga je gledala sa očekivanjem. Zujanje prestade.
<BR>&nbsp;&nbsp;&nbsp;&nbsp;&nbsp;"Neka gospodin Remzi dođe za trenutak, molim vas", reče gospodin Tagomi.
<BR>&nbsp;&nbsp;&nbsp;&nbsp;&nbsp;"Da, gospodine Tagomi." Podiže se i spusti magnetofon; lupkajući potpeticama izađe iz kancelarije.
<BR>&nbsp;&nbsp;&nbsp;&nbsp;&nbsp;Sa velikom fasciklom tovarnih listova pod miškom, pojavi se gospodin Remzi. Prilazio je, mlad, sa osmehom, nosio je kitnjastu tanku kravatu, model U. S. Midvest Pleinz kariranu košulju i tesne farmerke bez pojasa toliko cenjene među onima koji prate modu. "'Bar dan, gospodine Tagomi", reče, "baš lep dan danas, gospodine."
<BR>&nbsp;&nbsp;&nbsp;&nbsp;&nbsp;Gospodin Tagomi se pokloni.
<BR>&nbsp;&nbsp;&nbsp;&nbsp;&nbsp;Na to se gospodin Remzi naglo ukruti i isto tako pokloni.
<BR>&nbsp;&nbsp;&nbsp;&nbsp;&nbsp;"Konsultovao sam proročanstvo", reče gospodin Tagomi, dok je gospođica Efreikijan ponovo sedela sa svojim magnetofonom. "Vi shvatate da se gospodin Bejns, koji kao što znate uskoro lično dolazi, drži nordijske ideologije u pogledu takozvane Orijentalne kulture. Mogao bih da pokušam da ga omekšam tako što bih ga zasenio autentičnim delima umetnosti kineskih svitaka ili keramike iz našeg perioda Tokugava... ali naš posao nije da preobraćamo."
<BR>&nbsp;&nbsp;&nbsp;&nbsp;&nbsp;"Shvatam", reče gospodin Remzi; njegovo kavkasko lice se zgrči od napete usredsređenosti.
<BR>&nbsp;&nbsp;&nbsp;&nbsp;&nbsp;"Zato ćemo se pobrinuti za njegove predrasude i umesto toga mu podmetnuti neki bezvredan predmet američke izrade."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Vi ste, gospodine, američkog porekla. Iako ste se potrudili da potamnite svoju kožu." Ispitivao je gospodina Remzija. "Ten postignut kvarc-lampom", promrmlja gospodin Remzi. "Samo radi vitamina D." Ali ga izraz poniženosti odade. "Uveravam vas da sam zadržao autentične korene sa..." Gospodin Remzi se spoticao o reči. "Nisam prekinuo sve veze sa etničkim običajima rodnog kraja."
<BR>&nbsp;&nbsp;&nbsp;&nbsp;&nbsp;Gospodin Tagomi reče gospođici Efreikijan: "Nastavite, molim." Magnetofon opet zazuja. "Konsultujući proročanstvo i dobivši Heksagram Ta Kuo, Dvadeset osam, dalje sam dobio nepovoljan red Devet na petom mestu. On glasi:
<BR>
<BR>&nbsp;&nbsp;&nbsp;&nbsp;&nbsp;Svela topola procvetava.
<BR>&nbsp;&nbsp;&nbsp;&nbsp;&nbsp;Starija žena uzima muža.
<BR>&nbsp;&nbsp;&nbsp;&nbsp;&nbsp;Nema pokude. Nema pohvale.
<BR>
<BR>&nbsp;&nbsp;&nbsp;&nbsp;&nbsp;To jasno pokazuje da gospodin Čildan neće imati ništa vredno da nam ponudi u dva sata." Gospodin Tagomi zastade. "Budimo otvoreni. Ja ne mogu da se pouzdam u svoj sopstveni sud o predmetima Američke umetnosti. Zbog toga ste..." otezao je, birajući reči. "Zbog toga ste potrebni vi, gospodine Remzi, koji ste, da li da kažem tako, ovde rođeni. Očigledno moramo učiniti što najbolje možemo."
<BR>&nbsp;&nbsp;&nbsp;&nbsp;&nbsp;Gospodin Remzi nije imao odgovor. Ali uprkos naporima da to sakrije crte su mu odavale uvređenost, ljutnju, osujećenu i nemu reakciju.
<BR>&nbsp;&nbsp;&nbsp;&nbsp;&nbsp;"Sad", reče gospodin Tagomi, "ja sam dalje konsultovao proročanstvo. Zbog političkih ciljeva ne mogu da otkrijem vama, gospodine Remzi, pitanje." Drugim rečima, njegov ton je značio, ti i tvoja pinočka vrsta nemate pravo da učestvujete u značajnim stvarima kojima se mi bavimo. "Dovoljno je da kažem, međutim, da sam dobio jako provokativan odgovor. Naterao me je na duže razmišljanje."
<BR>&nbsp;&nbsp;&nbsp;&nbsp;&nbsp;I gospodin Remzi i gospođica Efreikijan su ga posmatrali sa napetom pažnjom.
<BR>&nbsp;&nbsp;&nbsp;&nbsp;&nbsp;"Reč je o gospodinu Bejnsu", reče gospodin Tagomi. Oni klimnuše.
<BR>&nbsp;&nbsp;&nbsp;&nbsp;&nbsp;"Moje pitanje u vezi sa gospodinom Bejnsom proizvelo je okultnim delovanjem Taoa Heksagram Šeng, Četrdeset šest. Dobar sud. I redove Šest na početku i Devet na drugom mestu." Njegovo pitanje je bilo, da li ću moći da se uspešno ponesem sa gospodin Bejnsom? I Devetka na drugom mestu ga je uveravala da će moći. Glasila je:
<BR>
<BR>&nbsp;&nbsp;&nbsp;&nbsp;&nbsp;Ako je čovek iskren,
<BR>&nbsp;&nbsp;&nbsp;&nbsp;&nbsp;Koristiće mu čak i da donese malu ponudu
<BR>&nbsp;&nbsp;&nbsp;&nbsp;&nbsp;Nema pokude.
<BR>
<BR>&nbsp;&nbsp;&nbsp;&nbsp;&nbsp;Očigledno će gospodin Bejns biti zadovoljan kakav god poklon mu viša Trgovinska misija doturi preko ljubaznog gospodin Tagomija. Ali je gospodin Tagomi, postavljajući pitanje, imao negde pozadi u glavi jedno drugo pitanje, pitanje kojeg jedva da je i bio svestan. Kao što se tako često događalo, proročanstvo je primetilo to dublje pitanje, i odgovarajući na ono postavljeno, uzelo je na sebe da odgovori i na podsvesno.
<BR>&nbsp;&nbsp;&nbsp;&nbsp;&nbsp;"Kao što znamo", reče gospodin Tagomi, "gospodin Bejns nam donosi detaljan prikaz novih injekcionih kalupa koji se proizvode u Švedskoj. Ako bismo uspešno potpisali sporazum sa njegovom firmom, mogli bismo bez sumnje da mnoge sadašnje metale, sasvim retke, zamenimo plastičnim materijama."
<BR>&nbsp;&nbsp;&nbsp;&nbsp;&nbsp;Već godinama, Pacifik je nastojao da od Rajha dobije osnovnu sirovinsku pomoć u oblasti sintetičkih materijala. Međutim, veliki nemački hemijski karteli, posebno I. gospodin Farben, su zaštitili svoje patente; stvorili su, zapravo, svetski monopol u oblasti plastičnih materija, naročito u razvoju poliestera. Time je trgovina Rajha stalno bila za pedalj ispred pacifičke trgovine, dok je u pogledu tehnologije Rajh isprednjačio bar za deset godina. Interplanetarne rakete koje su polazile sa Festung Europe bile su uglavnom od plastičnog materijala otpornog na toplotu, veoma lakog, i toliko tvrdog, da su odolevale čak i udarcima krupnih meteora. Pacifik nije imao ništa od toga; koristila su se i dalje prirodna vlakna kao što je drvo, i naravno, svuda prisutne slitine od olova i bakra. Gospodin Tagomi se sav skupi misleći na to; na sajmovima je video neke moderne nemačke proizvode, uključujući automobil izrađen u potpunosti od sintetičkih materijala, D. S. S. - Der Schnelle Spuk <EM>Brza sablast (nem.); prim. prev.</EM> - koji se, u valuti P.A.D., prodavao za oko šest stotina dolara.
<BR>&nbsp;&nbsp;&nbsp;&nbsp;&nbsp;Ali njegovo pitanje koje je stajalo u osnovi stvari, ono koje nikada nije mogao otkriti pinocima koji su se muvali po kancelarijama Trgovinske misije bilo je u vezi sa jednim aspektom gospodina Bejnsa spomenutim u prvobitnom šifrovanom telegramu iz Tokija. Pre svega, šifrovani materijal nije dolazio često, i obično se odnosio na pitanja bezbednosti, a ne na trgovinske poslove. A šifra je bila tipa metafore i koristila se poetska aluzija, koja je bila usvojena da bi se zbunili monitori Rajha - koji su mogli da odgonetnu svaku doslovnu šifru, koliko god ona bila komplikovana. Znači jasno je da su vlasti u Tokiju imale na umu Rajh, a ne kvazi-nelojalne klike u Houm Ajlends. Ključna fraza "Obrano mleko je njegova ishrana", odnosila se na Kecelju, na jezivu pesmu koja je izlagala doktrinu "...Stvari su retko kad ono što izgleda da jesu. Obrano mleko maskira se kao pavlaka." I I Čing, kada ga je gospodin Tagomi pitao za savet potkrepi njegov sud. Komentar je glasio:
<BR>&nbsp;&nbsp;&nbsp;&nbsp;&nbsp;Ovde se pretpostavlja snažan čovek. Istina je da se ne uklapa u svoju okolinu, utoliko ukoliko je i suviše nagao i obraća i suviše malo pažnje na formu. Ali pošto je čvrstog karaktera, on se susreće sa odgovorom...
<BR>&nbsp;&nbsp;&nbsp;&nbsp;&nbsp;Sud se, jednostavno, sastojao u tome da gospodin Bejns nije ono što izgleda; da stvarna svrha njegovog dolaska u San Francisko nije bila da potpiše ugovor za injekcione kalupe. Da je gospodin Bejns, u stvari, špijun.
<BR>
<BR>&nbsp;&nbsp;&nbsp;&nbsp;&nbsp;Ali za živog boga gospodin Tagomi nije mogao da dokuči kakav to špijun, za koga ili za šta.
<BR>&nbsp;&nbsp;&nbsp;&nbsp;&nbsp;U jedan i četrdeset tog popodneva, Robert Čildan sa ogromnim unutrašnjim otporom zaključa prednja vrata Američkih umetničkih rukotvorina Inc.. Odvuče svoje teške kofere do ivičnjaka, mahnuvši rukom pozva pedikeb, i reče činku da ga odveze do zgrade Nipon Tajmsa.
<BR>&nbsp;&nbsp;&nbsp;&nbsp;&nbsp;Čink, <EM>Kinez - pogrdan naziv; prim. prev.</EM> upala lica, zguren i znojav, zinu u znak potvrde da je shvatio o kojem je mestu reč, i uze da utovaruje torbe gospodina Čildana. Zatim, pošto je samom gospodinu Čildanu pomogao da se smesti u sedište obloženo ćilimom, čink uključi pedimetar, pope se na svoje mesto i potera vozilo na pedala, Montgomeri stritom, između automobila i autobusa.
<BR>&nbsp;&nbsp;&nbsp;&nbsp;&nbsp;Čitav dan proveo je u traženju predmeta za gospodina Tagomija, i Čildana gotovo preplaviše gorčina i briga dok je posmatrao zgrade kako prolaze kraj njega. I najzad ipak trijumf. Neka izdvojena sposobnost, izvan njega: našao je pravu stvar, i gospodin Tagomi će se umiriti, a njegov klijent će biti prezadovoljan, ko god da je. Ja uvek dajem zadovoljenje, mislio je Čildan. Mojim mušterijama.
<BR>&nbsp;&nbsp;&nbsp;&nbsp;&nbsp;Bio je u stanju da dobavi, na čudesan način, gotovo netaknut primerak Prve sveske, broj jedan Tip-Top stripova. Pošto je datirao iz tridesetih godina, predstavljao je odabrani primerak tipičnog proizvoda američke kulture; jedan od prvih stripova, dragocen trofejni komad za kojim kolekcionari večito tragaju. Naravno, poneo je i druge stvari sa sobom, da najpre njih pokaže. Postepeno će voditi stvar sve do stripa koji leži dobro zaštićen u kožnoj navlaci zapakovanoj u toalet papir u sredini najveće torbe.
<BR>&nbsp;&nbsp;&nbsp;&nbsp;&nbsp;Radio u pedikabu urlao je popularne melodije, nadmećući se sa radio-aparatima drugih kabova, automobila, i autobusa. Čildan nije čuo; bio je navikao na to. Nije primećivao ni ogromne neonske firme koje su neprestano svetlele reklamama, pokrivajući praktično cele fasade svih velikih zgrada. Na kraju krajeva, i on je imao firmu; noću se ona palila i gasila zajedno sa svim ostalim firmama u gradu. Na koji drugi način se reklamiralo? Čovek je morao da bude realan.
<BR>&nbsp;&nbsp;&nbsp;&nbsp;&nbsp;U stvari, urlanje radija, buka od saobraćaja, reklame i ljudi su ga uljuljkivali. Brisali njegove unutarnje brige. A prijalo mu je da ga vozi drugo ljudsko biće i da oseća napinjanje činkovih mišića pretvoreno u pravilne vibracije; kao neka mašina za opuštanje, razmišljao je Čildan. Da te vuku umesto da moraš da vučeš. I - da imaš, makar i samo za trenutak, više mesto.
<BR>&nbsp;&nbsp;&nbsp;&nbsp;&nbsp;Prenu se, sa osećanjem krivice. Ima i suviše mnogo da se planira; nema vremena za dremku u podne. Da li je odeven apsolutno kako treba za zgradu Nipon Tajmsa? Možda će se onesvestiti u brzom liftu. Ali je sa sobom poneo pilule za vožnju, jedan nemački preparat. Razni načini obraćanja... znao ih je. Sa kime da se ponaša ugladeno, s kime grubo. Budi grub prema portiru, lift-boju, čoveku sa recepcije, vodiču, pazikući svake vrste. Klanjaj se svakom Japancu, naravno čak ako moraš da se pokloniš i stotinu puta. Ali pinoci. Nebulozna oblast. Pokloni se, ali gledaj pravo kroz njih kao da ne postoje. Prema tome, da li je time obuhvaćena svaka situacija? Kako je kad stranac dolazi u posetu? Nemci su se često mogli videti u Trgovinskim misijama, kao i neutralci.
<BR>&nbsp;&nbsp;&nbsp;&nbsp;&nbsp;A zatim, mogao bi da vidi i roba.
<BR>&nbsp;&nbsp;&nbsp;&nbsp;&nbsp;Nemački ili Južni brodovi pristajali su u luci San Franciska sve vreme, i crnima su se povremeno dozvoljavali kratkotrajni izlasci. Uvek u grupama manjim od trojice. I nisu mogli da budu napolju pošto padne noć; čak i po pacifičkom zakonu, morali su da se drže policijskog časa. Ali robovi su isto tako istovarivali na dokovima, i ti su živeli stalno na kopnu, u udžericama ispod kejova, nad vodom. Niko od njih se neće naći u kancelarijama Trgovinske misije, ali ako dođe do nekakvog istovara - recimo, da li on treba sam da ponese svoje torbe do kancelarije gospodina Tagomija? Svakako ne. Moraće se naći neki rob, pa čak ako bude morao da čeka i sat. Čak i ako bi propustio sastanak. Nije dolazilo u obzir da dopusti da ga rob vidi kako nešto nosi; na to je morao jako da pazi. Takva greška bi ga skupo koštala; više nikada ne bi imao nikakvo mesto među onima koji su videli.
<BR>&nbsp;&nbsp;&nbsp;&nbsp;&nbsp;Na neki način, mislio je Čildan, gotovo bih uživao da sam unesem svoje torbe u zgradu Nipon Tajmsa usred bela dana. Kakav grandiozan gest. Nije u stvari nezakonit; ne bih otišao u zatvor. A pokazao bih svoja stvarna osećanja, onu stranu čoveka koja se nikada ne ispoljava u javnom životu. Ali...
<BR>&nbsp;&nbsp;&nbsp;&nbsp;&nbsp;Mogao bih to da učinim, mislio je, samo da nema ovih prokletih crnih robova što vrebaju unaokolo; mogao bih da podnesem da oni iznad mene to vide, njihovu grdnju - na kraju krajeva, oni me grde i ponižavaju svakog dana. Ali da me oni ispod mene vide, da osetim njihov prezir. Kao što je ovaj čink što okreće pedala tu ispred mene. Da nisam uzeo pedikab, da me je video kako pokušavam da idem pešice na poslovni sastanak...
<BR>&nbsp;&nbsp;&nbsp;&nbsp;&nbsp;Čovek je morao da krivi Nemce zbog te situacije. Tendenciju da odgrizu više no što mogu da sažvaću. Na kraju krajeva, samo što su uspeli da dobiju rat, a već su krenuli u osvajanje sunčevog sistema, dok su u zemlji donosili proglase koji... pa, bar je ideja bila dobra. I konačno, uspeli su sa Jevrejima i Ciganima i Proučavaocima Biblije. Dok su Sloveni bili odgurani dve hiljade godina unazad, u svoju postojbinu u Aziji. Potpuno isterani iz Evrope, na olakšanje svih. Vratili su se jahaćim jakovima i lovu sa lukom i strelom. I oni veliki sjajni časopisi koji su se štampali u Minhenu i razašiljali svim bibliotekama i prodavnicama novina... čovek je sam mogao da vidi slike u boji preko cele strane: plavooke, plavokose naseljenike Arijevce koji sada marljivo obrađuju zemlju, odabiraju stoku i useve, oru, i tako dalje u prostranoj žitnici sveta, Ukrajini. Ti tipovi su svakako izgledali srećni. I njihova imanja i kuće bili su čisti. Više niste videli slike pijanih tupavih Poljaka oklembešenih po ugnutim tremovima, ili kako na seoskoj pijaci izvikujući prodaju šačicu natrule repe. Sve je to pripadalo prošlosti, kao i izrovane prljave ulice koje su se nekada u kišno doba pretvarale u blatnjave bare u kojima su se kola zaglibljivala.
<BR>&nbsp;&nbsp;&nbsp;&nbsp;&nbsp;Ali Afrika. Tamo su se jednostavno prepustili svom oduševljenju, i tome si morao da se diviš, iako bi ih promišljeniji savet bio upozorio da puste da to malo sačeka dok se, recimo, ne završi Projektovana poljoprivredna zemlja. E, tamo su Nacisti pokazali genijalnost; tu se zaista iz njih ispilio umetnik. Sredozemno more začepljeno, isušeno, pretvoreno u obradivu površinu primenom atomske energije - kakva smelost! Kako su bili položeni na plećke potajni podsmevači, na primer izvesni trgovci na Montgomeri stritu koji su se rugali. A činjenica je da se sa Afrikom gotovo uspelo... ali u jednom takvom projektu, gotovo je zlokobna reč čim se prvi put spomene. Rozenbergova poznata moćna brošura izdata 1958. godine; tada se ta reč prvi put pojavila. Što se tiče konačnog rešenja afričkog problema, gotovo smo postigli svoje ciljeve. Na žalost, međutim...
<BR>&nbsp;&nbsp;&nbsp;&nbsp;&nbsp;Ipak, bilo je potrebno dve stotine godina da se uklone američki domoroci, dok je Nemačka to gotovo učinila u Africi za petnaest godina. Zato nikakva kritika nije po pravu bila u redu. Čildan se nedavno izraspravljao oko toga za ručkom sa nekim od onih drugih trgovaca. Oni su očekivali čuda, očigledno, kao da su Nacisti mogli mađijom da preobliče svet. Ne, to je bila nauka i tehnologija, i onaj basnoslovni talenat za težak rad; Nemci nikada nisu prestajali da se svojski trude. A kada bi izvršili zadatak, izvršili su ga tačno.
<BR>&nbsp;&nbsp;&nbsp;&nbsp;&nbsp;I na svaki način, letovi na Mars odvratili su pažnju sveta sa nevolje u Africi. Tako da se sve opet svelo na ono što je on govorio svojim kolegama vlasnicima trgovina; ono što Nacisti imaju a nama nedostaje jeste - plemenitost. Divimo im se zbog njihove ljubavi prema radu ili efikasnosti... ali to je san koji pokreće čoveka. Vasionski letovi najpre na Mesec, pa na Mars; pa sad, ako to nije najstarija čežnja čovečanstva, naša najtananija nada u slavu. Onda, Japanci s druge strane. Znam ih dosta dobro; najzad, sa njima poslujem, iz dana u dan. Oni su - s time da se pomirimo Istočnjaci. Žuti. Mi belci moramo da im se klanjamo zato što oni drže vlast. Ali gledamo Nemačku; vidimo šta se može učiniti tamo gde su belci pobedili, i to je nešto sasvim drugo.
<BR>&nbsp;&nbsp;&nbsp;&nbsp;&nbsp;"Blizu smo Nipon Tajmsa, gospodine", reče čink, dok su mu se grudi zadihano dizale od napornog penjanja uz brdo. Sada je usporio.
<BR>&nbsp;&nbsp;&nbsp;&nbsp;&nbsp;Čildan je pokušavao da sebi predstavi klijenta gospodina Tagomija. Jasno je da je čovek neobično važan; to je shvatio po tonu gospodina Tagomija preko telefona, po njegovoj ogromnoj uznemirenosti. U glavi mu iskrsnu slika jednog od njegovih sopstvenih veoma značajnih klijenata, bolje reći mušterija, jednog čoveka koji je mnogo učinio da Čildanu stvori reputaciju među visokim ličnostima koje su živele u oblasti Zaliva.
<BR>&nbsp;&nbsp;&nbsp;&nbsp;&nbsp;Pre četiri godine, Čildan nije bio trgovac retkim i poželjnim stvarima kao sada; vodio je malu i prilično šturo osvetIjenu antikvarnicu na Giriju. Susedne trgovine prodavale su polovan nameštaj, ili gvožđuriju, ili su bile perionice. To nije bila lepa okolina. Noću su se događale nasilničke pljačke i ponekad silovanja na pločniku, uprkos naporima policije San Franciska, pa čak i Kempeitaija, japanskih viših organa. Na sve izloge spuštale su se gvozdene rešetke kad bi se završio radni dan, da bi se sprečile provale. Ipak, u taj kraj grada došao je jedan postariji penzionisani vojnik Japanske armije, major Ito Humo. Visok, tanak, belokos, ukočenog hoda i držanja, major Humo je Čildanu dao prvu predstavu o tome šta bi se moglo učiniti sa trgovinom kao što je njegova.
<BR>&nbsp;&nbsp;&nbsp;&nbsp;&nbsp;"Ja sam kolekcionar", objasnio je major Humo. Proveo je čitavo popodne pretražujući po gomilama starih časopisa u radnji. Svojim blagim glasom objasnio je nešto što Čildan nije baš sasvim mogao da shvati u to vreme: za mnoge bogate, kulturne Japance, istorijski predmeti američke civilizacije bili su isto tako interesantni kao i oni formalniji antikviteti. Zašto je tako, ni sam major nije znao; on je posebno robovao skupljanju starih časopisa koji su pisali o metalnoj dugmadi S.A.D., kao i same dugmadi uopšte. To je bilo kao sakupljanje novčića ili maraka; za to se nije moglo dati nikakvo racionalno objašnjenje. A bogati kolekcionari plaćali su visoke cene.
<BR>&nbsp;&nbsp;&nbsp;&nbsp;&nbsp;"Daću vam jedan primer", rekao je major."Znate li šta znače kartice 'Užasi rata'?" Gledao je Čildana sa pohlepom. Pretražujući po sećanju, Čildan se najzad doseti. U njegovom detinjstvu, kartice su se davale sa žvakaćom gumom. Po jedan cent. Bila ih je čitava serija, i svaka kartica predstavljala je drugačiji užas.
<BR>&nbsp;&nbsp;&nbsp;&nbsp;&nbsp;"Jedan moj dragi prijatelj", nastavio je major, sakuplja 'Užase rata'." Sada mu nedostaje samo još jedna. Potonuće Panaija. Ponudio je znatnu sumu novca upravo za tu kartu."
<BR>&nbsp;&nbsp;&nbsp;&nbsp;&nbsp;"Kvrc-karte", odjednom reče Čildan.
<BR>&nbsp;&nbsp;&nbsp;&nbsp;&nbsp;"Molim, gospodine?"
<BR>&nbsp;&nbsp;&nbsp;&nbsp;&nbsp;"Mi smo se kvrcali sa njima. Svaka karta je imala glavu i rep." Imao je oko osam godina. "Svaki je imao po špil kvrc-karata. Stali bismo, po dvojica, jedan prema drugom. Svaki bi ispustio kartu tako da se prevrne u vazduhu. Dečak čija bi se karta spustila sa glavom na gore, onom stranom sa slikom, dobio bi obe karte." Kako je prijatno sećati se tih lepih dana, tih ranih srećnih dana njegovog detinjstva.
<BR>&nbsp;&nbsp;&nbsp;&nbsp;&nbsp;Razmišljajući, major Humo reče: "Čuo sam kako moj prijatelj razgovara o svojim kartama ,Užasi rata', i to nikada nije spomenuo. Moje je mišljenje da on ne zna kako su se te karte zaista koristile."
<BR>&nbsp;&nbsp;&nbsp;&nbsp;&nbsp;Konačno, u radnji se pojavio majorov prijatelj da čuje Čildanov istorijski prikaz iz prve ruke. Takođe penzionisani oficir Imperijalne armije, taj čovek je bio fasciniran.
<BR>&nbsp;&nbsp;&nbsp;&nbsp;&nbsp;"Zapušači od boca!" uzviknuo je Čildan bez upozorenja.
<BR>&nbsp;&nbsp;&nbsp;&nbsp;&nbsp;Japanac zažmirka ne shvatajući.
<BR>&nbsp;&nbsp;&nbsp;&nbsp;&nbsp;"Sakupljali smo zapušače sa boca od mleka. Kao klinci. One okrugle zapušače na kojima je bio naziv mlekare. Mora da je bilo na hiljade mlekara u Sjedinjenim Državama. Svaka je štampala poseban zapušač."
<BR>&nbsp;&nbsp;&nbsp;&nbsp;&nbsp;Oficirove oči se zacakliše instinktom. "Da li posedujete išta od svoje nekadašnje zbirke, gospodine?"
<BR>&nbsp;&nbsp;&nbsp;&nbsp;&nbsp;Naravno, Čildan nije imao ništa. Ali... verovatno je još moguće dobiti starinske, davno zaboravljene zapušače iz onih dana pre rata kada je mleko dolazilo u staklenim bocama a ne u krutim kartonskim kutijama koje se bacaju.
<BR>&nbsp;&nbsp;&nbsp;&nbsp;&nbsp;I tako je, korak po korak, postepeno, ušao u posao. Drugi su otvarali slične radnje, koristeći sve veće ludovanje Japanaca za predmetima američke izrade... ali je Čildan uvek zadržavao svoju prednost.
<BR>&nbsp;&nbsp;&nbsp;&nbsp;&nbsp;"Daćete mi", reče čink izvlačeći ga iz njegovog razmišljanja, "jedan dolar za vožnju, gospodine." Bio je istovario torbe i čekao.
<BR>&nbsp;&nbsp;&nbsp;&nbsp;&nbsp;Čildan mu plati odsutnog duha. Da, sasvim je verovatno da klijent gospodina Tagomija liči na majora Humoa; bar, mislio je Čildan kiselo, sa moje tačke gledanja. Poslovao je sa toliko mnogo Japanaca... ali mu je još bilo teško da ih razlikuje jednog od drugog. Bilo ih je malih, zdepastih, građenih kao rvači. Onda onih kao apotekari. Pa kao baštovani što neguju drveće, šiblje i cveće... on je imao svoje kategorije. Zatim mladi, koji mu uopšte nisu izgledali kao Japanci. Klijent gospodina Tagomija će verovatno biti poslovan čovek otmenog držanja, i pušiće filipinsku cigaru.
<BR>&nbsp;&nbsp;&nbsp;&nbsp;&nbsp;I onda, stojeći pred zgradom Nipon Tajmsa, sa torbama na trotoaru pored sebe, Čildan odjednom pomisli ohladivši se: a ako mu klijent nije Japanac! Sve u torbama je bilo odabrano prema njima, njihovim ukusima...
<BR>&nbsp;&nbsp;&nbsp;&nbsp;&nbsp;Ali čovek je morao da bude Japanac. gospodin Tagomi je prvobitno poručio plakat za regrutaciju iz Građanskog rata; svakako će samo Japanac mariti za takvo đubre. Tipično za njihovu maniju za trivijalnim, opčinjenost ljudi koji poštuju zakon dokumentima, proglasima, oglasima. Seti se jednoga koji je svoje slobodno vreme posvećivao sakupljanju novinskih oglasa o američkim patentiranim lekovima iz hiljadu devetstotih godina.
<BR>&nbsp;&nbsp;&nbsp;&nbsp;&nbsp;Bilo je i drugih problema za rešavanje. Neposrednih problema. Kroz visoka vrata zgrade Nipon Tajmsa žurili su muškarci i žene, svi lepo odeveni; njihovi glasovi dopreše do Čildanovih ušiju, i on se pokrenu. Baci pogled nagore, na velelepno zdanje, najvišu zgradu u San Francisku. Zid od kancelarija, prozora, čudesan projekt japanskih arhitekata - i unaokolo vrtovi sa patuljastim zimzelenim drvećem, stenjem, pejzažom karesansui, sa peskom kao isušenim potokom koji vijuga pored korenja, među jednostavnim, pljosnatim kamenovima nepravilnog oblika postavljenim u nejednakim razmacima...
<BR>&nbsp;&nbsp;&nbsp;&nbsp;&nbsp;Vide da je crnac koji je nosio prtljag sada slobodan. "Nosač!" odmah pozva Čildan.
<BR>&nbsp;&nbsp;&nbsp;&nbsp;&nbsp;Crni požuri ka njemu, osmehujući se.
<BR>&nbsp;&nbsp;&nbsp;&nbsp;&nbsp;"Na dvadeseti sprat", reče Čildan svojim najgrubljim glasom. "Krilo B. Odmah." Pokaza torbe i nastavi ka vratima zgrade. Naravno da se nije osvrtao.
<BR>&nbsp;&nbsp;&nbsp;&nbsp;&nbsp;Trenutak kasnije nađe se u gomili koja ga ugura u jedan od ekspresnih liftova; oko njega su većinom bili Japanci, njihova čista lica su odsjajkivala na blistavom osvetljenju lifta. Onda se lift podiže velikom brzinom izazivajući muku u stomaku, sa brzim škljocanjem spratova u prolazu; on zatvori oči, čvrsto ukopa stopala, moleći se da se let završi. Crnac je, naravno, torbe odneo teretnim liftom. Ne bi bilo blizu pameti pustiti ga ovde. U stvari - Čildan otvori oči i pogleda za trenutak - bio je jedan od malobrojnih belaca u liftu.
<BR>&nbsp;&nbsp;&nbsp;&nbsp;&nbsp;Kada ga je lift ispustio na dvadesetom spratu, Čildan se već u sebi klanjao, pripremajući se za susret u kancelarijama gospodina Togomija.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
