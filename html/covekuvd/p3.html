<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Na zalasku sunca, pogledavši u nebo, Julijana Frink vide svetlu tačku na nebu kako opisuje luk i nestaje na zapadu. Jedan od onih nacističkih raketnih brodova, reče za sebe. Leti na Obalu. Pun velikih zverki. A ja sam ovde dole. Mahnu rukom, iako je raketni brod, naravno, već bio otišao.
<BR>&nbsp;&nbsp;&nbsp;&nbsp;&nbsp;Sa Stenovitih planina su dolazile senke. Plavi vrhovi su se pretvarali u noć. Jato spornih ptica, selica, letelo je paralelno sa planinama. Tu i tamo neki automobil bi upalio prednja svetla; videla je po dve svetle tačke duž autoputa. I svetlost jedne benzinske pumpe. Kuće.
<BR>&nbsp;&nbsp;&nbsp;&nbsp;&nbsp;Već mesecima je živela ovde u Kenon Sitiju u Koloradu. Bila je instruktor džudoa.
<BR>&nbsp;&nbsp;&nbsp;&nbsp;&nbsp;Njen radni dan se završio i spremala se da se istušira. Osećala je umor. Svi tuševi su radili, tuširale su se mušterije Rejove Gimnastičke škole, i zato je ona stajala i čekala napolju na prohladnom, uživajući u mirisu planinskog vazduha, miru. Sve što je sada čula bio je slab žamor od kioska sa pljeskavicama dole niz ulicu, pored autoputa. Parkirala su se dva ogromna kamiona dizelaša, i videlo se, u sumraku, kako se vozači miču i navlače svoje kožne jakne pre no što će ući u kiosk.
<BR>&nbsp;&nbsp;&nbsp;&nbsp;&nbsp;Pomisli: zar se Dizel nije bacio sa prozora svoje spavaće kabine na brodu? Izvršio samoubistvo tako što se udavio na jednom prekookeanskom putovanju? Možda bi ja trebalo to da učinim. Samo što ovde nema okeana. Ali uvek ima nekog načina. Kao kod Šekspira. Igla probodena kroz košulju u gradu, i zbogom Frink. Devojka koja ne mora da se plaši beskućnika pljačkaša iz pustinje. Hoda uspravljena, sa svešću o mnogim mogućnostima da se osedelom zabalavelom protivniku uštine neki nerv. Umesto toga smrt, recimo, ušmrkivanjem automobilskog izduvnog lonca u gradu kraj kojeg prolazi autoput, možda kroz dugu šuplju slamku.
<BR>&nbsp;&nbsp;&nbsp;&nbsp;&nbsp;Naučila je to, pomisli, od Japanaca. Upila je u sebe spokojan stav prema smrtnosti, zajedno sa džudom koji donosi novac. Kako ubiti, kako umreti. Jang i Jin. <EM>Jang - U kineskoj filosofiji i umetnosti, muški element, izvor života i toplote; Jin - ženski element, koji predstavlja tamu, hladnoću, i smrt; prim. prev.</EM> Ali, to je sada ostalo iza nje; ovo je protestantska zemlja.
<BR>&nbsp;&nbsp;&nbsp;&nbsp;&nbsp;Dobro je bilo videti nacističke rakete kako preleću i ne zaustavljaju se, ne pokazuju nikakvo interesovanje za Kenon Siti, Kolorado. Niti za Utah ili Vajoming ili istočni deo Nevade, ni za jednu od otvorenih praznih pustinjskih država ili pašnjačkih država. Mi nemamo nikakve vrednosti, reče ona za sebe. Možemo da iživimo svoje sićušne živote. Ako želimo. Ako nam je stalo.
<BR>&nbsp;&nbsp;&nbsp;&nbsp;&nbsp;Sa jednog od tuševa začu se otključavanje vrata. Zatim oblik, velika gospođica Dejvis, istuširana, obučena, sa tašnom ispod miške. "Oh, jeste li čekali, gospođo Frink? Izvinite."
<BR>&nbsp;&nbsp;&nbsp;&nbsp;&nbsp;"Ništa", reče Julijana.
<BR>&nbsp;&nbsp;&nbsp;&nbsp;&nbsp;"Znate, gospođo Frink, toliko mi koristi džudo. Čak više od Zena. Htela sam to da vam kažem."
<BR>&nbsp;&nbsp;&nbsp;&nbsp;&nbsp;"Stešite kukove na zenovski način", reče Julijana. "Izgubite kilograme bezbolnim satorijem. <EM>Satori - rasvetljenje duha za kojim teže Zeo-Budisti; prim. prev.</EM> Izvinjavam se, gospođice Dejvis. Zamlaćujem se."
<BR>&nbsp;&nbsp;&nbsp;&nbsp;&nbsp;Gospođica Dejvis reče: "Jesu li vas mnogo izmučili?"
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Japovi. Pre negc što ste naučili da se branite."
<BR>&nbsp;&nbsp;&nbsp;&nbsp;&nbsp;"Bilo je strašno", odgovori Julijana. "Vi nikada niste bili tamo, na Obali. Tamo gde su oni."
<BR>&nbsp;&nbsp;&nbsp;&nbsp;&nbsp;"Nikada nisam bila izvan Kolorada", reče gospođica Dejvis bojažljivo ustreptalim glasom.
<BR>&nbsp;&nbsp;&nbsp;&nbsp;&nbsp;"Moglo bi se to dogoditi ovde", reče Julijana. "Mogli bi da odluče da okupiraju i ovaj region."
<BR>&nbsp;&nbsp;&nbsp;&nbsp;&nbsp;"Ne sa ovolikim zakašnjenjem!"
<BR>&nbsp;&nbsp;&nbsp;&nbsp;&nbsp;"Nikada ne znate šta će oni učiniti", odvrati Julijana. "Oni skrivaju svoje prave misli."
<BR>&nbsp;&nbsp;&nbsp;&nbsp;&nbsp;"Šta - su vas terali da činite?" priljubljujući tašnu uz telo obema rukama, gospođica Dejvis priđe bliže, u večernjoj tmini, da bi čula.
<BR>&nbsp;&nbsp;&nbsp;&nbsp;&nbsp;"Sve", reče Julijana.
<BR>&nbsp;&nbsp;&nbsp;&nbsp;&nbsp;"Oh, Gospode. Ja bih se borila", reče gospođica Dejvis.
<BR>&nbsp;&nbsp;&nbsp;&nbsp;&nbsp;Julijana se izvini i pođe ka slobodnom tušu; neka druga mu se približavala sa peškirom preko ruke.
<BR>&nbsp;&nbsp;&nbsp;&nbsp;&nbsp;Malo kasnije je sedela kod Čarlijeve ukusne pržene pljeskavice; nemarno čitajući jelovnik. Džuk-boks je svirao nekakvu sirovu melodiju; gitara, i tugovanka zagušena emocijama... vazduh je bio težak od pregorele masti. Pa ipak, mesto je bilo toplo i svetlo, i razvedrilo ju je. Prisustvo vozača kamiona kod tezge, kelnerica, veliki Irac kuvar u beloj bluzi na registar kasi predstavljali su promenu.
<BR>&nbsp;&nbsp;&nbsp;&nbsp;&nbsp;Opazivši je, Čarli joj priđe da je lično usluži. Oteže cereći se: "Gospođica će čaj?"
<BR>&nbsp;&nbsp;&nbsp;&nbsp;&nbsp;"Kafu", reče Julijana, podnoseći kuvarev nemilosrdni humor.
<BR>&nbsp;&nbsp;&nbsp;&nbsp;&nbsp;"Ah, tako", reče Čarli klimnuvši glavom.
<BR>&nbsp;&nbsp;&nbsp;&nbsp;&nbsp;"I topao sendvič sa odreskom i sosom."
<BR>&nbsp;&nbsp;&nbsp;&nbsp;&nbsp;"Nećete supu od pacovskog gnezda? Ili možda kozji mozak pržen na maslinovom ulju?" Dvojica vozača kamiona se takođe rascerekaše na dosetku, okrećući se na svojim stolicama. I pored toga sa zadovoljstvom primetiše kako je privlačna. Čak i bez zadirkivanja kuvara videla bi da je vozači kamiona odmeravaju. Meseci aktivnog bavljenja džudom dali su joj neobičan mišićav izgled; znala je kako se dobro drži i šta to znači za njenu figuru.
<BR>&nbsp;&nbsp;&nbsp;&nbsp;&nbsp;To je sve u vezi sa mišićima ramena, mislila je susrećući se sa njihovim pogledima. I igrači to rade. Nema nikakve veze sa veličinom. Pošaljite svoje žene u gimnastičku salu, i mi ćemo ih naučiti. I bićete daleko zadovoljniji u životu.
<BR>&nbsp;&nbsp;&nbsp;&nbsp;&nbsp;"Držite se dalje od nje", upozori kuvar kamiondžije namignuvši im. "Ima da vas baci na stražnjicu."
<BR>&nbsp;&nbsp;&nbsp;&nbsp;&nbsp;Ona reče mlađem od kamiondžija: "Odakle si?"
<BR>&nbsp;&nbsp;&nbsp;&nbsp;&nbsp;"Iz Misurija", rekoše obojica.
<BR>&nbsp;&nbsp;&nbsp;&nbsp;&nbsp;"Jeste li iz Sjedinjenih Država?" zapita ona.
<BR>&nbsp;&nbsp;&nbsp;&nbsp;&nbsp;"Ja jesam", reče stariji čovek, "iz Filadelfije. Imam tamo tri deteta. Najstarijem je jedanaest."
<BR>&nbsp;&nbsp;&nbsp;&nbsp;&nbsp;"Slušajte", reče Julijana, "je li lako - tamo dobiti dobar posao?"
<BR>&nbsp;&nbsp;&nbsp;&nbsp;&nbsp;Mlađi vozač kamiona reče: "Sigurno. Ako imaš pravu boju kože." On sam je imao tamno zamišljeno lice sa kovrdžavom crnom kosom. Izraz mu je postao tvrd i gorak.
<BR>&nbsp;&nbsp;&nbsp;&nbsp;&nbsp;"On je Vop", <EM>Podrugljiv naziv za doseljenike iz južne Evrope, posebno Italijane; prim. prev.</EM> reče stariji čovek.
<BR>&nbsp;&nbsp;&nbsp;&nbsp;&nbsp;"Pa", reče Julijana, "zar Italija nije dobila rat?" Osmehnu se mladom kamiondžiji, ali joj on ne uzvrati osmeh. Umesto toga, njegove turobne oči još jače zasjaše, i on se odjednom okrenu od njih.
<BR>&nbsp;&nbsp;&nbsp;&nbsp;&nbsp;Žao mi je, pomisli ona. Ali ne reče ništa. Ne mogu da spasem ni tebe niti ikog drugog od toga što je crnomanjast. Seti se Franka. Pitam se da li je već mrtav. Rekao je pogrešnu stvar; skrenuo sa linije. Ne, mislila je. On nekako voli Japove. Možda se poistovećuje sa njima zato što su ružni. Ona je uvek govorila Franku da je ružan. Proširio pore. Veliki nos. Njena koža bila je fina, neobično fina. Je li umro bez mene? Fink znači zeba, neka vrsta ptice. A kažu da ptice umiru.
<BR>&nbsp;&nbsp;&nbsp;&nbsp;&nbsp;"Vraćaš li se na drum večeras?" zapita mladog vozača Italijana.
<BR>&nbsp;&nbsp;&nbsp;&nbsp;&nbsp;"Sutra."
<BR>&nbsp;&nbsp;&nbsp;&nbsp;&nbsp;"Ako nisi zadovoljan u S.A.D., zašto ne pređeš ovamo za stalno?" reče ona. "Ja živim u Stenovitim već dugo, i nije tako loše. Živela sam na Obali, u San Francisku. I oni tamo imaju to s kožom."
<BR>&nbsp;&nbsp;&nbsp;&nbsp;&nbsp;Sedeći zguren uz tezgu, mladi Italijan baci kratak pogled na nju i reče: "Gospođo, dovoljno je loše morati da se provede jedan dan ili jedna noć u ovakvom gradu. Živeti ovde? Isuse, kada bih mogao da dobijem bilo kakav drugi posao i da ne moram da budem na drumu i da jedem na ovakvim mestima..." Primetivši da se kuvar zacrveneo, prestade da govori i poče da pije svoju kafu.
<BR>&nbsp;&nbsp;&nbsp;&nbsp;&nbsp;Stariji kamiondžija mu reče: "Džo, ti si snob."
<BR>&nbsp;&nbsp;&nbsp;&nbsp;&nbsp;"Mogli biste da živite u Denveru", reče Julijana. "Tamo je lepše." Znam ja vas Amerikance sa istoka, mislila je. Vi volite provod. Sanjate svoje velike planove. Sitne su to stvari za vas - Stenovite. Ovde se ništa nije dogodilo još od pre rata. Stari penzioneri, farmeri, glupi, spori, siromašni... a svi bistri momci su otpirili na istok do Njujorka, prešli granicu legalno ili ilegalno. Zato, mislila je, što su tamo pare, velike pare koje dolaze od industrije. Ekspanzija. Nemačke investicije su mnogo učinile... nije im dugo trebalo da ponovo izgrade S.A.D.
<BR>&nbsp;&nbsp;&nbsp;&nbsp;&nbsp;Kuvar reče grubim ljutitim glasom: "Druškane. Ja ne ljubim Jevreje, ali sam video neke od tih jevrejskih izbeglica kako beže iz vaših S.A.D. četr'est devete, i neka ti budu tvoje S.A.D. Ako se tamo mnogo gradi i ako ima puno slobodnog novca koji se lako može zaraditi, to je zato što su ga ukrali od onih Jevreja kada su ih šutnuli iz Njujorka, po tom prokletom nacističkom Nirnberškom zakonu. Živeo sam kao dete u Bostonu, i ne marim naročito za Jevreje, ali nikada nisam mogao ni pomisliti da će u S.A.D. proći taj nacistički rasistički zakon, čak i da smo izgubili rat. Čudi me što niste u Oružanim snagama S.A.D., i što se ne spremate za invaziju na neku malu Južnoameričku republiku kao front za Nemce, da bi mogli da još malčice potisnu Japance."
<BR>&nbsp;&nbsp;&nbsp;&nbsp;&nbsp;Oba vozača kamiona su bili na nogama, ukočenih lica. Stariji je dohvatio bocu kečapa sa tezge i držao je uspravno za grlić. Ne okrećući leđa dvojici ljudi kuvar poseže iza sebe dok prstima ne napipa jednu viljušku za meso. Uze viljušku i zadrža je.
<BR>&nbsp;&nbsp;&nbsp;&nbsp;&nbsp;Julijana reče: "Denver će dobiti jednu od onih pista otpornih na toplotu tako da će tamo moći da sleću Lufthansine rakete."
<BR>&nbsp;&nbsp;&nbsp;&nbsp;&nbsp;Nijedan od trojice ljudi nije se pokrenuo niti progovorio. Ostale mušterije su sedele ćuteći.
<BR>&nbsp;&nbsp;&nbsp;&nbsp;&nbsp;Najzad kuvar reče: "Jedna je preletela negde oko zalaska sunca."
<BR>&nbsp;&nbsp;&nbsp;&nbsp;&nbsp;"Nije išla za Denver", reče Julijana. "Išla je na zapad, na Obalu."
<BR>&nbsp;&nbsp;&nbsp;&nbsp;&nbsp;Malo po malo, dvojica kamiondžija ponovo sedoše. Stariji je mumlao. Uvek zaboravljam; ovde su pomalo žuti.
<BR>&nbsp;&nbsp;&nbsp;&nbsp;&nbsp;Kuvar reče: "Japovi nisu ubijali Jevreje, za vreme rata ili posle. Japanci nisu gradili peći za spaljivanje."
<BR>&nbsp;&nbsp;&nbsp;&nbsp;&nbsp;"Šteta što nisu", reče stariji kamiondžija. Ali se prihvati šolje sa kafom i nastavi da jede.
<BR>&nbsp;&nbsp;&nbsp;&nbsp;&nbsp;Žuti, mislila je Julijana. Da, valjda je tako. Mi ovde volimo Japove.
<BR>&nbsp;&nbsp;&nbsp;&nbsp;&nbsp;"Gde ćete noćas odsesti?" zapita, obraćajući se mladom vozaču, Džou.
<BR>&nbsp;&nbsp;&nbsp;&nbsp;&nbsp;"Ne znam", odgovori on. "Samo što sam sišao sa kamiona i ušao ovamo. Ne dopada mi se cela ova država. Možda ću spavati u kamionu."
<BR>&nbsp;&nbsp;&nbsp;&nbsp;&nbsp;"Motel Hani Bi <EM>Medna pčelica; prim. prev.</EM> nije tako loš", reče kuvar.
<BR>&nbsp;&nbsp;&nbsp;&nbsp;&nbsp;"Dobro", reče mlađi vozač. "Možda ću odsesti tamo. Ako nemaju ništa protiv što sam Italijan." Govorio je sa određenim akcentom, iako se trudio da ga sakrije.
<BR>&nbsp;&nbsp;&nbsp;&nbsp;&nbsp;Posmatrajući ga, Julijana pomisli - ovako je ogorčen zbog idealizma. Previše traži od života. Večito u pokretu, nemiran i sa zavijanjem u stomaku. Ja sam ista takva; ne bih mogla da ostanem na Zapadnoj obali, a na kraju neću moći da podnosim ni ovo ovde. Zar nisu oni stari bili takvi? Ali, mislila je, sada granica nije ovde; to su druge planete.
<BR>&nbsp;&nbsp;&nbsp;&nbsp;&nbsp;Mislila je: on i ja bismo mogli da se prijavimo za neki od onih raketnih brodova za kolonizaciju. Ali Nemci bi njega odbili zbog boje kože, a mene zbog moje crne kose. Oni bledunjavi mršaviji nordijski S.S. pederi u onim tvrđavama za obuku u Bavarskoj. Ovaj tip - Džo kako li se preziva čak nema ni pravi izraz lica; trebalo bi da ima onaj hladan ali nekako oduševljen izgled, kao da ne veruje ni u šta, a ipak ima neku apsolutnu veru. Da, takvi su oni. Nisu idealisti kao Džo i ja; oni su cinici koji veruju do krajnosti. To je neka vrsta moždanog defekta, kao lobotomija - ono osakaćivanje koje su nemački psihijatri vršili kao jadnu zamenu za psihoterapiju.
<BR>&nbsp;&nbsp;&nbsp;&nbsp;&nbsp;Njihova njevolja je, zaključi ona, u seksu; nešto su pogrešno učinili s tim tamo negde tridesetih godina, i stvar se pogoršala. Hitler je to počeo sa njegovom - šta je ona bila? Njegova sestra? Tetka? Nećakinja? I u njegovoj porodici su se međusobno uzimali; otac i majka su mu bili brat i sestra od tetke. Svi oni čine rodoskrvnuće, vraćajući se prvobitnom grehu požude za svojom sopstvenom majkom. Zato oni, ti elitni pederi esesovci, imaju onaj anđeoski budalasti samouvereni smešak, onu bebastu nevinost plavušana; čuvaju se za mamu. Ili jedan za drugog.
<BR>&nbsp;&nbsp;&nbsp;&nbsp;&nbsp;I ko je za njih Mama? pitala se. Vođa, Herr Bormann, za koga se predpostavlja da je na samrti? Ili - Bolesni.
<BR>&nbsp;&nbsp;&nbsp;&nbsp;&nbsp;Stari Afolf, za koga misle da je negde u sanatorijumu, koji proživljava svoj život senilne pareze. Sifilis mozga, koji datira iz njegovih siromašnih dana dok je bio skitnica u Beču... dugačak crni kaput, prljav donji veš, otrcana svratišta za lutalice.
<BR>&nbsp;&nbsp;&nbsp;&nbsp;&nbsp;Očigledno, to je bila zlurada božja osveta, tačno kao iz nekog nemog filma. Taj strašni čovek spržen paklenom prljavštinom, istorijskom kaznom za čovekovo zlo.
<BR>&nbsp;&nbsp;&nbsp;&nbsp;&nbsp;A ono strašno je bilo u tome što je sadašnja Nemačka imperija proizvod tog mozga. Najpre politička partija, onda nacija, pa zatim pola sveta. I sami Nacisti su je dijagnosticirali, identifikovali; onaj nadri-travar koji je lečio Hitlera, onaj Dr. Morel koji je Hitleru propisivao patentni lek nazvan Antigasne pilule Dr. Kestera - on je najpre bio specijalista za venerične bolesti. Ceo svet je to znao, a ipak je Vođino trućanje i dalje bilo sveto, i dalje važilo kao Biblija. Ta gledišta su do sada već zarazila civilizaciju, i poput kužnih spora, slepe plave nacističke kraljice uzletale su sa Zemlje na druge planete, šireći zatrovanje.
<BR>&nbsp;&nbsp;&nbsp;&nbsp;&nbsp;Šta zaradiš od rodoskrvne veze: ludilo, slepilo, smrt.
<BR>&nbsp;&nbsp;&nbsp;&nbsp;&nbsp;Brr. Strese se.
<BR>&nbsp;&nbsp;&nbsp;&nbsp;&nbsp;"Čarli", pozva kuvara. "Jeste li skoro gotovi sa mojom porudžbinom?" Osećala se apsolutno sama; podigavši se na noge priđe tezgi i sede pored registar-kase.
<BR>&nbsp;&nbsp;&nbsp;&nbsp;&nbsp;Niko je nije primetio osim mladog vozača Italijana; njegove tamne oči su bile prikovane za nju. Džo, tako mu je bilo ime. Džo, i kako dalje? - pitala se.
<BR>&nbsp;&nbsp;&nbsp;&nbsp;&nbsp;Pošto mu je sada bila bliže, vide da nije tako mlad kao što je mislila. Teško je pogoditi; ta snaga u njemu smetala joj je da prosudi. Stalno je provlačio rukom kroz kosu, terajući je unazad iskrivljenim, krutim prstima. Ima nešto naročito u ovom čoveku, mislila je. Iz njega bije - smrt. To ju je uznemirivalo, ali i privlačilo. Sada stariji naže glavu i nešto mu šapnu. Onda su je obojica posmatrala, ovog puta pogledom koji nije bio uobičajeno muško interesovanje.
<BR>&nbsp;&nbsp;&nbsp;&nbsp;&nbsp;"Gospođice", reče stariji. Obojica su sada izgledala veoma napregnuto. "Znate li šta je ovo?" Podiže pljosnatu belu kutiju, ne suviše veliku.
<BR>&nbsp;&nbsp;&nbsp;&nbsp;&nbsp;"Da", reče Julijana. "Najlon čarape. Sintetičko vlakno koje proizvodi samo veliki kartel u Njujorku, I. gospodin Farben. Vrlo retke i skupe."
<BR>&nbsp;&nbsp;&nbsp;&nbsp;&nbsp;"Morali ste da ga date Nemcima; monopol nije loša ideja." Stariji kamiondžija pruži kutiju svome drugu, koji je laktom odgurnu duž šanka ka njoj.
<BR>&nbsp;&nbsp;&nbsp;&nbsp;&nbsp;"Imate kola?" zapita mladi Italijan, srkućući kafu. Iz kuhinje se pojavi Čarli; nosio je njen tanjir.
<BR>&nbsp;&nbsp;&nbsp;&nbsp;&nbsp;"Mogli biste da me odvezete na to mesto." Divlje, snažne oči su je proučavale, i ona je postajala sve nervoznija, a ipak sve zapanjenija. "Taj motel, ili gde već to treba da prenoćim. Je li tako?"
<BR>&nbsp;&nbsp;&nbsp;&nbsp;&nbsp;"Da", reče ona. "Imam kola. Jedan stari Studebeker."
<BR>&nbsp;&nbsp;&nbsp;&nbsp;&nbsp;Kuvar pređe pogledom sa nje na mladog kamiondžiju, onda stavi tanjir pred nju na šank.
<BR>
<BR>&nbsp;&nbsp;&nbsp;&nbsp;&nbsp;Zvučnik na kraju središnjeg prolaza reče: "Achutung, meine Damen und Herren." <EM>Pažnja, moje dame i gospodo; prim. prev.</EM> Na svom sedištu, gospodin Bejns se prenu, otvori oči. Kroz prozor sa desne strane mogao je da vidi, daleko dole, smeđu i zelenu boju zemlje, pa zatim plavo. Pacifik. Raketa je, shvati on, započela svoje dugo sporo spuštanje.
<BR>&nbsp;&nbsp;&nbsp;&nbsp;&nbsp;Najpre na nemačkom, zatim na japanskom, i najzad na engleskom jeziku, zvučnik objasni da niko ne sme da puši niti da se odvezuje sa svog tapaciranog sedišta. Spuštanje će, reče, trajati osam minuta.
<BR>&nbsp;&nbsp;&nbsp;&nbsp;&nbsp;Onda počeše da rade zadnji mlazevi, tako iznenada i glasno, i tako žestoko zatresoše brod, da jedan broj putnika zinu. Gospodin Bejns se osmehnu, a na sedištu uporedo sa njegovim preko puta prolaza još jedan putnik, mlađi čovek sa kratko podšišanom plavom kosom, takođe se nasmeši.
<BR>&nbsp;&nbsp;&nbsp;&nbsp;&nbsp;"Sie furchten dass..." <EM>Boje se da; prim. prev.</EM> započe mladi čovek. Ali gospodin Bejns smesta reče na engleskom:
<BR>&nbsp;&nbsp;&nbsp;&nbsp;&nbsp;"Žao mi je; ne govorim nemački." Mladi Nemac ga je ispitujuće gledao, zato on ponovi istu stvar na nemačkom.
<BR>&nbsp;&nbsp;&nbsp;&nbsp;&nbsp;"Ne nemački?" reče mladi Nemac, zapanjen, na engleskom sa stranim akcentom.
<BR>&nbsp;&nbsp;&nbsp;&nbsp;&nbsp;"Ja sam Švedanin", reče Bejns.
<BR>&nbsp;&nbsp;&nbsp;&nbsp;&nbsp;"Ukrcali ste se na Tempelhofu."
<BR>&nbsp;&nbsp;&nbsp;&nbsp;&nbsp;"Da, bio sam službeno u Nemačkoj. Moj posao me vodi u nekoliko zemalja."
<BR>&nbsp;&nbsp;&nbsp;&nbsp;&nbsp;Jasno je, mladi Nemac nije mogao da poveruje da neko u savremenom svetu, neko ko obavlja poslove na međunarodnom nivou i leti - može to sebi da priušti - najnovijom raketom Lufthanse, ne govori ili neće da govori nemački. Bejnsa upita: "U kakvom ste biznisu, mein Her?"
<BR>&nbsp;&nbsp;&nbsp;&nbsp;&nbsp;"Plastika. Poliesteri. Smole. Erzac - industrijske primene. Shvatate? Ne roba široke potrošnje."
<BR>&nbsp;&nbsp;&nbsp;&nbsp;&nbsp;"Švedska ima industriju plastičnih materijala?" Neverovanje.
<BR>&nbsp;&nbsp;&nbsp;&nbsp;&nbsp;"Da, i to vrlo dobru. Ako mi date vaše ime urediću da vam pošalju brošuru firme poštom." gospodin Bejns izvuče pero i notes.
<BR>&nbsp;&nbsp;&nbsp;&nbsp;&nbsp;"Ne trudite se. To bi bilo proćerdano. Ja sam umetnik, ne bavim se trgovinom. Nemojte se ljutiti. Možda ste videli moje radove dok ste bili na Kontinentu. Aleks Loce." Čekao je.
<BR>&nbsp;&nbsp;&nbsp;&nbsp;&nbsp;"Na žalost, ne zanima me moderna umetnost", reče gospodin Bejns. "Dopadaju mi se stari predratni kubisti i apstrakcionisti. Ja volim da slika nešto znači, a ne samo da predstavlja ideal." Okrete se.
<BR>&nbsp;&nbsp;&nbsp;&nbsp;&nbsp;"Ali to je zadatak umetnosti", reče Loce. "Da razvija duhovnost čoveka, iznad senzualnog. Vaša apstraktna umetnost predstavljala je period duhovne dekadencije, duhovnog haosa, zahvaljujući raspadanju društva, staroj plutokratiji. Jevrejskim i kapitalističkim milionerima, međunarodnom društvu koje je podržavalo dekadentnu umetnost. Ta vremena su prošla; umetnost mora da ide dalje - ne može da stoji u mestu."
<BR>&nbsp;&nbsp;&nbsp;&nbsp;&nbsp;Bejns je klimao glavom, gledajući kroz prozor. "Jeste li ranije bili na Pacifiku?" zapita Loce.
<BR>&nbsp;&nbsp;&nbsp;&nbsp;&nbsp;"Nekoliko puta."
<BR>&nbsp;&nbsp;&nbsp;&nbsp;&nbsp;"Ja ne. Ima jedna izložba mojih dela u San Francisku, koju je organizovala kancelarija Dr. Gebelsa, sa japanskim vlastima. Kulturna razmena u cilju razvijanja razumevanja i dobre volje. Moramo ublažiti zategnutosti između Istoka i Zapada, zar ne? Moramo više saobraćati, a to umetnost može da učini."
<BR>&nbsp;&nbsp;&nbsp;&nbsp;&nbsp;Bejns klimnu glavom. Dole, izvan vatrenog prstena od rakete, sada se video grad San Francisko i Zaliv.
<BR>&nbsp;&nbsp;&nbsp;&nbsp;&nbsp;"Gde se jede u San Francisku?" govorio je Loce. "Ja imam rezervaciju u hotelu Palas, ali sam čuo da se može naći dobra hrana u internacionalnom delu grada kao što je Čajnataun." <EM>Kineska četvrt San Franciska; prim. prev.</EM>
<BR>&nbsp;&nbsp;&nbsp;&nbsp;&nbsp;"Tačno", reče Bejns.
<BR>&nbsp;&nbsp;&nbsp;&nbsp;&nbsp;"Jesu li u San Francisku visoke cene? Na ovom putu sam na gubitku. Ministarstvo je veoma štedljivo." Loce se nasmeja.
<BR>&nbsp;&nbsp;&nbsp;&nbsp;&nbsp;"Zavisi od kursa koji uspete da dobijete. Predpostavljam da nosite čekove Rajhsbanke. Savetujem vam da odete u Tokijsku banku u Samson Stritu i da tamo promenite."
<BR>&nbsp;&nbsp;&nbsp;&nbsp;&nbsp;"Danke sehr", <EM>Veliko hvala; prim. prev.</EM> reče Loce. "Ja bih to inače učinio u hotelu."
<BR>&nbsp;&nbsp;&nbsp;&nbsp;&nbsp;Raketa se gotovo spustila na tle. Sada je Bejns mogao da vidi i sam aerodrom, hangare, parkiralište, autoput iz grada, kuće... veoma lep pogled, mislio je. Planine i voda, i nekoliko pramenova magle koji su se uvlačili kod Golden Gejta.
<BR>&nbsp;&nbsp;&nbsp;&nbsp;&nbsp;"Kakva je to ogromna građevina dole?" zapita Loce. "Završena je do pola, na jednoj strani otvorena. Pristanište za vasionske letelice? Mislio sam da Niponci nemaju vasionske brodove."
<BR>&nbsp;&nbsp;&nbsp;&nbsp;&nbsp;Sa osmehom, Bejns reče: "To je Stadion Golden Poppi <EM>Zlatna bulka; prim. prev.</EM> Teren za bezbol."
<BR>&nbsp;&nbsp;&nbsp;&nbsp;&nbsp;Loce se nasmeja. "Da, oni vole bezbol. Neverovatno. Počeli su da rade na toj velikoj građevini iz razonode, iz sporta, da utroše vreme..."
<BR>&nbsp;&nbsp;&nbsp;&nbsp;&nbsp;Prekinuvši ga, Bejsn reče: "Završena je. To je njen konačan oblik. Otvorena je sa jedne strane. Nov arhitektonski projekat. Oni se njime veoma ponose."
<BR>&nbsp;&nbsp;&nbsp;&nbsp;&nbsp;"Izgleda", reče Loce gledajući dole, "kao da ju je projektovao Jevrejin."
<BR>&nbsp;&nbsp;&nbsp;&nbsp;&nbsp;Bejns je posmatrao čoveka neko vreme. Osetio je, iako za trenutak, nešto neuravnoteženo, psihotičnu crtu, u nemačkom umu. Da li Loce stvarno misli to što je rekao? Je li to bila istinski spontana opaska?
<BR>&nbsp;&nbsp;&nbsp;&nbsp;&nbsp;"Nadam se da ćemo se videti kasnije u San Francisku", reče Loce kada raketa dotače tle. "Dosađivaću se bez zemljaka za razgovor."
<BR>&nbsp;&nbsp;&nbsp;&nbsp;&nbsp;"Nisam ja vaš zemljak", reče Bejns.
<BR>&nbsp;&nbsp;&nbsp;&nbsp;&nbsp;"Ah, da; tako je. Ali u pogledu rase, sasvim ste blizu. U svakom pogledu isti." Loce stade da se vrpolji na sedištu, spremajući se da otkopča komplikovane pojaseve.
<BR>&nbsp;&nbsp;&nbsp;&nbsp;&nbsp;Da li sam ja po rasi srodan sa ovim čovekom? Pitao se Bejns i to toliko blisko da je to u svakom smislu isto? Onda je ta psihotična žica i u meni. Psihotičan je svet u kojem živimo. Ludaci su na vlasti. Koliko dugo to već znamo? Suočeni smo s tim? I - koliko nas to zna? Ne Loce. Možda ako znaš da si lud nisi lud. Ili ti duh ozdravlja, konačno. Budiš se. Valjda je samo veoma mali broj svestan svega ovoga. Izolovane osobe, tu i tamo. Dok široke mase... šta one misle? Sve te stotine hiljada u ovom gradu, ovde. Da li zamišljaju da žive u jednom zdravom svetu? Ili nagađaju, vide krajičak istine...?
<BR>&nbsp;&nbsp;&nbsp;&nbsp;&nbsp;Ali, mislio je, šta znači to, lud? Legalna definicija. Šta ja time mislim? Osećam ga, vidim ga, ali šta je to?
<BR>&nbsp;&nbsp;&nbsp;&nbsp;&nbsp;Mislio je: to je nešto što ljudi čine, što jesu. To je njihova nesvesnost. Neznanje o drugima. Njihova nesvesnost o onome što čine drugima, o razaranju koje su prouzrokovali i prouzrokuju. Ne. To nije to. Ne znam; osećam to, intuicijom osećam. Ali - oni su surovi bez svrhe... je li to to? Ne. Bože, pomisli on. Ne mogu da dođem do toga, ne mogu da objasnim. Da li oni ignorišu delove stvarnosti? Da. Ali - ima tu i nešto više. To su njihovi planovi. Da, njihovi planovi. Osvajanje planete. Nešto ludačko i slaboumno, kao što je bilo njihovo osvajanje Afrike, i, pre toga, Evrope i Azije.
<BR>&nbsp;&nbsp;&nbsp;&nbsp;&nbsp;Njihovo gledište; kosmičko. Ne o čoveku ovde, tamo o detetu, već jedna apstrakcija: rasa, zemlja. Volk. Land. Blut. Ehre. <EM>Narod. Zemlja. Krv. Čast; prim. prev.</EM> Ne o časnim ljudima, već o samoj Ehre, časti; apstraktno je realno, stvarno im je nevidljivo. Die G_te, <EM>Dobrota; prim. prev.</EM> a ne dobri ljudi, ovaj dobri čovek. To je njihovo osećanje prostora i vremena. Oni vide kroz ovde, kroz sada, gledaju u prostrano crno duboko izvan, koje se ne menja. A to je fatalno za život. Zato što na kraju neće biti života; nekada su postojale samo čestice prašine u vasioni, vreli vodonični gasovi, ništa više, i to će opet doći. Ovo je interval, ein Augenblick. <EM>Trenutak; prim. prev.</EM> Kosmički proces žuri dalje, mrveći život ponovo u granit i metan; točak se okreće za celokupni život. On je sav privremen. A ti - ti ludaci - odgovaraju granitu, prašini, čežnji neživog; oni žele da pomognu Natur. <EM>Priroda; prim. prev.</EM>
<BR>&nbsp;&nbsp;&nbsp;&nbsp;&nbsp;I, mislio je dalje, znam ja zašto. Oni žele da budu pokretači, a ne žrtve, istorije. Poistovećuju se sa božjom moći i veruju da su bogu slični. U tome je njihovo osnovno ludilo. Savladao ih je neki arhetip; njihova ega su se psihotično raširila, tako da ne znaju gde počinju oni a prestaje božanstvo. To nije obest, nije ponos; to je naduvavanje ega do krajnje granice - mešanje onoga koji obožava i onoga što se obožava. Čovek nije pojeo Boga; Bog je pojeo čoveka.
<BR>&nbsp;&nbsp;&nbsp;&nbsp;&nbsp;Ono što oni ne shvataju jeste čovekova bespomoćnost. Ja sam slab, mali, bez ikakvog značaja za vasionu. Ona me ne primećuje ja i dalje živim neprimećen. Ali zašto je to loše? Zar nije tako bolje? Bogovi uništavaju onoga koga primete. Budi mali... i izbeći ćeš ljubomoru velikih.
<BR>&nbsp;&nbsp;&nbsp;&nbsp;&nbsp;Otkopčavajući pojas, Bejns reče: "Gospodine Loce, ovo nikada nikome nisam rekao. Ja sam Jevrejin. Razumete li?"
<BR>&nbsp;&nbsp;&nbsp;&nbsp;&nbsp;Loce se zagleda u njega sa sažaljenjem.
<BR>&nbsp;&nbsp;&nbsp;&nbsp;&nbsp;"Ne biste pogodili", reče Bejns "zato što fizički uopšte ne izgledam kao Jevrejin; dao sam da mi se izmeni nos, smanje moje masne pore, da mi se koža izbledi hemijskim putem, izmeni oblik lobanje. Ukratko fizički me ne mogu otkriti. Mogu da se krećem, i često sam se i kretao u najvišim krugovima nacističkog društva. Niko me nikada neće otkriti. I..." Zastade, stojeći blizu, sasvim blizu Locea i uze da govori tihim glasom, tako da je samo Loce mogao da ga čuje. "I ima nas još. Čujete li? Nismo izumrli. I dalje postojimo. Živimo i dalje, neprimećeni."
<BR>&nbsp;&nbsp;&nbsp;&nbsp;&nbsp;Posle jednog trenutka Loce zamuca: "Uprava bezbednosti..."
<BR>&nbsp;&nbsp;&nbsp;&nbsp;&nbsp;"Odeljenje bezbednosti može da pročešlja moj dosije", reče Bejns. "Možete me prijaviti. Ali ja imam veze na veoma visokim mestima. Neki od njih su Arijevci, neki opet drugi Jevreji na najvišim položajima u Berlinu. Vaša prijava se neće uzeti u obzir, a onda ću, ubrzo posle toga, ja prijaviti vas. I preko tih istih veza, vi ćete se naći u Zaštitnom pritvoru." Nasmeši se, klimnu glavom, i krenu središnjim prolazom broda, udaljujući se od Locea, da bi se pridružio ostalim putnicima.
<BR>&nbsp;&nbsp;&nbsp;&nbsp;&nbsp;Svi su se spuštali rampom na hladan, vetrovit aerodrom. Dole se Bejns za trenutak još jednom nađe u blizini Locea. "U stvari", reče Bejns hodajući uporedo sa Loceom, "ne dopada mi se vaš izgled, gospodine Loce, i zato mislim da ću vas prijaviti u svakom slučaju." Onda nastavi svojim putem, ostavivši Locea za sobom.
<BR>
<BR>&nbsp;&nbsp;&nbsp;&nbsp;&nbsp;Na drugom kraju aerodroma, na ulazu u ogromni hol, čekao je veliki broj ljudi. Rođaci, prijatelji putnika, neki su mahali, izvirivali, osmehivali se, izgledali zabrinuti, sa ispitivačkim licima. Jedan temeljan sredovečan Japanac, lepo obučen u britanski kaput, šimi plitke cipele, Oksford polucilindar, stajao je malo ispred ostalih, sa jednim mladim Japancem pored sebe. Na reveru kaputa nosio je značku više Pacifičke trgovinske misije Imperijalne vlade. Eno ga, shvati Bejns. gospodin N. Tagomi, došao lično da me sačeka.
<BR>&nbsp;&nbsp;&nbsp;&nbsp;&nbsp;Istupivši, Japanac pozva: "Her Bejns - dobro veče." I nagne malo glavu oklevajući.
<BR>&nbsp;&nbsp;&nbsp;&nbsp;&nbsp;"Dobro veče, gospodine Tagomi", reče Bejns, i ispruži ruku. Rukovaše se, zatim pokloniše. Mlađi Japanac se takođe pokloni, sijajući.
<BR>&nbsp;&nbsp;&nbsp;&nbsp;&nbsp;"Malo hladno, gospodine, na ovom otvorenom polju", reče gospodin Tagomi. "U grad ćemo se vratiti helikopterom Misije. Je li to u redu? Ili vam treba malo da se raskomotite, i tako dalje?" Zabrinuto je ispitivao lice gospodina Bejnsa.
<BR>&nbsp;&nbsp;&nbsp;&nbsp;&nbsp;"Možemo odmah da krenemo", reče Bejns. "Želim da se prijavim u hotelu. Moj prtljag, međutim..."
<BR>&nbsp;&nbsp;&nbsp;&nbsp;&nbsp;"Gospodin Kotomiči će se pobrinuti za to", reče gospodin Tagomi. "On će ići za nama. Znate, gospodine, na ovom terminalu za prtljag se čeka u redu skoro čitav sat. Duže nego što ste putovali."
<BR>&nbsp;&nbsp;&nbsp;&nbsp;&nbsp;Gospodin Kotomiči se ljubazno osmehnu.
<BR>&nbsp;&nbsp;&nbsp;&nbsp;&nbsp;"U redu", reče Bejns.
<BR>&nbsp;&nbsp;&nbsp;&nbsp;&nbsp;Gospodin Tagomi reče: "gospodine, imam jedan poklon za vas."
<BR>&nbsp;&nbsp;&nbsp;&nbsp;&nbsp;"Molim?" reče Bejns.
<BR>&nbsp;&nbsp;&nbsp;&nbsp;&nbsp;"Za vašu ljubaznost." Gospodin Tagomi posegnu u džep kaputa i izvadi jednu kutijicu. "Odabrano između najlepših objets d'art <EM>Umetnički predmeti; prim. prev.</EM> Amerike koji se mogu naći." I pruži mu kutijicu.
<BR>&nbsp;&nbsp;&nbsp;&nbsp;&nbsp;"Pa", reče Bejns "hvala." Primi kutiju.
<BR>&nbsp;&nbsp;&nbsp;&nbsp;&nbsp;"Celo popodne su izabrani funkcioneri ispitivali mogućnosti", reče gospodin Tagomi. "Ovo je najautentičniji predmet umiruće stare kulture S.A.D., redak sačuvan artifakt sa obeležjem prohujalih vedrih bezbrižnih dana."
<BR>&nbsp;&nbsp;&nbsp;&nbsp;&nbsp;Gospodin Bejns otvori kutijicu. U njoj je ležao ručni sat sa likom Miki Mausa, na jastučetu od crnog somota.
<BR>&nbsp;&nbsp;&nbsp;&nbsp;&nbsp;Da li se gospodin Tagomi šalio sa njim? Podiže pogled i vide napregnuto, zabrinuto lice gospodina Tagomija. Ne, nije bila šala. "Hvala vam najlepše", reče Bejns. "Ovo je zaista neverovatno."
<BR>&nbsp;&nbsp;&nbsp;&nbsp;&nbsp;"U celom svetu ima jako malo, možda samo desetak, autentičnih satova Miki Maus iz 1938. godine", reče gospodin Tagomi, proučavajući ga, upijajući njegovu reakciju, zahvalnost. "Nema ga nijedan kolekcionar koga poznajem, gospodine."
<BR>&nbsp;&nbsp;&nbsp;&nbsp;&nbsp;Uđoše u vazduhoplovni terminal i zajedno se popeše na rampu.
<BR>&nbsp;&nbsp;&nbsp;&nbsp;&nbsp;Iza njih, gospodin Kotomiči reče: "Harusame ni nuretsutsu yane no temari kana..."
<BR>&nbsp;&nbsp;&nbsp;&nbsp;&nbsp;"Šta je to?" zapita gospodin Bejns gospodina Tagomija.
<BR>&nbsp;&nbsp;&nbsp;&nbsp;&nbsp;"Stara pesma", reče gospodin Tagomi. "Srednji Tokugava period."
<BR>&nbsp;&nbsp;&nbsp;&nbsp;&nbsp;Gospodin Kotomiči reče: "Dok prolećna kiša lije, na krovu je krpenjača pije..."
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
