<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;U osam sati izjutra frajher Hugo Rajs, Konzul Rajha u San Francisku, izađe iz svog mercedes-benca 220-E i žustro se uspe uza stepenice konzulata. Iza njega su išla dva mlada službenika Forin Ofisa. Vrata je već bilo otključalo Rajsovo osoblje, i on prođe unutra pozdravljajući dignutom rukom dve devojke na centrali, vice-konzula her Franka, a zatim, u unutrašnjoj kancelariji, Rajsovog sekretara, her Pferdehufa.
<BR>&nbsp;&nbsp;&nbsp;&nbsp;&nbsp;"Frajhere", reče Pferdehuf, "sad je baš došao jedan šifrovani radiogram iz Berlina. Uvod Jedan."
<BR>&nbsp;&nbsp;&nbsp;&nbsp;&nbsp;To je značilo da je poruka hitna. "Hvala", reče Rajs skidajući kaput i dajući ga Pferdehufu da ga okači.
<BR>&nbsp;&nbsp;&nbsp;&nbsp;&nbsp;"Pre deset minuta zvao je her Krojc von Mere. Želeo bi da mu se vi javite."
<BR>&nbsp;&nbsp;&nbsp;&nbsp;&nbsp;"Hvala", reče Rajs. Sede za stočić kraj prozora, otkri svoj doručak, vide na tanjiru kiflu, kajganu i kobasicu, nali sebi vruću kafu iz srebrnog lončeta, onda razvi jutarnje novine.
<BR>&nbsp;&nbsp;&nbsp;&nbsp;&nbsp;Krojc von Mere je bio šef Ziherhajtsdinsta za oblast P.A.D; štab mu je bio smešten, pod lažnim imenom, na vazduhoplovnom terminalu. Odnosi između Rajsa i Krojca von Merea su bili prilično nategnuti. Nadležnosti su im se poklapale u bezbrojnim stvarima što je nesumnjivo bila namerna politika onih na visokim položajima u Berlinu. Rajs je imao počasnu dužnost u S.S., rang majora, i zbog toga je tehnički bio potčinjeni Krajcu von Mereu. Dužnost mu je bila dodeljena pre nekoliko godina, i u to vreme Rajs je već razaznao zašto. Ali tu ništa nije mogao da učini. Uprkos svemu, i dalje je besneo.
<BR>&nbsp;&nbsp;&nbsp;&nbsp;&nbsp;Novine, koje su dolazile avionom Lufthanze i stizale u šest ujutru - bile su Frankfurter Cajtung. Rajs pažljivo pročita prvu stranu. Fon Širah u kućnom pritvoru, možda već i mrtav. Gadno. Gering boravi u bazi za obuku Luftvafe, okružen iskusnim ratnim veteranima, svi odani Debeljku. Niko da se uvuče k njemu. Nema koljaša iz Službe bezbednosti. A šta je sa dr Gebelsom?
<BR>&nbsp;&nbsp;&nbsp;&nbsp;&nbsp;Verovatno je u srcu Berlina. Oslanja se kao i uvek na svoju sopstvenu pamet, sposobnost da se rečima izvuče iz svega. Ako Hajdrih pošalje odeljenje da ga ucmeka, razmišljao je Rajs, mali doktor će ne samo da ih rečima odvrati od toga, već će ih verovatno ubediti da se okrenu nalevo krug. Napraviće od njih službenike Ministarstva propagande i javnog prosvećivanja.
<BR>&nbsp;&nbsp;&nbsp;&nbsp;&nbsp;Mogao je da zamisli doktora Gebelsa u tom trenutku, u apartmanu neke bajne filmske glumice, kako prezire jedinice Vermahta koje dole tandrču ulicama. Ni od čega se nije plašio taj Kerl. <EM>Momak (nem.); prim. prev.</EM> Gebels bi se smešio svojim podrugljivim osmehom... nastavio da levom rukom gladi grudi divne gospe, pišući članak za dnevni Angriff des...
<BR>&nbsp;&nbsp;&nbsp;&nbsp;&nbsp;Rajsove misli prekide kucanje sekretara. "Izvinjavam se. Na telefonu je opet Krojc fon Mere."
<BR>&nbsp;&nbsp;&nbsp;&nbsp;&nbsp;Rajs ustade, priđe stolu i uze slušalicu. "Ovde Rajs." Težak bavarski akcent šefa lokalne Službe bezbednosti. "Čuje li se šta o tom tipu iz Abvera?"
<BR>&nbsp;&nbsp;&nbsp;&nbsp;&nbsp;Zbunjen, Rajs pokuša da shvati na šta Krojc fon Mere misli. "Hmm", promrmlja. "Koliko ja znam, trenutno na Pacifičkoj obali ima tri 'tipa' iz Abvera."
<BR>&nbsp;&nbsp;&nbsp;&nbsp;&nbsp;"Pitam za onoga koji je prošle nedelje doputovao ovamo Lufthanzom."
<BR>&nbsp;&nbsp;&nbsp;&nbsp;&nbsp;"Ah", reče Rajs. Pridržavajući slušalicu između uha i ramena, izvuče tabakeru. "Ovde se nije pojavio."
<BR>&nbsp;&nbsp;&nbsp;&nbsp;&nbsp;"Šta on radi?"
<BR>&nbsp;&nbsp;&nbsp;&nbsp;&nbsp;"Gospode, ne znam. Pitaj Kanarisa."
<BR>&nbsp;&nbsp;&nbsp;&nbsp;&nbsp;"Voleo bih da zoveš Forin Ofis i tražiš da zovu Vrhovni sud i nađu koga god mogu da se dočepa Admiraliteta i zahteva da Abver ili povuče svoje ljude odavde ili nam objasni zašto su ovde."
<BR>&nbsp;&nbsp;&nbsp;&nbsp;&nbsp;"Zar ne možeš ti to da učiniš?"
<BR>&nbsp;&nbsp;&nbsp;&nbsp;&nbsp;"Opšta je gužva."
<BR>&nbsp;&nbsp;&nbsp;&nbsp;&nbsp;Potpuno su izgubili čoveka iz Abvera, zaključi Rajs. Njima - lokalnoj Službi bezbednosti - neko od Hajdrihovih ljudi rekao je da motre na njega, a oni izgubili vezu. I sada hoće da ih ja vadim.
<BR>&nbsp;&nbsp;&nbsp;&nbsp;&nbsp;"Ako uđe ovamo," reče Rajs, "narediću da se neko postara za njega. Možeš se osloniti na to." Naravno, bilo je vrlo malo ili nimalo šanse da se čovek pojavi. I obojica su to znali.
<BR>&nbsp;&nbsp;&nbsp;&nbsp;&nbsp;"Bez sumnje koristi lažno ime", rastrzao se dalje Krojc fon Mere. "Mi mu ga ne znamo, prirodno. Izgleda aristokratski. Tako oko četrdeset godina. Kapetan. Pravo ime Rudolf Vegener. Jedna od onih monarhističkih porodica iz Istočne Pruske. Verovatno je podržavao fon Papena u Sistemcajtu." Rajs se udobno smesti za svoj sto dok je Krojc fon Mere brundao i brundao. "Jedini odgovor, kako ga ja vidim, tim monarhističkim prišipetljama jeste smanjiti budžet Mornarice, tako da ne mogu da priušte..."
<BR>&nbsp;&nbsp;&nbsp;&nbsp;&nbsp;Rajs konačno uspe da se odvoji od telefona. Kada se vrati doručku, vide da je kifla hladna. Kafa je, međutim, još bila vruća; on je ispi i nastavi da čita novine.
<BR>&nbsp;&nbsp;&nbsp;&nbsp;&nbsp;Ovome nema kraja, mislio je. Ti ljudi iz službe bezbednosti drže noću dežurnu smenu. Zvaće te i u tri ujutru. Sekretar, Pferdehuf, promoli glavu u kancelariju, vide da je on završio razgovor, i reče: "Sad je baš zvao Sakramento, veoma uznemiren. Tvrde da ima jedan Jevrejin koji juri po ulicama San Franciska." I on i Rajs se nasmejaše.
<BR>&nbsp;&nbsp;&nbsp;&nbsp;&nbsp;"U redu", reče Rajs. "Kaži im da se smire i pošalju nam redovne materijale. Ima li još nešto?"
<BR>&nbsp;&nbsp;&nbsp;&nbsp;&nbsp;"Pročitali ste poruke saučešća."
<BR>&nbsp;&nbsp;&nbsp;&nbsp;&nbsp;"Ima li ih još?"
<BR>&nbsp;&nbsp;&nbsp;&nbsp;&nbsp;"Nekoliko. Držaću ih na mom stolu, ako ih želite. Već sam poslao odgovore."
<BR>&nbsp;&nbsp;&nbsp;&nbsp;&nbsp;"Moram da govorim danas na onom sastanku", "reče Rajs. U jedan po podne. Onim biznismenima."
<BR>&nbsp;&nbsp;&nbsp;&nbsp;&nbsp;"Neću dozvoliti da zaboravite", reče Pferdehuf. Rajs se zavali u stolici. "Da li bi se kladio?"
<BR>&nbsp;&nbsp;&nbsp;&nbsp;&nbsp;"Ne na diskusije Partaja. Ako na to misliš."
<BR>&nbsp;&nbsp;&nbsp;&nbsp;&nbsp;"Biće Dželat."
<BR>&nbsp;&nbsp;&nbsp;&nbsp;&nbsp;Oklevajući, Pferdehuf reče: "Hajdrih je doterao najdalje što je mogao. Ti ljudi nikada ne prelaze pod direktnu kontrolu Partaja zato što ih se svi plaše. Partajske zverke bi dobile napad na samu pomisao. Imali biste koaliciju u roku od dvadeset pet minuta čim bi prva S.S. kola krenula iz Princalbrehtštrase. Oni bi sve one krupne ribe u privredi kao što su Krup i Tisen..." tu prekide. Prišao mu je jedan od šifranata sa kovertom.
<BR>&nbsp;&nbsp;&nbsp;&nbsp;&nbsp;Rajs ispruži ruku. Sekretar mu prinese koverat.
<BR>&nbsp;&nbsp;&nbsp;&nbsp;&nbsp;Bio je to hitan šifrovan radiogram, dešifrovan i iskucan. Kada je završio čitanje vide da Pferdehuf čeka da čuje. Rajs zgužva poruku u velikoj keramičkoj pepeljari na stolu, zapali je upaljačem. "Jedan japanski general za koga se pretpostavlja da putuje ovamo inkognito. Tedeki. Bolje siđi u javnu biblioteku i uzmi jedan od onih zvaničnih japanskih vojnih časopisa u kome bi trebalo da se nalazi njegova slika. Učini to diskretno, naravno. Mislim da ovde nemamo ništa o njemu." Krenu prema zaključanom ormanu za akta, pa se predomisli. "Pokupi šta možeš od informacija. Statističke podatke. To bi sve trebalo da se nalazi u biblioteci." Zatim dodade: "Taj general Tedeki je pre nekoliko godina bio načelnik štaba. Da li se sećaš ičega o njemu?"
<BR>&nbsp;&nbsp;&nbsp;&nbsp;&nbsp;"Samo malo", reče Pferdehuf. "Pravi gutač vatre. Sada treba da ima oko osamdeset godina. Čini mi se da se zalagao za neku vrstu prioritetnog programa za japansko osvajanje kosmosa."
<BR>&nbsp;&nbsp;&nbsp;&nbsp;&nbsp;"Tu je pretrpeo neuspeh", reče Rajs.
<BR>&nbsp;&nbsp;&nbsp;&nbsp;&nbsp;"Ne bi me začudilo da dolazi iz zdravstvenih razloga", reče Pferdehuf. "Ima jedan broj starih Japanaca iz vojske koji ovde koriste veliku U.C. bolnicu. Tako mogu da koriste nemačku hiruršku tehniku koju ne mogu da dobiju u zemlji. Naravno da o tome ćute. Iz patriotskih razloga, znate. Zato bi možda trebalo da neko motri za nas u bolnici, ako Berlin želi da ga drži na oku."
<BR>&nbsp;&nbsp;&nbsp;&nbsp;&nbsp;Rajs klimnu glavom. Ili je možda stari general upleten u trgovačke špekulacije, kojih je bilo dosta u San Francisku. Veze koje je napravio dok je bio aktivan mogu mu koristiti sada kada je u penziji. A da li je u penziji? U poruci kažu general, ne penzionisani general.
<BR>&nbsp;&nbsp;&nbsp;&nbsp;&nbsp;"Čim budeš imao sliku", reče Rajs, "razdeli kopije našim ljudima na aerodromu i dole u pristaništu. Možda je već ušao. Znaš koliko im dugo treba da nam jave ovako nešto." A naravno, ako je general već stigao u San Francisko, Berlin će se ljutiti na konzulat u P.A.D. Konzulat je trebalo da bude u stanju da ga presretne - još pre nego što su iz Berlina i poslali naredbu.
<BR>&nbsp;&nbsp;&nbsp;&nbsp;&nbsp;Pferdehuf reče: "Ja ću udariti datum na šifrovani radiogram iz Berlina, tako da, ako se naknadno postavi neko pitanje, možemo tačno da pokažemo kada smo ga primili. Tačno u sat."
<BR>&nbsp;&nbsp;&nbsp;&nbsp;&nbsp;"Hvala", reče Rajs. Oni u Berlinu bili su maheri da prebace brigu na drugoga, a on je bio umoran od zaglavljivanja. To se dogodilo i suviše mnogo puta. "Što je sigurno, sigurno", reče on, "mislim da je bolje da odgovoriš na tu poruku. Kaži, vaša uputstva nepovratno zakasnila. Već javljeno da je osoba ovde. Na ovom stupnju mogućnost uspešnog presretanja daleka. Sroči nešto u tom smislu i pošalji. Da bude dobro i nejasno. Shvataš."
<BR>&nbsp;&nbsp;&nbsp;&nbsp;&nbsp;Pferdehuf klimnu glavom. "Odmah ću je poslati. I zavesti tačan datum i čas kada je poslata." I zatvori vrata za sobom. Moraš da se pripaziš, razmišljao je Rajs, ili ćeš za čas da se nađeš kao konzul šačici crnja na nekom ostrvu uz obalu Južne Afrike. A sledeće ti je da dobiješ kakvu crnu mamicu za ljubavnicu i desetak crnčića da te zovu tata.
<BR>&nbsp;&nbsp;&nbsp;&nbsp;&nbsp;Ponovo sedajući za sto od doručka zapali egipatsku cigaretu Simon Arct Broj 70, i pažljivo zaklopi metalnu kutiju.
<BR>&nbsp;&nbsp;&nbsp;&nbsp;&nbsp;Izgledalo je da ga sad jedno kratko vreme neće više prekidati, zato izvadi iz tašne knjigu koju je čitao, otvori je na obeleženom mestu gde je stao, udobno se smesti, i nastavi tamo gde je poslednji put bio primoran da prekine.
<BR>&nbsp;&nbsp;&nbsp;&nbsp;&nbsp;...Da li je zaista hodao ulicama sa tihim automobilima kroz mir nedeljnog prepodneva u Tirgartenu, tako daleko odavde? Jedan drugi život. Sladoled, ukus koji nikada nije mogao postojati. Sada su kuvali koprivu i bili su srećni da je dobiju. Gospode, uzviknu on. Zar oni neće stati? Nailazili su ogromni britanski tenkovi. Još jedna zgrada, mogla je biti stambena zgrada, ili trgovina, škola ili poslovna zgrada; nije znao šta - ruševine su se preturale, trošile u parčad. Ispod šuta sahranjena još jedna šačica preživelih, čak i bez glasa smrti. Smrt se svuda podjednako rasprostrla, preko živih, povređenih, leševa - sloj po sloj, koji su već počinjali da zaudaraju. Smrdljiva, drhturava lešina Berlina, sa još uspravljenim bezokim kulicama, koja je nestajala bez protesta kao ovo, ovo bezimeno svetilište koje je čovek nekada podigao sa ponosom.
<BR>&nbsp;&nbsp;&nbsp;&nbsp;&nbsp;Ruke su mu, primeti dečak, pokrivene tankim finim slojem sivog, pepela, delimično neorganskog, delimično sagorelog, kao prosejanog finalnog proizvoda života. Sve je to sada pomešano, shvati dečak, i izbrisa to sa sebe. Mnogo dalje nije mislio; druga jedna misao mu je zaokupila duh, ako je trebalo misliti o vrisci i skakutanju šrapnela. Glad. Šest dana ništa nije jeo osim kopriva, a sada su i one nestale. Poljana sa korovom je iščezla u jedan jedini ogromni krater od zemlje. Na ivici kratera pojavljivale su se druge nejasne, izmoždene prilike kao i dečak, ćuteći stajale, i zatim odlazile. Jedna stara majka sa babuškom vezanom oko sede glave, sa korpom - praznom - preko ruke. Jednoruk čovek, sa očima praznim kao korpa. Devojka. Sada se ponovo stopila sa kršom od posečenog drveća u kojem se dečak Erik skrivao.
<BR>&nbsp;&nbsp;&nbsp;&nbsp;&nbsp;A zmija je i dalje nailazila.
<BR>&nbsp;&nbsp;&nbsp;&nbsp;&nbsp;Da li će se to ikad svršiti? zapita dečak, ne obraćajući se nikome. I ako se svrši, šta onda? Da li će napuniti svoje stomake, ti...
<BR>
<BR>&nbsp;&nbsp;&nbsp;&nbsp;&nbsp;"Frajhere", začu se Pferdehufov glas. "Izvinjavam se što vas prekidam. Samo jednu reč."
<BR>&nbsp;&nbsp;&nbsp;&nbsp;&nbsp;Rajs skoči, zatvori knjigu. "Svakako."
<BR>&nbsp;&nbsp;&nbsp;&nbsp;&nbsp;Kako taj čovek samo piše, mislio je. Potpuno me je zaneo. Kao stvarno. Pad Berlina, u ruke Britancima, toliko živ kao da se zaista dogodio. Brr. Strese se.
<BR>&nbsp;&nbsp;&nbsp;&nbsp;&nbsp;Čudno je to, ta snaga fikcije, čak i jeftine popularne fikcije da izazove osećanja. Nije čudo što je zabranjena na teritoriji Rajha; i sam bih je zabranio. Žao mi je što sam počeo da je čitam. Ali suviše je kasno; sad moram da završim.
<BR>
<BR>&nbsp;&nbsp;&nbsp;&nbsp;&nbsp;Sekretar reče: "Neki mornari sa nemačkog broda. Treba da vam se jave."
<BR>&nbsp;&nbsp;&nbsp;&nbsp;&nbsp;"Da", reče Rajs. Doskakuta do vrata i izađe u prednju kancelariju. Tu su bila tri mornara u teškim sivim džemperima, svi sa gustom plavom kosom, snažnih lica, pomalo nervozni. Rajs podiže desnu ruku. "Hajl Hitler." Uputi im kratak prijateljski osmeh.
<BR>&nbsp;&nbsp;&nbsp;&nbsp;&nbsp;"Hajl Hitler", promumlaše mornari. Onda počeše da mu pokazuju dokumenta.
<BR>&nbsp;&nbsp;&nbsp;&nbsp;&nbsp;Čim je potvrdio njihovu posetu konzulatu, pohita nazad u svoju ličnu kancelariju.
<BR>&nbsp;&nbsp;&nbsp;&nbsp;&nbsp;Kada se opet nađe sam, ponovo otvori Skakavac pritiska. Pogled mu pade na scenu u kojoj je bio - Hitler. Sada više nije mogao da prestane; poče da čita scenu bez reda, dok mu je potiljak goreo.
<BR>&nbsp;&nbsp;&nbsp;&nbsp;&nbsp;Shvati da je reč o suđenju Hitleru. Po završetku rata. Hitler u rukama Saveznika, blagi bože. I Gebels, Gering, svi ostali. U Minhenu. Hitler je odgovarao američkom tužiocu.
<BR>
<BR>&nbsp;&nbsp;&nbsp;&nbsp;&nbsp;...crn, razgoreo izgledalo je da se duh starog za trenutak opet rasplamsava. Drhtavo, klimavo telo se zateže uz trzaj; glava se podiže. Sa usana koje su neprekidno balavile, kreštavo polu-lajanje, polu-šapat. "Deutsche, hier steh' Ich." <EM>"Nemci, evo me stojim ovde"; prim. prev.</EM> Stresaju se oni koji gledaju i slušaju, slušalice se pritiskuju na uši, napregnuta lica Rusa, Amerikanaca, Britanaca, kao i Nemaca. Da, mislio je Karl. Opet on ovde stoji... potukli su nas - i više od toga. Ogolili su ovog supermena, pokazali ga u pravoj boji. Samo...
<BR>&nbsp;&nbsp;&nbsp;&nbsp;&nbsp;"Frajhere." Rajs shvati da mu je sekretar ušao u kancelariju. "Zauzet sam", ljutito reče. Zalupi knjigu. "Pokušavam da čitam ovu knjigu, za ime boga!"
<BR>&nbsp;&nbsp;&nbsp;&nbsp;&nbsp;Bilo je beznadežno. Znao je.
<BR>&nbsp;&nbsp;&nbsp;&nbsp;&nbsp;"Iz Berlina dolazi još jedan šifrovan radiogram", reče Pferdehuf. "Bacio sam pogled kad su počeli da ga dešifruju. Reč je o političkoj situaciji."
<BR>&nbsp;&nbsp;&nbsp;&nbsp;&nbsp;"Šta kažu?" procedi Rajs, trljajući čelo palcem i prstima.
<BR>&nbsp;&nbsp;&nbsp;&nbsp;&nbsp;"Doktor Gebels je neočekivano govorio na radiju. Veliki govor." Sekretar je bio vrlo uzbuđen. "Mi treba da uzmemo tekst - sada ga prebacuju iz šifre - i obezbedimo da bude objavljen u štampi, ovde."
<BR>&nbsp;&nbsp;&nbsp;&nbsp;&nbsp;"Da, da", reče Rajs.
<BR>&nbsp;&nbsp;&nbsp;&nbsp;&nbsp;Istog trenutka kada sekretar opet ode, Rajs ponovo otvori knjigu. Još jednom da virnem, uprkos odluci koju sam doneo... uze da prelistava prethodni deo.
<BR>
<BR>&nbsp;&nbsp;&nbsp;&nbsp;&nbsp;...u tišini, Karl je gledao u, zastavom prekriven, kovčeg. Tu on leži, i sada je nestao, zaista nestao. Ne bi ga mogle povratiti čak ni demonske sile. Čovek - ili da li je to na kraju krajeva bio nadčovek - koga je Karl slepo sledio, obožavao... do same ivice groba. Adolf Hitler je prešao preko te ivice, ali Karl se držao života. Neću za njim, šaptao je Karlov mozak. Ja ću da nastavim, živ. I da obnovim. I svi ćemo ponovo graditi. Moramo.
<BR>&nbsp;&nbsp;&nbsp;&nbsp;&nbsp;Koliko daleko, koliko strašno daleko ga je odvukla Vođina magija. I šta je to bilo, sada kada je i poslednja tačka bila stavljena na tu neverovatnu istoriju, taj put nagore od zabačenog gradića u Austriji, iz plesnivog siromaštva u Beču, iz košmarnog ispaštanja sa brazgotinama na licu, preko političkih intriga, osnivanja partije, do položaja kancelara, do onoga što je za trenutak izgledalo blizu dominacije svetom?
<BR>&nbsp;&nbsp;&nbsp;&nbsp;&nbsp;Karl je znao. Obmana. Adolf Hitler ih je slagao. Vodio ih je praznim rečima.
<BR>&nbsp;&nbsp;&nbsp;&nbsp;&nbsp;Nije još suviše kasno. Shvatili smo tvoju prevaru, Adolfe Hitleru. I najzad te vidimo u pravoj boji. I nacističku partiju, strašnu eru ubistava i megalomanske fantazije, onakvu kakva jeste. Kakva je bila.
<BR>&nbsp;&nbsp;&nbsp;&nbsp;&nbsp;Okrenuvši se, Karl se udalji od nemog kovčega...
<BR>
<BR>&nbsp;&nbsp;&nbsp;&nbsp;&nbsp;Rajs sklopi knjigu i ostade da sedi neko vreme. Bio je uznemiren uprkos sebi. Trebalo je izvršiti veći pritisak na Japove, reče sam sebi, da se onemogući ova prokleta knjiga. U stvari, očigledno je to namerno sa njihove strane. Mogli su da uhapse tog - kako li se zove? Abendsena. Oni su vrlo jaki na Srednjem zapadu.
<BR>&nbsp;&nbsp;&nbsp;&nbsp;&nbsp;Ono što ga je uznemiravalo bilo je to. Smrt Adolfa Hitlera, poraz i uništenje Hitlera, Partaja, i same Nemačke, onako kako je bilo naslikano u Abendsenovoj knjizi... sve je to bilo nekako veličajnije, više u starom duhu nego stvarni svet. Svet nemačke hegemonije.
<BR>&nbsp;&nbsp;&nbsp;&nbsp;&nbsp;Kako to može biti? Pitao se Rajs. Je li to samo spisateljska sposobnost tog čoveka?
<BR>&nbsp;&nbsp;&nbsp;&nbsp;&nbsp;Znaju oni milion caka, ti romanopisci. Recimo, doktor Gebels; tako je on počeo, pisanjem beletristike. Obraća se niskim prohtevima koji se sakrivaju u svakome, bez obzira koliko bio dostojan poštovanja na površini. Da, romanopisac zna ljude, i kako su bezvredni, pod vlašću svojih testisa, vođeni kukavičlukom, kako prodaju svaku stvar zbog svoje pohlepe - on samo ima da udari u doboš, i tu mu je odgovor. A on se smeje, naravno, pokrivajući šakom usta, efektu koji dobije.
<BR>&nbsp;&nbsp;&nbsp;&nbsp;&nbsp;Vidi kako je igrao na moja osećanja, razmišljao je her Rajs, ne na intelekt; a prirodno da će za to biti plaćen, novac je tu. Neko je očigledno Hundsfotta <EM>Nevaljalac; prim. prev.</EM> naveo na to, uputio ga šta da piše. Napisaće oni bilo šta ako znaju da će biti plaćeni. Ispričaj gomilu kakvih god laži, i onda publika ozbiljno uzima to smeće kada joj se posluži. Gde je ovo štampano? Her Rajs razgleda knjigu. Omaha, Nebraska. Poslednja predstraža nekadašnje plutokratske izdavačke delatnosti S.A.D., koja se nekada nalazila u Njujorku, a izdržavala se od jevrejskog i komunističkog zlata...
<BR>&nbsp;&nbsp;&nbsp;&nbsp;&nbsp;Možda je taj Abendsen Jevrejin.
<BR>&nbsp;&nbsp;&nbsp;&nbsp;&nbsp;Oni i dalje rade na tome, nastoje da nas otruju. Ta jiidisches Buch. <EM>Jevrejska knjiga; prim. prev.</EM> Sa žestinom zalupi korice Skakavca. Verovatno mu je pravo ime Abendštajn. Služba bezbednosti je do sada bez sumnje zavirila u tu stvar.
<BR>&nbsp;&nbsp;&nbsp;&nbsp;&nbsp;Nema sumnje, treba da pošaljemo nekog preko u D.S.P. <EM>Države Stenovitih planina; prim. prev.</EM> da poseti Her Abendštajna. Pitam se da li je Krojc fon Mere dobio uputstva u tom smislu. Verovatno nije, pored onolike zbrke u Berlinu. Svi su i suviše zauzeti unutrašnjim stvarima.
<BR>&nbsp;&nbsp;&nbsp;&nbsp;&nbsp;Ali, ova knjiga je opasna, mislio je Rajs.
<BR>&nbsp;&nbsp;&nbsp;&nbsp;&nbsp;Ako bi Abendštajna našli jednog lepog jutra kako se klati sa plafona, to bi bilo otrežnjujuće upozorenje svakome ko bi eventualno bio pod uticajem te knjige. Tako bi naša bila poslednja. Napisali bismo postskriptum.
<BR>&nbsp;&nbsp;&nbsp;&nbsp;&nbsp;Za to bi bio potreban belac, naravno. Šta li radi Skorceni ovih dana.
<BR>&nbsp;&nbsp;&nbsp;&nbsp;&nbsp;Rajs se zamisli, ponovo pročita omot knjige. Čivutin se zabarikadirao. Gore u svom Visokom zamku. Neće da ga prave budalom. Ko god da uđe i dočepa ga se, neće se izvući nazad odande.
<BR>&nbsp;&nbsp;&nbsp;&nbsp;&nbsp;Možda je to glupo. Na kraju krajeva, knjiga se prodaje. Sada je i suviše kasno. A to je teritorija pod japanskom dominacijom... Mali žuti bi nadali strahovitu dreku.
<BR>&nbsp;&nbsp;&nbsp;&nbsp;&nbsp;Pa ipak, ako bi se to učinilo vešto... ako bi moglo da se izvede kako treba...
<BR>
<BR>&nbsp;&nbsp;&nbsp;&nbsp;&nbsp;Frajher Hugo Rajs napravi zabelešku u svom notesu. Pokrenuti pitanje kod S.S. generala Ota Skorcenija, ili još bolje kod Ota Olendorfa u Amtu <EM>Uprava, služba (nem.); prim. prev.</EM> III Reichssicherheitshauptamta. <EM>Glavna uprava bezbednosti Rajha (nem.); prim. prev.</EM> Zar Olendorf nije načelnik Einsatzgruppe D? <EM>Udarna grupa (nem.); prim. prev.</EM>
<BR>&nbsp;&nbsp;&nbsp;&nbsp;&nbsp;I onda mu se, odjednom, bez ikakvog predznaka, smuči od besa. Mislio sam da je s time gotovo, reče sam sebi. Zar to mora da se večito nastavlja? Rat je završen pre toliko godina. I mislili smo da je tada okončan. Ali taj fijasko sa Afrikom, taj kreten Sajs Inkvart koji sprovodi Rozenbergove planove.
<BR>&nbsp;&nbsp;&nbsp;&nbsp;&nbsp;Taj her Houp ima pravo, mislio je dalje. Sa njegovim vicom o našim kontaktima na Marsu. Mars naseljen Jevrejima. I tamo bismo ih sreli. Čak i sa dve odvojene glave, i visinom od jedne stope.
<BR>&nbsp;&nbsp;&nbsp;&nbsp;&nbsp;Imam ja svoje rutinske dužnosti, zaključi on. Nemam vremena za takve vetropiraste avanture, to slanje Ajnzac komandosa na Abendsena. Imam pune ruke posla oko pozdravljanja nemačkih mornara i odgovaranja na šifrovane radiograme; neka neko sa višeg mesta da inicijativu za takav poduhvat - to je njihov posao.
<BR>&nbsp;&nbsp;&nbsp;&nbsp;&nbsp;U svakom slučaju, razmišljao je dalje, ako bih to ja podstakao, pa se stvar okrene naopako, može se zamisliti gde bih se našao: Zatvoren u Istočnoj Generalnoj upravi, ako ne i u komori prskan Ciklon B hidrogen cijanidom.
<BR>&nbsp;&nbsp;&nbsp;&nbsp;&nbsp;Ispruži ruku, pažljivo sastruga zabelešku tako da ne ostane ništa, a sam papir spali u pepeljari od keramike.
<BR>&nbsp;&nbsp;&nbsp;&nbsp;&nbsp;Začu se kucanje, i otvoriše se vrata kancelarije. Uđe sekretar sa velikim svežnjem papira. "Govor doktora Gebelsa. U celini." Pferdehuf spusti hartije na sto. "Morate ga pročitati. Dobar je; jedan od njegovih najboljih govora."
<BR>&nbsp;&nbsp;&nbsp;&nbsp;&nbsp;Zapalivši još jednu Simon Arct Broj 70, Rajs poče da čita govor doktora Gebelsa.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
