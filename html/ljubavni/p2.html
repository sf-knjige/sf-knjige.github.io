<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;Oklevao je malo pre no što je odgovorio, iako nije znao zašto pa čak i ne razmišljajući o tome. Onda reče: "Ovde sam, Meri."
<BR>&nbsp;&nbsp;&nbsp;&nbsp;&nbsp;Meri reče: "Oh! Pa naravno, znala sam da ćeš biti tamo ukoliko si kod kuće. Gde bi inače i mogao biti?"
<BR>&nbsp;&nbsp;&nbsp;&nbsp;&nbsp;Bez osmeha na licu, on uđe u dnevnu sobu. "Moraš li da budeš tako sarkastična čak i posle mog dugog odsustvovanja?"
<BR>&nbsp;&nbsp;&nbsp;&nbsp;&nbsp;Meri je bila visoka žena, jedva pola glave niža od Hala. Kosa joj beše bledoplava i začešljana u punđu na zatiljku. Oči je imala svetloplave. Crte lica su joj bile pravilne i mile ali naružene veoma tankim usnama. Vrećasta košulja zakopčana do grla i do poda dugačka široka suknja koje je nosila sprečavali su svakog posmatrača da oceni kako je bila građena. Hal takođe nije znao.
<BR>&nbsp;&nbsp;&nbsp;&nbsp;&nbsp;Meri reče: "Nimalo nisam sarkastična. Samo realna. Gde bi ti inače mogao biti? Sve što znaš da kažeš je 'Da' i uvek si tamo - ona pokaza na vrata nepomenljive - kada stignem kući. Tamo ili uz svoje knjige. Kao da pokušavaš da se sakriješ od mene."
<BR>&nbsp;&nbsp;&nbsp;&nbsp;&nbsp;"Divna dobrodošlica."
<BR>&nbsp;&nbsp;&nbsp;&nbsp;&nbsp;"Nisi me ni poljubio", optuži ga ona.
<BR>&nbsp;&nbsp;&nbsp;&nbsp;&nbsp;"Ah, da", reče on. "To mi je dužnost. Zaboravih."
<BR>&nbsp;&nbsp;&nbsp;&nbsp;&nbsp;"To ne bi smela da bude dužnost. To bi trebalo da ti bude zadovoljstvo."
<BR>&nbsp;&nbsp;&nbsp;&nbsp;&nbsp;"Teško je uživati u ljubljenju usana koje reže."
<BR>&nbsp;&nbsp;&nbsp;&nbsp;&nbsp;Na njegovo iznenađenje, umesto da mu ljutito uzvrati, Meri poče da plače. On se postide.
<BR>&nbsp;&nbsp;&nbsp;&nbsp;&nbsp;"Žao mi je", reče. "Ali moraš priznati da kući nisi stigla u najboljem raspoloženju."
<BR>&nbsp;&nbsp;&nbsp;&nbsp;&nbsp;On joj se približi i pokuša da je zagrli, ali ona mu okrete leđa. I pored toga, on je poljubi u ugao usana kada je okrenula glavu.
<BR>&nbsp;&nbsp;&nbsp;&nbsp;&nbsp;"Ne želim da to radiš kad osećaš da ti je to dužnost, ili iz sažaljenja. Želela bih da to činiš zato što me voliš."
<BR>&nbsp;&nbsp;&nbsp;&nbsp;&nbsp;"Ali ja te volim", reče on po, valjda, hiljaditi put od kada su u braku. Čak i sebi je zvučao neubedljivo. Ipak reče on sebi - ja je volim. Moram.
<BR>&nbsp;&nbsp;&nbsp;&nbsp;&nbsp;"Imaš divne načine da to pokažeš", reče ona.
<BR>&nbsp;&nbsp;&nbsp;&nbsp;&nbsp;"Hajd' da sve zaboravimo i krenemo od početka", reče on. "Evo."
<BR>&nbsp;&nbsp;&nbsp;&nbsp;&nbsp;On pođe da je poljubi, ali ona ustuknu. "Šta do Č. znači sada ovo?"
<BR>&nbsp;&nbsp;&nbsp;&nbsp;&nbsp;"Treba samo da me poljubiš za dobrodošlicu. Ne moraš odmah da postaješ požudan. Nije ni vreme ni mesto."
<BR>&nbsp;&nbsp;&nbsp;&nbsp;&nbsp;On podiže ruke uvis.
<BR>&nbsp;&nbsp;&nbsp;&nbsp;&nbsp;"Ma ko postaje požudan? Želeo sam samo da se ponašam kao da si upravo ušla na vrata. Je li vredno da zbog jednog poljupca više nego što je propisano ulećemo u svađu? Nevolja s tobom Meri je u tome što sve bukvalno shvataš. Zar ne znaš da ni sam Čelni ne zahteva da se njegovi propisi bukvalno shvataju i primenjuju? Sam je rekao da okolnosti ponekad zahtevaju odstupanja!"
<BR>&nbsp;&nbsp;&nbsp;&nbsp;&nbsp;"Da, a takođe je rekao da u tim odstupanjima moramo obuzdavati sebe. Moramo se prvo posavetovati sa geptom o ispravnosti našeg dela."
<BR>&nbsp;&nbsp;&nbsp;&nbsp;&nbsp;"Ma, da! Odmah ću se javiti našem dobrom anđelu čuvaru i zapitati ga je li ispravno ako te još jednom poljubim!"
<BR>&nbsp;&nbsp;&nbsp;&nbsp;&nbsp;"To je najsigurnije što možemo da uradimo."
<BR>&nbsp;&nbsp;&nbsp;&nbsp;&nbsp;"Veliki Sigmene!" povika on. "Ne znam da li da se smejem ili da plačem! Ali znam da te ne shvatam! I da nikada neću!"
<BR>&nbsp;&nbsp;&nbsp;&nbsp;&nbsp;"Pomoli se Sigmenu. Zamoli ga da ti vrati stvarnost. Tada više nećemo imati problema."
<BR>&nbsp;&nbsp;&nbsp;&nbsp;&nbsp;"Pomoli se ti. Za svađu je potrebno dvoje. I ti si odgovorna koliko i ja."
<BR>&nbsp;&nbsp;&nbsp;&nbsp;&nbsp;"Razgovaraću s tobom kasnije kad više ne budeš tako ljut", reče ona. "Moram da se operem i da jedem."
<BR>&nbsp;&nbsp;&nbsp;&nbsp;&nbsp;"Zaboravi na to", uzvrati on. "Biću zauzet sve do spavanja. Moram da dovršim posao za Srkvu pre no što se javim Olvegsenu."
<BR>&nbsp;&nbsp;&nbsp;&nbsp;&nbsp;"I kladim se da ti je drago što je tako", reče ona. "Nadala sam se da ćemo malo porazgovarati. Pa ni reči mi nisi rekao o putu u rezervat."
<BR>&nbsp;&nbsp;&nbsp;&nbsp;&nbsp;On ne odgovori.
<BR>&nbsp;&nbsp;&nbsp;&nbsp;&nbsp;Ona reče: "Ne moraš se rogušiti na mene."
<BR>&nbsp;&nbsp;&nbsp;&nbsp;&nbsp;Skinuo je portret Sigmena sa zida i razvio ga na stolici. Zatim sa zida skide svoj uveličavajući projektor, stavi pismo u njega i podesi komande. Stavljajući zatim na oči svoje jeftine naočare i zavlačeći slušalice u uši, on sede na stolicu. Nasmeši se dok je to činio. Meri vide taj smešak i svakako se pitala kakvo mu je značenje, ali ne reče ništa. Da ga je upitala ne bi joj odgovorio jer joj ne bi mogao reći da oseća izvesno zadovoljstvo sedeći na portretu Čelnog. Ona bi bila zaprepašćena, ili bi se pravila da jeste, s njom čovek nikad nije mogao da bude siguran. U svakom slučaju, smisla za humor, vrednog pažnje, nije imala. A on nije imao nameru da joj kaže bilo šta što bi moglo da umanji vrednosti njegove M.A.
<BR>&nbsp;&nbsp;&nbsp;&nbsp;&nbsp;Hal pritisnu dugme koje je stavljalo projektor u rad, pa se zavali nazad, iako se nije opustio. Istog časa, na zidu ispred njega pojavi se slika i on ču glas zabeležen na filmskoj traci.
<BR>&nbsp;&nbsp;&nbsp;&nbsp;&nbsp;Prvo, kao i uvek kad je zvanična prepiska bila u pitanju, lice Čelnog se pojavi na zidu. Glas reče: "Poklonite se Isaku Sigmenu u kome stvarnost počiva i od koga teku sve istine! Neka blagoslovi nas, njegove sledbenike, i satre svoje neprijatelje, učenike grešnog Zadnjeg!"
<BR>&nbsp;&nbsp;&nbsp;&nbsp;&nbsp;Glas zaćuta, a i projekcija nesta kako bi gledalac bio u stanju da se pomoli. Tada jedna jedina reč - woggle blesnu na zidu i govornik nastavi: "Odanom verniku Halu Džerou:
<BR>&nbsp;&nbsp;&nbsp;&nbsp;&nbsp;Evo prve na listi reči koje su se odnedavno pojavile u rečniku američkog jezičkog stanovništva Unije. Ova reč - woggle - nastala je u okrugu Polinezija i veoma brzo se proširila među stanovništvom koje govori američki u oblastima Severne Amerike, Australije, Japana i Kine. Čudno, ali njena pojava nije primećena u Južnoj Americi koja je, kao što bez sumnje znate, nastavak Severne."
<BR>&nbsp;&nbsp;&nbsp;&nbsp;&nbsp;Hal Džerou se nasmeši, mada se sećao vremena kada su ga ovakve izjave dovodile do besa. Kad će već jednom oni koji mu šalju ovakva pisma shvatiti da on nije samo visoko obrazovan već da je i čovek sa širokim obrazovanjem? U ovom određenom slučaju čak su i polupismeni pripadnici nižih slojeva morali znati gde je Južna Amerika zato što je i Čelni na više mesta spominje u svojim delima Zapadni Talmud i Stvarni svet i vreme, Istina je, doduše, da je moguće da učitelji neprofesionalaca nisu smatrali za potrebno da spomenu položaj Južne Amerike, naravno, ukoliko su ga i sami znali.
<BR>&nbsp;&nbsp;&nbsp;&nbsp;&nbsp;"Woggle je", nastavi govornik, "prvi put prijavljena na ostrvu Tahiti. Ovo ostrvo leži u centru okruga Polinezija i nastanjeno je stanovništvom koje vuče poreklo od Australijanaca, koji su ostrvo naselili posle Apokaliptičnog rata. Tahiti sada služi kao vojna svemirska baza.
<BR>&nbsp;&nbsp;&nbsp;&nbsp;&nbsp;Woggle je bez sumnje nastala tu ali njena upotreba je uglavnom bila ograničena na neprofesionalce. Izuzetak je samo profesiionalno svemirsko osoblje. Smatramo da postoji nekakva veza između te reči i činjenice da je osoblje svemirske baze, koliko mi znamo, bilo prvo koje ju je upotrebilo.
<BR>&nbsp;&nbsp;&nbsp;&nbsp;&nbsp;Vernici su zatražili slobodnu upotrebu reči ali je to odbijeno do iza detaljnog proučavanja.
<BR>&nbsp;&nbsp;&nbsp;&nbsp;&nbsp;Sama reč, po onome što se do sada može zaključiti može da se upotrebljava kao pridev, imenica i glagol. Po sadržini ona u osnovi ima šturo značenje; blisko, ali ne jednako, jezički prihvatljivim rečima 'prevaren' i 'omađijan'. Da još dodamo da da njeno značenje nosi u sebi nešto čudno, nezemaljsko. Jednom rečju, nestvarno.
<BR>&nbsp;&nbsp;&nbsp;&nbsp;&nbsp;Ovim vam se naređuje da proučite reč Woggle sledeći plan broj ST-LIN-476 ukoliko ne primite naređenje sa brojem višeg značaja. U oba slučaja, na ovo pismo ćete odgovoriti ne kasnije od 12-tog Plodnog, godine 550 B. S. (pre Sigmena)."
<BR>&nbsp;&nbsp;&nbsp;&nbsp;&nbsp;Hal stiže do kraja pisma. Na sreću, ostale tri reči bile su označene brojevima manjeg značaja. Nije morao da se muči radeći na nemogućem: proučavanju sve četiri reči odjednom.
<BR>&nbsp;&nbsp;&nbsp;&nbsp;&nbsp;Ali morao je da krene na put sutra ujutru, odmah pošto preda izveštaj Olvegsenu, što je značilo da nije morao da se muči čak ni da raspakuje svoj prtljag; da će danima živeti u odeći koju je imao na sebi i da čak neće biti u stanju ni da je da na čišćenje.
<BR>&nbsp;&nbsp;&nbsp;&nbsp;&nbsp;Ne da nije želeo da ode, samo je bio malo umoran i željan makar malo odmora pre no što pođe na novo putovanje.
<BR>&nbsp;&nbsp;&nbsp;&nbsp;&nbsp;Kojeg odmora, upita se pošto je skinuo naočare i pogledao Meri.
<BR>&nbsp;&nbsp;&nbsp;&nbsp;&nbsp;Ona se upravo dizala sa stolice pošto je isključila tridi. Sad se naginjala da izvuče fijoku iz zida. On shvati da ona to ima nameru da izvadi njihove spavaćice. I, kao što mu se to sada događalo veoma često, on oseti muku u stomaku.
<BR>&nbsp;&nbsp;&nbsp;&nbsp;&nbsp;Meri se okrete i vide mu izraz na licu.
<BR>&nbsp;&nbsp;&nbsp;&nbsp;&nbsp;"Šta ti je?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;Ona pređe preko sobe (jedva nekoliko koraka da se pređe cela njena dužina što ga podseti koliko je prostora imao u rezervatu). Pruži mu zgužvanu masu pidžame od tankog materijala i reče: "Čini mi se da ih Olaf nije dao na čišćenje. Nije njegova krivica; dejonizator je u kvaru. Ostavio je poruku da će pozvati majstora. No i sam znaš koliko im treba vremena da poprave nešto."
<BR>&nbsp;&nbsp;&nbsp;&nbsp;&nbsp;"Popraviću ga sam kad budem imao malo više vremena", reče on. Zatim onjuši pidžamu. "Veliki Sigmene! Pa koliko je taj čistač već u kvaru?"
<BR>&nbsp;&nbsp;&nbsp;&nbsp;&nbsp;"Pa, otkako si otišao", reče ona.
<BR>&nbsp;&nbsp;&nbsp;&nbsp;&nbsp;"Koliko se samo taj čovek znoji!" reče Hal. "Mora da je stalno u stanju užasa. Nije ni čudo! Stari Olvegsen plaši i mene."
<BR>&nbsp;&nbsp;&nbsp;&nbsp;&nbsp;Merino lice obli crvenilo. "Molila sam se i molila da prestaneš da psuješ", reče ona. "Kad ćeš prestati sa tom jeretičkom navikom? Zar ne znaš...?"
<BR>&nbsp;&nbsp;&nbsp;&nbsp;&nbsp;"Da", prekide je on oštro, "znam da svaki put kada ime Čelnog pomenem bez nekog određenog razloga za toliko odlažem Sudnji čas. Pa šta?"
<BR>&nbsp;&nbsp;&nbsp;&nbsp;&nbsp;"Pa šta?" uzvrati ona zaprepašćeno. "Hale, pa ne misliš valjda ozbiljno to što si rekao?"
<BR>&nbsp;&nbsp;&nbsp;&nbsp;&nbsp;"Ne, razume se da ne mislim!" odgovori on teško dišući. "Razume se da ne! Kako bih mogao? Samo sam se razbesneo zato što me stalno podsećaš na moje greške."
<BR>&nbsp;&nbsp;&nbsp;&nbsp;&nbsp;"Čelni je sam rekao da svoju braću moramo stalno opominjati na njihove grehe."
<BR>&nbsp;&nbsp;&nbsp;&nbsp;&nbsp;"Ja ti nisam brat. Muž sam ti", ispravi je on. "Iako mi se često događalo da, kao ovo sad, poželim da to nisam."
<BR>&nbsp;&nbsp;&nbsp;&nbsp;&nbsp;Meri izgubi svoje izveštačeno držanje i prekoran pogled, oči joj se napuniše suzama, a usne i brada stadoše podrhtavati.
<BR>&nbsp;&nbsp;&nbsp;&nbsp;&nbsp;"Za ime Sigmena", reče on, "ne plači."
<BR>&nbsp;&nbsp;&nbsp;&nbsp;&nbsp;"Kako da se uzdržim", jecala je, "Kad moj rođeni muž, moja vlastita krv i meso, ujedinjen sa mnom od strane Prave Srkve sipa uvrede na moju glavu. A ja ne učinih ništa da to zaslužim."
<BR>&nbsp;&nbsp;&nbsp;&nbsp;&nbsp;"Ništa izuzev što me prijavljuješ geptu čim ti se ukaže prilika", reče on. Okrete joj zatim leđa i obori krevet sa zida.
<BR>&nbsp;&nbsp;&nbsp;&nbsp;&nbsp;"Pretpostavljam da će i krevetnina smrdeti na Olafa i njegovu debelu ženu."
<BR>&nbsp;&nbsp;&nbsp;&nbsp;&nbsp;On dohvati jedan čaršav i omirisa ga. "Fuuj!" Podiže ostale čaršave i pobaca ih na pod. S njima ode i njegova pidžama.
<BR>&nbsp;&nbsp;&nbsp;&nbsp;&nbsp;"U Č. s njim! Spavam u svojoj odeći. I ti sebe nazivaš ženom? Zašto naše stvari nisi odnela susedima i oprala ih tamo?"
<BR>&nbsp;&nbsp;&nbsp;&nbsp;&nbsp;"Znaš ti dobro zašto", uzvrati ona. "Nemamo dovoljno novca da im platimo za upotrebu njihovog čistača. Da imaš bolje karakteristike u M. A. i to bi nam bilo dostupno."
<BR>&nbsp;&nbsp;&nbsp;&nbsp;&nbsp;"Kako mogu da imam bolje karakteristike u M. A. kad izbrbljaš geptu svaku moju malu nesmotrenost."
<BR>&nbsp;&nbsp;&nbsp;&nbsp;&nbsp;"Pa to nije moja krivica", pobuni se ona. "Kakav bih ja bila Sigmenit kad bih lagala dobrom abba i rekla mu da zaslužuješ bolju M. A.? Ne bih mogla posle takvog greha da podnesem samu sebe znajući da me Čelni stalno posmatra. I, kad sam sa geptom, osećam nevidljive oči Isaka Sigmena kako pale po meni, čitajući mi svaku misao. Ne bih ni mogla! A ti bi trebalo da se stidiš što to od mene tražiš!"
<BR>&nbsp;&nbsp;&nbsp;&nbsp;&nbsp;"Č. s tobom", reče on. Okrete se i ode u nepomenljivu. U unutrašnjosti majušne prostorije on svuče odeću i stade pod tuš pod mlaz od dozvoljenih dvadeset sekundi vode. Onda stade ispred prosušivača i tu ostade sve dok ponovo nije bio suv. Posle toga divljački izriba zube kao u pokušaju da izbriše sve one strašne reči koje su propustili. Kao i obično, već se stideo onoga što je rekao. S tim se javio i strah od onoga što će ona reći geptu, šta će on reći geptu i šta će se desiti posle toga. Sasvim je moguće da će njegova M. A. biti tako obezvređena da će ga novčano kazniti. Ukoliko se to dogodi njegov budžet, nategnut kakav je bio, moraće da se raspadne. I biće u dugovima više no ikad, da se ne spominje njegovo unapređenje do koga sigurno neće doći prilikom sledeće promocije.
<BR>&nbsp;&nbsp;&nbsp;&nbsp;&nbsp;Razmišljajući o ovome on se obuče i zatim izađe iz sobice. Meri promače kraj njega na putuza nepomenljivu. Ona se iznenadi kad ga vide obučenog, zaustavi se i reče: "Oh, pa da! Bacio si pidžamu na pod! Hale, pa ne možeš to učiniti!"
<BR>&nbsp;&nbsp;&nbsp;&nbsp;&nbsp;"Još kako mogu", reče on. "Neću da spavam u tim znojavim Olafovim stvarima."
<BR>&nbsp;&nbsp;&nbsp;&nbsp;&nbsp;"Molim te, Hale", reče ona, "volela bih kad ne bi upotrebljavao tu reč. Znaš da ne podnosim prostaštvo."
<BR>&nbsp;&nbsp;&nbsp;&nbsp;&nbsp;"Molim za izvinjenje", reče on. "Da li bi ti se više svidelo da sam upotrebio islandsku ili hebrejsku reč za to? U oba jezika reč označava prosto ljudsko lučenje: znoj."
<BR>&nbsp;&nbsp;&nbsp;&nbsp;&nbsp;Meri stavi ruke na uši i pobeže u nepomenljivu zalupivši vrata za sobom.
<BR>&nbsp;&nbsp;&nbsp;&nbsp;&nbsp;On se baci na tanušni madrac stavivši ruku preko očiju kako svetlo ne bi stizalo do njih. Kroz pet minuta ču otvaranje vrata (bilo im je potrebno podmazivanje ali ga neće dobiti sve dok njihova i primanja Markonijevih ne budu dovoljna da od njih može da se odvoji i za ulje). A ako njegova M. A. ode naniže, Markonijevi mogu zatražiti preseljenje u drugi stan. Ako im se to odobri onda će neki drugi, možda daleko neprihvatljiviji par (verovatno jedan od onih tek unapređenih iz neke od nižih profesionalnih grupa) doći da stanuje s njima.
<BR>&nbsp;&nbsp;&nbsp;&nbsp;&nbsp;Oh, Sigmene! pomisli. Zašto ne mogu da se pomirim sa stvarima kakve su, zašto ne prihvatam stvarnost? Odakle toliko od Zadnjeg u meni? Reci mi, reci!
<BR>&nbsp;&nbsp;&nbsp;&nbsp;&nbsp;Začu Merin glas dok se smeštala u krevet kraj njega.
<BR>&nbsp;&nbsp;&nbsp;&nbsp;&nbsp;"Hale, valjda ne nameravaš da se držiš ovog greha?"
<BR>&nbsp;&nbsp;&nbsp;&nbsp;&nbsp;"Kojeg greha?" misleći da shvata kuda ona cilja.
<BR>&nbsp;&nbsp;&nbsp;&nbsp;&nbsp;"Spavanja u svom dnevnom odelu."
<BR>&nbsp;&nbsp;&nbsp;&nbsp;&nbsp;"Što da ne?"
<BR>&nbsp;&nbsp;&nbsp;&nbsp;&nbsp;"Hale!" reče ona. "Znaš ti vrlo dobro zašto!"
<BR>&nbsp;&nbsp;&nbsp;&nbsp;&nbsp;"Ne, ne znam", odgovori. On ukloni ruku s očiju i zagleda se u potpuni mrak. Ona je, kako je i propisano, ugasila svetlo pre no što je legla u krevet.
<BR>&nbsp;&nbsp;&nbsp;&nbsp;&nbsp;Njeno telo, da je golo, belasalo bi se pod svetlom lampe ili mesečine, pomisli. No, nikada joj ne videh telo, nikad je ne videh čak ni napola obučenu. Nikad ne videh telo nijedne žene izuzev tela neke žene čiju mu je sliku pokazao onaj čovek u Berlinu. A ja sam, posle jednog napola željnog, napola uplašenog pogleda, pobegao koliko sam brže mogao. Pitam se jesu li ga se Juziti domogli posle toga i učinili mu sve ono što čine ljudima koji izvrću stvarnost na tako grozan način.
<BR>&nbsp;&nbsp;&nbsp;&nbsp;&nbsp;Grozan... pa ipak i sada je mogao jasno da vidi sliku, kao da mu je sada pred očima, i čoveka koji je pokušao da mu je proda: visokog, zgodnog mladića, plave kose i širokih ramena, koji je govorio berlinskim dijalektom islandskog.
<BR>&nbsp;&nbsp;&nbsp;&nbsp;&nbsp;Belasanje tela...
<BR>&nbsp;&nbsp;&nbsp;&nbsp;&nbsp;Meri je poslednjih nekoliko minuta ćutala, ali je mogao da čuje njeno disanje. Tada: "Hale, zar nisi već dosta učinio otkako si stigao kući? Zašto me teraš da geptu pričam još stvari?"
<BR>&nbsp;&nbsp;&nbsp;&nbsp;&nbsp;"A šta to još činim?" upita on divlje. I pored toga lako se nameši, jer je naumio da je natera da se otvoreno izjasni, da traži to. Tačno je da ona to nikada ne bi učinila, ali bar će je naterati da se tome približi najviše što može.
<BR>&nbsp;&nbsp;&nbsp;&nbsp;&nbsp;"Upravo to: ne činiš ništa", prošaputa ona.
<BR>&nbsp;&nbsp;&nbsp;&nbsp;&nbsp;"Šta ti sad to znači?"
<BR>&nbsp;&nbsp;&nbsp;&nbsp;&nbsp;"Znaš ti", optuži ga ona.
<BR>&nbsp;&nbsp;&nbsp;&nbsp;&nbsp;"Ne, ne znam."
<BR>&nbsp;&nbsp;&nbsp;&nbsp;&nbsp;"Noć pre no što si otišao za rezervat rekao si da si umoran. To baš nije pravo opravdanje ali geptu nisam rekla ništa jer si već ispunio svoje nedeljne dužnosti. Ali nije te bilo dve nedelje i sad..."
<BR>&nbsp;&nbsp;&nbsp;&nbsp;&nbsp;"Nedeljne dužnosti!" reče on glasno izdigavši se i oslonivši se na lakat. "Nedeljne dužnosti! Tako ti misliš o tome?"
<BR>&nbsp;&nbsp;&nbsp;&nbsp;&nbsp;"Pa, Hale", poče ona pomalo iznenađeno. "Šta bih drugo mogla da mislim o tome?"
<BR>&nbsp;&nbsp;&nbsp;&nbsp;&nbsp;On zastenja i zavali se ponovo u krevet pa se zagleda u mrak.
<BR>&nbsp;&nbsp;&nbsp;&nbsp;&nbsp;"Čemu?" upita. "Zašto bismo to radili? Devet godina smo u braku; nismo imali dece; nikada i nećemo. Ja sam čak predlagao i razvod. I onda zašto nastavljamo da se pretvaramo kao par robota na tridiju."
<BR>&nbsp;&nbsp;&nbsp;&nbsp;&nbsp;Merin dah se prekide i mogao je da zamisli užas na njenom licu.
<BR>&nbsp;&nbsp;&nbsp;&nbsp;&nbsp;Posle minuta bremenitog njenim užasom, ona reče: "Moramo zato što moramo. Šta drugo i možemo? Nadam se da ne misliš..."
<BR>&nbsp;&nbsp;&nbsp;&nbsp;&nbsp;"Ne, ne", brzo reče on, misleći na to šta bi se dogodilo ukoliko ona o ovome kaže nešto njihovom geptu. S drugim stvarima je nekako mogao da se izvuče, ali samo jedan nagoveštaj s njene strane da joj muž odbija da sledi izričite zapovesti Čelnog... nije se usuđivao ni da misli o tome. Na kraju, imao je neki položaj kao univerzitetski profesor i puku sa nešto prostora u njemu i mogućnost za napredovanje i... i od svega toga ne bi bilo ništa ako bi...
<BR>&nbsp;&nbsp;&nbsp;&nbsp;&nbsp;"Naravno, ne", reče on. "Moramo nastojati da dobijemo dete čak iako je sasvim jasno da u tome nećemo uspeti."
<BR>&nbsp;&nbsp;&nbsp;&nbsp;&nbsp;"Lekari kažu da u fizičkom smislu nama ništa ne nedostaje", reče ona po hiljaditi put za poslednjih pet godina. "I tako, mora da jedno od nas ima grešne misli, svojim telom negirajući pravu budućnost. A ja znam da to ni u kom slučaju nisam i ne mogu biti ja. Ne bih ni mogla biti!"
<BR>&nbsp;&nbsp;&nbsp;&nbsp;&nbsp;"Mračno u nama brižljivo se krije od svetlog", reče Hal citirajući Zapadni Talmud. "Zadnji u nama navodi nas na iskušenje, a da to i ne znamo."
<BR>&nbsp;&nbsp;&nbsp;&nbsp;&nbsp;Ništa nije obezumljivalo Meri koja je koristila svaku priliku za citiranje kao kada bi Hal to činio. Ali sada, umesto da počne sa bujicom reči, ona zaplaka. "Hale, plašim se! Shvataš li da iduće godine ističe naše vreme? Tada ćemo morati pred Juzite na još jednu proveru. A ako propadnemo, ako otkriju da jedno od nas uskraćuje budućnost našem detetu... lepo su objasnili šta se onda događa!"
<BR>&nbsp;&nbsp;&nbsp;&nbsp;&nbsp;Po prvi put te večeri Hal se sažali nad njom. On je takođe poznavao taj strah koji je terao njeno telo da uzdrhti toliko da se zadrma ceo krevet.
<BR>&nbsp;&nbsp;&nbsp;&nbsp;&nbsp;Ali nije smeo da dozvoli da ona oseti, jer bi se potpuno izgubila kao što se to događalo već više puta u prošlosti. Morao bi cele noći da sastavlja komadiće i učini da se održe zajedno.
<BR>&nbsp;&nbsp;&nbsp;&nbsp;&nbsp;"Mislim da nemamo razloga da brinemo", reče on. "Na kraju krajeva, zar nismo visoko cenjeni i veoma traženi profesionalci? Ne bi im išlo u račun da izgube naše obrazovanje i talenat, šaljući nas u Č. Mislim da će nam ukoliko ne ostaneš u drugom stanju, dati produženje. Štaviše, takvih slučajeva je bilo, a oni imaju ovlašćenja. Sam Čelni je rekao da se svaki slučaj zasebno mora razmatrari i da ga ne treba suditi po opštem zakonu. A mi..."
<BR>&nbsp;&nbsp;&nbsp;&nbsp;&nbsp;"A koliko se puta događalo da su slučajevi zasebno razmatrani?" upita ona piskavo. "Koliko puta? Znaš i sam kao i ja da se opšte pravilo uvek primenjuje!"
<BR>&nbsp;&nbsp;&nbsp;&nbsp;&nbsp;"Ne znam za to", odgovori on sigurnim glasom. "Kako možeš biti tako naivna? Ako slušaš šta kažu pravoverni, onda je to tačno. Međutim i ja znam ponešto o poretku. Znam da stvari kao rodaštvo, prijateljstvo, položaj i bogatstvo ili uslužnost Srkvi mogu doneti oproštaj ili još jednu priliku."
<BR>&nbsp;&nbsp;&nbsp;&nbsp;&nbsp;Meri se ispravi u krevetu. "Pokušavaš li to da mi kažeš da Urieliti mogu biti podmićeni?" upita užasnutim glasom.
<BR>&nbsp;&nbsp;&nbsp;&nbsp;&nbsp;"Nikada to nikom ne bih rekao", reče on. "I zakleću se Sigmenovom izgubljenom rukom da mi ni na kraj pameti nije bilo tako nešto. Ne, ja sam samo rekao da uslužnost prema Srkvi ponekad dovodi do ublažavanja zakona."
<BR>&nbsp;&nbsp;&nbsp;&nbsp;&nbsp;"Znaš li nekoga ko bi nam pomogao?" upita Meri, a Hal se nasmeši u tami. Ona beše praktična i ne bi oklevala da upotrebi bilo koje sredstvo da ih izvuče iz nezgode.
<BR>&nbsp;&nbsp;&nbsp;&nbsp;&nbsp;U tišini koja zatim nastade i potraja nekoliko minuta čulo se samo Merino disanje koje je ličilo na disanje zverke saterane u tesnac.
<BR>&nbsp;&nbsp;&nbsp;&nbsp;&nbsp;Na kraju, on reče: "Stvarno ne znam nikoga od uticaja izuzev Olvegsena, a on je takođe stavljao primedbe mojoj M. A., mada hvali moj rad."
<BR>&nbsp;&nbsp;&nbsp;&nbsp;&nbsp;"Vidiš!" reče Meri. "Ta M. A.! Kad bi se samo malo potrudio, Hale..."
<BR>&nbsp;&nbsp;&nbsp;&nbsp;&nbsp;"Da ti samo nisi toliko uporna u svojim nastojenjima da me upropastiš", reče on gorko.
<BR>&nbsp;&nbsp;&nbsp;&nbsp;&nbsp;"Ne mogu ti ja pomoći kad toliko uporno grešiš! Ne volim ono što činim, ali to mi je dužnost! Greh je čak i to što me osuduješ zbog onoga što moram da učinim. Još jedna crna tačka."
<BR>&nbsp;&nbsp;&nbsp;&nbsp;&nbsp;"Što ćeš ti biti prisiljena da kažeš geptu. Da, znam. Daj da to ne ponavljamo po deset hiljaditi put."
<BR>&nbsp;&nbsp;&nbsp;&nbsp;&nbsp;"Pa ti si počeo o tome."
<BR>&nbsp;&nbsp;&nbsp;&nbsp;&nbsp;"Čini se da je to jedino o čemu mi možemo da razgovaramo", reče on.
<BR>&nbsp;&nbsp;&nbsp;&nbsp;&nbsp;Ona uzdahnu i reče: "Nije uvek bilo tako."
<BR>&nbsp;&nbsp;&nbsp;&nbsp;&nbsp;"Jedino u prvoj godini našeg braka. Sve od tada..."
<BR>&nbsp;&nbsp;&nbsp;&nbsp;&nbsp;"A čija je to krivica?" uzviknu ona.
<BR>&nbsp;&nbsp;&nbsp;&nbsp;&nbsp;"To je pravo pitanje", uzvrati on. "No mislim da u to ne treba da ulazimo. Moglo bi biti opasno."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Ne želim da razgovaram o tome", reče on. I sam beše iznenađen onim što je rekao. Šta li je mislio time? Nije znao; izgovorio je to nesvesno, već celim svojim bićem. Je li ga Zadnji u njemu naveo da to kaže?
<BR>&nbsp;&nbsp;&nbsp;&nbsp;&nbsp;"Hajde da spavamo", reče on. Sutrašnjica menja lice stvarnosti.
<BR>&nbsp;&nbsp;&nbsp;&nbsp;&nbsp;"Ne pre no..."
<BR>&nbsp;&nbsp;&nbsp;&nbsp;&nbsp;"Posle čega?"
<BR>&nbsp;&nbsp;&nbsp;&nbsp;&nbsp;"Nemoj se igrati sa mnom", reče ona. "Ovo je i počelo celu stvar. Pokušavaš... da izbegneš svoju dužnost."
<BR>&nbsp;&nbsp;&nbsp;&nbsp;&nbsp;"Moju dužnost", reče Hal. "Versko pitanje. Pa naravno."
<BR>&nbsp;&nbsp;&nbsp;&nbsp;&nbsp;"Ne pričaj tako. Ne želim da to radiš samo zato što ti je to dužnost. Želim da to činiš zato što me voliš, zato što su te učili da tako treba i zato što ti to želiš."
<BR>&nbsp;&nbsp;&nbsp;&nbsp;&nbsp;"Učili su me da volim i sve ljude", reče Hal. "Ali sam primetio da mi se izričito brani da vršim svoju dužnost sa bilo kojom drugom ženom izuzev mojom verski zatucanom suprugom."
<BR>&nbsp;&nbsp;&nbsp;&nbsp;&nbsp;Meri je bila tako zaprepašćena da osta bez reči i okrete mu leđa. Ali on, znajući da je sve što je radio činio to kako bi kaznio sebe i nju, a manje zato što tako treba, pruži ruke za njom. Od tada pa nadalje, pošto su izveli zvaničnu predigru, sve je teklo po obredu. Ovoga puta, za razliku od nekih drugih izvedenih u prošlosti, sve je bilo izvedeno korak po korak; reči i dela, tačno onako kako je to Čelni odredio u svom Zapadnom Talmudu. Razlika je bila samo u jednom detalju: Hal je i dalje bio u svom dnevnom odelu. Ovo, zaključi on, može i da se oprosti jer je sada suština bila u pitanju, ne oklop, a i kakva je razlika u tome što je on umesto u vrećastoj pidžami u krevet legao u debeloj uličnoj odeći? Meri, ukoliko joj je to uopšte palo na pamet, ne reče ništa o tome.
</TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
