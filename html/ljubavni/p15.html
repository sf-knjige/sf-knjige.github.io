<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>15.
<P>&nbsp;&nbsp;&nbsp;&nbsp;&nbsp;Posle jela ona pomeša bubasok s vodom, dosu malo crvenkaste tečnosti koja učini da piće zamiriše na grožde, pa onda naseče kriške pomorandže u to. Stavljeno u čaše sa ledenim kockama, piće je bilo hladno i imalo je čak i ukus kao grožde. Nimalo mu nije smetalo.
<BR>&nbsp;&nbsp;&nbsp;&nbsp;&nbsp;"Zašto si izabrala mene umesto Pornsena?"
<BR>&nbsp;&nbsp;&nbsp;&nbsp;&nbsp;Ona mu se ugnezdi u krilo, zagrlivši ga jednom rukom oko vrata dok joj je druga ruka bila na stolu, čaša u njoj. "Oh, izgledao si tako zgodno, a on je bio ružan. Pored toga, osećala sam da ti mogu verovati. Znala sam da moram biti oprezna. Otac mi je govorio o Zemljanima i rekao da im se ne sme verovati."
<BR>&nbsp;&nbsp;&nbsp;&nbsp;&nbsp;"Kako istinito. Ali mora da te je rukovodila tvoja intuicija u određivanju šta je pravo, a šta ne. Da si imala pipke na glavi, rekao bih da su ti oni pomogli da otkriješ unutrašnja osećanja. Ček da vidimo, možda ipak..."
<BR>&nbsp;&nbsp;&nbsp;&nbsp;&nbsp;On pođe rukom da provuče prste kroz njenu kosu, ali ona izmače glavu i nasmeja se.
<BR>&nbsp;&nbsp;&nbsp;&nbsp;&nbsp;On se nasmeja zajedno s njom i spusti ruku na njeno meko rame i zadrža je tu milujući ga. "Ja sam verovatno jedina osoba s broda koja te ne bi izdala. Ali sada sam u škripcu. Vidiš, tvoje prisustvo ovde priziva Zadnjeg. To me stavlja u smrtnu opasnost... ali to je opasnost koju ne bih propustio ni za šta na svetu.
<BR>&nbsp;&nbsp;&nbsp;&nbsp;&nbsp;No, na stranu sve, ono što si mi rekla o mašinama sa iks zracima stvarno me brine. Do sada nijednu nismo videli. Kriju li ih insektaneri? Znamo da imaju električnu energiju i da su teoretski sposobni da dodu do iks zraka. Možda ih kriju samo zato što su one dokaz neke još razvijenije tehnologije.
<BR>&nbsp;&nbsp;&nbsp;&nbsp;&nbsp;Ali to mi ne zvuči logično. I, na kraju, šta mi uopšte znamo o sidonskoj kulturi? Ovde nismo dovoljno dugo; nemamo ni dovoljno ljudi da bismo sproveli opširnija istraživanja.
<BR>&nbsp;&nbsp;&nbsp;&nbsp;&nbsp;Možda sam ja isuviše sumnjičav. I to bi najviše odgovaralo istini. Svejedno, Maknef mora saznati za ovo. Ali mu ne mogu reći kako sam došao do obaveštenja; ne usuđujem se čak ni da slažem o mom izvoru informacija. Na rogovima sam dileme."
<BR>&nbsp;&nbsp;&nbsp;&nbsp;&nbsp;"Dilema? Neka životinja o kojoj do sada nisam čula?"
<BR>&nbsp;&nbsp;&nbsp;&nbsp;&nbsp;On je steže uz sebe i reče: "Nadam se da nikada i nećeš."
<BR>&nbsp;&nbsp;&nbsp;&nbsp;&nbsp;"Slušaj", reče ona, revnosno ga gledajući svojim prelepim, krupnim braon očima. "Zašto uopšte nešto moraš da kažeš Maknefu? Ako Sido napadne Hejdžek ili, kako ti reče da ih vaši neprijatelji sasvim zgodno zovu, Hejdžekere - i zarobe ih, pa što da ne? Zar mi ne bismo mogli nekako da se probijemo do mog zavičaja i nastavimo da živimo tamo?"
<BR>&nbsp;&nbsp;&nbsp;&nbsp;&nbsp;Hal se užasnu. "Ali reč je o mom narodu, o mojim zemljacima! Oni su - mi smo - Sigmeniti. Ne bih mogao da ih izdam!"
<BR>&nbsp;&nbsp;&nbsp;&nbsp;&nbsp;"Upravo to sada činiš držeći me ovde", reče ona ozbiljno.
<BR>&nbsp;&nbsp;&nbsp;&nbsp;&nbsp;"Znam", reče Hal polako, "ali to nije izdaja opštih interesa, uopšte nije izdaja. Kako im mogu nauditi time što tebe imam?"
<BR>&nbsp;&nbsp;&nbsp;&nbsp;&nbsp;"Uopšte me ne interesuje ono što ti njima radiš", reče ona. "Brine me jedino ono što ti možeš sebi da učiniš."
<BR>&nbsp;&nbsp;&nbsp;&nbsp;&nbsp;"Sebi? Upravo sam sebi priuštio najlepšu stvar u životu!"
<BR>&nbsp;&nbsp;&nbsp;&nbsp;&nbsp;Ona se nasmeja oduševljeno i lako ga poljubi u usta.
<BR>&nbsp;&nbsp;&nbsp;&nbsp;&nbsp;Ali, on se trže i reče: "Žanet, ovo je ozbiljno. Pre ili posle, a čini mi se da će to najverovatnije biti pre, nešto definitivno moramo učiniti. Time mislim na otkrivanje nekog sigurnog skrovišta duboko pod zemljom. Kasnije, kad sve bude završeno, možemo ponovo izaći napolje. I imaćemo najmanje osamdeset godina pred sobom što je više nego dovoljno. Toliko će, naime vremena biti potrebno Gabrijelu da stigne do Zemlje i kolonijalnim brodovima da se vrate ovamo. Bićemo kao Adam i Eva, samo nas dvoje i životinje."
<BR>&nbsp;&nbsp;&nbsp;&nbsp;&nbsp;"Šta hoćeš da kažeš", upita ona dok su joj se oči širile.
<BR>&nbsp;&nbsp;&nbsp;&nbsp;&nbsp;"Ovo. Naši stručnjaci danju i noću rade na uzorcima insektanerske krvi. Oni se nadaju da će stvoriti jedan veštački poluvirus koji će biti u stanju da se veže za bakar u zelenim krvnim zrncima insektanera i tako izmeni elektroforetska svojstva zrnaca."
<BR>&nbsp;&nbsp;&nbsp;&nbsp;&nbsp;"Ama."
<BR>&nbsp;&nbsp;&nbsp;&nbsp;&nbsp;"Oblik ovog veštačkog poluvirusa za vreme poslednjeg rata na Zemlji pobio je pola čovečanstva. Neću ulaziti u istorijske detalje o tome kako je on započet; dovoljno je da kažem da je taj virus tajno prosut u Zemljinu atmosferu iz brodova marsovskih kolonista, zemaljskih disidenata s Marsa koji su sebe smatrali pravim Marsovcima, a koje je predvodio Zigfrid Ras, najveći zločinac koji je ikada živeo. Bar tako kažu knjige iz istorije."
<BR>&nbsp;&nbsp;&nbsp;&nbsp;&nbsp;"Ne znam o čemu govoriš", reče ona. Oči su joj bile prikovane za njegovo lice, a njeno je bilo smrtno ozbiljno.
<BR>&nbsp;&nbsp;&nbsp;&nbsp;&nbsp;"Bar smisao možeš da uhvatiš", reče on. "Četiri marsovske lađe, maskirane kao trgovačke letelice krećući se orbitom pre spuštanja, izbacile su milione ovih virusa. Nevidljivi čvorići proteinskih molekula prošli su kroz atmosferu i raširili se svuda po svetu pokrivajući i najskrivenija mesta. Ovi molekuli, kad se jednom domognu kože ljudskog bića, vezuju se za hemoglobin u crvenim krvnim zrncima i daju mu pozitivno punjenje. Ovo dovodi do vezivanja kraja jednog molekula s krajem drugog i molekuli prelaze u stanje kristalizacije. Krofnasti oblici globinskih molekula dobijaju oblik kifle i tako dolazi do veštačke anemije.
<BR>&nbsp;&nbsp;&nbsp;&nbsp;&nbsp;Veštački izazvana anemija daleko je brža i smrtonosnija od prirodne jer zahvata sva crvena krvna zrnca u organizmu dok je kod prirodne zahvaćen samo jedan njihov procentualni deo. Krvna zrnca ubrzo prestaju s radom. Kiseonik se više ne raznosi organizmom i telo za kratko vreme umire.
<BR>&nbsp;&nbsp;&nbsp;&nbsp;&nbsp;I telo je umrlo, Žanet - telo čovečanstva. Gotovo cela planeta ljudskih bića nestala je zbog nedostatka kiseonika."
<BR>&nbsp;&nbsp;&nbsp;&nbsp;&nbsp;"Mislim da sam shvatila sve što si hteo da mi kažeš", reče Žanet. "Ali svi, svi nisu umrli?"
<BR>&nbsp;&nbsp;&nbsp;&nbsp;&nbsp;"Ne. U samom početku vlada Zemlje otkrila je šta se dešava. Izbacili su rakete na Mars, a rakete, projektovane tako da izazivaju zemljotrese, uništile sugotovo sve marsovske podzemne kolonije.
<BR>&nbsp;&nbsp;&nbsp;&nbsp;&nbsp;Na Zemlji, na svakom kontinentu preživelo je po otprilike milion duša. Sa izuzetkom određenih prostora na kome je gotovo celokupno stanovništvo prošlo bez gubitaka. Zašto? Mi nemamo stvarno objašnjenje. Ali nešto, možda povoljno kretanje vetrova, izmenilo je pravac kretanja virusa koji onda nisu pali na te delove Zemlje. Posle izvesnog vremena, provedenog van ljudskog tela, virus umire.
<BR>&nbsp;&nbsp;&nbsp;&nbsp;&nbsp;U svakom slučaju, Havajska ostrva i Island ostali su sa organizovanim vladama i celokupnim stanovništvom. Izrael je takođe ostao pošteđen, kao da se ruka božja nadnela nad njim i zaštitila ga. Poštedene su ostale i južna Australija i Kavkaske planine.
<BR>&nbsp;&nbsp;&nbsp;&nbsp;&nbsp;Ovi ljudi su se kasnije raširili po svetu iznova ga naseljavajući i upijajući u sebe preživele sa prostora koji su naseljavali. U džunglama Afrike i Malaje ostalo je ipak dovoljno preživelih tako da im je pošlo za rukom da se organizuju pre no što su preživeli iz Australije i sa ostrvlja mogli da zauzmu teritorije.
<BR>&nbsp;&nbsp;&nbsp;&nbsp;&nbsp;A ono što se desilo na Zemlji, odlučeno je da se izvede na ovoj planeti. Kad bude izdato naređenje, Gabrijel će ispaliti rakete sa istim onim smrtonosnim tovarom koji je prosut na Zemlju. Jedino što će virusi biti podešeni sastavu krvnih zrnaca Ozagenaca. A rakete će kružiti i kružiti i prosipati svoju smrtonosnu kišu. I... svuda... lobanje..."
<BR>&nbsp;&nbsp;&nbsp;&nbsp;&nbsp;"Ćuti!" Žanet mu stavi prste preko drhtavih usana. "Ne znam šta ti znače ti proteini i molekuli i ta električna punjenja! Iznad mog shvatanja je sve to. Ali znam da te što dalje pričaš hvata sve veći strah. Glas ti postaje svi viši, a oči sve veće.
<BR>&nbsp;&nbsp;&nbsp;&nbsp;&nbsp;Neko te je zaplašio u prošlosti. Ne! Ne prekidaj me! Uplašili su te, ali si ipak bio dovoljno jak da ne pokazuješ taj strah. Ali obavili su toliko užasno efikasan posao da nisi bio u stanju da pređeš preko toga.
<BR>&nbsp;&nbsp;&nbsp;&nbsp;&nbsp;E pa", reče ona stavljajući svoje meke usne na njegovo uvo i šapćući, "izbrisaću ja taj strah. Imam nameru da te izvedem iz te doline straha. Ne. Ne buni se! Znam da ti vređa sujetu to što jedna žena zna da si uplašen. Ali zbog toga nisi ništa manji u mojim očima. Obožavam te tim više što si uspeo da savladaš toliko toga. Znam kakva ti je hrabrost bila potrebna da izadeš na Metarenje. Znam i da si to uradio zbog mene. Ponosna sam zbog toga. A znam i kakva je hrabrost potrebna za moje skrivanje ovde, gde u svakom trenutku malecni propust može da te odvede u beščašće i smrt. Znam i šta sve to znači. Moja priroda, moji instinkti, moja ljubav omogućavaju mi da to vrlo dobro shvatim.
<BR>&nbsp;&nbsp;&nbsp;&nbsp;&nbsp;A sada! Popij sa mnom. Nismo izvan ovih zidova, napolju, gde bi morali da brinemo i plašimo se svih tih stvari. Ovde smo, unutra. Daleko od svega izuzev jedno od drugog. Popij. I mazi me. I ja ću tebe, Hale, i nećemo ni videti svet napolju niti poželeti da ga vidimo. Zasad. Zaboravi u mom zagrljaju."
<BR>&nbsp;&nbsp;&nbsp;&nbsp;&nbsp;Zatim se poljubiše i milovaše se i sve to uz reči koje su ljubavnici oduvek govorili jedno drugome.
<BR>&nbsp;&nbsp;&nbsp;&nbsp;&nbsp;Između poljubaca, Žanet je dosipala još pića i to su ispijali i Hal nije imao problema s gutanjem. Zaključio je da ga pomisao na ispijanje alkohola ne muči toliko koliko miris pića. Zavaran nos, zavaran stomak, a svaka nova čaša pića otvarala je put sledećoj.
<BR>&nbsp;&nbsp;&nbsp;&nbsp;&nbsp;On sruči u sebe tri visoke čaše pića i onda ustade, podiže Žanet na ruke i ponese je u spavaću sobu. Ona ga je ljubila sa strane u vrat i svaki novi poljubac kao da je bio strujni udar, začet na njenim usnama i prenet na njegovu kožu i dalje do mozga mu i dole, preko grudi, do stomaka zagrevajući ga i preko njega, do nogu, stopala koja kao da su, za divno čudo postala ledena. Ni na kraj pameti mu nije bilo da odustane od svega kao što mu se uvek događalo kad god je morao da izvrši svoju dužnost prema Meri i Srkvi.
<BR>&nbsp;&nbsp;&nbsp;&nbsp;&nbsp;Ali, čak i u zanosu očekivanja onog što je imalo da dođe bilo je, kao tamna mrlja u žarištu vatre, pomalo ustezanja. Nije ono bilo veliko, ali je postojalo. I dalje je osećao krivicu, ma kako ona slabašna bila, koju sebi nije mogao da oprosti i javljala se sumnja jer se pitao neće li mu se dogoditi da omane kao što mu se više puta događalo dok je noću, u tami, puzao krevetom i pružao ruke prema Meri.
<BR>&nbsp;&nbsp;&nbsp;&nbsp;&nbsp;Crno seme panike posejala je ta sumnja. Ako sve ne bude kako treba, ubiće se. S njim je onda zauvek svršeno.
<BR>&nbsp;&nbsp;&nbsp;&nbsp;&nbsp;Ipak, reče sam sebi, nemoguće je da se tako nešto dogodi. Ne bi smelo. Ne dok nju drži u svom naručju i dok su joj usne na njegovim.
<BR>&nbsp;&nbsp;&nbsp;&nbsp;&nbsp;Spusti je na krevet i onda ugasi svetlo. Ali ona upali lampu iznad kreveta.
<BR>&nbsp;&nbsp;&nbsp;&nbsp;&nbsp;"Zašto si to uradila?" upita on stojeći u podnožju kreveta i osećajući plimu panike i oseku strasti. U isto vreme; pitao se kako je uspela da se tako brzo i za njega neprimetno svuče.
<BR>&nbsp;&nbsp;&nbsp;&nbsp;&nbsp;Ona se nasmeši i reče: "Seti se šta si mi rekao pre neki dan: Bog reče neka bude svetla."
<BR>&nbsp;&nbsp;&nbsp;&nbsp;&nbsp;"Ali nama nije potrebno", uzvrati on.
<BR>&nbsp;&nbsp;&nbsp;&nbsp;&nbsp;"Meni jeste. Moram da te vidim u svakom trenutku. Mrak će odneti polovinu zadovoljstva. Želim da te gledam dok vodiš ljubav."
<BR>&nbsp;&nbsp;&nbsp;&nbsp;&nbsp;Ona se izvi naviše da podesi lampu kako bi svetlo padalo pod najpovoljnijim uglom i grudi joj se pomeriše, ispratiše taj pokret; a njegova unutrašnjost na to reagova uz gotovo nepodnošljiv bol.
<BR>&nbsp;&nbsp;&nbsp;&nbsp;&nbsp;Ona opruži nogu i dodirnu mu koleno prstima. Dodir kože... to ga potera napred kao anđeoski prst koji ga vuče ka njegovoj sudbini. Kleče na krevet što nju primora da savije nogu ali ne i da odvoji prste koji kao da su srasli s njegovim kolenom toliko da ih odatle ništa ne bi moglo odvojiti.
<BR>&nbsp;&nbsp;&nbsp;&nbsp;&nbsp;"Hale, Hale", mrmljala je. "Šta su ti to učinili? Šta su učinili svim vašim ljudima? Znam iz tvog pričanja da su ti slični. Šta su učinili svim vašim ljudima? Znam iz tvog pričanja da su ti slični. Šta su učinili? Učinili su da mrzite umesto da volite, iako mržnju zovu ljubav. Učinili vas napola ljudima kako bi celo biće mogli da okrenete protiv neprijatelja. Da biste postali neustrašivi ratnici na uštrb ljubavi."
<BR>&nbsp;&nbsp;&nbsp;&nbsp;&nbsp;"To nije istina", reče on. "Nije istina."
<BR>&nbsp;&nbsp;&nbsp;&nbsp;&nbsp;"Ne možeš me prevariti. To je istina."
<BR>&nbsp;&nbsp;&nbsp;&nbsp;&nbsp;Ona ukloni nogu s njegovog kolena i reče: "Dođi bliže." I kad joj se on, i dalje na kolenima, primače, ona pruži ruke i privuče ga dole na svoje grudi.
<BR>&nbsp;&nbsp;&nbsp;&nbsp;&nbsp;"Stavi usta ovde. Budi još jednom beba. Uzdići ću te toliko da ćeš zaboraviti mržnju i misliti samo na ljubav. I postati čovek."
<BR>&nbsp;&nbsp;&nbsp;&nbsp;&nbsp;"Žanet, Žanet", reče on promuklo. Ispružio je ruku da dohvati prekidač na lampi. "Bez svetla", reče.
<BR>&nbsp;&nbsp;&nbsp;&nbsp;&nbsp;Prekrivši svojom rukom njegovu i sprečivšii ga u nameri, ona reče: "Uz svetlo."
<BR>&nbsp;&nbsp;&nbsp;&nbsp;&nbsp;Onda ipak ukloni ruku i dodade: "U redu, Hale. Ugasi ga. Za neko vreme. Ako moraš da se vratiš u tminu, vrati se onda do njenih najvećih dubina. Najvećih. Kad izroniš odatle biće kao da si ponovo rođen. A onda, svetlo."
<BR>&nbsp;&nbsp;&nbsp;&nbsp;&nbsp;"Ne! Neka ostane!" zareža on. "Nema potrebe da se vraćam tamo da bih mogao da te uzmem, a uzeću te kao armija koja osvaja grad."
<BR>&nbsp;&nbsp;&nbsp;&nbsp;&nbsp;"Ne smeš biti vojnik, Hale. Budi ljubavnik. Moraš me maziti, a ne silovati. Sem toga nećeš ni moći da me uzmeš jer ću te opkoliti."
<BR>&nbsp;&nbsp;&nbsp;&nbsp;&nbsp;Njene ruke ga blago obgrliše, leđa joj se lako izviše i, iznenada, ona se nađe svuda oko njega. Osećanja koja ga preplaviše bila su ista kao ona kad mu je ljubila vrat s tim što se ta jednakost pre odnosila na vrstu nego na jačinu.
<BR>&nbsp;&nbsp;&nbsp;&nbsp;&nbsp;On krenu da zavuče glavu između njenog vrata i ramena, ali mu ona stavi obe ruke na grudi i s iznenađujućom snagom napola ga odiže.
<BR>&nbsp;&nbsp;&nbsp;&nbsp;&nbsp;"Ne. Moram da ti gledam lice. Mislim, najviše na onaj trenutak, jer želim da vidim kako se stapaš sa mnom."
<BR>&nbsp;&nbsp;&nbsp;&nbsp;&nbsp;I sve vreme je držala oči širom otvorene kao da zauvek u svaku ćeliju svoga tela želi da utisne sliku svoga, voljenog.
<BR>&nbsp;&nbsp;&nbsp;&nbsp;&nbsp;Halu to ne zasmeta nijednog trenutka, jer mu verovatno ne bi smetalo ni kada bi Arhiurielit, lično, zalupao na vrata u to vreme. Ali primetio je, mada nije time razbijao glavu, da su joj se zenice skupile kao glava čiode.
</TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
