<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>13.
<P>&nbsp;&nbsp;&nbsp;&nbsp;&nbsp;Visoka prilika u svetloplavom ruhu čekala je na Zemljanina pod svodovima ulaza u zgradu. Bio je to Fobo, empatista. On zbaci svoju kapuljaču i otkri lice čiji je jedan obraz bio izgreban i na kome se ispod jednog oka crnela velika masnica.
<BR>&nbsp;&nbsp;&nbsp;&nbsp;&nbsp;On se zakikota i reče: "Neki insektanerski sin mi svuče masku i dobro me razvali. Ali beše lepo. To pomaže da se, tu i tamo, čovek oslobodi viška pare. Kako ste se vi izvukli? Uplašio sam se da vas možda policija nije pokupila. Razume se, mene to ne bi mnogo brinulo, ali znam kako bi vaše kolege s broda reagovale na tu vrstu aktivnosti."
<BR>&nbsp;&nbsp;&nbsp;&nbsp;&nbsp;Hal se neobuzdano nasmeja: "Reakcija će ovaj put izostati."
<BR>&nbsp;&nbsp;&nbsp;&nbsp;&nbsp;Pitao se kako je Fobu poznato na koji način bi reagovali srkveni velikodostojnici s broda. Koliko su insektaneri znali o Zemljanima? Znaju li oni za planove Hejdžeka i ne čekaju li trenutak za protivudar? Ako je tako, čime? Njihova tehnologija, koliko su uspeli da ustanove, bila je daleko ispod zemaljske. Istina, znali su više o psihičkim funkcijama od Zemljana, ali to je bilo razumljivo. Srkva je odavno proklamovala da je dostignuto znanje iz psihijatrije uokvireno i da su dalja istraživanja nepotrebna. Rezultat je bio ćorsokak u koji je psihijatrija zapala.
<BR>&nbsp;&nbsp;&nbsp;&nbsp;&nbsp;Ali bio je isuviše umoran da misli o takvim stvarima. Sve što je želeo bilo je da ode u krevet.
<BR>&nbsp;&nbsp;&nbsp;&nbsp;&nbsp;"Reći ću vam kasnije šta se dogodilo", reče.
<BR>&nbsp;&nbsp;&nbsp;&nbsp;&nbsp;Fobo uzvrati: "Već pogađam. Vaša ruka. Bolje bi bilo da mi dozvolite da previjem tu opekotinu. Otrov noćnih stvorenja može biti neugodan."
<BR>&nbsp;&nbsp;&nbsp;&nbsp;&nbsp;Kao malo dete, Hal poslušno pode za Fobom u njegov stan gde pusti da mu na opekotinu stavi rashladujući melem.
<BR>&nbsp;&nbsp;&nbsp;&nbsp;&nbsp;"Šib kao šib", reče Fobo kad završi. "Idite sad u krevet. Sutra ćete mi ispričati sve detalje."
<BR>&nbsp;&nbsp;&nbsp;&nbsp;&nbsp;Hal mu zahvali i ode prema svom stanu. Opet je imao muke s ključem i, tek kada je uz psovku upotrebio Sigmenovo ime, pođe mu od ruke da otključa vrata. Kad zatvori, zaključa vrata i pozva Žanetu. Mora da se skrivala u odaji koju je njoj nemenio, jer začu kako lupiše dvoja vrata. U sledećem trenutku vide je kako trči prema njemu. Bacila mu se u zagrljaj.
<BR>&nbsp;&nbsp;&nbsp;&nbsp;&nbsp;"Oh, maw num, maw num! Šta se dogodilo? Toliko sam brinula. Mislila sam da ću početi da vrištim kad je noć istekla, a tebe nije bilo."
<BR>&nbsp;&nbsp;&nbsp;&nbsp;&nbsp;Iako mu je bilo žao što je bio uzrok njenog bola, on oseti trnce zadovoljstva zato što joj je značio toliko da je brinula zbog njega. Meri bi možda bila puna saučešća, ali istovremeno, verovatno ne bi zaboravila da mu održi lekciju o njegovom grešnom razmišljanju koje je, na kraju, dovelo do povrede koju je zaradio.
<BR>&nbsp;&nbsp;&nbsp;&nbsp;&nbsp;"Došlo je do gužve", reče on. Odlučio je da joj ne govori ništa o geptu ili o noćnom stvorenju. Kasnije, kad nestane napregnutosti, ispričaće.
<BR>&nbsp;&nbsp;&nbsp;&nbsp;&nbsp;Ona razveza njegov ogrtač i kapuljaču, skide mu masku i okači ih u orman u prednjoj sobi, a on se spusti u stolicu i sklopi oči.
<BR>&nbsp;&nbsp;&nbsp;&nbsp;&nbsp;Čas kasnije one se otvoriše na zvuk tečnosti koja se ulivala u čašu. Stajala je ispred njega i sipala piće iz flaše u ogromnu čašu. Miris bubasoka poče da mu okreće stomak, a slika divne devojke koja se spremala da iskapi tu odvratnu tečnost do kraja mu ga okrenu.
<BR>&nbsp;&nbsp;&nbsp;&nbsp;&nbsp;Ona ga pogleda. Obrve joj se izviše. "Kyetil?"
<BR>&nbsp;&nbsp;&nbsp;&nbsp;&nbsp;"Nije ništa!" zareža on. "Sve je u redu."
<BR>&nbsp;&nbsp;&nbsp;&nbsp;&nbsp;Ona spusti čašu, dohvati ga za ruku i povede ga u spavaću sobu. Tamo ga nežno primora da sedne, a onda i da legne, pa se potrudi oko njegovih cipela. On se nije bunio. Pošto mu raskopča i košulju, ona ga pomilova po kosi.
<BR>&nbsp;&nbsp;&nbsp;&nbsp;&nbsp;"Siguran si da ti nije ništa?"
<BR>&nbsp;&nbsp;&nbsp;&nbsp;&nbsp;"Šib. Mogao bih da slistim svet s jednim rukom vezanom na leđa."
<BR>&nbsp;&nbsp;&nbsp;&nbsp;&nbsp;"Odlično."
<BR>&nbsp;&nbsp;&nbsp;&nbsp;&nbsp;Krevet škripnu kad se ona diže i pođe napolje iz sobe. Počeo je da ga hvata san kad se vratila. Ponovo, on otvori oči. Stajala je s čašom u ruci.
<BR>&nbsp;&nbsp;&nbsp;&nbsp;&nbsp;"Hoćeš li jedan gutljaj, Hale?" upita.
<BR>&nbsp;&nbsp;&nbsp;&nbsp;&nbsp;"Veliki Sigmene, devojko, zar ne možeš da shvatiš?" zareža on. Bes ga najednom zahvati i on sede. "Zašto misliš da mi je pozlilo? Ne mogu da podnešem tu stvar! Ne mogu da podnesem da te vidim kako to piješ. Muka mi je od toga. Muka mi je od tebe. Šta je s tobom? Jesi li glupa?"
<BR>&nbsp;&nbsp;&nbsp;&nbsp;&nbsp;Žanetine oči se raširiše. Krv joj iščeze s lica ostavljajući crvenilo njenih usana kao odsjaj purpurnog meseca u belom jezeru. Ruka joj tako zadrhta da se piće prosu.
<BR>&nbsp;&nbsp;&nbsp;&nbsp;&nbsp;"Pa-pa", zastenja, "učinilo, mi se da si rekao da ti je dobro. Mislila sam da je sve u redu. Mislila sam da želiš u krevet sa mnom."
<BR>&nbsp;&nbsp;&nbsp;&nbsp;&nbsp;Džerou zastenja, zatvori oči i ponovo se spusti na leđa. Zajedljivost nije imala nikakvog uticaja na nju. Sve je shvatala bukvalno. Moraće da je prevaspita. Da nije bio tako iscrpljen, zaprepastila bi ga njena otvorena ponuda - toliko nalik na onu koju je Sigmenu uputila Purpurna Žena u Zapadnom Talmudu kad je pokušala da ga zavede.
<BR>&nbsp;&nbsp;&nbsp;&nbsp;&nbsp;Ali, već je davno prošlo vreme kad se on užasavao za svaku sitnicu. Štaviše, neki glas s periferije njegove svesti reče da je ona samo tvrdim i neponovljivim rečima izrazila ono što je on sve vreme imao na srcu. Ali, izgovorene ovako...!
<BR>&nbsp;&nbsp;&nbsp;&nbsp;&nbsp;Lom stakla mu razbi misli. On se naglo uspravi. Njeno lice se grčilo, a divne usne podrhtavale dok su joj suze tekle niz obraze. Šaka joj je bila prazna. Velika vlažna mrlja na zidu označvala je mesto na kome je završila čaša.
<BR>&nbsp;&nbsp;&nbsp;&nbsp;&nbsp;"Mislila sam da me voliš!" povika ona.
<BR>&nbsp;&nbsp;&nbsp;&nbsp;&nbsp;Nesposoban da smisli ma šta što bi mogao reći, on je samo gledao. Ona se okrete i ode. Odmah zatim on ču njene jecaje iz prednje sobe. Nemoćan da to podnese, skoči iz kreveta i hitro pođe za njom. Za ove sobe je rečeno da su zvučno izolovane, ali nikad se ne zna. Šta ako je neko čuo njene jecaje?
<BR>&nbsp;&nbsp;&nbsp;&nbsp;&nbsp;U svakom slučaju, uvrnula je nešto u njemu i nameravao je da to ispravi.
<BR>&nbsp;&nbsp;&nbsp;&nbsp;&nbsp;Kad uđe u prednju sobu, vide da Žanet izgleda slomljeno. Neko vreme je stajao ćutke, očajnički pokušavajući da nađe reči da nešto kaže, ali mu to nije polazilo za rukom jer se nikada ranije nije našao pred problemom takve vrste. Žene Hejdžeka nisu često plakale, a ako i jesu, činile su to kada su bile same.
<BR>&nbsp;&nbsp;&nbsp;&nbsp;&nbsp;Spusti se kraj nje i stavi ruku na njeno meko rame.
<BR>&nbsp;&nbsp;&nbsp;&nbsp;&nbsp;"Žanet."
<BR>&nbsp;&nbsp;&nbsp;&nbsp;&nbsp;Ona se hitro okrete i prisloni mu glavu na grudi. Između jecaja je govorila: "Pomislila sam da me nisi ni voleo. A to nisam mogla da podnesem. Ne, posle svega što sam preživela!"
<BR>&nbsp;&nbsp;&nbsp;&nbsp;&nbsp;"Pa, Žanet, ja nisam... mislim... nisam bio..."
<BR>&nbsp;&nbsp;&nbsp;&nbsp;&nbsp;Zastade. Nije nameravao da joj kaže da je voli. Nikada nijednoj ženi nije rekao da je voli, čak ni Meri. Niti je njemu nešto tako ikada rečeno od strane bilo koje žene. A sad, evo ove žene na ovoj dalekoj planeti, koja je pri tom bila napola ljudsko biće, gde tvrdi da je on njen, dušom i telom.
<BR>&nbsp;&nbsp;&nbsp;&nbsp;&nbsp;Nežno joj se obrati. Reči su lako tekle jer je citirao Moralnu Lekciju AT - 16:
<BR>&nbsp;&nbsp;&nbsp;&nbsp;&nbsp;"...Sva bića sa srcima na pravom mestu su braća... Ljudi i žene su braća i sestre... Ljubav je svuda... ali ljubav... mora biti na višem nivou... Ljudi i žene bi trebali da osećaju istinsku odvratnost prema životinjskom aktu kao prema nečemu što Veliki Um, Kosmički Posmatrač još nije uspeo da eliminiše iz čovekovog evolucionog razvoja... Doći će vreme kada će se deca rađati na drugi način. U međuvremenu, seks moramo shvatiti kao nešto zastarelo, kao nešto čiji je jedini cilj: dete..."
<BR>&nbsp;&nbsp;&nbsp;&nbsp;&nbsp;Šljis! U glavi mu zazvoni, a vatrene tačkice koje su mu zasvetlucale pred očima ubrzo zameni crvenilo.
<BR>&nbsp;&nbsp;&nbsp;&nbsp;&nbsp;Prođe jedan trenutak pre no što shvati da je Žanet skočila na noge i udarila ga nadlanicom svoje ruke. Sada je stajala iznad njega stisnutih očiju, crvenih usana otvorenih i povučenih unazad kao u režanju.
<BR>&nbsp;&nbsp;&nbsp;&nbsp;&nbsp;Odmah zatim, ona se okrete i pobeže u spavaću sobu. On ustade i pođe za njom. Kad je ušao u sobu, ležala je na krevetu jecajući.
<BR>&nbsp;&nbsp;&nbsp;&nbsp;&nbsp;"Žanet, ti ne shvataš."
<BR>&nbsp;&nbsp;&nbsp;&nbsp;&nbsp;"Fva tuh!"
<BR>&nbsp;&nbsp;&nbsp;&nbsp;&nbsp;Kad shvati šta ona reče, pocrvene. Onda ga zahvati bes. Zgrabi je za ramena i okrete je tako da ga je gledala u lice.
<BR>&nbsp;&nbsp;&nbsp;&nbsp;&nbsp;Ali, začu sebe kako govori: "Ali ja te volim, Žanet. volim te."
<BR>&nbsp;&nbsp;&nbsp;&nbsp;&nbsp;Zvučao je čudno čak i samom sebi. Suština ljubavi, kako je ona shvatala, njemu je bila nastrana - otrcana, ako tako može da se kaže. Zahtevala je da bude obogaćena. Ali, znao je, i biće. U njegovim rukama, u njegovom zagrljaju, nalazilo se biće prirodno, svim instinktima i obrazovanjem usmereno ka ljubavi.
<BR>&nbsp;&nbsp;&nbsp;&nbsp;&nbsp;Mislio je da je, ranije te večeri, isušio svu žalost u sebi, ali sada, zaboravljajući na odluku da joj ne govori o onome što se dogodilo i, obnavljajući, korak po korak, u sećanju dugo i užasno veče koje je proveo, suze mu potekoše niz obraze. Trideset godina u stanju je da načini dubok bunar; istiskivanje sveg plača nagomilanog u njemu zahtevalo je mnogo vremena.
<BR>&nbsp;&nbsp;&nbsp;&nbsp;&nbsp;Žanet, takode, zaplaka i reče da joj je žao što se naljutila na njega. Obeća da to više nikada neće učiniti. Ne smeta, reče on. Zatim su se ljubili i ljubili sve dok, ih, kao dve bebe koje su se uzajamnim plačem i ljubavlju iščupale iz razočarenja i besa, ne savlada san.
</TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
