<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>7.
<P>&nbsp;&nbsp;&nbsp;&nbsp;&nbsp;"Suu Džerou. Suu Džerou. Wufvejfu, suu Džerou."
<BR>&nbsp;&nbsp;&nbsp;&nbsp;&nbsp;Hal se probudi. Za trenutak je imao muke da odredi gde se nalazi. Tada se, pošto se dovoljno razbudi, seti da je zaspao u jednoj od mermernih soba u ruševinama u kojima su nekada živeli čovekoliki sisari. Mesečina je, svetlija od zemaljske, kuljala kroz vrata. Osvetljavala je maleni oblik koji je naglavce visio sa luka vrata. Za trenutak obasja i telašce nekog insekta koji je leteo ispod tog oblika. Nešto dugačko i tanko zapalaca naniže i uvuče insekta u iznenada otvorena usta.
<BR>&nbsp;&nbsp;&nbsp;&nbsp;&nbsp;Gušter dobijen na zajam od čuvara ruševina valjano je obavljao svoj posao sprečivši leteću napast da prodre u sobu.
<BR>&nbsp;&nbsp;&nbsp;&nbsp;&nbsp;Hal okrete glavu prema otvorenom prozoru na stopu iznad sebe. Insektolovac je i tu bio zaposlen jezikom čisteći vazduh od komaraca.
<BR>&nbsp;&nbsp;&nbsp;&nbsp;&nbsp;Glas kao da je dolazio iza tog mesečinom okupanog i uskog četvorougla. On napregnu uši kao da time može da natera tišinu da začne glas ponovo. Taj pokušaj se jalovo završi. A tada skoči i okrete se na zvuk nekog šmrkanja i čeketanja iza sebe. Životinja veličine rakuna stajala je u dovratku. Bio je to jedan od onih kvazi-insekata, takozvanih plućobuba, koji su se noću provlačili šumama. Bio je to veoma razvijen oblik, nadgradnja, zglavkara, nepoznat na zemlji. Za razliku od svojih rođaka sa Zemlje, za disanje mu nisu služile samo traheje niti plućne kese. Par mehurova kao kod žabe oticao je i splašnjavao iza njegovih usta. Od njih je i poticao onaj šmrkavi zvuk.
<BR>&nbsp;&nbsp;&nbsp;&nbsp;&nbsp;Iako je plućobuba imala zlokobni oblik bogomoljke Hal se nije uplašio. Fobo mu je rekao da nisu opasne za ljude.
<BR>&nbsp;&nbsp;&nbsp;&nbsp;&nbsp;Glasan zvuk kao od budilnika najednom ispuni sobu. Pornsen se uspravi na ležištu pored zida. Pri pogledu na bubu on vrisnu i ona se hitro izgubi. Buka, koja je dolazila iz mehanizma na Pornsenovoj ruci, prestade.
<BR>&nbsp;&nbsp;&nbsp;&nbsp;&nbsp;Pornsen se spusti na ležaj gundajući: "Ovo je već šesti put kako me ove nazovi bube bude."
<BR>&nbsp;&nbsp;&nbsp;&nbsp;&nbsp;"Isključi taj ručni budilnik."
<BR>&nbsp;&nbsp;&nbsp;&nbsp;&nbsp;"Da, pa da mi se ti izmigoljiš iz sobe kako bi mogao da isprosipaš svoje seme po zemlji", odgovori Pornsen na Halov predlog.
<BR>&nbsp;&nbsp;&nbsp;&nbsp;&nbsp;"Nemaš prava da me optužuješ za tako grešno ponašanje", mehanički uzvrati Hal, ne osećajući neku veću ljutnju pri tom. Mislio je na glas.
<BR>&nbsp;&nbsp;&nbsp;&nbsp;&nbsp;"Sam Čelni je rekao da nema onih kojima se ne može prigovoriti", promrmlja Pornsen. On zevnu i nastavi da mrmlja padajući u san: "Pitam se jesu li one glasine istinite... Čelni bi mogao biti na ovoj planeti... posmatra nas... prorekao je... aaah..."
<BR>&nbsp;&nbsp;&nbsp;&nbsp;&nbsp;Hal je sedeo na svom ležaju posmatrajući Pornsena sve dok ovaj nije zahrkao. I vlastite kapke na očima je jedva zadržavao da ne padnu. Svakako je samo sanjao taj mekani prigušeni glas koji se služio jezikom koji nije bio ni zemaljski ni ozagenski. Tako je moralo biti jer je glas bio ljudski, a on i gept bili su dva jedina homo sapiensa u krugu od dvesta milja.
<BR>&nbsp;&nbsp;&nbsp;&nbsp;&nbsp;I bio je to ženski glas. Čelni! Da mu je da čuje ženu još jednom! Ne Meri. Nije želeo da čuje njen glas niti bilo šta o njoj nikada više. Ona je bila jedina žena koju je ikada... sme li to i samom sebi reći... imao. Bilo je to tužno bljutavo i ponižavajuće iskušenje. Ali mu nije bilo zabranjeno da poželi... bio je srećan što Čelni ne beše tu da mu u misli zaviri... da sretne neku drugu ženu koja će mu podariti to zadovoljstvo čije se poznavanje kod njega završavalo samo na prosipanju semena... Čelni nek mu je na pomoći!... što je u poredenju sa onim nedoživljenim, bio je siguran, bilo puko bledilo i ništavilo...
<BR>&nbsp;&nbsp;&nbsp;&nbsp;&nbsp;"Suu Džerou. Vufvejfu. Sa mfa ze'nit testinek. A'gejtih wei f'nit."
<BR>&nbsp;&nbsp;&nbsp;&nbsp;&nbsp;Polako, Hal se diže s ležaja. Njegov vrat kao da je bio okovan ledom. Šapat jeste stizao kroz prozor. Obrisi nske glave videli su se u mesečevom svetlošću ispunjenom okviru prozora. Svetlost se u vodopadima sunovraćivala preko belih ramena. Belina prsta prekrsti tamni rez usta.
<BR>&nbsp;&nbsp;&nbsp;&nbsp;&nbsp;"Pu veimu tu bo ču. I'uteh. Seelahs. Efunih. Vit, sielvupleh."
<BR>&nbsp;&nbsp;&nbsp;&nbsp;&nbsp;Smeten, ali poslušan kao da je dobio punu dozu hipno-lipna, Hal pođe prema vratima.
<BR>&nbsp;&nbsp;&nbsp;&nbsp;&nbsp;Smetenost ga ipak nije sprečila da baci pogled na Pornsena i proveri spava li ovaj ili ne.
<BR>&nbsp;&nbsp;&nbsp;&nbsp;&nbsp;Za trenutak se gotovo povinovao stečenim navikama i malo je nedostajalo da probudi gepta. Povuče ruku pruženu ka njemu. Morao je da iskoristi ovu priliku. Upornost i strah u ženinom glasu govorio mu je da je očajna i da joj je potreban. A bilo je jasno da ne želi da on probudi Pornsena.
<BR>&nbsp;&nbsp;&nbsp;&nbsp;&nbsp;Šta bi Pornsen rekao, učinio, kada bi znao da se izvan ove sobe nalazi žena?
<BR>&nbsp;&nbsp;&nbsp;&nbsp;&nbsp;Žena? Kako žena može biti ovde?
<BR>&nbsp;&nbsp;&nbsp;&nbsp;&nbsp;Njene reči kao da su uključile nešto poznato. Imao je čudno i neuhvatljivo osećanje da bi morao da poznaje jezik. Ali nije.
<BR>&nbsp;&nbsp;&nbsp;&nbsp;&nbsp;Stade. O čemu on to misli? Ako li se Pornsen probudi i pogledom ga potraži na ležaju na kome ga neće biti... Vrati se do ležaja i svoju torbu stavi pod pokrivač koji je dobio od čuvara. Zatim zamota svoju jaknu i stavi je do torbe. Jedan kraj jakne ostavi da viri ispod pokrivača naslonjen na jastuk. Možda će ta tamna masa na jastuku i gomila ispod pokrivača uspeti da zavara Pornsena, ako bude dovoljno pospan, tako da pomisli da je Hal tu.
<BR>&nbsp;&nbsp;&nbsp;&nbsp;&nbsp;Meko, bosonog, on zagazi prema vratima. Pre no što stiže do njih, on ponovo stade. Cilinder veličine plastične konzerve za hranu bio je postavljen na stražu. Ukoliko ma koji predmet veći od miša stigne u njegovo polje dejstva prouzrokovaće signal koji će biti prenesen do uređaja pričvršćenog na srebrnu narukvicu oko Pornsenovog zglavka: uredaj će zazvoniti - kao što se dogodilo pri pojavi plućobube - i Pornsen će naglo i potpuno budan iskočiti iz dubina svog sna.
<BR>&nbsp;&nbsp;&nbsp;&nbsp;&nbsp;Konzervčuvar se tu nije nalazio samo zbog najave prolaznika. Stajao je tu i kao garancija da Hal neće mrdnuti iz sobe bez znanja svog gepta. Kako u ruševinama nije bilo kanalizacije mogao bi da se posluži izgovorom da ide da se olakša, a u tom slučaju bi i gept krenuo s njim kako bi se uverio da Hal tom prilikom neće učiniti ništa više.
<BR>&nbsp;&nbsp;&nbsp;&nbsp;&nbsp;Hal dohvati muvolovku. Imala je tri stope dugačku dršku načinjenu od savitljivog drveta. Njegova masa beše neznatna, a time i nedovoljna da poremeti mir u polju dejstva čuvara. Drhtavih ruku, Hal pažljivo pomeri cilinder u stranu jednim krajem drške. Morao je da bude tako pažljiv jer je svako klaćenje izazivalo uključivanje zvona u samom cilindru. Na sreću, kameni pod bio je jedan od onih na kome nije bilo neravnina. Bile su izglačane vekovnim prevlačenjem generacija stopala preko njih.
<BR>&nbsp;&nbsp;&nbsp;&nbsp;&nbsp;Kad se nađe napolju, Hal se naže unutra i pomeri cilindar ponovo na njegovo staro mesto. Zatim, dok mu je srce lupalo zbog dvostrukog uzbuđenja, petljanja sa konzervčuvarom i predstojećeg sureta sa stranom ženom, on zađe za ugao zgrade.
<BR>&nbsp;&nbsp;&nbsp;&nbsp;&nbsp;Žena se od prozora sklonila u senku statue klečeće boginje nekih četrdesetak jardi daleko. On krenu ka njoj, a zatim shvati zašto se krije. Fobo mu je dolazio u susret. Hal ubrza korake. Želeo je da presretne insektanera pre no što ovaj primeti ženu i, istovremeno, da ga zaustavi na mestu sa koga njihovi glasovi neće probuditi Pornsena.
<BR>&nbsp;&nbsp;&nbsp;&nbsp;&nbsp;"Salom, aloha, lepo spavanje, Sigmen te blagoslovio", reče Fobo. "Izgledate mi nervozno. Je li to zbog onog prepodnevnog udesa."
<BR>&nbsp;&nbsp;&nbsp;&nbsp;&nbsp;"Ne. Samo mi se ne spava. A želim i da se divim ruševinama na mesečini."
<BR>&nbsp;&nbsp;&nbsp;&nbsp;&nbsp;"Uzvišeno, lepo, tajanstveno i pomalo tužno", reče Fobo. "Razmišljam o ovim ljudima, o generacijama koje su ovde živele, rađale se, igrale, smejale se, plakale, patile, rađale nove generacije i umirale. I svi, svi su do jednog sada mrtvi i u prašinu pretvoreni. Ah, Hale, to mi tera suze na oči i podseća me na vlastitu sudbinu."
<BR>&nbsp;&nbsp;&nbsp;&nbsp;&nbsp;Hal odmeri Foboa. Koliko je human - u ponekim situacijama - bio ovaj monstrum, ovaj domorodac Ozagena. Ozagen. Čudno ime uz koje je išla i priča. Kako li ono beše? Prvi istraživač koji je otkrio ovu planetu, pri susretu sa domorocima, uzviknuo je: - Oz again! <EM>Oz again - Oz - ponovo, prim. prev</EM>
<BR>&nbsp;&nbsp;&nbsp;&nbsp;&nbsp;Prirodno. Sve je podsećalo na Oz Frenka Bauma. Tela domorodaca bila su okruglasta, a udovi, u odnosu na tela, nesrazmerno manji. Njihova usta bila su uobličena u dva široka i plitka slova V smeštena jedno u drugo. Usne su im bile debele i otromboljene. U stvari insektaneri su imali četiri usne; krakovi svakog od dva V na spojevima sastavljeni dubokim šavom. Nekada, davno u toku evolucije, ove usne služile su kao upotrebljivo oružje. Sada su bile samo zakržljali udovi, toliko zamaskirani kao usneni delovi i toliko funkcionalni da nikome nije moglo pasti na pamet njihovo ranije značenje. Kad bi se široka V-u-V usta u smehu otvarala, njihov izgled bi plašio Zemljane. U njima nije bilo zuba već samo reckavih vrhova viličnih kosti. Sa nepca im je visio kožni zastor, začetni oblik gornjeg jezika. Zahvaljujući ovoj deformaciji nepca insektaneri su bili u stanju da proizvode one Zemljanima veoma teško ponovljive zvuke.
<BR>&nbsp;&nbsp;&nbsp;&nbsp;&nbsp;Njihova koža bila je isto onoliko nepigmentisana koliko i Halova, ali dok je njegova pokožica bila ružičasta, njihova je imala zelenkastu boju. Bakar, ne gvožde, vezivao je kiseonik u njihovim krvnim zrncima.
<BR>&nbsp;&nbsp;&nbsp;&nbsp;&nbsp;Fobo skide kapu na kojoj su se nalazila dva veštačka pipka kao oznaka da je pripadnik klana Skakavaca. Pa iako je ovo na trenutak umanjilo njegovu sličnost sa Strašilom Frenka Bauma (svi domoroci su Zemljane neodoljivo podsećali baš na ovu ličnost) njegova ćela i zamršena plava ćuba koja mu je počinjala na zatiljku potvrđivale su sličnost, a dugački, smešni nos koji je štrčao pravo iz lica ju je podvlačio. Njegovom dužinom prikrivena, dva pipka služila su kao čulo mirisa.
<BR>&nbsp;&nbsp;&nbsp;&nbsp;&nbsp;Taj prvi Zemljanin, koji ih je video bio bi osuđen zbog svoje primedbe, ako ju je uopšte napravio. No, teško da jeste. Prvo, jer je lokalni jezik reč Ozagen koristio za označavanje majčice Zemlje. Drugo, čak i da je taj čovek iz te prve ekspedicije i mislio tako nešto ne bi se usudio da to izgovori glasno. Knjige o Ozu bile su zabranjene u Hejdžek Uniji; nije je mogao ni pročitati osim ako nije rizikovao i nabavio je ispod ruke od nekog švercera knjiga. I to je bilo moguće. Čak, to bi bilo i jedino objašnjenje. U protivnom, kako bi astronaut koji je Halu ispričao priču došao do nje? Možda onome koji je izmislio priču i nije bilo stalo hoće li srkvene vlasti saznati da on čita zabranjene knjige. Astronauti su bili slavni, ili neslavni, po tome što su prezirali opasnosti i nisu obraćali veliku pažnju na srkvena uputstva i zakone; razume se, kad nisu bili na Zemlji.
<BR>&nbsp;&nbsp;&nbsp;&nbsp;&nbsp;Hal posta svestan da mu se Fobo obraća.
<BR>&nbsp;&nbsp;&nbsp;&nbsp;&nbsp;"...Ovo džout kako vas je ms'je Pornsen nazvao besan i ljutit. Šta to znači?"
<BR>&nbsp;&nbsp;&nbsp;&nbsp;&nbsp;"To znači", odgovori Hal, "da osoba na koju se odnosi nije stručnjak ni u jednoj specijalnosti, ali da veoma mnogo zna o svima njima. U stvari, ja sam oficir za vezu između raznih naučnika s jedne strane i vladinih činovnika s druge. Moj posao je da skupljam i povezujem najnovije naučne izveštaje i dostavljam ih određenim autoritetima."
<BR>&nbsp;&nbsp;&nbsp;&nbsp;&nbsp;On baci pogled ka statui.
<BR>&nbsp;&nbsp;&nbsp;&nbsp;&nbsp;Žena se nije dala videti.
<BR>&nbsp;&nbsp;&nbsp;&nbsp;&nbsp;"Nauka je", nastavi on, "postala toliko izdeljena po specijalnostima da je došlo do nerazumevanja čak i između naučnika čije je polje rada isto. Svaki naučnik ima duboko vertikalno znanje iz svoje uske oblasti, ali gotovo nimalo opšteg znanja iz te naučne grane. Što više zna iz te svoje oblasti sve je manje svestan rada drugih u oblastima koje se nadovezuju na njegovu. On prosto nema vremena da se bavi čitanjem tih gomila članaka koje opisuju rad drugih. To ide tako daleko da, na primer, od dva doktora koji se specijalizuju za nosne smetnje, jedan užima za svoje polje rada levu nozdrvu, a drugi desnu."
<BR>&nbsp;&nbsp;&nbsp;&nbsp;&nbsp;Fobo u užasu podiže svoje ruke.
<BR>&nbsp;&nbsp;&nbsp;&nbsp;&nbsp;"Ali nauka bi tako zapala u ćorsokak! Vi svakako preterujete!"
<BR>&nbsp;&nbsp;&nbsp;&nbsp;&nbsp;"Što se lekara tiče, tačno je", reče Hal, kome pođe za rukom i da se nasmeši. "Ali što se ostalog tiče, ne preterujem baš mnogo. A tačno je i da nauka ne napreduje geometrijskom progresijom kao nekada. Problem je u tome što naučnicima sve više ponestaje vremena, a i odsečeni su jedan od drugog. Otkrića na drugim poljima im ne mogu biti od pomoći u njihovim vlastitim istraživanjima iz prostog razloga što o njima nisu ništa čuli."
<BR>&nbsp;&nbsp;&nbsp;&nbsp;&nbsp;Hal vide glavu kako izviruje iza statue i onda se povlači. On poče da se znoji.
<BR>&nbsp;&nbsp;&nbsp;&nbsp;&nbsp;Fobo poče da ga ispituje o veri koju je širio Čelni. Hal se uzdržavao koliko je to bilo mogućno i potpuno preču neka pitanja mada, istovremeno, oseti zaprepašćenje zbog onoga što je učinio. Za insektanera bi se moglo reći sve sem da nije logičar, a logika je bila svetlo kome Hal nikada nije okretao leđa čemu su ga Urieliti naučili.
<BR>&nbsp;&nbsp;&nbsp;&nbsp;&nbsp;Na kraju, on reče: "Sve što vam mogu reći jeste da je apsolutna istina da većina ljudi subjektivno može putovati kroz vreme, a da su jedini ljudi koji to mogu činiti i objektivno Čelni, Zadnji i žena Zadnjeg. Znam da je to istina jer je Čelni prorekao šta će se dogoditi u budućnosti i sva njegova proročanstva su se ispunila. I..."
<BR>&nbsp;&nbsp;&nbsp;&nbsp;&nbsp;"Baš sva proročanstva?"
<BR>&nbsp;&nbsp;&nbsp;&nbsp;&nbsp;"Pa, sva osim jednog, ali za njega je utvrđeno da je grešno, beznadežnost koju je Zadnji nekako uspeo da umetne u Zapadni Talmud."
<BR>&nbsp;&nbsp;&nbsp;&nbsp;&nbsp;"Kako znate da i ona proročanstva koja se do sada nisu ispunila nisu lažni umeci?"
<BR>&nbsp;&nbsp;&nbsp;&nbsp;&nbsp;"Pa... ne možemo znati. Jedini način da se ona provere jeste da se sačeka vreme njihovog obistinjenja. Tada..."
<BR>&nbsp;&nbsp;&nbsp;&nbsp;&nbsp;Fobo se nasmeši i reče: "Tada saznate da je to određeno proročanstvo napisao i umetnuo ga u ostala Zadnji."
<BR>&nbsp;&nbsp;&nbsp;&nbsp;&nbsp;"Naravno. Ali Urieliti već godinama rade na metodu koji će, kako kažu, biti sigurna provera, prema zemaljskim merilima, jer su buduća zbivanja grešna ili bezgrešna. Kad smo napuštali Zemlju očekivali smo da svakog časa čujemo da je jedan takav neprogrešivi metod otkriven. Sada, razume se, nećemo biti u stanju da o tome nešto više saznamo sve do povratka na Zemlju."
<BR>&nbsp;&nbsp;&nbsp;&nbsp;&nbsp;"Vidim da vas ova vrsta razgovora uzbuđuje", reče Fobo. "Možda je bolje da ga nastavimo nekom drugom prilikom. Recite mi kako vam se svidaju ruševine?"
<BR>&nbsp;&nbsp;&nbsp;&nbsp;&nbsp;"Veoma su interesantne. Razume se, moj interes za ovaj iščezli narod je gotovo ličan zato što su bili sisari baš kao i mi na Zemlji. Ono što mi nije jasno jeste kako je moguće da oni koji su nekada naseljavali ovako ogroman kontinent izumru svi do jednoga. Ukoliko su bili nalik na nas trebalo je da prežive. Ukoliko nisu bili u stanju da vas poraze, ipak su morali biti u stanju da vas zadrže bar izvan granica ovog kontinenta."
<BR>&nbsp;&nbsp;&nbsp;&nbsp;&nbsp;"Možda i ima preživelih u dubinama šuma ili u džunglama, ali koliko je nama poznato svi su izginuli u ratovima s nama. Mi pobedismo zato što smo bili ujedinjeni. Oni su se među sobom tukli čak i u vreme ratova s nama. Mnogo puta smo im nudili mir, ali su ga odbijali. Bili smo prinuđeni da ih zbrišemo. Bili su veoma dekadentan, svađalački, pohlepan i smrtonosan soj."
<BR>&nbsp;&nbsp;&nbsp;&nbsp;&nbsp;Sasvim ljudski, pomisli Hal Džerou. Ali svoj sud o ispravnosti Fobove priče zadrža za sebe. Pobednici pišu istoriju.
<BR>&nbsp;&nbsp;&nbsp;&nbsp;&nbsp;"Jednom drugom prilikom ispričaću vam o njihovoj propasti i padu. Po mnogo čemu to je fantastična priča. Upravo sada, mislim da ću otići pravo u krevet."
<BR>&nbsp;&nbsp;&nbsp;&nbsp;&nbsp;"Meni nije do spavanja. Ukoliko mi ne zamerate, procunjao bih još malo unaokolo. Ove ruševine su toliko lepe na mesečini."
<BR>&nbsp;&nbsp;&nbsp;&nbsp;&nbsp;"To me podseća na jednu od pesama našeg velikog barda, Šamera. Ukoliko je se setim i ukoliko mi pođe za rukom da je pravilno prevedem odrecitovaću vam je jednom prilikom."
<BR>&nbsp;&nbsp;&nbsp;&nbsp;&nbsp;Fobove V-u-V usne zevnuše.
<BR>&nbsp;&nbsp;&nbsp;&nbsp;&nbsp;"Ja ću otići u krevet, na počinak, Morfeju u zagrljaj. No, pre toga, imate li vi neko oružje, vatreno mislim, čime biste bili u stanju da se odbranite od zverki koje se kreću noću?"
<BR>&nbsp;&nbsp;&nbsp;&nbsp;&nbsp;"Dozvoljeno mi je da nosim nož u čizmi", reče Hal.
<BR>&nbsp;&nbsp;&nbsp;&nbsp;&nbsp;Fobo se maši rukom pod ogrtač i izvadi jedan pištolj. Pruži ga Halu i reče: "Evo! Nadam se da vam neće zatrebati, ali nikad se ne zna. Živimo u divljem, lupeškom svetu, moj prijatelju. Naročito ovde napolju."
<BR>&nbsp;&nbsp;&nbsp;&nbsp;&nbsp;Hal radoznalo zagleda oružje slično onom koje je imao prilike da vidi u Sidou. Bilo je grubo u poređenju sa malim automatima na Gabrijelu ali, na neki način i očaravajuće, kao i sve što je pripadalo stranom svetu. Sem toga, podsećalo je po mnogo čemu i na rane čelične pištolje sa Zemlje. Njegova šestougaona cev bila je dugačka nepunih trideset centimetara; kalibar je, čini se, bio 0,50. U burencetu se nalazilo pet mesinganih čaura u kojima su se nalazili crni barut, zrno i kapisla. Čudno, pištolj nije imao obarač; jaka opruga povlačila je čekić na čauru istog časa kada bi ga prst otpustio.
<BR>&nbsp;&nbsp;&nbsp;&nbsp;&nbsp;Hal zažele da vidi mehanizam koji je okretao burence pri zatezanju čekića, ali nije želeo više da zadržava Foboa u svojoj blizini.
<BR>&nbsp;&nbsp;&nbsp;&nbsp;&nbsp;I pored toga, ne izdrža da ga ne zapita zašto se ne upotrebljava obarač. Ovo pitanje iznenadi Foboa. Kad ču Halovo objašnjenje on zatrepta svojim ogromnim okruglim očima (veoma neugodan prizor za nenavikle jer se preko očiju prevlačio donji kapak) i reče: "Nikada nisam mislio na to! Jasno je da je sa obaračem stvar mnogo efikasnija i manje zamorna, zar ne?"
<BR>&nbsp;&nbsp;&nbsp;&nbsp;&nbsp;"Za mene jeste", reče Hal. "Ali ja sam sa Zemlje i mislim kao Zemljanin. Već sam primetio tu nimalo iznenadujuću činjenicu da vi Ozagenci ne mislite uvek kao mi."
<BR>&nbsp;&nbsp;&nbsp;&nbsp;&nbsp;On vrati pištolj Fobou. "Žao mi je. Ne mogu ga uzeti jer mi je zabranjeno da nosim vatreno oružje."
<BR>&nbsp;&nbsp;&nbsp;&nbsp;&nbsp;Fobo je bio zbunjen, ali očigledno je smatrao da bi bilo nediplomatski da pita zašto. Ili je već bio isuviše umoran.
<BR>&nbsp;&nbsp;&nbsp;&nbsp;&nbsp;On reče: "U redu. Šalom, aloha, lepo spavanje, Sigmen vas posetio."
<BR>&nbsp;&nbsp;&nbsp;&nbsp;&nbsp;"Šalom vama, takođe", reče Hal. Posmatrao je kako široka leđa insektanera nestaju u senkama, osećajući čudnu toplinu za to biće. I pored svog nezemaljskog i neljudskog izgleda Fobo se dopadao Halu.
<BR>&nbsp;&nbsp;&nbsp;&nbsp;&nbsp;Hal se zatim okrete i pođe prema statui Velike Majke. Kad stiže u senku njene osnove, primeti kako se žena gubi u tami gotovo tri sprata visoke gomile odlomljenog kamenja. On pođe za njom i uskoro je ugleda naslonjenu na jednu monolitnu stenu od koje ga je delilo nekoliko kamenih blokova. Ispod se nalazilo jezero, srebrnasto i crno na mesečini.
<BR>&nbsp;&nbsp;&nbsp;&nbsp;&nbsp;Hal nastavi da se kreće prema njoj i kada se našao na oko pet metara od nje, ona progovori tihim, grlenim glasom.
<BR>&nbsp;&nbsp;&nbsp;&nbsp;&nbsp;"Bo soa, suu Džerou."
<BR>&nbsp;&nbsp;&nbsp;&nbsp;&nbsp;"Bo soa", kao odjek ponovi on znajući da to može značiti samo pozdrav na njenom jeziku.
<BR>&nbsp;&nbsp;&nbsp;&nbsp;&nbsp;"Bo soa", ponovi ona još jednom i onda, očigledno prevodeći frazu da bi njemu olakšala, ona reče na sidonskom: "Abu ,umeigejtsi' i."
<BR>&nbsp;&nbsp;&nbsp;&nbsp;&nbsp;Što je, grubo prevedeno, značilo: dobro veče.
<BR>&nbsp;&nbsp;&nbsp;&nbsp;&nbsp;On se zagrcnu.
</TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
