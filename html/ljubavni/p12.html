<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>12.
<P>&nbsp;&nbsp;&nbsp;&nbsp;&nbsp;Pornsen! Ni ime nije uspeo da izgovori brzinom kojom se meso pojavilo. Udaranje teških čizama iza njega. On se okrete. Zdepasta figura u ogrtaču dolazila je niz uličicu. Svetlost lampe otkri opušteno rame i blesak sjajnih, crnih čizama. Masku više nije imao.
<BR>&nbsp;&nbsp;&nbsp;&nbsp;&nbsp;"Džerou!" vrisnu gept pobednički. "Nema svrhe da bežiš! Video sam te u onom svratištu! Nema ti spasa više!"
<BR>&nbsp;&nbsp;&nbsp;&nbsp;&nbsp;Gegajući se, približavao se svom visokom, nepomičnom štićeniku. "I pio si! Znam da si pio!"
<BR>&nbsp;&nbsp;&nbsp;&nbsp;&nbsp;"Je li?" promuklo reče Hal. "I šta još?"
<BR>&nbsp;&nbsp;&nbsp;&nbsp;&nbsp;"Zar to nije dovoljno?" vrisnu gept." Ili, možda nešto kriješ u svom stanu? Možda i kriješ! Možda si stan napunio flašama. Dođi! Idemo u tvoj stan. Pregledaćemo ga i videti šta ima da se vidi. Ne bi me iznenadilo ukoliko u njemu nađem sve dokaze tvoje grešnosti."
<BR>&nbsp;&nbsp;&nbsp;&nbsp;&nbsp;Halu se zategoše ramena i zgrčiše pesnice, ali ne reče ništa. Kad mu gept naredi da pođe ka Fobovoj zgradi ispred njega, on to učini bez trunke otpora. Kao osvajač i osvojeni, oni izmarširaše na ulicu. Džerou je ponešto kvario tu sliku jer je počesto morao da se oslanja na zid da bi povratio ravnotežu.
<BR>&nbsp;&nbsp;&nbsp;&nbsp;&nbsp;Pornsen je režao: "Ti pijani džoute! Od tebe mi je muka u stomaku!"
<BR>&nbsp;&nbsp;&nbsp;&nbsp;&nbsp;Hal pokaza ispred sebe. "Ja nisam jedini kome nije dobro. Pogledaj tog momka tamo."
<BR>&nbsp;&nbsp;&nbsp;&nbsp;&nbsp;Ništa ga stvarno nije zanimalo, ali ga je držala divlja nada da će sve što kaže ili učini, ma kako beznačajno to bilo, odložiti onaj konačni, strašni trenutak povratka u stan. Prstom je pokazivao na velikog i, očigledno, vrlo pijanog insektanera, koji se pridržavao za banderu da ne padne na svoj nos u obliku igle. Slika kao da je bila verna kopija pijanca s kraja devetnaestog i iz dvadesetog veka, počev od cilindra i ogrtača do bandere. Tu i tamo, stvorenje bi zastenjalo kao da ga muče neke teške muke.
<BR>&nbsp;&nbsp;&nbsp;&nbsp;&nbsp;"Možda je bolje da stanemo i pogledamo da nije povređen", predloži Hal.
<BR>&nbsp;&nbsp;&nbsp;&nbsp;&nbsp;Morao je da kaže nešto, sve samo da zaustavi Pornsena. I pre no što je njegov pratilac stigao da protestvuje, Hal priđe insektaneru. On mu stavi ruku na slobodno rame - drugo je bilo pripijeno uz stub - i obrati mu se na sidonskom.
<BR>&nbsp;&nbsp;&nbsp;&nbsp;&nbsp;"Možemo li vam pomoći?"
<BR>&nbsp;&nbsp;&nbsp;&nbsp;&nbsp;Veliki insektaner je izgledao kao da je i sam učestvovao u tuči. Njegov ogrtač, pored toga što je bio iscepan pozadi, imao je na sebi mrlje osušene zelene krvi. Lice mu je bilo sve vreme okrenuto na drugu stranu tako da je Zemljanin imao muke da protumači njegovo mrmljanje.
<BR>&nbsp;&nbsp;&nbsp;&nbsp;&nbsp;Pornsen ga povuče za rame. "Dolazi, Džerou! Snaći će se on. On nam ništa ne znači, zar ne?"
<BR>&nbsp;&nbsp;&nbsp;&nbsp;&nbsp;"Tačno", složi se Hal ravnodušno. On pusti da mu ruka padne pored tela i pođe dalje. Pornsen napravi jedan korak za njim i onda nalete na Hala koji je stao u mestu.
<BR>&nbsp;&nbsp;&nbsp;&nbsp;&nbsp;"Zašto se zaustavljaš, Džerou?" Geptov glas iznenada je bio zabrinut.
<BR>&nbsp;&nbsp;&nbsp;&nbsp;&nbsp;A onda njegov glas vrisnu u agoniji.
<BR>&nbsp;&nbsp;&nbsp;&nbsp;&nbsp;Hal se okrete... da bi u stvarnosti video ono što mu je čas pre toga blesnulo u svesti i navelo ga da se ukopa u mestu. Kada je stavio ruku na rame insektanera osetio je, ne toplu kožu, već, hladni i tvrdi oklop. Nekoliko sekundi značenje toga nije okretalo prekidač u njegovoj svesti, a onda je shvatio i setio se razgovora koji su on i Fobo vodili na putu ka krčmi, kao i razloga zbog kojih je Fobo nosio mač. Isuviše kasno se okrenuo da opomene Pornsena.
<BR>&nbsp;&nbsp;&nbsp;&nbsp;&nbsp;Gept je sad držao obe ruke na očima i vrištao. Veliko stvorenje koje su zatekli naslonjeno na banderu, sada se kretalo prema Halu. Telo kao da mu je postajalo sve veće sa svakim korakom kojim je prilazio. Torba na njegovim grudima oticala je sve dok ne postade slična velikom sivom, drhtavom balonu, a šištavi zvuk pratio je njegovo izduvavanje. Tajanstveno lice insekta, s dve zakržljale ruke koje su se klatarile s obe strane usta i sa dve levku nalik rilice, bilo je okrenuto pravo ka Halu. Baš te dve rilice Hal je greškom zamenio za nos insektanera. Stvorenje mora da je disalo preko dušnika i dva otvora koji su se nalazili odmah ispod ogromnih očiju. U normalnom stanju, disanje se moralo jasno čuti, ali stvorenje mora da je zadržavalo dah u nameri da ne uznemiri svoje žrtve.
<BR>&nbsp;&nbsp;&nbsp;&nbsp;&nbsp;Hal uzviknu od užasa. U isto vreme on dograbi svoj ogrtač i njime zakloni lice. Maska je možda bila u stanju da ga spase, ali nije smeo da rizikuje. Nešto mu oprlji nadlanice ruku. On viknu od bola, ali skoči napred. Pre no što je stvorenje uspelo da udahne vazduh u svoju torbu kako bi njime kroz rilice moglo da istisne kiselinu, Halova glava mu se zabi u stomak.
<BR>&nbsp;&nbsp;&nbsp;&nbsp;&nbsp;Stvorenje reče: "Uuf!" i pade unazad, na leđa i ostade na zemlji mlatarajući rukama i nogama kao kakva džinovska otrovna buba - što je u stvari i bilo. Tada, kada se malo povratilo od udarca i pokušalo da se okrene i pridigne, Hal navali. Njegova cipela od tvrde kože uz zvuk kršenja prolomi rožnati oklop.
<BR>&nbsp;&nbsp;&nbsp;&nbsp;&nbsp;Cipela se povuče nazad; krv, tamna pod svetlom svetiljke, pokulja kroz otvor; Hal ponovo udari na isto mesto. Stvorenje vrisnu i pokuša da umakne krećući se na sve četiri. Zemljanin mu skoči na leđa s obe noge i primora ga da se prostre po betonu. Zatim mu koleno uglavi na tanki vrat i pritište iz sve snage. Vrat se prelomi i stvorenje ostade nepomično. Njegova donja vilica se opusti i otkri niz tankih, igličastih zuba. Zakržljale ruke kraj usta podrhtavale su još neko vreme, a onda se i one smiriše.
<BR>&nbsp;&nbsp;&nbsp;&nbsp;&nbsp;Halove grudi su se nadimale do prskanja. Nije mogao da nahvata dovoljno vazduha. Utroba mu se tresla i pretila da se prolije kroz usta. Na kraju se to i dogodi i Hal se presamiti da se oslobodi muke.
<BR>&nbsp;&nbsp;&nbsp;&nbsp;&nbsp;To ga u času otrezni. U tom trenutku Pornsen presta sa kukanjem. Ležao je, zgrčen postrance, u slivniku. Hal ga okrete na leđa i uzdrhta od onoga što ugleda. Oči su bile napola spaljene, a usta posivela od velikih opekotina. Jezik, koji mu je visio iz usta, bio je drvenkast i namreškan. Teško da nije i progutao nešto od tečnosti.
<BR>&nbsp;&nbsp;&nbsp;&nbsp;&nbsp;Hal se uspravi i krenu dalje. Insektanerska patrola će verovatno otkriti telo i vratiti ga Zemljanima. Nek velikodostojnici nagađaju šta se dogodilo. Pornsen beše mrtav i sada, pošto se to dogodilo, Džerou je mogao da prizna sebi ono što do ovoga časa nikada ne bi propustio na videlo. On je mrzeo Pornsena. I bilo mu je drago što je mrtav. Pa šta ako je njegova smrt bila užasna? Bolovi i muka bili su kratkotrajni u poređenju s onima koje je prouzrokovao Halu i koji su trajali gotovo trideset godina.
<BR>&nbsp;&nbsp;&nbsp;&nbsp;&nbsp;Neki pokret iza njega natera ga da se okrene.
<BR>&nbsp;&nbsp;&nbsp;&nbsp;&nbsp;"Fobo?" pozva.
<BR>&nbsp;&nbsp;&nbsp;&nbsp;&nbsp;Začu stenjanje ispraćeno rečima u kojima je bol bio lako uočljiv.
<BR>&nbsp;&nbsp;&nbsp;&nbsp;&nbsp;"Pornsene? To ne možeš biti... ti si... mrtav."
<BR>&nbsp;&nbsp;&nbsp;&nbsp;&nbsp;Ali Pornsen beše živ. Stajao je, teturajući se.
<BR>&nbsp;&nbsp;&nbsp;&nbsp;&nbsp;On ispruži ruke pred sebe kako bi odredio svoj put i napravi nekoliko slabačkih, ispitivačkih koraka.
<BR>&nbsp;&nbsp;&nbsp;&nbsp;&nbsp;Za trenutak Hal oseti takvu paniku da je bio spreman da se okrene i pobegne. Ali se prisili da ostane nepomičan i da razmisli praktično.
<BR>&nbsp;&nbsp;&nbsp;&nbsp;&nbsp;Ukoliko insektaneri nađu Pornsena, smesta će ga odneti i predati doktorima na Gabrijelu. A doktori će mu napraviti nove kapke od mesa sa obraza i ubrizgati mu regenerative. Za dve nedelje Pornsenov jezik će ponovo izrasti. I progovoriće. I, o Čelni, kako li će samo da govori!
<BR>&nbsp;&nbsp;&nbsp;&nbsp;&nbsp;Dve nedelje! Odmah će. Pornsen je mogao da piše. Pornsen je stenjao od stvarnih bolova; Hal je patio od psihičkih.
<BR>&nbsp;&nbsp;&nbsp;&nbsp;&nbsp;Preostajala je samo jedna stvar.
<BR>&nbsp;&nbsp;&nbsp;&nbsp;&nbsp;On ode do Pornsena i uhvati ga za ruku. Gept se trže i izgovori nešto nerazumljivo.
<BR>&nbsp;&nbsp;&nbsp;&nbsp;&nbsp;"Ja sam, Hal", reče Džerou.
<BR>&nbsp;&nbsp;&nbsp;&nbsp;&nbsp;Pornsen se maši svojom slobodnom rukom i iz džepa izvuče blokče i olovku. Hal mu oslobodi drugu ruku. Pornsen poče da piše i, kad završi, pruži blokče Halu.
<BR>&nbsp;&nbsp;&nbsp;&nbsp;&nbsp;Mesečina je bila dovoljno jaka da bi moglo da se čita. Rukopis su bile same žvrljotine, ali, čak i slep, Pornsen beše u stanju da razumljivo piše.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Odvedi me na Gabrijela, sine. Kunem se Čelnim da nikome ni reč o piću neću reći. Bio bih ti beskrajno zahvalan. Ali me ne ostavljaj ovde u bolu na milost i nemilost monstruma. Volim te."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hal potapša Pornsena po ramenu i reče: "Drži se za moju ruku. Vodiću te."
<BR>&nbsp;&nbsp;&nbsp;&nbsp;&nbsp;Istoga časa začu buku koja je stizala sa jednog kraja ulice. Grupa galamdžija, insektanera išla je u njihovom pravcu.
<BR>&nbsp;&nbsp;&nbsp;&nbsp;&nbsp;On povuče Pornsena u obližnji park, pazeći da ovaj ne udari u neko drvo ili se zaplete u žbunje. Pošto pređoše oko stotinak jardi, stigoše do dela parka gde je drveće bilo izuzetno gusto. Hal zastade. Nepoznati zvuci stizali su iz središta tog gustiša - neko čeketanje i zujanje.
<BR>&nbsp;&nbsp;&nbsp;&nbsp;&nbsp;Hal proviri iza jednog drveta i otkri poreklo buke. Svetlost mesečine padala je na leš jednog insektanera, ili bolje rečeno, na ono što je od njega ostalo. Na gornjem delu tela mesa više nije bilo. Oko njega i po njemu bilo je bezbroj srebrnastobelih insekata. Podsećali su na mrave, ali su bili bar stopu visoki. Čeketanje je poticalo od njihovih klešta kojima su kidali leš insektanera, a zujanje iz vazdušnih vreća na njihovim glavama koje su se nadimale i ispuštale vazduh.
<BR>&nbsp;&nbsp;&nbsp;&nbsp;&nbsp;Hal je mislio da je dovoljno skriven, ali mora da su otkrili njegovo prisustvo. Iznenada nestadoše u senkama drveća na suprotnoj strani od one na kojoj se on nalazio.
<BR>&nbsp;&nbsp;&nbsp;&nbsp;&nbsp;Malo je oklevao, ali onda zaključi da je ipak reč samo o lešinarima koji zdravoj osobi ne mogu nauditi. Insektaner je verovatno bio pijanac koji je skrenuo s ulice i smesta bio ubijen od mrava.
<BR>&nbsp;&nbsp;&nbsp;&nbsp;&nbsp;On povede Pornsena do leša i pažljivo ga prouči. Sve do sada ljudima sa Gabrijela nije pošlo za rukom da izbliza prouče unutrašnju građu insektanera. Zahtevi ozagenskim vlastima da im se odobri seciranje leševa u naučne svrhe, odbijeni su. Nikakav stvarni razlog nije naveden za to odbijanje, izuzev šturog objašnjenja da je to nemoguće. Ljudskim biolozima stavljeni su na raspolaganje jedino uzorci krvi, a kako je i to bilo dovoljno ljudi sa Gabrijela odustali su od ma kakvih rizičnih koraka kakav bi, na primer, bio krađa leša.
<BR>&nbsp;&nbsp;&nbsp;&nbsp;&nbsp;Hal se radoznalo nagnu nad lešom s obzirom da je to bila jedinstvena prilika da upozna njihovu građu. Kičmeni stub se kod insektanera nalazio na prednjoj strani pluća. On se dizao sa neljudski oblikovanih kukova i izvijao se na način koji je bio čudesna imitacija oblika ljudske kičme. Sa obe strane kičme i ispred kukova nalazile su se dve stomačne vreće s crevima. One su zajedno činile stomak s rupom između njih. Ova rupa se kod živih insektanera nije mogla videti jer im je koža bila jako zategnuta.
<BR>&nbsp;&nbsp;&nbsp;&nbsp;&nbsp;Takva unutrašnja građa se i mogla očekivati kod bića čiji su preci bili slični insektima. Stotinama miliona godina unazad, preci insektanera bili su neoformljeni glistoliki prezglavkari. Ali evolucija je od gliste stvorila razumno biće. I, uočavajući ograničene mogućnosti zglavkara, evolucija se potrudila da razdvoji insektanerskog pra-pra-pra na N-ti-oca od ostalih oblika zglavkara. Kada su ljuskari arahnoidi i insekti formirali egzoskeletone s mnogo nogu, pra-pra-pra-deda na N-ti insektaner nije krenuo njihovim putem. Umesto toga, njegov skelet ostao je pod kožom. Ali, njegov centralni nervni sistem je i dalje bio trbušni, odnosno nalazio se s trbušne strane. Unutrašnji delovi insektanera nesumnjivo nisu bili isti kao kod sisara, ali ako su oblici bili različiti, njihove funkcije su bile veoma slične.
<BR>&nbsp;&nbsp;&nbsp;&nbsp;&nbsp;Za dalje proučavanje, iako mu je bilo krivo, nije imao vremena jer ga je čekao posao.
<BR>&nbsp;&nbsp;&nbsp;&nbsp;&nbsp;Posao koji je mrzeo.
<BR>&nbsp;&nbsp;&nbsp;&nbsp;&nbsp;Pornsen na brzinu napisa nešto na blokčetu i pruži ga Halu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Sine, imam užasne bolove. Molim te nemoj oklevati da me odvedeš na lađu. Neću te izdati. Jesam li ikada prekršio obećanje koje sam ti dao? Volim te."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hal pomisli: Jedina obećanja koja sam ikada dobijao od tebe odnosila su se na bičevanje.
<BR>&nbsp;&nbsp;&nbsp;&nbsp;&nbsp;On baci pogled u senke među drvećem. Bleda tela mrava ličila su na šumske pečurke. Čekali su da ode. Pornsen promrmlja nešto i sede na travu. Glava mu pade na prsa.
<BR>&nbsp;&nbsp;&nbsp;&nbsp;&nbsp;"Zašto moram da učinim ovo?" promrmlja Hal.
<BR>&nbsp;&nbsp;&nbsp;&nbsp;&nbsp;Onda pomisli: i ne moram. Žanet i ja se možemo predati insektanerima na milost. Fobo je onaj kome ću se obratiti. Insektaneri nas mogu sakriti. Ali, da li će oni to učiniti? Kad bih mogao da budem siguran. Ali ne mogu. Mogu nas predati Juzitima.
<BR>&nbsp;&nbsp;&nbsp;&nbsp;&nbsp;"Ne vredi ni pokušavati", promrmlja. Onda uzdahnu pa dodade: "Zašto moram da učinim ovo? Što nije umro tamo gde je pao?"
<BR>&nbsp;&nbsp;&nbsp;&nbsp;&nbsp;U tom času Pornsen podiže glavu i svoje uplašene oči naviše. Njegove ruke potražiše Hala. Jeziva karikatura smeška pojavi mu se na spaljenim usnama.
<BR>&nbsp;&nbsp;&nbsp;&nbsp;&nbsp;Hal podiže svoj nož sve dok se njegov vrh ne nađe na šest inči od Pornsenovog vrata.
<BR>&nbsp;&nbsp;&nbsp;&nbsp;&nbsp;"Žanet, ovo radim zbog tebe!" reče on glasno. Ali se vrh noža ne pomače i, posle nekoliko sekundi, on pade naniže.
<BR>&nbsp;&nbsp;&nbsp;&nbsp;&nbsp;"Ja to ne mogu učiniti", reče Hal. "Ne mogu."
<BR>&nbsp;&nbsp;&nbsp;&nbsp;&nbsp;Ipak, nešto je morao da preduzme, nešto što će ili sprečiti Pornsena da ga prijavi ili ukloniti njega i Žanet s mesta na kome im je pretila opasnost.
<BR>&nbsp;&nbsp;&nbsp;&nbsp;&nbsp;Štaviše, morao je da se pobrine da Pornsen dobije lekarsku pomoć. Čovekove patnje su ga mučile, bacale u nedoumicu. Kad bi mogao da ga ubije stavio bi tačku na sve te muke. Ali on to nije bio u stanju da uradi.
<BR>&nbsp;&nbsp;&nbsp;&nbsp;&nbsp;Pornsen, mrmljajući nešto, napravi par koraka držeći ruke u visini grudi i okrećući ih u svim pravcima tražeći Hala. Hal mu se ukloni s puta, grozničavo razmišljajući. Postojala je samo jedna mogućnost. Da Žanet i on pobegnu odavde. Njegova prva pomisao, da dovede insektanere i da im preda Pornsena da ga odvedu do broda, otpade. Pornsen je morao još neko vreme da bude u agoniji. Halu je sada bio dragocen svaki trenutak vremena, a brzo olakšanje geptovih bolova bila bi velika nepravda prema Žanet - sebe i da ne pominje.
<BR>&nbsp;&nbsp;&nbsp;&nbsp;&nbsp;Pornsen se polako kretao napred, rukama ispitujući prostor kako se ne bi spotakao preko neke neočekivane prepreke. Upravo tada, njegova noga dotače kosti domoroca. On zastade i saže se da opipa. Kad mu se ruke sklopiše oko rebara on se ukoči. Nekoliko sekundi ostade tako, a onda poče da pomera ruke po trupu. Njegovi prsti dodirnuše lobanju, preleteše je, a onda počeše da dodiruju komadiće mesa koji su se tu još nalazili.
<BR>&nbsp;&nbsp;&nbsp;&nbsp;&nbsp;Iznenada, očevidno uplašen, valjda shvatajući da ma šta da je ubilo insektanera može biti još u blizini i da je on bespomoćan, on se ispravi i polete pravo napred. Jezivi vrisak ote mu se iz grla dok je trčao. Ali ti krici se naglo prekidoše. On nalete na stablo jednog drveta i preturi se na leđa.
<BR>&nbsp;&nbsp;&nbsp;&nbsp;&nbsp;Pre no što je stigao da se digne poplavi ga horda čeketavih i zujavih tela čija je boja bila bela kao kod pečurki. Hal nije razmišljao o tome postupa li praktično. Uz krik, on se baci prema mravima. Na po puta do mesta na kome su skočili na Pornsena, Hal vide kako se gube u senkama drveća.
<BR>&nbsp;&nbsp;&nbsp;&nbsp;&nbsp;Stgavšii do Pornsena, Hal se baci na jedno koleno i pregleda ga.
<BR>&nbsp;&nbsp;&nbsp;&nbsp;&nbsp;Za tih par sekundi, čovekovo odelo bilo je pretvoreno u krpe, a po telu je na mnogo mesta bio izujedan. Njegove oči su zurile u prazno; vratna žila bila mu je iskidana.
<BR>&nbsp;&nbsp;&nbsp;&nbsp;&nbsp;Hal jecajući ustade i brzo se udalji od tog gustiša. Iza sebe je čuo zujanje i šuškanje kada su mravi krenuli iz svojih zaklona među drvećem. Hal se ne okrenu.
<BR>&nbsp;&nbsp;&nbsp;&nbsp;&nbsp;A kada je stupio na svetlo uličnih svetiljki, pritisak u njemu provali na površinu. Suze mu potekoše niz obraze. Ramena mu se zatresoše u jecajima. Stomak ga je boleo kao da je sve u njemu razneseno na komadiće.
<BR>&nbsp;&nbsp;&nbsp;&nbsp;&nbsp;Nije bio u stanju da oceni da li to olakšanje ili mržnja daju sebi oduška jer je uzrok toj mržnji bio mrtav i više mu nije mogao nauditi. Možda i olakšanje i mržnja zajedno, ali ma šta da je bilo, cedilo se to iz njegovog tela kao otrov; telo ga je samo izbacivalo. No, istovremeno, on je ključao u tom procesu.
<BR>&nbsp;&nbsp;&nbsp;&nbsp;&nbsp;Ipak, polako se gubilo. Iako je mislio da umire, u vreme kad stiže do svoje kuće, otrova više u njegovom telu nije bilo. Malaksalost mu je okovala i ruke i noge i jedva je smogao snage da se popne uz ono nekoliko stepenica do ulaza u zgradu.
<BR>&nbsp;&nbsp;&nbsp;&nbsp;&nbsp;Upravo u tom času srce mu iznenada lako zakuca. Poče da bije nekako snažnije, njegovo pumpanje stade da se odvija bez smetnji kao da je ruka koja ga je držala zauvek olabavila svoj stisak.
</TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
