<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SHEMATSKI PLAN
<P>&nbsp;&nbsp;&nbsp;&nbsp;&nbsp;35.
<BR>&nbsp;&nbsp;&nbsp;&nbsp;&nbsp;Gledali smo kako je slika na televizijskom ekranu zatreperila, pretvorila se u jednu tačku i nestala. Izvesno vreme niko se nije pomerio. Niko nije pokušao da upali svetla u sobi, niti je iko to zatražio. Možda je trebalo još nešto da se pojavi. Pri toj pomisli uzdahnuh. Bar bih ostao još malo duže u životu.
<BR>&nbsp;&nbsp;&nbsp;&nbsp;&nbsp;Ali kako se tišina nastavljala, odjednom me obuze strah. Bilo je čudno što je tako delovalo na mene ono što su mi pokazali, kao i sama činjenica da sam se emocionalno opirao, a u dubini srca smatrao da je sve veoma zanimljivo. I ne shvatajući šta radim, pokušah da odredim razmeru dečaka i devojčica - po svoj prilici broj im je bio približno jednak - a onda pustih mislima na volju da dokučuju buduće oblike braka. Osetih kao da i sam, zajedno sa njima, vršim eksperimente nad ljudskim bićima. Ali kada se povratih, okružen tamom, ja sam bio taj na kome su sve vreme vršeni eksperimenti. Čekao sam smrt. Trunka sažaljenja za jednog osuđenika na smrt. Da li bi mogli da kažu kako je došlo do promene u samoj prirodi smrti?
<BR>&nbsp;&nbsp;&nbsp;&nbsp;&nbsp;Nokti mi se zariše u dlanove. Imao sam osećaj kao da sam u gipsu; jednostavno sam se držao svakog trenutka. Uprkos ovom osećanju, da li me je ovo moje drugo ja navelo da mislim kako želim sopstvenu smrt? Ono što je unosilo sumnju u sposobnost mašine bilo je to što sam sledio njenu osudu, a kada sam to shvatio i prihvatio, zapao sam u smešan i opasan krug, kao da sam proricao sopstvenu sreću novčićem koji je imao dve jednake strane. Ne, da bih odbacio besmislenu smrt nije mi bio potreban nikakav drugi razlog, sem toga što nisam hteo da umrem.
<BR>&nbsp;&nbsp;&nbsp;&nbsp;&nbsp;Mislio sam da više nisam u stanju da to podnesem. Ali do akcije ne dolazi pukim razmišljanjem. Naravno, nije se moglo reći da nisam upao u nepriliku. Iz velike nevolje u kojoj sam se našao nisam se mogao izvući dok su mi osećanja napeta, već pre ako se na neki način opustim. Vezivala me je napetost, telesni mišići bili su kruti poput stare kože, tako da bi se začulo pucketanje kada bih pokrenuo makar samo i glavu.
<BR>&nbsp;&nbsp;&nbsp;&nbsp;&nbsp;Konačno Aiba podiže glavu, pomerivši se na sedištu kao da namerava da postavi pitanje. Iskoristivši priliku, žurno se promeškoljih na stolici. Ali kao da su mi glasne žice bile uvijene u parafin; glas mi je zvučao sažalno. Moje samopoštovanje sasvim je iščilelo.
<BR>&nbsp;&nbsp;&nbsp;&nbsp;&nbsp;"Sigurno je teže živeti na kopnu nego u moru. Ali to je zbog same poteškoće što su se živa bića razvila u ljudska bića, zar ne? Ne mogu da odobrim ni delić od ovoga", rekoh.
<BR>&nbsp;&nbsp;&nbsp;&nbsp;&nbsp;"Tako sam i mislila", promrmlja Vada.
<BR>&nbsp;&nbsp;&nbsp;&nbsp;&nbsp;"To je predrasuda", reče profesor Jamamoto, ponovo navukavši masku veselosti. "Uopšte ne dolazi u pitanje da su se živa bića razvila kao ishod svoje borbe sa prirodom. Takođe je izvesno da su četiri ledena doba i tri međuledena doba uzrokovala evoluciju ljudskog roda od australopitekusa do modernog čoveka. Kako beše? - neko je to veoma lepo objasnio rekavši da je stvorenje koje nazivamo čovekom, učenik rođen ispod mađioničarskog plašta glečera. Pa ipak, ljudske vrste su konačno pokorile prirodu. Čovek ju je poboljšao. Prešao je iz divljine u stanje koje je stvorio sopstvenim rukama. Tako smo stekli moć da evoluciju preobratimo iz nečeg slučajnog u nešto sračunato. Shodno tome možemo smatrati da i cilj kome su težišta živa bića u svom puzanju iz mora na kopno više ne postoji. Svoja stara sočiva morali smo da glačamo, ali današnja plastična sočiva su čista od samog početka. U današnje vreme se više ne može reči da tegobe oblikuju čoveka - rebus adversis severus factus. Čovek se oslobodio svog prirodnog stanja. Zar ne bi onda bilo logično da se on rekonstruiše? Kada bi to uradio, krug borbe i evolucije bi se zatvorio. Uskoro će kucnuti čas kada će se vratiti u more kao u svoj dom, ne kao rob već kao gospodar."
<BR>&nbsp;&nbsp;&nbsp;&nbsp;&nbsp;"Ali rob ostaje rob", rekoh, povrativši snagu, mada sam zbog nečeg duboko odahnuo. "Ova stvorenja su pre svega kolonijalne jedinke; nemaju ni svoju vladu ni državnike."
<BR>&nbsp;&nbsp;&nbsp;&nbsp;&nbsp;"Ne, nemaju", upade nestrpljivo Tanomogi, "ali u svakom razdoblju novi Ijudi neprestano su se rađali kao potomci robova, zar ne?"
<BR>&nbsp;&nbsp;&nbsp;&nbsp;&nbsp;"Ali prihvatanje vodenih bića tek tako, predstavlja poricanje samog čoveka? Ljudska bića na zemlji žive kao naslednici prošlosti."
<BR>&nbsp;&nbsp;&nbsp;&nbsp;&nbsp;"To moramo da podnosimo. Naš trajni prekid sa prošlošću daje nam mesto u budućnosti."
<BR>&nbsp;&nbsp;&nbsp;&nbsp;&nbsp;"Ali ako sam ja izdajnik vodenih bića, zar svi vi niste izdajnici onih koji žive na kopnu?"
<BR>&nbsp;&nbsp;&nbsp;&nbsp;&nbsp;"Ali, profesore, kako bi bilo da na to gledamo na ovaj način?" On zatrese glavom, pokazujući time kako je cela stvar bila lako shvatljiva. "S jedne strane, ulice su pune nezaposlenih, a mogućnosti zapošljavanja su sve gore i gore."
<BR>&nbsp;&nbsp;&nbsp;&nbsp;&nbsp;"Naravno, naravno. Uvek za sve imate opravdanje. Pa ipak, nemate nikakva prava da ovakve zastrašujuće planove krijete, kao što ste to radili do sada."
<BR>&nbsp;&nbsp;&nbsp;&nbsp;&nbsp;"Oh, da, imamo. To pravo je vodenim bićima dala mašina za predviđanje. Osim toga, kada za to dođe vreme, objavićemo ono što bude potrebno."
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Kada većina majki bude imala bar po jedno vodeno dete. Kada nestane predrasude prema vodenim stvorenjima, kada iščezne strah koji izvrće stvarnost. Do tada će strah od potopa postati stvaran, tako da će ljudi morati da biraju između rata, u kome će se otimati za zemlju, i prihvatanja vodenih bića kao nosilaca budućnosti. Naravno", dodade on povukavši bučno unazad stolicu na kojoj je sedeo, "opredeliće se za vodena stvorenja."
<BR>&nbsp;&nbsp;&nbsp;&nbsp;&nbsp;Kada je završio okrete se i pogleda unaokolo, a zatim dade Aibi neki znak. Meni je taj pokret izgledao strašno nemilosrdan i bio sam zaprepašćen kao da sam iznenada nabasao na ćošak u tami. U tren oka Aiba ustade i gurnu već pripremljenu programsku karticu u prorez na mašini. Poče da okreće raznu dugmad, posmatrajući kroz okance.
<BR>&nbsp;&nbsp;&nbsp;&nbsp;&nbsp;Iznenada osetih bol kao od uboda iglom. Nije bila u pitanju igla, već Tanomogijeva desna ruka koju je nežno spustio na moje levo rame. Uopšte nisam bio svestan kada je stao iza mene i nagnuo se.
<BR>&nbsp;&nbsp;&nbsp;&nbsp;&nbsp;"To je predskazanje budućnosti, gospodine", blago promrmlja. "Shematski plan onoga što će se stvarno dogoditi. Znam da ste nestrpljivi da ga vidite."
<BR>
<BR>&nbsp;&nbsp;&nbsp;&nbsp;&nbsp;36.
<BR>&nbsp;&nbsp;&nbsp;&nbsp;&nbsp;I mašina ispriča sledeću priču.
<BR>
<BR>&nbsp;&nbsp;&nbsp;&nbsp;&nbsp;Na dubini od petnaest hiljada stopa debeo sloj mulja na dnu beživotnog mora bio je prošaran jamama i izgledao je čuperast kao da je prekriven dlakom neke atrofirane životinje. Odjednom, mulj poče da se uzdiže. Trenutak potom on se rasprši i preobrazi u taman oblak koji kulja nagore, trnući poput zvezdane tačkice planktona, koje su vrvile povrh prozračnog crnog zida.
<BR>&nbsp;&nbsp;&nbsp;&nbsp;&nbsp;Naborane litice ostadoše ogoljene. Svetlucajući poput smeđeg želatina i bljujući ogromne mehurove vazduha masa zatim pokulja naviše, beskrajno se račvajući poput grana stoletnog bora. Pena se rasprši, a magme, koja je sijala tamnim sjajem, nestade. Nakon toga, jedino je još ogromni stub pare zaparao morski sneg, kovitlajući se uvis dok se nije bešumno rasuo. Ali stub je iščezao među velikim molekulima vode u trenutku kada je dotakao udaljenu površinu mora.
<BR>&nbsp;&nbsp;&nbsp;&nbsp;&nbsp;U tom času na oko dve nautičke milje odatle putnički teretnjak je plovio prema Jokohami; putnici i posada za trenutak su izgubili orijentaciju i osetili neočekivano škripanje i ljuljanje brodskog trupa. Slaba, ali iznenadna promena boje koja se odigrala na površini mora i jato delfina koje je pometeno iskakalo iz vode upozorili su drugog oficira na komandnom mostu, ali on to nije smatrao vrednim da bude uneto u brodski dnevnik. Julsko sunce sijalo je na nebu poput otopljene žive.
<BR>&nbsp;&nbsp;&nbsp;&nbsp;&nbsp;U međuvremenu se nevidljivo pulsiranje mora već pretvorilo u ogromni plimski talas koji je kroz vodu hrlio ka kopnu, neverovatnom brzinom od 480 milja na sat.
<BR>&nbsp;&nbsp;&nbsp;&nbsp;&nbsp;Plimski talas prođe kao lagani povetarac preko bezbrojnih redova podmorskih farmi, naftonosnih polja i šuma lala. Vodena stvorenja, zaokupljena traženjem ribljih jaja, nisu ga čak ni osetila.
<BR>&nbsp;&nbsp;&nbsp;&nbsp;&nbsp;Sledećeg jutra plimski talas zbrisa obalski deo od Šizuoka do Poluostrva Boso. Pošto je primio telegrafsko obaveštenje o uništenju Jokohame, Nanko Maru se jednostavno zaustavio na otvorenom moru.
<BR>&nbsp;&nbsp;&nbsp;&nbsp;&nbsp;Kapetana broda sasvim je zbunio izraz 'uništen', ali držanje putnika bilo je još neobičnije. Šta je značio ovaj mir? Ali to čudno ponašanje nije, u stvari, tek tako počelo. Grupa koja je zakupila ceo brod ukrcala je jednu glomaznu mašinu. Mada su stigli do svog odredišta, nisu ni pokušali da je iskrcaju. Naredili su da brod krene nazad, nastavivši pri tom da nespretno barataju oko mašine; neprestano su odlazili i dolazili iz brodskog skladišta, kao da je on bio neka vrsta eksperimentalne laboratorije. Ko bi mogli da budu taj Tanomogi i ostali?
<BR>&nbsp;&nbsp;&nbsp;&nbsp;&nbsp;- Znači vi ste?
<BR>&nbsp;&nbsp;&nbsp;&nbsp;&nbsp;- Tačno.
<BR>&nbsp;&nbsp;&nbsp;&nbsp;&nbsp;- Niste ništa rekli kada ste saznali da je luka Jokohama potpuno uništena?
<BR>&nbsp;&nbsp;&nbsp;&nbsp;&nbsp;- Ne, nisam. Zahvaljujući prethodnom upozorenju, gotovo svi su se spasili.
<BR>&nbsp;&nbsp;&nbsp;&nbsp;&nbsp;- Pa, jesam li i ja na tom brodu?
<BR>&nbsp;&nbsp;&nbsp;&nbsp;&nbsp;- Ne, profesore. Vi ste mnogo pre toga...
<BR>
<BR>&nbsp;&nbsp;&nbsp;&nbsp;&nbsp;Poplava se nije povukla. Jedan dečak i devojčica gramzivo su čeprkali po obali u potrazi za blagom. Podigoše nešto, misleći da je grivna, ali bila je to samo proteza. Nije bilo ničeg vrednog. Zatim devojčica ugleda nekog udavljenog čoveka. Uplaši se i požele da se vrati, ali dečak je hteo da ga okrene vrhom štapa. Telo cereći se i isplazivši jezik, promeni pravac i nestade. Bilo je to, u stvari, vodeno stvorenje koje je došlo da izviđa, ali devojčicu, koja to nije znala, obuze histerija i ona se onesvesti.
<BR>&nbsp;&nbsp;&nbsp;&nbsp;&nbsp;Ne samo da se voda nije povukla, već su stalni zemljotresi i čudno govorkanje o utopljenicima izazvali nemir. Ali razlog za mnogo veću zabrinutost izazvao je neprovereni izveštaj da je vlada nestala. Bile su to, naravno, samo glasine, pa ipak ne sasvim neosnovane. Jer vlada je već bila prebačena u more.
<BR>&nbsp;&nbsp;&nbsp;&nbsp;&nbsp;Tamo su vladine zgrade bile smeštene na uzvišenju sa dobrim vidikom i okružene šumama morskog korova i stenovitim pustinjama prvog podmorskog kvarta. Na drugoj strani, u podnožju blage uzvišice, odvojene jarugom dubokom šezdeset stopa, nalazile su se narandžaste fabrike u obliku lala, po tri sa svake strane, specijalizovane za proizvodnju magnezijuma i plastike. Usred ovog čudnog pejzaža, zvanična lica užurbano su se pripremala za radio emitovanje u jednoj lebdećoj strukturi oblika cilindrične cevi ispunjenoj vazduhom i pričvršćenoj na tri noge.
<BR>
<BR>&nbsp;&nbsp;&nbsp;&nbsp;&nbsp;Konačno je emitovanje počelo iz antene koja je bila izdignuta iznad površine vode.
<BR>&nbsp;&nbsp;&nbsp;&nbsp;&nbsp;- Napokon smo stigli do kraja četvrtog međuledenog doba i ušli u novu geološku eru; moramo izbeći sve prenagljene reakcije.
<BR>&nbsp;&nbsp;&nbsp;&nbsp;&nbsp;- Vlada je u tajnosti stvorila vodena bića da bi održala međunarodne odnose i s uspehom nastavila da podiže podmorska naselja. Danas, postoji već osam podmorskih gradova sa vodenim stanovništvom čiji broj premaša tri stotine hiljada.
<BR>&nbsp;&nbsp;&nbsp;&nbsp;&nbsp;- Ova populacija je srećna i poslušna; obećali su potpunu saradnju u sadašnjoj nesreći. Uskoro ćete početi da dobijate pomoć u hrani. Gotovo sve se šalje sa morskog dna.
<BR>&nbsp;&nbsp;&nbsp;&nbsp;&nbsp;- Dalje, razmatra se raspodela specijalnih sledovanja za majke vodene dece. Molim vas pratite naša naredna javljanja.
<BR>&nbsp;&nbsp;&nbsp;&nbsp;&nbsp;- Na kraju, Japan ističe svoja prava na posedovanje teritorijalnih voda čije je prostranstvo ranije utvrđeno.
<BR>&nbsp;&nbsp;&nbsp;&nbsp;&nbsp;(Naročito je bio popularan deo o specijalnim sledovanjima, jer je pretežna većina majki imala pravo na te povlastice.)
<BR>&nbsp;&nbsp;&nbsp;&nbsp;&nbsp;Iza vladinih zgrada stajala su u nizu tri malo manja zdanja istog oblika. Bile su to stambene zgrade, mudro sagrađene; na krovovima su stajali akvakopteri. U bašti, okruženoj bodljikavom žicom, u koju je vodenim bićima bio zabranjen ulaz, nalazile su se jaruge, potopljene stene i šume raznobojnog morskog korova. Vedrim danima stanovnici koji su udisali vazduh, čak i oni koje nije zanimalo sakupljanje insekata, stavili bi boce sa kiseonikom i posmatrali uzdišuće sunce kako se širi i skuplja kroz vodu poput krajička zaleđenog stakla. Ili bi cela porodica izišla na izlet, sa harpunskim puškama u rukama. Ali najam za sobe bio je preterano visok, tako da je bilo teško uspeti bez subvencije vlade. Tu se nije moglo živeti samo zato što to neko želi.
<BR>&nbsp;&nbsp;&nbsp;&nbsp;&nbsp;Na kopnu se život i dalje nekako odvijao. Postojali su generatori, fabrike i ulice sa nizom radnji. Prosečan čovek je uprskos svemu nastavio da živi na kopnu, mada ga je gonila plima i obala koja se sve više približavala. Život je bivao sve teži, a kada bi stvarno postao nepodnošljiv, ljudi bi bili primorani da se zapošljavaju kao nadzornici na nekoj od podmorskih farmi. Došlo je do čudne aktivnosti među majkama sa kopna koje su želele da održavaju prisne veze sa svojom decom. Ali vodena bića uopšte nisu bila u stanju da razumeju njihove želje, tako da nisu čak ni odgovarala. Vlada se pravila luda. Umesto toga, osnovane su poznate kompanije koje su organizovale grupna putovanja na morsko dno; zainteresovanih je bilo na pretek.
<BR>&nbsp;&nbsp;&nbsp;&nbsp;&nbsp;Dogodio se jedan incident. Neko dete sa kopna sa bocama za kiseonik, pucalo je i ubilo jedno vodeno dete preko ogradnog zida za vodena bića. Vlada nije znala koji zakon da primeni na ovaj slučaj, što je razbesnela vodena stvorenja nagnalo na štrajk, mada samo delimičan. U svojoj pometenosti vlada je odlučila da prizna jednakost prava pred zakonom i vodenim bićima. Nije bilo nikakvih problema, ali od tada pa nadalje, odnosi među njima u mnogome su se izmenili. Nekoliko godina kasnije trojica predstavnika vodenih bića - za sudstvo, trgovinu i inženjerske poslove - ušla su u sastav vlade.
<BR>&nbsp;&nbsp;&nbsp;&nbsp;&nbsp;Tokom vremena povećala se brzina rasta morskog nivoa. Ljudi su nastavljali da se neprekidno sele prema višim oblastima i u tom procesu izgubili su naviku da žive na jednom mestu. Nije više bilo železnice ili generatorskih stanica. Ljudi su besciljno bitisali zahvaljujući milostinji koju su im davala vodena bića. Na pojedinim obalama postavljeni su vodeni teleskopi, tako da se razgranao posao posmatranja života u moru; bio je to veliki uspeh. Stariji, kojima je bilo dosadno, trošili su svoje oskudno bogatstvo posmatrajući decu i unuke.
<BR>&nbsp;&nbsp;&nbsp;&nbsp;&nbsp;Ali nekoliko godina kasnije čak je i teleskope prekrivala rđa na dnu mora.
<BR>&nbsp;&nbsp;&nbsp;&nbsp;&nbsp;- Pa, šta se dogodilo sa ostalima, sa onima kojima nije bilo dozvoljeno da iziđu?
<BR>&nbsp;&nbsp;&nbsp;&nbsp;&nbsp;- Nastavili su da žive u zgradama ispunjenim vazduhom.
<BR>&nbsp;&nbsp;&nbsp;&nbsp;&nbsp;- U sigurnosti?
<BR>&nbsp;&nbsp;&nbsp;&nbsp;&nbsp;- Da, u sigurnosti. Ali stražari koji ih obilaze sa harpunskim puškama ne nose više boce za kiseonik. Njih su zamenili vodeni stražari. Vodena bića su odlučila da sačuvaju kopnena bića kao izrazite primerke svoje ljudske prošlosti.
<BR>&nbsp;&nbsp;&nbsp;&nbsp;&nbsp;- Je li to dovoljno, Tomojasu?
<BR>&nbsp;&nbsp;&nbsp;&nbsp;&nbsp;- Hm. Pa, ja i onako negde u to doba umirem.
<BR>&nbsp;&nbsp;&nbsp;&nbsp;&nbsp;Konačno su vodena bića dobila svoju vladu. Priznale su je sve zemlje sveta. Razne države sledile su njihov primer i usvojile njihove metode.
<BR>&nbsp;&nbsp;&nbsp;&nbsp;&nbsp;Ali mučilo ih je samo jedno. Jedan na deset ili dvadeset hiljada oboljevao je od jedne čudne bolesti. To je očito bila posledica rđavog nasleđa. Možda nasledstva žlezda sa spoljašnjim lučenjem koje je, u prvoj generaciji, zadržao Iriri. Zvala se kopnena bolest i čim bi je otkrili, bio bi preporučen hirurški zahvat.
<BR>
<BR>&nbsp;&nbsp;&nbsp;&nbsp;&nbsp;37.
<BR>&nbsp;&nbsp;&nbsp;&nbsp;&nbsp;"Rekoh vam", uzviknuh pakosno i pobedonosno.
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Sada je došao red da zemlja njima stvara probleme."
<BR>&nbsp;&nbsp;&nbsp;&nbsp;&nbsp;Niko mi nije odgovorio. Iako se nisam osvrnuo onaokolo osetio sam pobožne izraze lica oko sebe, kao da su se skupili oko odra. Čak je i Vada, koja je bila pripravna na ovo, napućila usne sa izrazom kao da je prevazišla i ljubav i mržnju. U ovom odsudnom času tvrdoglavost ničemu ne bi služila.
<BR>&nbsp;&nbsp;&nbsp;&nbsp;&nbsp;"To je sve tako daleko da ću se onesvestiti", promrmlja neko iza mene. Bez sumnje profesor Jamamoto.
<BR>&nbsp;&nbsp;&nbsp;&nbsp;&nbsp;Kako je samo daleka bila ova budućnost, a istovremeno i tako nejasna poput drevne prošlosti. Iznenada zadrhtah, tako da mi se vazduh koji sam izdisao vrati unutra, proizvevši buku u mom grlu koja je nalikovala zvuku slomljene flaute.
<BR>&nbsp;&nbsp;&nbsp;&nbsp;&nbsp;Očito je to bilo sve što je trebalo da znam. Ali šta mi je valjalo činiti? Zar je trebalo da se pretvaram kako odobravam takvu budućnost kako bih ulučio priliku da celu stvar obznanim javnosti? Ako je pravda posedovala i trunku morala, trebalo bi tako da postupim. Ako pak ne, da li je trebalo da shvatim kako sam ja sam neprijatelj svoje budućnosti i pomirim se sa smrću. Možda bi i valjalo tako postupiti, ako čast još poseduje neke moralne vrednosti. Ukoliko ne verujem u budućnost, trebalo bi da prihvatim prvu mogućnost. Ako verujem, onda bi trebalo da se povinujem drugoj.
<BR>&nbsp;&nbsp;&nbsp;&nbsp;&nbsp;Ne bi bilo sasvim ispravno reći da sam bio zbunjen. Tačnije bi bilo kada bih rekao da sam jednostavno ubeđivao sebe da bi trebalo da budem. Bez sumnje će me ukloniti kao đubre, koje je ostalo do samog kraja. Najgore je bilo to što sam ja sam izgubio veru. Izgledalo mi je da sam bezvredan, baš pravo đubre. Možda je mašina stvarno sve tačno predvidela.
<BR>&nbsp;&nbsp;&nbsp;&nbsp;&nbsp;Imao sam utisak da razgovaram sam sa sobom ali misao mi se pretočila u reči. "Da li možemo mašinu da smatramo nepogrešivom?"
<BR>&nbsp;&nbsp;&nbsp;&nbsp;&nbsp;"To je vaš uobičajeni način razmišljanja, zar ne?" U Tanomogijevom glasu zatitraše iznenađenje i naklonost.
<BR>&nbsp;&nbsp;&nbsp;&nbsp;&nbsp;"Postoji mogućnost pogreške, zar ne? Što je budućnost udaljenija, greška je sve veća. Ako je u pitanju samo greška, još je sve u redu, ali ko je u stanju da dokaže da sve ovo nije samo zaludno razmišljanje mašine? Veoma lako je mogla sve da izmisli menjajući ono što nije razumela ili uprošćavajući, a zatim istupivši sa veoma ubedljivim rezultatima. Uostalom, ako se stvori nešto što ima tri oka, mašina je u stanju da jedno odstrani."
<BR>&nbsp;&nbsp;&nbsp;&nbsp;&nbsp;"Onako je kako je predviđeno. U izvesnom smislu, gospodine, kada ste počeli da sumnjate čak i u moć predviđanja same mašine..." Drugi deo rečenice omeo je napad kašlja.
<BR>&nbsp;&nbsp;&nbsp;&nbsp;&nbsp;"Nisam rekao da sumnjam. Zar sumnja u nešto i prihvatanje nečeg nisu dve potpuno različite stvari? Lično smatram da jedna sasvim drugačija budućnost..."
<BR>&nbsp;&nbsp;&nbsp;&nbsp;&nbsp;"Drugačija budućnost?"
<BR>&nbsp;&nbsp;&nbsp;&nbsp;&nbsp;"Svi se vi ponašate kao dobrotvori vodenih bića, ali da li će vam morska populacija budućnosti iskazati zahvalnost koju očekujete? Oni će vas sigurno mrzeti."
<BR>&nbsp;&nbsp;&nbsp;&nbsp;&nbsp;"Svinja se ne ljuti kada je nazovete svinjom. Naravno da smo dobrotvori."
<BR>&nbsp;&nbsp;&nbsp;&nbsp;&nbsp;Odjednom mi telo postade teško kao olovo i ja se ukočih; reči su mi zapinjale. Osećao sam se kao da gledam u beskonačnost svemira, buljim u zvezde i s naporom zadržavam suze u očima. Bilo je to nešto nalik na ravnotežu između ograničenosti misli i osećanja fizičke bespomoćnosti, što nimalo nije ličilo ni na očajanje ni na osećanje.
<BR>&nbsp;&nbsp;&nbsp;&nbsp;&nbsp;"Ali", rekoh, tražeći reči i govoreći sasvim nasumice, "šta je sa mojim detetom?"
<BR>&nbsp;&nbsp;&nbsp;&nbsp;&nbsp;"Potpuno je bezbedno", odgovori Vada kao iz daljine.
<BR>&nbsp;&nbsp;&nbsp;&nbsp;&nbsp;"To je naš poklon vama, gospodine. To je najmanje što smo mogli da učinimo."
<BR>
<BR>&nbsp;&nbsp;&nbsp;&nbsp;&nbsp;38.
<BR>&nbsp;&nbsp;&nbsp;&nbsp;&nbsp;Mašina nastavi.
<BR>
<BR>&nbsp;&nbsp;&nbsp;&nbsp;&nbsp;Na podmorskim naftonosnim poljima živeo je jedan mladić, šegrt. On neće zaboraviti neobičan osećaj koji je iskusio kada se jednom prilikom obreo na površini bez vodenog skafandra, dok je pomagao oko opravke radio tornja koji je pripadao koncesiji i koji je visio iz plastičnog čamca na površini vode. (To je bilo radno odelo sa uređajem koji je stalno slao svežu vodu u škrge; nosila su ga vodena bića dok su radila izvan vode.) Zdravstvene vlasti su najstrože zabranjivale napuštanje vode. Hvatanje prekršitelja povlačilo je kaznu. Tako je mladić bio primoran da tajnu sačuva i nikome ne ispriča o svom iskustvu.
<BR>&nbsp;&nbsp;&nbsp;&nbsp;&nbsp;Ali pošto nije mogao da odagna iz glave neprijatno osećanje da mu je vetar otro kožu, nešto ga je stalno iznova mamilo iz grada i on bi plivao daleko od njega. Odredište mu je bila jedna ravnica za koju su govorili da je ranije pripadala kopnu. Tamo je podizanje i spuštanje plime stvorilo oblasti brzih voda i vrtloga, a trake blata su na morskom dnu kovitlanjem obrazovale pruge i pokretne stene koje su se pretvarale u zidove magle. Mladić je sve ovo video i zamišljao je oblake iznad površine zemlje. Naravno, čak je i sada bilo oblaka na nebu; u naučnoj učionici pokazali su mu stvarne filmove. Ali oblaci su sada bili jednolični. Nekada, dok je kopno još prekrivalo veliki deo globusa, govorilo se da je složena konfiguracija zemlje izazivala veliku raznolikost oblaka. Celo nebo bilo je prekriveno oblacima iz snova. Kako li su se osećali ljudi, pitao se, koji su živeli na kopnu u tim drevnim vremenima, kada su ih posmatrali?
<BR>&nbsp;&nbsp;&nbsp;&nbsp;&nbsp;Naravno, sami ljudi nisu bili naročito neobični za mladića. Mogli su se videti u aeriumu muzeja u svako doba, kako tavore pod stegom sile teže, među kućnim nameštajem za koji se govorilo da je verodostojan; sudeći prema izgledu, oni su bili dosadna bića, koja su se nezgrapno kretala unaokolo puzeći po podovima. Imali su neprikladan grudni koš, veoma naduvan, da bi u njega mogle da stanu vazdušne komore koje su nazivali pluća. Bila su to hendikepirana bića, primorana da se koriste čudnim sredstvima nazvanim stolice samo da bi zadržala uobičajeno držanje. Nije bio u stanju ni u snovima da zamisli na šta bi ličio takav život. U učionici za umetnost vodena bića su učila da je stara kopnena umetnost bila gruba i neprijatna u poređenju sa njihovom.
<BR>&nbsp;&nbsp;&nbsp;&nbsp;&nbsp;Na primer, muzika je prema definiciji predstavljala umetnost vibracija. To jest, to je bilo nešto što bi obavijalo celo telo u vodi vibracijama različite dužine. Ali kada je reč o kopnenim bićima, muzika se sastojala samo od vibracija vazduha. A te vazdušne vibracije mogle su se registrovati jedino malim, specijalizovanim organima zvanim bubnjići. Naravno da je onda muzika bila jednolična i neraznovrsna.
<BR>&nbsp;&nbsp;&nbsp;&nbsp;&nbsp;Pri posmatranju kopnenih bića u muzeju obuzme vas baš to osećanje. Ali takvim jednostavnim sagledavanjem stvari, nemoguće je zamisliti kakva je muzika u stvari bila. Nije li se tamo nalazio neki naročiti svet sasvim drugačiji od onoga što bi neko ko živi pod vodom mogao da zaključi? Prozračan, promenjiv vazduh... oblaci koji igraju na nebesima, poprimajući sve moguće oblike... svet basnoslovnih snova, sve u svemu, jedan nestvarni svet.
<BR>&nbsp;&nbsp;&nbsp;&nbsp;&nbsp;U istorijskim knjigama bilo je zapisano kako su se preci vodenih bića, mada desetkovani, hrabro borili do kraja na toj uništenoj, bedom ispunjenoj zemlji. Kada se pogleda unazad, vidi se da su posedovali pravi graničarski duh. Uprkos svom konzervatizmu imali su dovoljno hrabrosti da zariju skalpel u sopstveno telo i pretvore se u vodena bića. Bez obzira na njihove pobude, mora im se ukazati počast i zahvalnost zbog hrabrosti, koja je omogućila postojanje današnjih vodenih bića.
<BR>&nbsp;&nbsp;&nbsp;&nbsp;&nbsp;Ali mogu li se osetiti ta hrabrost, ta odvažnost, u kopnenim bićima iz muzeja? Naučnici su njihovu inferiornost nazivali degeneracijom proisteklom iz činjenice da nisu uzimali pozitivno učešće u društvu kao pojedinci. To bi moglo da bude tačno, ali zar se ne bi moglo reći da je u njima samima bilo nečeg nerazumljivog? Nemoguće je bilo tvrditi da su posedovali samo graničarski duh. Mladićeve ideje nisu bile koherentne, ali pošto je iskusio lahor na površini, bio je zadivljen i opsednut svetom prošlosti koji se odvijao s one strane zida od vazduha. Proučavanja oblika života iz vremena kada se živelo na kopnu dostigla su prilično visok nivo. Čak su i udžbenici osnovnih škola posvećivali veliki broj stranica razdoblju kopnenog života. Ali unutarnji život ljudi mogao je da se shvati jedino posredno, s obzirom na protivurečnost između osećanja vodenih i kopnenih bića. Postojao je poseban strah od loših uticaja do kojih je mogla da dovede nostalgija za kopnom, premda je ona mogla da predstavlja i samo neku vrstu urođenog nervnog rastrojstva. Možda zato što je istorija života u vodi još bila srazmerno kratka i zato što su u društvu vodenih bića još postojali izvesni eksperimentalni i pogrešni elementi, oni su još mogli da se rašire i na taj način utiču na svačije mišljenje. Kao rezultat toga, njihova istraživanja nisu baš naišla na podršku. Pa ipak, iskušenje da se prekrši tabu o napuštanju vode dosta je delovao na mlade.
<BR>&nbsp;&nbsp;&nbsp;&nbsp;&nbsp;Pre nego je to shvatio, za mladića je postalo uobičajeno da posle završenog posla odlazi na svakodnevne tajne izlete. Vozio bi se unaokolo na motociklu za vodu, u potrazi za tragovima života Ijudi sa kopna, sve dok ne bi došlo vreme za spavanje; prolazio je kroz mehurove vazduha, koje su fabrike neprekidno izbacivale poput vulkanskih grotla, iznad oblasti aeroskopskih postrojenja koja su visila sa mnoštva plovaka, preko podmorskih pašnjaka koji su se pružali na dnu obasjanom zelenom svetlošću. Iznad njega talasi su prigušeno svetlucali kao da ih posmatra kroz namreškano staklo.
<BR>&nbsp;&nbsp;&nbsp;&nbsp;&nbsp;Ali, sputan vremenom, nije mogao da dospe do dovoljno visoke visoravni sa koje bi bio u stanju da dosegne površinu vode. U oblasti gde se nalazio kopna više nije bilo.
<BR>&nbsp;&nbsp;&nbsp;&nbsp;&nbsp;Jednog dana mladić zaustavi svog učitelja muzike i usudi se da mu postavi neka pitanja. Nije li kopnena muzika bila nešto više od puke umetnosti zvuka koji je mogao da se čuje samo ušima, već nešto što se moglo iskusiti kroz kožu poput vetra? Učitelj je to nedvosmisleno porekao, odmahnuvši glavom.
<BR>&nbsp;&nbsp;&nbsp;&nbsp;&nbsp;- Vidiš, vetar predstavlja jednostavno kretanje vazduha, a ne njegovu vibraciju.
<BR>&nbsp;&nbsp;&nbsp;&nbsp;&nbsp;- Ali zar ne kažemo 'pesma se prenosi kroz vazduh'?
<BR>&nbsp;&nbsp;&nbsp;&nbsp;&nbsp;- Voda prenosi muziku, ali voda nije muzika. Ako vazduhu pridaješ značenje koje prevazilazi njegovu glavnu svrhu kao sirovine za industrijske potrebe, to onda znači da si zapao pod nesrećan uticaj misticizma.
<BR>&nbsp;&nbsp;&nbsp;&nbsp;&nbsp;Ali mladić je iskusio da je vetar nešto više od pukog industrijskog materijala. Mada je lično njegov učitelj to porekao postojala je mogućnost greške. Rešio je da još jednom, sebe radi, utvrdi da li je vetar muzika ili ne.
<BR>&nbsp;&nbsp;&nbsp;&nbsp;&nbsp;Posle izvesnog vremena dobili su trodnevni odmor. Koristeći priliku, otisnuo se zajedno sa prijateljem na izletničkom plovilu koje je obilazilo ruševine. Bilo je to ekspresno plovilo koje ih je za svega pola dana dovezlo do velikih kopnenih ruševina koje su se ranije nazivale Tokijo. Tamo je bio smešten dobro opremljen kamp sa radnjama u kojima su se prodavali divni suveniri, pa čak i zoološki vrt sa kopnenim životinjama, poznat širom sveta. Mesto je postalo najomiljeniji cilj izletnika. Istraživanje lavirinta pukotina i prolaza groznih ruševina zbijenih poput svežnjeva kutijica, dok se unaokolo vrzmalo mnoštvo sitnih riba, predstavljalo je veoma uzbudljivu zabavu. Kada se sa visine pogleda na grad, vidi se nešto čudno što su nazivali ulice koje se šire na sve strane, nalik na mrežu. Možete ih nazivati beskrovnim tunelima za šetnju. Kako su kopnena bića mogla da se kreću samo po površini i nisu bila u stanju da se otisnu od tla, ovako nešto im je bez sumnje bilo potrebno. Ali kakvo je to bilo bezumno traćenje prostora. U početku je izgledalo smešno, ali kada se o tome bolje razmisli, stvar je postajala tužna. Tragovi borbe njihovih predaka protiv zida koji je predstavljao zemlju. Njihovi napori i sheme da postanu malo lakši, da se bar malo oslobode gravitacije. Tamo bi čak i mala plastična kutija ispunjena vazduhom pala pravo na tle. Otimanje za zemlju i njena podela. Pokretali su tela odbijajući se o zemlju pomoću dve tanke noge. Prazan prostor... suvoća... vetar... gde je čak i sama voda, koja je dolazila u obliku razbacanih kapi nazvanih kiša, padala odozgo nadole.
<BR>&nbsp;&nbsp;&nbsp;&nbsp;&nbsp;Ali mladić nije imao vremena da se divi ovim čudesima. Prepuštajući uživanje i radoznalost svom prostodušnom prijatelju, on je otplivao, tiho i sasvim sam, dublje u pozadinu, kao što je i nameravao. Ako celog dana bude plivao u pravcu severozapada, stići će do ostataka kopna o kojima je učio u geografiji. Sunce je postepeno tonulo prema obzorju. Bilo je to doba dana kada su talasi najlepše svetlucali, ali što je dalje odmicao, okolni morski pejzaž postajao je sve tamniji i jednoličniji. Činilo se da senke smrti vrebaju u pojasu kopna koje je more nedavno potopilo.
<BR>&nbsp;&nbsp;&nbsp;&nbsp;&nbsp;Osvrćući se unaokolo mogao je da vidi, iznad ruševina Tokija, svetlost teleskopske rasvete kako pliva po vodi poput neke blistave ribe. Odjednom se uplaši i zapita da li bi možda trebalo da se vrati, ali i protiv njegove volje noge ga odvukoše dalje.
<BR>&nbsp;&nbsp;&nbsp;&nbsp;&nbsp;Mladić je plivao i plivao. Nailazio je na duboke jaruge, skrivene stene i sve neravniji reljef. Mrtvi oblici kopnenog rastinja ličili su na bodlje. A zatim bi ugledao prozirne bele mrlje grupisane na vrhu uzvišenja. Možda su to bile kosti kopnenih životinja koje su umrle u gomili, saterane tu nadolazećim morem.
<BR>&nbsp;&nbsp;&nbsp;&nbsp;&nbsp;Mladić je nastavio da pliva cele noći. Tri puta se odmarao, okrepljujući se ribama koje je ulovio i nekim slatkastim želeom koji je poneo sa sobom. Ali kako nikada nije plivao duže od petnaest minuta bez motocikla, toliko se zamorio da je jedva osećao ruke i noge. Ali ipak nije odustao. Upravo kada se rađala zora stigao je do tražene zemlje. Uspravio se i probio kroz površinu mora. Da, bilo je to kopno, ali samo sićušno ostrvo jedva pola milje u obimu, koje je s mukom izdizalo glavu iznad površine vode.
<BR>&nbsp;&nbsp;&nbsp;&nbsp;&nbsp;Poslednjom snagom mladić uspuza na kopno. Zamišljao je da će morati da se uspravi na noge kako bi bio u stanju da čuje muziku vetra, ali kada je ispuzao nije mogao ni da se pomakne i ostao je da leži na tlu, težak sam sebi, kao da mu je telo iznenada poprimilo težinu celog sveta. Mogao je da podigne samo jedan jedini prst. Pored toga, disanje mu je pričinjavalo bol, kao da je primio težak udarac u toku rvačkog meča. Ali pretpostavljajući da u vazduhu ima kiseonika, uspeo je da ga udahne u maloj količini.
<BR>&nbsp;&nbsp;&nbsp;&nbsp;&nbsp;Duvao je vetar za kojim je žudeo. Zapljuskivao mu je naročito oči i iz njih pocuri nešto kao reakcija na ovo dejstvo. Bio je sretan. Pade mu na um da su to možda bile suze, jasni znaci kopnene bolesti. Više nije osećao da se pokreće.
<BR>&nbsp;&nbsp;&nbsp;&nbsp;&nbsp;Uskoro je prestao da diše.
<BR>&nbsp;&nbsp;&nbsp;&nbsp;&nbsp;Posle nekoliko dana more je progutalo i malo ostrvo, a mrtvog mladića su odnele morske struje.
<BR>
<BR>&nbsp;&nbsp;&nbsp;&nbsp;&nbsp;Razmišljao sam da li mogu da podignem prste. Ne, možda ne mogu. Kao i prsti vodenog mladića koji je ispuzao na kopno i moji su bili teški poput olova.
<BR>
<BR>&nbsp;&nbsp;&nbsp;&nbsp;&nbsp;Negde u daljini čuo se slabi zvuk tramvajskog zvonca. Projurio je kamion od koga se zatresla zemlja. Neko lagano pročisti grlo. Zadrhta ram prozora i jednom ili daput zatrese se okno - možda je počeo da duva vetar.
<BR>&nbsp;&nbsp;&nbsp;&nbsp;&nbsp;Konačno su se, s one strane vrata, približili škripavi zvuci ubičinih đonova. Ali još nisam mogao da poverujem u to. Može li se čovek naterati da preuzme na sebe odgovornost samo zato što postoji? Možda je tako. U svađi roditelja i dece, deca su uvek ta koja presuđuju. Možda je prirodno da tvorcu sude oni koje je stvorio, bez obzira na to kako je prvobitno bilo zamišljeno.
<BR>&nbsp;&nbsp;&nbsp;&nbsp;&nbsp;Ispred vrata, koraci se zaustaviše.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
