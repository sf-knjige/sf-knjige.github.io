<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POSTSKRIPTUM
<P>&nbsp;&nbsp;&nbsp;&nbsp;&nbsp;Rasprava oko toga da li je budućnost pozitivna ili negativna traje već mnogo godina. U mnogobrojnim književnim delima data je pozitivna ili negativna slika sveta iz perspektive budućnosti.
<BR>&nbsp;&nbsp;&nbsp;&nbsp;&nbsp;Međutim, ja se nisam držao ni jednog ni drugog puta. U stvari, veoma je problematično da li neko ima prava da sudi o vrednostima budućnosti. Verujem da ako čoveku nije dato pravo da poriče datu budućnost, onda nema prava ni da je afirmiše.
<BR>&nbsp;&nbsp;&nbsp;&nbsp;&nbsp;Smatram da se prava budućnost manifestuje kao 'stvar' s one strane provalije koja je odvaja od sadašnjosti s one strane vrednosnih sudova sadašnjosti. Na primer, kada bi čovek iz petnaestog veka mogao da se vrati iz mrtvih da li bi on sadašnjost smatrao za pakao ili za raj? Šta god da pomisli, jedna stvar je jasna, a to je činjenica da on više ne bi bio merodavan sudija. Sadašnjost je ta koja presuđuje i odlučuje, a ne on.
<BR>&nbsp;&nbsp;&nbsp;&nbsp;&nbsp;Zbog toga verujem da budućnost moram shvatiti ne kao nešto o čemu treba doneti sud, već pre kao nešto o čemu presuđuje slučajnost. Na taj način budućnost nije ni utopija ni pakao i ne može da postane predmet znatiželje. Ukratko, to nije ništa drugo do društvo budućnosti. Čak i da je to društvo dostiglo viši stepen razvitka nego današnje, ono je samo povod za patnju u očima onih koji su začaureni u mikroskopske okvire kontinuirane, predvidljive sadašnjosti.
<BR>&nbsp;&nbsp;&nbsp;&nbsp;&nbsp;Budućnost oglašava krivom ovu neprekidnost dnevnog života. Smatram da je ovaj problem u našem kritičnom vremenu. Stoga sam odlučio da pokušam da stvorim sliku budućnosti koja uznemirava sadašnjost, budućnosti koja sudi. Naš uobičajeni osećaj za kontinuitet mora nestati onog trenutka kada se suoči sa budućnošću. Da bi se razumela budućnost, nije dovoljno samo živeti u sadašnjosti. Moramo biti potpuno svesni činjenice da u samom uobičajenom poretku stvari koji nazivamo svakodnevnim životom postoji stvarno zlo.
<BR>&nbsp;&nbsp;&nbsp;&nbsp;&nbsp;Možda uopšte nema okrutne budućnosti. Budućnost je, tačnije rečeno, okrutna već samim tim što je budućnost. Odgovornost za ovu budućnost ne treba pripisivati budućnosti, već sadašnjosti nesposobnoj da prihvati provaliju koja ih razdvaja. Ovaj roman izlazio je u nastavcima u Sekai magazinu tokom devet meseci; za to vreme i sam sam osećao okrutnost ove provalije. I shvatio sam da nisam bio u stanju da je sasvim izbegnem.
<BR>&nbsp;&nbsp;&nbsp;&nbsp;&nbsp;Naravno, čitaocu je dopušteno da u romanu pronađe ili nadu ili očaj. Ali bilo šta da izabere, sumnjam da će uspeti da izbegne konfrontaciju sa okrutnošću budućnosti. Ako izbegne iskušenje, postojan u ubeđenju da u budućnosti ima nade, ta nada ne prelazi s one strane carstva želja. Bilo da je reč o nadi ili očajanju, bojim se da nas prevazilaze subjektivne presude koje ne izlaze iz okvira naše svesti o neprekidnosti.
<BR>&nbsp;&nbsp;&nbsp;&nbsp;&nbsp;Ovaj roman se završava smrću tog osećanja neprekidnosti. Ali on ne nudi ni razjašnjenje ni bilo kakvo rešenje. Tebe, čitaoče, muče mnoge sumnje. Ni sa mnom nije bolji slučaj. Kakav je, na primer, tačan stav asistenta Tanomogija? Da li on samo predstavlja kapitalistu? Ili je njegovo delanje revolucionarno, i upravljano naređenjima vodenog društva koje je stvorila mašina za predviđanje? Ili je on reformista čija je namera da manipuliše kapitalistima koji na taj način čine dobro u želji da čine loše? Moja nesigurnost je rasla za vreme pisanja; još je nerazjašnjena.
<BR>&nbsp;&nbsp;&nbsp;&nbsp;&nbsp;Ipak, ispuniću jedan od ciljeva romana, ako uspem čitaoca da nateram da se suoči sa okrutnošću budućnosti, da izazovem u njemu duševni bol i napetost i da ga nateram da zapodene unutrašnji dijalog.
<BR>&nbsp;&nbsp;&nbsp;&nbsp;&nbsp;I tako, kada budete ostavili ovu knjigu, pred vama će ležati vaša stvarnost. Da parafraziram profesora Katsumija: stvar koja izaziva najviše straha na ovom svetu jeste otkrivanje nenormalnog u onome što nam je najbliže.
</P></TD></TR></TABLE>
</CENTER>
</BODY>
</HTML>
