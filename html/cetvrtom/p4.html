<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>INTERLUDIJ
<P>&nbsp;&nbsp;&nbsp;&nbsp;&nbsp;Televizijski film o farmi za odgajanje vodenih stvorenja; objašnjenja daje Profesor Jamamoto.
<BR>
<BR>&nbsp;&nbsp;&nbsp;&nbsp;&nbsp;Na ekranu se pojavljuju gvozdena vrata sa belo ispisanim brojem tri.
<BR>&nbsp;&nbsp;&nbsp;&nbsp;&nbsp;Ulazi mladić u belom mantilu. Okreće se i žmirkajući gleda u publiku.
<BR>&nbsp;&nbsp;&nbsp;&nbsp;&nbsp;- Kao prvo soba za rađanje. Zamoliću vas da pogledate svoje dete. (Okrenuvši se prema mladiću.) Spremni?
<BR>&nbsp;&nbsp;&nbsp;&nbsp;&nbsp;- Da, gospodine. Soba 3.
<BR>&nbsp;&nbsp;&nbsp;&nbsp;&nbsp;- Preskočite objašnjenja. Pokažite nam samo sina profesora Katsumija.
<BR>&nbsp;&nbsp;&nbsp;&nbsp;&nbsp;(Mladić klima glavom i otvara vrata. Unutrašnjost je gotovo ista kao i u sobi za rast svinja. Mladić se penje uz neke železne stepenice i nestaje u unutrašnjosti.)
<BR>&nbsp;&nbsp;&nbsp;&nbsp;&nbsp;- Kada se prođe hodnikom s desne strane, odmah se izbija iza zgrade koju smo sinoć videli - sigurno se sećate bazena u kome su obučavali psa. Planiramo da sagradimo nekakav mali tramvaj, jer nam je potrebno više od pola sata da pešice prođemo kroz podzemne prolaze.
<BR>&nbsp;&nbsp;&nbsp;&nbsp;&nbsp;(Mladić se vraća držeći staklenu kutiju.)
<BR>&nbsp;&nbsp;&nbsp;&nbsp;&nbsp;- Sve u redu?
<BR>&nbsp;&nbsp;&nbsp;&nbsp;&nbsp;- Da, gospodine.
<BR>&nbsp;&nbsp;&nbsp;&nbsp;&nbsp;(Krupni plan staklene kutije. Uvijeni fetus, u obliku gregorca. Providno srce pulsira poput vlakna vazduha koje svetluca na toploti. Krvni sudovi nalik na eksplozije vatrometa u tami, želatinska supstanca.)
<BR>&nbsp;&nbsp;&nbsp;&nbsp;&nbsp;- Ovo je vaše dete. Šta kažete? Izgleda veoma zdravo. Nastavimo. (Tama.) Ah, samo trenutak. Pripremaju se. Ova farma za uzgajanje vodenih stvorenja podeljena je u tri glavna odeljenja: proizvodno, odgajivačko i za obučavanje. Ali preskočimo podelu rađanja, jer je istovetna kao i kod drugih životinja. Razlika između odeljenja za odgajanje i odeljenja za obučavanje sastoji se u tome što se u prvom radi sa decom do pet godina, a u drugom od pet pa nadalje. Međutim, deca iznad šest godina su rođena u vreme dok smo još eksperimentisali, tako da sada radimo sa veoma malim brojem u okviru te grupe: jedan od osam godina, osmoro od sedam i po godina, dvadeset i četvoro od sedam godina i jedva sto osamdeset i jednim od šest godina. Kada se dođe do petogodišnjaka broj iznenada skače na četrdeset hiljada; a od četiri pa naniže, povećava se svake godine, dostižući devedeset, pa i sto hiljada. Sledstveno tome, od sledeće godine pa nadalje, odeljenje za obuku trebalo bi da poprimi svoje prave razmere, tako da mi sada požurujemo izgradnju na nekoliko različitih otvorenih gradilišta. Budući da se broj polaznika uključenih u jedan razred kreće od tri do deset hiljada, sve u svemu gradimo dvadeset i jedan centar.
<BR>&nbsp;&nbsp;&nbsp;&nbsp;&nbsp;- Izvinite što sam vas ostavio da čekate.
<BR>&nbsp;&nbsp;&nbsp;&nbsp;&nbsp;(Upada jedan glas i ekran se zasvetli. Pod vodom, u ogromnom bazenu, dokle god pogled dopire, nalaze se dugačke police podeljene na male odeljke; one se pružaju u mnogobrojnim redovima i na više nivoa. U svakom odeljku lebdi po jedno vodeno sisanče u položaju koji mu odgovara.)
<BR>&nbsp;&nbsp;&nbsp;&nbsp;&nbsp;- Ovo je soba za negu, deo odeljenja za odgajanje dece. Ovde ih donose direktno iz sobe gde se rađaju; premašamo pet stotina dnevno, a ima dana kada dostignemo i hiljadu. Idealno bi bilo držati ih ovde pet meseci dok ne prestanu da sisaju, ali kada bismo to radili trebalo bi nam najmanje sto dvadeset hiljada mesta. A to je neizvodljivo. Tako sve bebe držimo ovde dok ne napune dva meseca, a zatim iz mesečne serije izdvajamo tri stotine za ciljeve istraživanja. Ukupan broj se popne do devet stotina. Ostale, kada uđu u treći mesec, šaljemo u odeljenje za odgajanje pri specijalnim podmorskim eksploatacionim lokacijama. Na žalost, strašno nam nedostaju instruktori, tako da nas to zabrinjava. Ali smrtnost je iznenađujuće mala. Postoji još pet bazena sličnih ovome, sa trinaest hiljada mesta; zatim tu su i odeljenja za odgajanje i obučavanje dece - ogledni bazeni za one između tri i pet meseci i za one koji dolaze iz takvih oglednih bazena. Pokazaću vam sve po redu, ali kao prvo želeo bih da vidite negovateljske pogodnosti.
<BR>&nbsp;&nbsp;&nbsp;&nbsp;&nbsp;(Kamera zumira jedan od odeljaka. To je kutija napravljena od bakelita. Unutra se nalazi beličasta vodena beba prekrivena naborima, i sa škrgama koje se pokreću, spava u čudnom položaju, sa telom koje lebdi iznad glave. U gornjem delu kutije nalazi se red izraštaja, od kojih je svaki povezan sa tankam cevi koja je sa svoje strane pričvršćena za jednu drugu odvodnu cev koja se proteže duž vrha, Slična jedna cev proteže se i po dnu, ali u svakoj kutiji nalazi se samo jedan ispust.)
<BR>&nbsp;&nbsp;&nbsp;&nbsp;&nbsp;- Kroz gornju cev prolazi mleko, a donja je za odvod otpadnih materija.
<BR>&nbsp;&nbsp;&nbsp;&nbsp;&nbsp;(Isplivava tehničar sa bocama za kiseonik, klima glavom, Iagano prstom lupka po poklopcu kutije. Beba se budi i škrge joj se ubrzano otvaraju i zatvaraju. Polako se preokreće na leđa, glava joj se podiže gore i počinje da sisa jedan od izraštaja na poklopcu. Izraz lica joj je istovetan sa izrazom običnog deteta, osim što je veoma čudno to što svaki put kada su joj usta puna, mleko izlazi kroz otvore škrga. Na kraju cela unutrašnjost kutije postaje bela. Jasno se vidi da stara voda i sveža voda kruže kroz donju cev.)
<BR>&nbsp;&nbsp;&nbsp;&nbsp;&nbsp;- Naš najteži problem nije bilo hranjenje, već regulisanje telesne toplote. Pojavom škrga došlo je do niza promena u žlezdama sa spoljašnjim lučenjem. Prema zakonu međuodnosa predvideli smo da će možda doći do promene u kvalitetu kože i nagomilavanja potkožnih masnih tkiva, ali nismo imali konkretnu ideju u kolikoj meri. Dalje, postojao je i problem otpornosti kože - na predmete i infekcije. Ovo nas je zaista uznemirilo. Da smo ih obukli u neku vrstu plastike nakon što odrastu, nikada ne bismo uspeli da im očuvamo telesnu toplotu, jer je voda slabi provodnik toplote. Ipak smo uspeli u tome. Pitanje je bilo kolika bi trebala da je temperatura vode za vreme razdoblja odgoja. Kao što znate, toplokrvne životinje zadržavaju visoku temperaturu bez obzira na stepen toplote oko njih i u stanju su da potroše prilično veliku količinu energije. Ali kada su u pitanju vodena stvorenja, koja su pretrpela korenite promene oblika i psihe, njihova sposobnost prilagođavanja okolini još se više aktivirala: tako je sasvim moguće, ako nismo obrazrivi, da im i suviše snizimo temperaturu. Na primer, telesna temperatura riba razlikuje se od temperature vode od četiri do šest stepeni. Ako nekim neverovatnim događajem dođe do prekoračenja toga, ova vodena stvorenja, na koja smo utrošili toliko mnogo vremena, preobrazila bi se u bezvredne budale. Zar ih ne bi onda trebalo podizati u vodi zagrejanoj do devedeset i šest stepeni? Ali to nije tako jednostavno. Takođe nas je brinulo kako da im pojačamo kožu i potkožne naslage sala. Nikako nismo mogli da se odlučimo. Ali uspeli smo da rešimo i taj problem. Pogledajte ono tamo. Gornja cev - koja se ne primećuje spolja - ima dva sloja. Unutrašnja cev pregrađena je na sredini, jedna strana je za mleko, a druga za morsku vodu od četrdeset pet stepeni. Obično je strana sa mlekom priključena na cucle. Ali operacija koja se izvodi u sobi za preradu, u cevima tri puta dnevno dolazi do obrnutog procesa; ujutro, u podne i uveče, šest puta u naizmeničnim razmacima od deset i osam sekundi, kroz trideset cucli ubacuje se hladna voda umesto mleka. Drugim rečima, to bi se moglo nazvati masažom pomoću hladne vode pod pritiskom. Ovo je dovelo do neočekivanih rezultata. Na žalost, ne mogu sada da vam to prikažem, ali deca se za vreme masaže bune. (On maše rukom smejući se:) Ali dosta o tome. Idemo dalje. Na redu je ogledni bazen koji ste malopre videli, posle koga ih prebacujemo u odvojene bazene u zavisnosti od starosti. Nemamo mnogo vremena, tako da ćemo preskočiti sva međustanja i pokazati vam na kraju samo petogodišnjake i način na koji žive.
<BR>&nbsp;&nbsp;&nbsp;&nbsp;&nbsp;(Slika polako nestaje. Sledeća scena. Bazen veličine jedne učionice u osnovnoj školi. Oko tridesetoro dece, polovina dečaci, zabavljaju se plivajući slobodno unaokolo u vodi. Za stopala su im pričvršćena gumena peraja. U svemu liče na prosečnu japansku decu, sem što čudno bulje i ne trepću, što im kosa leluja nalik na morske trave, što imaju škrge na početku vrata i slab, uzan grudni koš u odnosu na torzo.
<BR>&nbsp;&nbsp;&nbsp;&nbsp;&nbsp;Zvuk kao kada se taru dva komada zarđalog metala, ispunjava celu oblast. Šuma isprepletenih cevi visi sa tavanice i mnogobrojni komadi drveta plivaju na površini vode. Kolutovi kroz koje se može proplivavati i zidni izraštaji složenih i najednakih oblika. Očito predstavljaju dečje igračke.)
<BR>&nbsp;&nbsp;&nbsp;&nbsp;&nbsp;- Buka koja se čuje potiče od dečjeg škrgutanja zubima. Vodena bića razgovaraju škrgućući zubima. Glasne žice su im atrofirale, ali čak i da ih imaju, u vodi im ničemu ne bi služile. Koriste se nekom vrstom Morzeove azbuke, ali gramatika je istovetna sa japanskom tako da se može prevoditi. Prednost je u tome što možete da razgovarate pomoću bilo kog instrumenta, uopšte se ne služeći ustima. Dvoje ljudi mogu da vode sasvim privatan razgovor lupkajući se međusobno po prstima. Takođe se može držati govor sa punim ustima lupkajući stopalom o pod. Što se tiče pisanja, stvorili smo simbole sastavljene od uspravnih i vodoravnih linija. Danas postoji oko osamdeset bivših radio-operatora koji veoma tečno govore vodenim jezikom. A od kada smo počeli da se služimo mašinom za prevođenje koja poseduje elektronski mozak, došli smo do stupnja na kome možemo da im pružimo prilično temeljito obrazovanje. Pogledajte, uzbuđeni su. Primili su naređenje od otpravnika.
<BR>&nbsp;&nbsp;&nbsp;&nbsp;&nbsp;(Deca zure u pravcu odakle očito potiču signali. Odjednom pohrle prema izlazu s leve strane, nastojeći da što pre stignu. Kamera ih prati. Dve žene sa bocama za kiseonik. Jedna stoji pored velike kutije. Druga očito daje neka uputstva trljanjem dva štapa. Deca se postrojavaju u jedan red pred njima. Jedna od žena vadi iz kutije neke predmete veličine običnih knjiga i daje ih svakom detetu. Jedno dete koje je dobilo svoju porciju iznenada je zagrize.)
<BR>&nbsp;&nbsp;&nbsp;&nbsp;&nbsp;- Vreme je za obrok.
<BR>&nbsp;&nbsp;&nbsp;&nbsp;&nbsp;(Žena sa štapovima udara dete koje jede. Ono beži, škrgućući zubima.)
<BR>&nbsp;&nbsp;&nbsp;&nbsp;&nbsp;- Kažnjen je, jer se rđavo ponašao. Veoma smo strogi što se tiče discipline. Ne dozvoljavamo im da jedu dok se ne vrate u svoju sobu.
<BR>&nbsp;&nbsp;&nbsp;&nbsp;&nbsp;- Da li se to dete smejalo?
<BR>&nbsp;&nbsp;&nbsp;&nbsp;&nbsp;- Pa, njihovo izražavanje emocija donekle se izmenilo.
<BR>&nbsp;&nbsp;&nbsp;&nbsp;&nbsp;To nije smeh u onom smislu u kome bismo mi mislili da jeste. Dijafragma je atrofirala zajedno sa plućima, tako da oni u stvari ne mogu da se smeju. Zanimljivo je da uopšte ne plaču. Ne bi mogli i da hoće. Suzni kanali su nestali, kao i ostale žlezde sa spoljnim lučenjem.
<BR>&nbsp;&nbsp;&nbsp;&nbsp;&nbsp;- Iako ne liju suze, da li se njihovo plakanje razlikuje još u nečem od našeg?
<BR>&nbsp;&nbsp;&nbsp;&nbsp;&nbsp;- Kao što je Džejms rekao, čovek ne plače zato što je tužan; on je tužan zato što plače. Oni nemaju žlezde za plakanje, tako da im je osećanje tuge možda čak i strano.
<BR>&nbsp;&nbsp;&nbsp;&nbsp;&nbsp;(Jedna devojčica koja se sprema da dijagonalno prođe ispred kamere iznenađeno se osvrnu. Malo, šiljato lice sa svetlim, široko otvorenim očima. Iznenada iskezi zube i oštro zaškrguta, proizvevši rezak zvuk, a zatim promeni smer i otpliva.)
<BR>&nbsp;&nbsp;&nbsp;&nbsp;&nbsp;- Kako je to okrutno?
<BR>&nbsp;&nbsp;&nbsp;&nbsp;&nbsp;- Šta ste rekli?
<BR>&nbsp;&nbsp;&nbsp;&nbsp;&nbsp;- Suviše je patetično.
<BR>&nbsp;&nbsp;&nbsp;&nbsp;&nbsp;- (Smeh.) Ne valja vam to. Primoravate sebe da osetite simpatiju pripisujući im svoja vlastita osećanja. To je gubitak vremena. Idemo dalje. Model discipline za one iznad šest godina.
<BR>&nbsp;&nbsp;&nbsp;&nbsp;&nbsp;- (Iz televizora.) Želeo bih da napravimo pauzu, ako nemate ništa protiv.
<BR>&nbsp;&nbsp;&nbsp;&nbsp;&nbsp;- Naravno. Treba da prebacimo kameru podmornicom na malo udaljenije mesto. U međuvremenu, upalimo svetlo.
<BR>
<BR>&nbsp;&nbsp;&nbsp;&nbsp;&nbsp;Važan izveštaj koji je sačinio Tomojasu,
<BR>&nbsp;&nbsp;&nbsp;&nbsp;&nbsp;za vreme pauze, o hipotezama
<BR>&nbsp;&nbsp;&nbsp;&nbsp;&nbsp;u vezi sa krajem Četvrtog međuledenog doba.
<BR>&nbsp;&nbsp;&nbsp;&nbsp;&nbsp;- Ja sam samo funkcioner i zato ću da govorim kratko i jasno. Profesoru Katsumiju je ovo već poznato, ali moram reći da su jutros ponovo zvali iz novina, zbog predloga Rusa o zajedničkom istraživanju aktivnosti grupe vulkana na dnu Pacifika. U stvari, mi smo već odavno okončali ovo istraživanje uz pomoć gospodina Tanomogija. Vrlo je verovatno da su i Rusi došli do neke opšte ideje o onome što mi znamo, ali poznato je da je to deo političkog cenjkanja.
<BR>&nbsp;&nbsp;&nbsp;&nbsp;&nbsp;- Objasnite nam to što jednostavnije, upozori Tanomogi.
<BR>&nbsp;&nbsp;&nbsp;&nbsp;&nbsp;- U redu. U svakom slučaju, kako ja nisam specijalista mogu samo jednostavno da govorim. Dogodilo se da su se aktivirali vulkani na celom dnu Pacifika. Ova pojava je, štaviše, očito povezana sa iznenadnim nedavnim promenama u vodi, naročito sa nenormalno visokim letnjim temperaturama na severnoj hemisferi. Već neko vreme, mogu se čuti različita objašnjenja: mrlje na suncu, porast ugljen-dioksida izazvan sve većim korišćenjem energije. Ali ta pojava ne može se objasniti tako jednostavnim razlozima.
<BR>&nbsp;&nbsp;&nbsp;&nbsp;&nbsp;Naravno, znamo da se glečeri i antarktička kapa, preostali iz četvrtog ledenog doba, tope i da se sledstveno tome povišava nivo mora; ali taj porast ne odvija se u saglasnosti sa našim proračunima. Isti slučaj je bio i sa prethodnim trećim ledenim dobom, koje je potpuno nestalo za hiljadu godina. Evo šta imam na umu: proračunavši da će se nivo mora podići za oko tri stotine stopa, veliki broj zemalja je spakovao svoje gradove i fabrike i premestio ih na više nivoe. Sramota je reći, ali japanska vlada jednostavno se nije obazirala na to i prepustila je stvari svome toku, možda i zato što ovde nema većih uzvišenja.
<BR>&nbsp;&nbsp;&nbsp;&nbsp;&nbsp;Međutim, od skorašnje međunarodne geodetske godine postalo je sasvim jasno da ukupno povećanje nivoa mora premaša količinu otpoljenog leda, za blizu tri puta ako možemo da se pouzdamo u svoje proračune. Pojedini naučnici idu toliko daleko da tvrde kako premaša čak za tri i po puta. Kada razmišljam o tome, shvatam da je nemoguće objasniti ovo sveopšte tonjenje tla jednostavnom tvrdnjom da je u pitanju opadanje nivoa podzemnih voda. Morska voda se negde obnavlja. Podzemni vulkani počinju da bivaju izuzetno aktivni. Vulkanski gas se uglavnom sastoji od pare; sadašnja morska voda potiče iz takvih gasova. Možda je istina, ne znam, ali mora da je nešto slično u pitanju.
<BR>&nbsp;&nbsp;&nbsp;&nbsp;&nbsp;Pa ipak sudeći prema povećanju nivoa morske vode, izgleda da nisu u pitanju baš male erupcije. Događa se očito nešto čudesno. Na primer, prema jednoj novoj teoriji - naravno, ja samo parafraziram naučnike - ono što nazivamo zemljom prvobitno je nastalo spajanjem i rastezanjem mesta, pomoću ove vulkanske pare, i to onih mesta na površini globusa koja su bila naročito bogata radioaktivnim supstancama. Kao rezultat toga, unutrašnjost je ispunjena toplom, kašastom magmom. Vremenom, ova materija se širi i u neravnomernim razmacima postaju aktivni vulkani; naravno, sve je ovo veoma uprošćeno. Sada kada kora postaje sve deblja od lave, težina se povećava i na kraju postaje preveliika, tako da se sadržaji iznenada izbacuju iz okvira poput krofne ispunjene želeom kada se na nju stane nogom. Naravno, takve erupcije se dešavaju na granici morskog dna i kopnenih masiva.
<BR>&nbsp;&nbsp;&nbsp;&nbsp;&nbsp;Do jednog ovakvog događaja dolazi u proseku jednom u pedeset do devedeset miliona godina i jasno je da je to neizbežno. Kada se problem podrobnije razmotri, pada u oči da se oblasti oko lanca pacifičke obale čudno pomeraju. To je oblast čestih zemljotresa poznata pod nazivom Pacifički vatreni krug. Pa, iskreno govoreći, ja to ne razumem. Ako je sve ovo tačno, porast temperature i morskog nivoa ne predstavljaju pojavu međuledenog doba već su verovatnije ishod jedne od tih velikih kataklizmi koje se dešavaju jednom u pedeset miliona godina. Ovim se iscrpljuje hipoteza o kraju četvrtog međuledenog doba.
<BR>&nbsp;&nbsp;&nbsp;&nbsp;&nbsp;Kada je ova hipoteza prvi put izložena - ne znam tačno gde - mnoge zemlje uhvatila je panika tako da je odmah ukinuta međunarodna geodetska godina. Razlog što su se uznemirile bila je pretpostavka da će u srazmerno skorijoj budućnosti izuzetno snažno proraditi nekoliko stotina puta više vulkana nego danas; odmah bi se naglo povećao i nivo mora za više od devedeset stopa godišnje. Za četrdeset godina povećanje bi premašilo tri hiljade stopa. Da je ovo prodrlo u javnost, što je malo moguće, došlo bi do katastrofe. Došlo bi do potpunog sloma javnog reda i discipline. Pored Rusije, sa njenim ogromnim prostranstvima, bila bi zbrisana i Evropa, kao i Amerika izuzev Stenovitih Planina. Od Japana kažu da bi ostalo svega pet ili šest izolovanih planinskih vrhova. Dok se ne preduzmu određene protivmere, dužnost vlade je da ne obavesti stanovništvo.
<BR>&nbsp;&nbsp;&nbsp;&nbsp;&nbsp;Svaka vlada je odlučila da se ne meša u poslove drugih zemalja s tim da se niko ne meša ni u njene probleme. Ali budući da stalno dolazi do promena u vladama, ne možemo biti sasvim sigurni da će se ovakva politika nastaviti. Zbog toga je oformljena neka vrsta komiteta za protivmere, okupljenog oko finansijera. A ovaj komitet se zatim razvio u Društvo za razvoj podmorskih kolonija.
<BR>
<BR>&nbsp;&nbsp;&nbsp;&nbsp;&nbsp;"Postupili ste krajnje nepošteno!"
<BR>&nbsp;&nbsp;&nbsp;&nbsp;&nbsp;Osećao sam se kao da sam na silu popio neku virulentnu kiselinu. Goreo mi je čak i vrh jezika. Da li sam stvarno bio ljut ili sam samo mislio da treba da budem, ili sam pokušavao da iskoristim ovu provokativnu situaciju? Nisam znao, ali sam osećao da u ovom trenutku po svaku cenu moram da progovorim.
<BR>&nbsp;&nbsp;&nbsp;&nbsp;&nbsp;"Ako ste sve ovo znali...", jedva izgovorih, čvrsto stegnutih viličnih mišića koji nisu hteli da me slušaju, "zašto to odmah niste rekli? Da sam to znao od početka, sasvim drugačije bih postupao."
<BR>&nbsp;&nbsp;&nbsp;&nbsp;&nbsp;"Pitam se da li biste?" reče oštro Tanomogi, podigavši pogled.
<BR>&nbsp;&nbsp;&nbsp;&nbsp;&nbsp;"Ali naravno da bih", povikah, pomislivši kako je to bilo i više od povika. "Ne reći ništa o tako katastrofalnom toku događaja naprosto je čudovišno."
<BR>&nbsp;&nbsp;&nbsp;&nbsp;&nbsp;"Ne mislim tako. Da sam događaje ranije izložio, smatram da biste vi lutali, pokušavajući da se više nego ikada uhvatite za postojeće stanje stvari."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;"Zato što bi vas propast zemlje uzbudila."
<BR>&nbsp;&nbsp;&nbsp;&nbsp;&nbsp;"Pa, svakako da bi!"
<BR>&nbsp;&nbsp;&nbsp;&nbsp;&nbsp;"Da li vam se čini da bi postojanje vodenih stvorenja ublažilo vašu brižnost?"
<BR>&nbsp;&nbsp;&nbsp;&nbsp;&nbsp;Pokušah da odgovorim, ali nisam bio u stanju. Samo zabrektah kao da sam nazebao, poput neke male beznačajne životinje. U gornjem delu tela osećao sam toplotu, ali od kolena naniže bio sam čudnovato hladan. Kao da je smrt odatle počela da puzi naviše.
<BR>&nbsp;&nbsp;&nbsp;&nbsp;&nbsp;"A zatim", reče polako Tanomogi, "čini mi se da je bavljenje podmorskim vulkanima posao drugorazrednog značenja."
<BR>&nbsp;&nbsp;&nbsp;&nbsp;&nbsp;"Kako to?" reče Tomojasu, veoma uzbuđen. "Ovo nije bilo koje međuledeno doba, ovo je kraj četvrtog međuledenog doba. Možda i početak potpuno novog geološkog ustrojstva."
<BR>&nbsp;&nbsp;&nbsp;&nbsp;&nbsp;"Nije šija nego vrat. Bez obzira na to da li preti ili ne prirodna propast, pronalazak podmorskih naselja je sam po sebi od mnogo većeg značaja. Ne zato što su neizbežna, već zato što u pozitivnom smilu predstavljaju stvaranje jednog izvanrednog novog sveta. Ja jednostavno smatram da je problem povećanja podmorskog nivoa dobra prilika da se ljudi od značaja odluče na akciju."
<BR>&nbsp;&nbsp;&nbsp;&nbsp;&nbsp;"Jeres, Tanomogi, jeres."
<BR>&nbsp;&nbsp;&nbsp;&nbsp;&nbsp;"Neka je. Naš je položaj izgleda drugačiji od Tomojasijevog. To je istina, profesore. Izabrali smo istu sudbinu, ali to ne znači da su nam i mišljenja istovetna. Smatram da ćete se složiti, Tomojasu, da naši finansijski magnati u stvari planiraju da na ovome zarade mnogo novca. Ili možda tvrdite da ulažu u fondove za budućnost iz vlastitih džepova?"
<BR>&nbsp;&nbsp;&nbsp;&nbsp;&nbsp;"Preterujete", reče Tomojasu, ljutitog izraza lica, isturivši bradu. "Ne tiče me se da li je u drugom planu ili ne, ali jedna je stvar sigurna: gradovi, zemlja i sve ostalo će potonuti. Bilo šta da kažete, to je izvesno."
<BR>
<BR>&nbsp;&nbsp;&nbsp;&nbsp;&nbsp;Na televizijskom ekranu ponovo se pojavljuje škola za obučavanje vodenih bića i čuju se komentari profesora Jamamotoa.
<BR>
<BR>&nbsp;&nbsp;&nbsp;&nbsp;&nbsp;(Predmet u obliku lale koji stoji na jednoj stabljici i beličasto sjaji naspram tamnog morskog neba, plovi u uzdrhtaloj vodi.)
<BR>&nbsp;&nbsp;&nbsp;&nbsp;&nbsp;- Ovo je model zgrade za obuku. Ne mislite li da je arhitektonsko rešenje veoma zanimljivo? U celosti je sagrađena od plastike; zidovi su šuplji i ispunjeni gasom. Gas joj omogućava da plovi. Upravo suprotno kopnenim strukturama kojima zapoveda gravitacija. Tavanica i podovi nisu potrebni, jer je nastanjuju slobodno-pokretna vodena bića. Nije bitno ni da li je pričvršćena na nekom nivou ili ne. Ulazi i izlazi su okrenuti prema gore. Složićete se da je konstrukcija veoma jednostavna. A zatim, bilo šta da kažete, veliku pogodnost predstavlja to što im u sobama nije potreban vazduh; ne postavljaju se problemi propuštanja vode ili njenog pritiska. Morske dubine su miroljubive i tihe. (Približavamo se zgradi.)
<BR>&nbsp;&nbsp;&nbsp;&nbsp;&nbsp;- Velika je, zar ne?
<BR>&nbsp;&nbsp;&nbsp;&nbsp;&nbsp;- Danas u njoj živi svega dvesta četrdeset žitelja, ali kako dece ima sve više, planirano je da se taj broj popne na hiljadu. To je kombinacija škole i spavaonice. Kakva zgrada! U budućnosti će postojati niz od dvadeset i jedne zgrade kao što je ova. Svake godine biće tri stotine dece od pet do sedam godina starosti, ukupno dvadeset i jedna hiljada. Lako ih je izgraditi. Uskoro ćemo preći na masovnu proizvodnju. Sada se trenutno grade četiri zgrade, od kojih svaka kada je sažeta zauzima približno mesto jednog kamiona. Pričvrste se za dno okeana, uduva se gas, i to je sve što treba uraditi. Pretpostavljam da je malo teže postaviti samo temelje za koje se pričvršćuju.
<BR>&nbsp;&nbsp;&nbsp;&nbsp;&nbsp;(Kamera putuje uz jednu od strana zdanja. Jedan za drugim pojavljuju se prstenovi slabe svetlosti nalik na fluorescenciju. Jasno je da je izvor svetlosti ugrađen u zidove. Ne ekranu svetluca jato malih riba.)
<BR>&nbsp;&nbsp;&nbsp;&nbsp;&nbsp;- Pažljivo gledajte. Ove trake svetlosti koje se pale i gase namerno su postavljene. Ritam smenjivanja svetlosti i tame blago se razlikuje od jedne do druge trake kada se krećete naniže. Njihova je uloga da mame ribe. Svaka vrsta ribe ima određenu jačinu svetlosti koja je najviše privlači i one nesmotreno hrle prema dnu prateći taj ritam. Tamo ih očekuje usisivač za ribe sa širom otvorenim ustima. Čini mi se da podseća na usavršeni mamac za muve. Smatram da će ovakvi načini ribarenja i lova biti rasprostranjeni u budućnosti. Vrlo su efikasni. Doduše, ribari iz tog područja...
<BR>&nbsp;&nbsp;&nbsp;&nbsp;&nbsp;- Gde je to 'područje', za boga miloga?
<BR>&nbsp;&nbsp;&nbsp;&nbsp;&nbsp;- Negde izmedu Urajasua i Kisarasua.
<BR>&nbsp;&nbsp;&nbsp;&nbsp;&nbsp;- Kako vam je uspelo da ostanete neprimećeni?
<BR>&nbsp;&nbsp;&nbsp;&nbsp;&nbsp;- Slučaj je hteo da se dubina mora u toj oblasti kreće od sto pedeset do sto osamdeset stopa. Pored toga, uklonili smo blato - tačno sedamdeset i pet stopa, upravo onoliko koliko je zgrada visoka. Nemoguće je spustiti se na tu dubinu bez ronilačkog odela. A na učenike se pomno pazi.
<BR>&nbsp;&nbsp;&nbsp;&nbsp;&nbsp;- Šta rade obučavaoci?
<BR>&nbsp;&nbsp;&nbsp;&nbsp;&nbsp;- Produžuju držače dok vrh ne dođe na oko šezdeset stopa ispod površine.
<BR>&nbsp;&nbsp;&nbsp;&nbsp;&nbsp;(Kamera se penje na vrh građevine. U sredini izrezbarenog ispupčenja nalazi se velika okrugla rupa. Jedan mališan pliva u vodi, jednu nogu zakačivši za ivicu rupe. U blizini njegovog ramena pliva riba približne veličine dlana.)
<BR>&nbsp;&nbsp;&nbsp;&nbsp;&nbsp;- Izlazi da nas pozdravi. Ovo je vodeno biće broj jedan. On je najstariji. Ove godine puni osam godina, ali izgleda kao da ima dvanaest, trinaest, pa čak i više. Istina je da nema majku. Ali u moru sve zaprepašćujuće brzo sazreva. Pročitao sam u publikaciji koju je izdala ruska Akademija nauka da čak i biljke pokazuju porast biološke efikasnosti od oko sto posto u poređenju sa pet odsto kopnene flore. Slonu je potrebno četrdeset godina da potpuno odraste; veliki kitovi se razmnožavaju već dve do tri godine posle rođenja.
<BR>&nbsp;&nbsp;&nbsp;&nbsp;&nbsp;(Mališan malo otvara usta i škrgućući zubima povija glavu. Pokretom ruke otera ribu koja pokušava da se trlja o njegove usne. Dobija se utisak da se on gotovo smeši, ali možda i nije tako. Celo telo mu je obavijeno sivom jaknom i hula-hopkama; peraje su mu pričvršćene za stopala. Kosa mu lebdi oko glave kao dim. Sem oštrine njegovih čudno širom otvorenih, ovalnih očiju, graciozan stav podseća gotovo na devojački, možda i zbog toga što ga sa svih strana podržava pritisak vode. Samo škrge i šiljati grudni koš na neki način deluju sablasno.)
<BR>&nbsp;&nbsp;&nbsp;&nbsp;&nbsp;- Riba je pitoma. Dečak voli domaće životinje. Njegovo ime prevedeno na naš govor glasi Iriri. To je samo simbol, da tako kažem. Pogledajte sada gore... krov na vrhu.
<BR>&nbsp;&nbsp;&nbsp;&nbsp;&nbsp;(Kamera se približava površini krova. Ispod pokrivke, očito napravljene od plastike, bujno raste nešto što podseća na crnkaste mehurove.)
<BR>&nbsp;&nbsp;&nbsp;&nbsp;&nbsp;- Zove se scenedesmus quadricauda, vrsta chloreolle, ali od samog početka prilagodili smo ovu slatkovodnu vrstu na morsku vodu. To je u stvari idealan izvor hrane. Sadrži više od dvanaest vrsta svih važnih amino kiselina. Krekeri koji se od nje prave predstavljaju dečju poslasticu.
<BR>&nbsp;&nbsp;&nbsp;&nbsp;&nbsp;(Mališan lagano savija kolena i u tom položaju mirno počinje da se spušta u rupu. On zubima poziva svoju ribicu. Ona polazi za njim. Kamera ih prati otpozadi. Mališan se grči u loptu i pošto je uvukao glavu počinje brže da se kreće. Vrhovi stopala, na koja su pričvršćena peraja, pokreću mu se u finom ritmu. S druge strane ga čeka mnoštvo dece, držeći se za doručje koje se proteže duž zida rupe i u pravoj liniji preseca put ispred kamere. Žamor nalik na zujanje insekata.)
<BR>&nbsp;&nbsp;&nbsp;&nbsp;&nbsp;- Vrlo pitoma ribica. Ako nastavimo na ovaj način da ih pripitomljavamo, ribe će postati domaće životinje. (Govori u mikrofon.) Hoćete li da prekinete ovde? (Čuje se tup glas kroz zvučnike.) Želite li da vidite radnu sobu?
<BR>&nbsp;&nbsp;&nbsp;&nbsp;&nbsp;- U redu... ali samo za trenutak.
<BR>&nbsp;&nbsp;&nbsp;&nbsp;&nbsp;(Kamera se zaustavlja. Zid. Dugačak niz ovalnih vrata veoma liči na košnicu.)
<BR>&nbsp;&nbsp;&nbsp;&nbsp;&nbsp;- Kako je sada niko ne koristi, gotovo da je prazna. Ovde je učionica - uglavnom za praktičnu nastavu. (Približavamo se jednim vratima. Držeći ribu, mališan joj stavlja malo svoje kose u usta i pretičući nas, sklizne u sobu.)
<BR>&nbsp;&nbsp;&nbsp;&nbsp;&nbsp;- Nazivamo je učionica, ali kada bude gotova, biće to mala fabrika, za potpuno praktičnu svrhu. Bićemo u stanju da izvodimo eksperimente iz fizike, upravljamo mašinama, proizvodimo namirnice. Za pet godina, kada najstariji razred postane redovno radno osoblje, biće dovoljna za svakodnevne potrebe.
<BR>&nbsp;&nbsp;&nbsp;&nbsp;&nbsp;- Šta se događa kada neko od njih završi školovanje?
<BR>&nbsp;&nbsp;&nbsp;&nbsp;&nbsp;- U izgradnji su podmorske fabrike, a zatim potrebni su nam ljudi i za rad u podmorskim rudnicima i na naftonosnim poljima. U podmorskim skladištima oseća se veliki nedostatak radne snage i biće oduševljeni da dobiju svršene učenike. Planiramo da one sa naročito dobrim ocenama prebacimo u odeljenja za specijalnu obuku, osposobimo ih za doktore, učitelje i tehničare, kako bi pomagali nama ljudima i u dogledno vreme nas zamenili.
<BR>&nbsp;&nbsp;&nbsp;&nbsp;&nbsp;- (Tomojasu, upozoravajući.) Ali dijametralno suprotno stanovište da ovo specijalno obrazovanje...
<BR>&nbsp;&nbsp;&nbsp;&nbsp;&nbsp;- To nema nikakve veze. Mogućnosti kopnenog čoveka su ograničene, a osim toga njegov broj je sasvim nedovoljan.
<BR>&nbsp;&nbsp;&nbsp;&nbsp;&nbsp;(Unutrašnjost sobe. Nema specijalnog radnog stola, ali iz poda, zidova i tavanice, štrče police, izraštaji, kuke. Na njima su zakačeni plastični baloni u kojima se nalaze alatke.)
<BR>&nbsp;&nbsp;&nbsp;&nbsp;&nbsp;- Pogledajte, to su Iririjevi izumi. (U mikrofon.) Da li bi pokazao kako se upotrebljavaju, molim te? (Škrgutanje. Mališan klima glavom, hvata alatku i balon i povezuje ih sa cevi koja izlazi iz ugla sobe.)
<BR>&nbsp;&nbsp;&nbsp;&nbsp;&nbsp;- Komprimiran vazduh. To je glavna snaga pod vodom. Takođe, imaju gasni barut i tečni gas.
<BR>&nbsp;&nbsp;&nbsp;&nbsp;&nbsp;(Mališan okreće ručicu. Alatka počinje da se trese i da ispušta mehuriće. Mehurići prolaze ispred nas i odlaze ka tavanici gde se skupljaju u veliku kap koju lagano uvlači otvor na tavanici. Riba ih prati, zagrizajući u njih. Kada mališan postavi vinilsku dasku pored sebe, preko izraštaja koji se trese, mehurići prestaju da izlaze.)
<BR>&nbsp;&nbsp;&nbsp;&nbsp;&nbsp;- To je automatska kružna testera. Dragocen pronalazak. Sve je sam izradio. Naravno, ručno. Ova soba za preradu plastike opremljena je uobičajenom opremom. Plastika je za život pod vodom, ono što je gvožđe za život na kopnu, tako da se može reći, kako ovladati u potpunosti njome predstavlja osnovno umeće ovdašnjeg života. Ali to je pomalo čudno... dete od jedva osam godina. U moru sazrevaju mnogo brže, i to ne samo fizički.
<BR>&nbsp;&nbsp;&nbsp;&nbsp;&nbsp;- Kako dolazite do energije? Za proizvodnju plastike potrebne su vam prilično visoke temperature, a zatim tu je i osvetljenje u ovoj sobi...
<BR>&nbsp;&nbsp;&nbsp;&nbsp;&nbsp;- Elektricitet, naravno. Razvojem tehnike izolacije to je bilo veoma lako. To je jedan od gorućih problema života pod vodom. Kako god se okrene, život bez elektriciteta je nemoguć.
<BR>&nbsp;&nbsp;&nbsp;&nbsp;&nbsp;- Stvarno?
<BR>&nbsp;&nbsp;&nbsp;&nbsp;&nbsp;- Sigurno. Čak iako se pronađe zamena za grejanje i energiju. Uzmimo, na primer, telegraf: pošto se električni talasi ne mogu prenositi kroz vodu, moraju se, naravno, upotrebljavati supersonični. Ali elektricitet je nezamenjiv pri odašiljanju i primanju. Osim toga, želeli bismo da u dogledno vreme sami obezbeđujemo komprimirani vazduh. Sada smo kablom povezani sa kopnom, ali u budućnosti će postojati mali atomski generator, ili ćemo izmisliti delotvoran generator na teško ulje ili pak, proizvesti generator na gas koga pokreće sopstvena plovnost. Moramo da ostvarimo način opstanka koji će biti nezavisan od kopna. Tada ćemo takođe biti u stanju da podignemo laboratoriju pričvršćenu za morsko dno, daleko od bilo kog mesta. Čak bi bilo moguće podići i ogromne gradove. Dobro, dobro. Još jedan izum.
<BR>&nbsp;&nbsp;&nbsp;&nbsp;&nbsp;(Na trećini razdaljine od dna pojavljuje se mališan vukući ravan štap sa prikačenim pedalima i propelerom na donjem kraju čije su elise postavljene pod pravim uglom. Uspravljajući ga, on se penje i počinje da okreće pedale. Ide naviše. Kada se nagne napred, počinje da se kreće u stranu.)
<BR>&nbsp;&nbsp;&nbsp;&nbsp;&nbsp;- Podvodni bicikl. Ponosan je što ga vidimo na njemu.
<BR>&nbsp;&nbsp;&nbsp;&nbsp;&nbsp;- Iznenadujuće je dobroćudan, zar ne?
<BR>&nbsp;&nbsp;&nbsp;&nbsp;&nbsp;- Tako je. Iriri je naročito mio. Taj dečak je bio naš prvi eksperimentalni uzorak, pa smo možda napravili malu pogrešku u razvojnom procesu. Žlezde sa spoljašnjim lučenjem nisu sasvim nestale. Primetili ste, zar ne, da mu je oblik očiju ovalan? U levom oku primećuju se neznatni tragom suznih žlezdi. One su možda uzrok nepotpunog sagorevanja.
<BR>&nbsp;&nbsp;&nbsp;&nbsp;&nbsp;- Nepotpunog sagorevanja?
<BR>&nbsp;&nbsp;&nbsp;&nbsp;&nbsp;- Morate imati u vidu da čovekove emocije u velikoj meri zavise od osetljivosti njegove kože i sluzavih membrana. Na primer 'osećati se ljigavo', 'naježiti se', 'osećati svrab' - uzmimo samo nekoliko ovakvih senzacija koje se javljaju na površini tela - sve su one metafore za raspoloženja ili atmosferu. Ukratko, ove površinske senzacije predstavljaju nagon da se more u nama sačuva od vazduha. Možda vam se čini da sam se udaljio od predmeta razgovora, ali ipak vas molim da me saslušate; možda će vam koristiti. Kao što znate, ljudska bića su visoko razvijene kopnene životinje čije je telo gotovo u potpunosti sačinjeno od morskih sastojaka, počev od krvi i kostiju, pa do plazme. Ne samo da su prvobitni život predstavljali morski kristali, već je život i dalje nastavio da zavisi od mora. Pa čak i kada se preselio na kopno, doneo je sa sobom more zavijeno u svoju kožu. U slučaju bolesti mora da primi injekcije soli. Koža nije ništa drugo do transformacija mora. Mada je njena otpornost jača od bilo čega drugog, povremeno mora da se okrepi morem. Žlezde sa spoljašnjim lučenjem predstavljaju morska pojačanja za otvrdlu kožu. Suze su more očiju. I tako, u krajnjoj liniji naša osećanja, odnosno, stimulacija i kontrola žlezda sa spoljašnjim lučenjem, samo su borba mora koje nastoji da se odbrani od kopna.
<BR>&nbsp;&nbsp;&nbsp;&nbsp;&nbsp;- Bez njih ne bi bilo ni osećanja?
<BR>&nbsp;&nbsp;&nbsp;&nbsp;&nbsp;- Ne, nisam baš to rekao, ali njihovo svojstvo je sasvim drugačije nego što mi to obično zamišljamo. Danas se vodena bića nalaze u vodi i u ovom trenutku ne moraju da se bore sa atmosferom. To je kao da kažemo da se riba ne plaši vatre.
<BR>&nbsp;&nbsp;&nbsp;&nbsp;&nbsp;(Mališan spretno upravlja vodenim biciklom, igrajući šuge sa ribom ljubimicom.)
<BR>&nbsp;&nbsp;&nbsp;&nbsp;&nbsp;- U stvari, kada posmatram drugu decu sem Iririja, uznemiruje me činjenica što ne pokazuju da imaju baš mnogo osećanja. Naravno, time ne mislim da kažem da ih uopšte nemaju. Reč je, naprosto, samo o drugačijoj vrsti, ali...
<BR>&nbsp;&nbsp;&nbsp;&nbsp;&nbsp;- Hoćete da kažete da jedino ovo dete ima osobine ljudskog bića?
<BR>&nbsp;&nbsp;&nbsp;&nbsp;&nbsp;- Do tog ste zaključka došli posmatrajući ga. (Sentimentalno.) Zar posedovanje ljudskih osećanja pod morem ne predstavlja samo nepotpuno sagorevanje?
<BR>&nbsp;&nbsp;&nbsp;&nbsp;&nbsp;(Prateći ribu mališan promiče pored kamere i izlazi iz sobe.)
<BR>&nbsp;&nbsp;&nbsp;&nbsp;&nbsp;- Nije li to razlog što je on tako pametan?
<BR>&nbsp;&nbsp;&nbsp;&nbsp;&nbsp;- Ne, ostala deca ne zaostaju za njim što se tiče same inteligencije. Dete tri meseca mlađe od njega, napravilo je sat koji radi na principu promene vazdušnih mehurića. Nazivamo ga sat, mada se kazaljke pomeraju svakih petnaest minuta.
<BR>&nbsp;&nbsp;&nbsp;&nbsp;&nbsp;(Kamera prati mališana koji se lagano kreće prema svojim drugovima.)
<BR>&nbsp;&nbsp;&nbsp;&nbsp;&nbsp;- (On se pribrao i ponovo progovorio svojim poslovnim glasom.)
<BR>&nbsp;&nbsp;&nbsp;&nbsp;&nbsp;- Ovaj srednji sloj određen je za stanovanje; ispod se nalaze obične učionice za grupe različite starosti. Tok podučavanja je isti kao i kod nas, počinje čitanjem pisanjem i aritmetikom, ali posle toga nismo sigurni kako bi trebalo nastaviti. Za sada se držimo programa koji daje prednost nuklearnoj hemiji i hidrofizici, koje su značajne za njihove uslove života. I pored svega nismo u stanju da se sasvim stavimo u njihov položaj. Naravno, samo onda kada iz njihovih redova počnu da izlaze učitelji, doneće se odluka o definitivnom toku nastave. Ipak su voda i vazduh suviše različiti, gledano sa stanovišta senzacija.
<BR>&nbsp;&nbsp;&nbsp;&nbsp;&nbsp;(Niz balkona, jedan iznad drugog. Deca se igraju. Neka pokazuju otvorenu znadželju; ostali su gotovo sasvim nezainteresovana.)
<BR>&nbsp;&nbsp;&nbsp;&nbsp;&nbsp;- Pretpostavljam da ne treba istaći kako oni uopšte ne proučavaju istoriju, geografiju ili sociologiju. Nismo mogli da odlučimo koji bi način bio najbolji da im prikažemo odnos između Ijudi i njih samih.
<BR>&nbsp;&nbsp;&nbsp;&nbsp;&nbsp;- (Tomojasu, frkćući.) Govoreći to vi precenjujete ljude sa kopna.
<BR>&nbsp;&nbsp;&nbsp;&nbsp;&nbsp;(Sva deca, bilo da su znatiželjna ili nezainteresovana imaju jedno zajedničko svojstvo. Nenormalno su hladni. Kada nekog gledaju, taj oseća da je to on sam u obliku životinje. Tada shvata izraz profesora Jamamotoa, da se čini kao da oni nemaju osećanja. Bacajući poglede na kameru, jedan đavolasti momčić pokušava da prekrije sočiva obema rukama. Obgrlivši zid, devojčica pohlepno promatra jednog crva. Razred mališana opkoljava Iririja i proučava njegov bicikl. Devojčica hvata zalutalu ribicu i ubacuje je u usta. Dečak koji se nalazi u blizini gura joj prst u nos i grubim drmusanjem, natera je da ju ispljune. Druga devojčica pliva na leđima dopuštajući da je dečak liže ispod pazuha. Mešovita grupa, možda dežurnih, prelazi preko zidova usisivačem na komprimirani vazduh. Jedan dečak priljubljuje obraz uz njušku vodenog psa koji je podavio rep pod noge.)
<BR>&nbsp;&nbsp;&nbsp;&nbsp;&nbsp;- Bojim se da je to bilo vrlo površno. Oh, Aiba, hoćete li molim vas, da isključite energiju?
<BR>&nbsp;&nbsp;&nbsp;&nbsp;&nbsp;(Neko nesvesno ispušta duboki uzdah. Slika na ekranu zatreperi, skuplja se u tananu tačku i nestaje.)
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
