<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. JEZERO LIMNA
<P>&nbsp;&nbsp;&nbsp;&nbsp;&nbsp;"Šta kažeš, sine moj?" Svila se spustio na jedno koleno da bi licem bio na visini dečakovog lica.
<BR>&nbsp;&nbsp;&nbsp;&nbsp;&nbsp;"Mama kadze da tradzim bjagoclov." Dečkićeva pažnja kao da je bila pola usmerena ka Svili, a pola ka Orebu.
<BR>&nbsp;&nbsp;&nbsp;&nbsp;&nbsp;"A zašto ga želiš?"
<BR>&nbsp;&nbsp;&nbsp;&nbsp;&nbsp;Mališan nije odgovorio.
<BR>&nbsp;&nbsp;&nbsp;&nbsp;&nbsp;"Zar tvoj razlog nije želja da te besmrtni bogovi gledaju sa naklonošću, sine moj? Zar te nisu o tome bar malo učili u palestri? Ma jesu, jesu, čvrsto verujem da jesu."
<BR>&nbsp;&nbsp;&nbsp;&nbsp;&nbsp;Mališan, sa oklevanjem, klimnu glavom.
<BR>&nbsp;&nbsp;&nbsp;&nbsp;&nbsp;Svila iscrta znak sabiranja u vazduhu iznad njegove glave i odrecitova najkraći uobičajeni blagoslov, završavajući ga rečima: "U ime njihovog najstarijeg deteta, Scile, pokroviteljke ovog našeg svetog grada Virona, i u ime Izvanaša, koji je od svih bogova najstariji."
<BR>&nbsp;&nbsp;&nbsp;&nbsp;&nbsp;"Jeci ti ctvarno Patera Cvila?"
<BR>&nbsp;&nbsp;&nbsp;&nbsp;&nbsp;Niko od pet-šest osoba koje su čekale holobitni vagon za Limnu nije se okrenuo da pogleda, pa ipak, Svila je bio bolno svestan da su se svi najednom ukrutili; Ulica jezerska, iako vrlo daleko od tišine, kao da je najednom postala malo tiša.
<BR>&nbsp;&nbsp;&nbsp;&nbsp;&nbsp;"Jeste, on je", objavi Šenila ponosito.
<BR>&nbsp;&nbsp;&nbsp;&nbsp;&nbsp;Jedan od onih koji su čekali koraknuo je ka Svili, spustio se na kolena i pognuo glavu. Pre nego što je Svila stigao da iscrta znak sabiranja, još dvoje je kleknulo pored njega.
<BR>&nbsp;&nbsp;&nbsp;&nbsp;&nbsp;Spasao ga je dolazak 'vagona' - dugačkih, veselo obojenih kola čiji su poluokrugli krov i delimično bočni zidovi bili načinjeni od starog šarenog platna i veoma klimatavi. Tu skalameriju teglila su dva umorna konja. "Jeee-dna para!" povika vozač, iz punih pluća, i skoči na tle. "Jedna para, firma ne vara. Čast svakome, veresija nikome, za jedan bit do Limne svako stigne."
<BR>&nbsp;&nbsp;&nbsp;&nbsp;&nbsp;"Ja imam, evo", reče Šenila.
<BR>&nbsp;&nbsp;&nbsp;&nbsp;&nbsp;"Imam i ja", reče joj Svila svojim najčvršćim tonom i utiša one putnike koji su zaustili da govore nešto u smislu da Patera Svila treba da se vozi besplatno. Kad je strpao u džep i Svilin i Šenilin zlatni kvadratić, vozač reče: "Moraćete da se sasiđete ako se neki žalu zbog tice." Sledećeg trenutka se poprilično iznenadio, jer su se putnici horski usprotivili takvoj mogućnosti.
<BR>&nbsp;&nbsp;&nbsp;&nbsp;&nbsp;"Ne dopada mi se ovo", reče Svila Šenili dok su sedali na jednu od dve dugačke klupe okrenute prema napolje. "Takođe mi se ne dopada što je narod pisao što-šta po zidovima."
<BR>&nbsp;&nbsp;&nbsp;&nbsp;&nbsp;Vozač pucnu bičem i vagon, sa jakim trzajem, pođe napred.
<BR>&nbsp;&nbsp;&nbsp;&nbsp;&nbsp;"Misliš na ono 'Svilu za kaldea'?... Dobra je to zamisao."
<BR>&nbsp;&nbsp;&nbsp;&nbsp;&nbsp;"Na to mislim." Izvadio je brojanice iz džepa. "Loša je. Loša je za mene, a pogrešno je i shvatanje kaldea izraženo u njoj. Nisam političar i nikakvo ubeđivanje nikada me neće navesti da postanem političar. A što se tiče titule 'kalde', ona se svela na popularnu praznovericu, na kuriozitet iz istorije. Moja majka je poznavala poslednjeg kaldea, ali on je umro ubrzo posle mog rođenja."
<BR>&nbsp;&nbsp;&nbsp;&nbsp;&nbsp;"Ja ga pamtim. Valjda?"
<BR>&nbsp;&nbsp;&nbsp;&nbsp;&nbsp;Ne gledajući je, Svila joj pokunjeno reče: "Ti, ako si ozbiljno mislila bar polovinu od onoga što si govorila, ne možeš ni slučajno njega poznavati, zgodna Kipris. Šenila je četiri godine mlađa od mene."
<BR>&nbsp;&nbsp;&nbsp;&nbsp;&nbsp;"Onda sam mislila na... nekog drugog. Zar se ne brineš, Svilo? Što putuješ sa nekim kao što sam ja? Sav ovaj narod zna ko si."
<BR>&nbsp;&nbsp;&nbsp;&nbsp;&nbsp;"Nadam se da znaju, velika boginjo, i nadam se da su već sasvim razočarani. Ja bih da ostanem živ, a da ne obrukam svoje sveto zanimanje."
<BR>&nbsp;&nbsp;&nbsp;&nbsp;&nbsp;Izuzetno opako drmusanje bacilo je Svilu na ženu desno od njega, koja se poče opširno izvinjavati. Međutim, on se izvini njoj, a onda poče molitvu šupljeg krsta. "Pese veliki, ti koji jesi neimar i tvorac svitka celog, gospod, čuvar i branitelj Zlatne staze..." A to je, pomisli on, duhovni ekvivalent sunca, jedna zamišljena staza preko neba. Prinete žrtve dižu se do nje, pa idu njome i ulaze u Glavni procesor, koji je na mestu gde počinju i dugo sunce i Zlatna staza, a to je istočni pol. Dusi umrlih takođe se kreću tom slavnom putanjom, ali samo ako nisu opterećeni gresima; u Hrazmološkim spisima stoji da su duhovi pojedinih svetih teodidakta u pojedinim trenucima napuštali oblikovano blato svojih zemnih tela i - zajedno sa gomilama žrtvovanih životinja koje su mukale i rikale i sa mnoštvom pokajnički nastrojenih mrtvih - putovali u Glavni procesor i tamo neko vreme razgovarali sa onim bogom koji ih je prosvetlio. Svila podseti sebe da je sad i on teodidakt, jer ga je Izvanaš prosvetlio.
<BR>&nbsp;&nbsp;&nbsp;&nbsp;&nbsp;Završio je šupljim krstom i sa već četiri perle na brojanici (mogao ih je dodirom prebrojati). Mrmljajući dalje, redom, propisane molitve i ubacujući ime Izvanaša u svaku, on pokuša snagom volje da se izvuče iz svog tela i iz ove prometne ulice i da se ujedini sa sve življim prometom na Zlatnoj stazi.
<BR>&nbsp;&nbsp;&nbsp;&nbsp;&nbsp;Načas mu se učini da je uspeo, iako nije video zlatni drum sunca nego smrznutu, crnu prazninu izvan svitka, u kojoj tek tu i tamo blista poneka iskra.
<BR>&nbsp;&nbsp;&nbsp;&nbsp;&nbsp;"Pomenuli smo pisanje po zidovima, Svilo. Svilo. Pa pogledaj. Otvori oči."
<BR>&nbsp;&nbsp;&nbsp;&nbsp;&nbsp;Otvorio je oči. Plakat, štampan rđavo ali upadljivo, crvenim i crnim slovima, toliko nov da ga još niko nije pocepao niti naškrabao nepristojan crtež preko njega, što je u ovom delu grada verovatno značilo da je zalepljen pre manje od jednog sata.
<BR>
<BR>&nbsp;&nbsp;&nbsp;&nbsp;&nbsp;SNAŽNI MLADI LJUDI
<BR>&nbsp;&nbsp;&nbsp;&nbsp;&nbsp;BIĆE DOBRO DOŠLI U
<BR>&nbsp;&nbsp;&nbsp;&nbsp;&nbsp;NOVOJ PROVIZORNOJ REZERVNOJ BRIGADI
<BR>&nbsp;&nbsp;&nbsp;&nbsp;&nbsp;Jesi li TI poželeo da budeš GARDISTA?
<BR>&nbsp;&nbsp;&nbsp;&nbsp;&nbsp;Rezervna brigada vežbaće dvaput nedeljno
<BR>&nbsp;&nbsp;&nbsp;&nbsp;&nbsp;Dobijaće PLATU i UNIFORME
<BR>&nbsp;&nbsp;&nbsp;&nbsp;&nbsp;Biće PRVA UZETA U OBZIR
<BR>&nbsp;&nbsp;&nbsp;&nbsp;&nbsp;za TRANSFER U REGULARNE FORMACIJE
<BR>&nbsp;&nbsp;&nbsp;&nbsp;&nbsp;Prijavi se u
<BR>&nbsp;&nbsp;&nbsp;&nbsp;&nbsp;ŠTAB TREĆE BRIGADE
<BR>&nbsp;&nbsp;&nbsp;&nbsp;&nbsp;kojom zapoveda pukovnik Usik
<BR>
<BR>&nbsp;&nbsp;&nbsp;&nbsp;&nbsp;"Ne misliš da se suviše umorio oko zmaja?"
<BR>&nbsp;&nbsp;&nbsp;&nbsp;&nbsp;To nije bio prvi put da Krv postavi ovo pitanje, i Mošus je već bio umoran od odgovaranja na njega. Ovog puta reče: "Rekao sam ti. Akvila je žensko." Ogromna ptica sa kapuljačom navučenom preko glave i očiju, koju je nosio na jednoj ruci, trgla se baš kad je progovorio, možda zbog toga što je pomenuto njeno ime, ili zbog samog zvuka Mošusovog glasa, ili čistom igrom slučaja. Mošus je sačekao da se ptica smiri, a onda je dovršio misao. "Mužjaci ne porastu ovoliko. Za ime Molpino, slušaj poneki put."
<BR>&nbsp;&nbsp;&nbsp;&nbsp;&nbsp;"U redu, u redu. Možda bi manja ptica mogla da poleti na veću visinu."
<BR>&nbsp;&nbsp;&nbsp;&nbsp;&nbsp;"Može ova to. Ptica što je veća, to veću visinu dostiže. Jesi li ikad vido vrapca da je poleteo iznad visine te tvoje ćelave glave?" Mošus je govorio ne gledajući mesnatog, zajapurenog čoveka kome se obraćao; pogled mu je bio ponekad na jastrebici, a ponekad na nebu. "Ja ipak kažem, trebalo je da uključimo zelembaće u ovo."
<BR>&nbsp;&nbsp;&nbsp;&nbsp;&nbsp;"Oni ako bi ga pokupili, za nedelju dana bi sami naučili."
<BR>&nbsp;&nbsp;&nbsp;&nbsp;&nbsp;"Letači idu visoko, blizu sunca. Ako spucamo jednog, ko zna gde će da padne. Mogo bi bilo gde."
<BR>&nbsp;&nbsp;&nbsp;&nbsp;&nbsp;"Imamo tri lebdelice, sa po tri čoveka u svakoj, i pet ljudi na motorima."
<BR>&nbsp;&nbsp;&nbsp;&nbsp;&nbsp;Slobodnom rukom Mošus podiže dvogled. Iako je dobro znao da gore nema ničeg, pomno je pregledao bistru prazninu iznad sebe.
<BR>&nbsp;&nbsp;&nbsp;&nbsp;&nbsp;"Nemoj to uperiti u sunce, da ne oslepiš." Krv ni ovo nije rekao prvi put.
<BR>&nbsp;&nbsp;&nbsp;&nbsp;&nbsp;"Mogo bi da padne bilo gde u celom svitku. Čuo si gde je pao zmaj, a bio je na prokletom kanapu, za ime Molpino. Ti zamišljaš da će pasti blizu nekog druma, zato što večito ideš po drumovima." Bio je to, za Mošusa, dug govor. "Kad bi lovio nekoliko puta sa mojim jastrebovima, znao bi da nije tako. Glavnina svitka nije ni blizu nijednog prokletog druma. Glavnina svitka je dvadeset, trideset, pedeset stadija daleko od prokletog druma."
<BR>&nbsp;&nbsp;&nbsp;&nbsp;&nbsp;"Dobro je to", reče Krv. "Ja se plašim da neki seljober ne otkeka zelembaćima." Čekao je da Mošus opet nešto kaže. Pošto se čekanje pokazalo uzaludno, nastavio je: "Ne mogu oni baš blizu sunca. Sunce je mnogo vrelije od ma koje vatre. Na smrt bi se ispekli."
<BR>&nbsp;&nbsp;&nbsp;&nbsp;&nbsp;"Možda oni ne gore." Mošus spusti dvogled. "Možda čak i nisu ljudska bića."
<BR>&nbsp;&nbsp;&nbsp;&nbsp;&nbsp;"Ma ljudi su to. Isti k'o mi."
<BR>&nbsp;&nbsp;&nbsp;&nbsp;&nbsp;"Onda mogu imati igličare."
<BR>&nbsp;&nbsp;&nbsp;&nbsp;&nbsp;Krv reče: "Verovatno ne nose ništa što im nije neophodno."
<BR>&nbsp;&nbsp;&nbsp;&nbsp;&nbsp;"Prokleto mi je drago da ti to znaš. Prokleto mi je drago da si ih pitao."
<BR>&nbsp;&nbsp;&nbsp;&nbsp;&nbsp;Akvila pomače jednu svoju ogromnu kandžu, pri čemu zvonca na kapuljači tiho zacilikaše. Mošus ponovo diže dvogled.
<BR>&nbsp;&nbsp;&nbsp;&nbsp;&nbsp;"Eno ga jedan!" reče Krv nepotrebno. "Oćeš je pustiš?"
<BR>&nbsp;&nbsp;&nbsp;&nbsp;&nbsp;"Ne znam", priznade Mošus. "Veoma je daleko."
<BR>&nbsp;&nbsp;&nbsp;&nbsp;&nbsp;Sad i Krv uperi svoj dvogled ka letaču. "Približava se. Ide ovamo!"
<BR>&nbsp;&nbsp;&nbsp;&nbsp;&nbsp;"Znam. Zato ga i gledam."
<BR>&nbsp;&nbsp;&nbsp;&nbsp;&nbsp;"Visoko je."
<BR>&nbsp;&nbsp;&nbsp;&nbsp;&nbsp;Mošus se upinjao da govori tonovima dosade i ogorčenja, koji su bili njegova gluma još od detinjstva. "Viđao sam ih i na većim visinama." Odjednom ga je obuzela ustreptalost lova, silna kao groznica, dobrodošla kao izvor vode.
<BR>&nbsp;&nbsp;&nbsp;&nbsp;&nbsp;"Pričao sam ti o onome kako su pravili top. Mesec dana su pucali na njih, ali granate kad se podignu tako visoko, više ne lete u pravoj liniji, a osim toga nisu ni dostizale dovoljnu visinu."
<BR>&nbsp;&nbsp;&nbsp;&nbsp;&nbsp;Mošus pusti da mu dvogled padne na prsa. Sad je jasno video letača, čija su se obrisi ocrtavali naspram srebrnog ogledala jezera Limna koje se dizalo u nebo, s one strane grada.
<BR>&nbsp;&nbsp;&nbsp;&nbsp;&nbsp;"Čekaj da se još približi", reče Krv žurno.
<BR>&nbsp;&nbsp;&nbsp;&nbsp;&nbsp;"Ako još dugo čekamo, on će biti veoma daleko do trenutka kad ona uspe da uhvati tu visinu."
<BR>&nbsp;&nbsp;&nbsp;&nbsp;&nbsp;"A šta ako..."
<BR>&nbsp;&nbsp;&nbsp;&nbsp;&nbsp;"Izmakni se nazad. Ako ona krene na tebe, mrtav si." Slobodnom rukom Mošus dohvati krunu napravljenu od skerletnih pera i strže kapuljaču. "Aj, sokole!"
<BR>&nbsp;&nbsp;&nbsp;&nbsp;&nbsp;Ovog puta nije bilo nimalo oklevanja. Ogromna krila jastrebice raširila su se, i ona se bacila u vazduh sa takvom hukom uskovitlanog vazduha da se i sam Mošus prepao; prvih nekoliko trenutaka letela je mukotrpno, ulagala je svu silu da stigne do uzlaznih toplotnih strujanja sa krova, onda se počela dizati lakše, i brže, pa se vinula slobodno i lako, crni heraldički znak ptice na plavetnilu otvorenog neba oslepelom od sunca.
<BR>&nbsp;&nbsp;&nbsp;&nbsp;&nbsp;"Možda se najela zečetine dovoljno, pa je sad sita."
<BR>&nbsp;&nbsp;&nbsp;&nbsp;&nbsp;Mošus se nasmeja. "Onaj mikro-zečić? To je bio najmanji prcoljak koga smo mogli da nađemo. Od njega je samo ojačala." Drugi put od kako su se upoznali, on uhvati Krva za ruku.
<BR>&nbsp;&nbsp;&nbsp;&nbsp;&nbsp;A Krv, očajnički srećan zbog toga, ali glumeći da se ništa nije desilo, upita najsmirenije što je mogao: "Misliš da ga je videla?"
<BR>&nbsp;&nbsp;&nbsp;&nbsp;&nbsp;"Jeee, naravno. Ona vidi sve. Ali kad bi krenula pravo na njega, on bi počeo da beži. Ona će se dići iznad njega, pa mu se sručiti u leđa, iz pravca sunca." Nesvesno se podigao na prste, da bi bio za toliko, za debljinu svojih nožnih prstiju, bliži ptici. "Kao da je on guska. Velika guska. Jastreb se rađa sa tim znanjem. Samo ti gledaj." Njegovo bledo, zgodno lice bilo je optočeno osmesima; demonske oči svetlucale su mu kao crni led. "Samo ti nju gledaj, ti matori konju prokleti."
<BR>
<BR>&nbsp;&nbsp;&nbsp;&nbsp;&nbsp;Iolar je video jastreba duboko ispod sebe, ka severu, i povećao brzinu. Onaj vazdušni front, označen bedemom visokih oblaka, zanimljiv je, a možda i važan; ali, dvesta liga udaljen, ako ne i više. Lako je moguće da nikada neće stići do ovog pregrejanog i sasušenog područja. Indeks je ovde sto petnaest, a duž većeg dela sunčeve dužine - sto devet; ako se sto petnaest pomnoži sa sezonskim koeficijentom za ovo doba godine - on se podseti koji je već datum - indeks je čak sto osamnaest.
<BR>&nbsp;&nbsp;&nbsp;&nbsp;&nbsp;Jastreba je već zaboravio.
<BR>&nbsp;&nbsp;&nbsp;&nbsp;&nbsp;Iolar je bio, prema svakom merilu, čovek sitnog rasta; uz to, i mršav poput uzdužnih šipki njegovih krila. Vid mu je bio bolji od prosečnog. Većina njegovih poznanika smatrali su da je povučen u sebe i pomalo hladan. Progovarao je retko; a i tad ponajviše o vazdušnim masama, preovladavajućim vetrovima, orijentirima danju i orijentirima noću, o poduhvatima usmerenim ka suncu, od kojih su neki bili nepriznati (ili jedva, uz gunđanje, priznati) od zvanične nauke; i naravno o krilima, letačkim odelima, instrumentima, pogonskim modulima. Ali svi letači pričaju o tim stvarima. Pošto je Iolar bio tako blizu idealnog, i fizički i psihički, dopušteno mu je da ima tri žene, ali ga je druga ostavila posle manje od godinu dana. Prva mu je rodila troje dečice lakih nogu i lakih kostiju, a treća petoro dece živahne poput cvrčaka; od to petoro, najviše je voleo mlađu kćerku, malu Dreoilin nasmejanih očiju. "Ja već vidim krila na njoj", govorio je ponekad njenoj majci; a njena majka, koja ta krila nije videla, uvek se srećno saglašavala. Iolar je leteo već osamnaest godina.
<BR>&nbsp;&nbsp;&nbsp;&nbsp;&nbsp;Povećanje brzine platio je smanjenjem visine. On pojača potisak i pokuša da se penje, ali temperatura vazduha nešto je opala, a i vazduh je strujao nadole, uobičajeno dnevno poniranje vazdušne mase iznad velikog jezera. Zato će naići na odgovarajuća uzlazna strujanja čim se opet nađe iznad kopna; on odluči da to do krajnosti iskoristi. Trebaće mu svaki mogući lakat visine kad dođe do onih dalekih bedema oblaka.
<BR>&nbsp;&nbsp;&nbsp;&nbsp;&nbsp;Jastrebicu je opet primetio tek kad se već obrušavala na njega. Letela je okomito nadole; ogroman potisak njenih krila dao joj je toliku brzinu da je padala daleko brže nego što bi padao ispušteni kamen. U poslednjem deliću sekunde sklopila je krila, okrenula se u vazduhu i sjurila kandže u njega, dvojni udarac kao da ga je neki div udario obema oklopljenim pesnicama.
<BR>&nbsp;&nbsp;&nbsp;&nbsp;&nbsp;Možda je bio jedan trenutak ošamućen. Divlje kovitlanje neba i zemlje nije ga dezorijentisalo, nimalo; znao je da mu je levo krilo celo i ispravno, a da desno nije, i da PM, pogonski modul, više ne reaguje na komande. Naslućivao je da mu je polomljeno pet-šest rebara, a možda i kičma, ali na to nije obraćao pažnju. Fenomenalnom veštinom, pred kojom bi njegove kolege ostale zapanjene da su je mogli videti, pretvorio je svoje ludo tumbanje u kontrolisano poniranje; odbacio je PM i sve instrumente i prepolovio brzinu padanja pre nego što je grunuo o površinu jezera.
<BR>
<BR>&nbsp;&nbsp;&nbsp;&nbsp;&nbsp;"Jesi ti video kako je ono pljusnulo!" Šenila je ustala sa klupe u holobit vagonu, izgovarajući te reči; šakom je zaklanjala oči od bleska sunca sa vode. "Ima u tom jezeru riba koje su prava čudovišta. Ogrooom-ne. Sećam se... ali, nisam bila ovde još od kad sam bila mala devojčica. Ili, ipak... ne znam, valjda nisam bila."
<BR>&nbsp;&nbsp;&nbsp;&nbsp;&nbsp;Svila klimnu glavom i provuče glavu napolje, ispod platnenog krova, da baci pogled na sunce. Zlatni blesak opružen kao šipka celom dužinom neba, nezaklonjen oblacima koji se kreću sa istoka prema zapadu; dugačko sunce je - podseti se on ponovo - vidljivi simbol za Zlatnu stazu, za kurs moralne ispravnosti i primerenog obožavanja, kojim Čovek ide ka bogovima. Da li je on, Svila, odlutao? Nije nalazio u sebi nimalo volje da prinese Ždrala na žrtvu, mada je to jedna boginja maločas predložila.
<BR>&nbsp;&nbsp;&nbsp;&nbsp;&nbsp;A bogovi sigurno ne očekuju da jedan miropomazani augur tako reaguje na njihove predloge.
<BR>&nbsp;&nbsp;&nbsp;&nbsp;&nbsp;"Riba glava?" Oreb povuče Svilu za kosu.
<BR>&nbsp;&nbsp;&nbsp;&nbsp;&nbsp;"Biće ribljih glava zaista", reče on ptici, "i to je svečano obećanje."
<BR>&nbsp;&nbsp;&nbsp;&nbsp;&nbsp;Noćas će pomoći Njorki da opljačka Šenilinog komisionara. Komisionari su bogati, oni zlostavljaju narod, goje se na krvi i znoju sirotinje; ovom jednom sigurno ništa neće nedostajati ako ostane bez nekoliko dragih kamenčića i bez srebrnog servisa. Ali, ipak, pljačka je u osnovi zlo, čak i kad služi većem dobru.
<BR>&nbsp;&nbsp;&nbsp;&nbsp;&nbsp;Iako je bio molpindan, on promrmlja završnu molitvu Sfiksi, vraćajući brojanice u džep. Sfiksa će, više od svih drugih, razumeti; Sfiksa je napola lavica, a lavovi moraju ubijati nedužna stvorenja da bi jeli - takvu je odluku, nepopustljivu, doneo Pes, koji je svakom biću osim čoveku odredio odgovarajuću hranu. Dovršivši molitvu, Svila se veoma malo nakloni krvožednom, dobronamernom licu koje je bilo izdeljano na dršci štapa.
<BR>&nbsp;&nbsp;&nbsp;&nbsp;&nbsp;"Dolazili smo ovde da beremo vodenu travu", reče Šenila. "Čak na onoj strani jezera. Pođemo iz grada pre dizastora, pešice sve dovde, Patera. Ne znam koliko sam puta nastojala da vidim vodu pri prvim zracima sunca. Ako je ne vidim, znam da ima još dugo da se ide. Ponesemo hartiju, bilo kakvu hartiju koju možemo naći, pa je dobro nakvasimo i zamotamo našu vodenu travu u nju. Onda žurimo nazad u grad da je prodamo pre nego što uvene. Ponekad nam je uvenula, i onda smo samo nju imali za jelo, ništa drugo. Do dana današnjeg ja ne jedem vodenu travu. Ali je kupujem, ipak, prilično često, od devojčica na pijaci. Od onakvih kakava sam ja bila."
<BR>&nbsp;&nbsp;&nbsp;&nbsp;&nbsp;"To je veoma lepo od tebe", reče joj Svila, iako već zadubljen u svoje planove.
<BR>&nbsp;&nbsp;&nbsp;&nbsp;&nbsp;"Ali danas vodene trave i nema mnogo, jer su najbolji potoci gotovo svi presušili. Ja je kupim, ali je nikad ne pojedem. Ponekad njome hranim koze, znaš? A ponekad je naprosto bacim. Pitam se koliko je onih gospođa koje su kupovale od mene radilo to isto."
<BR>&nbsp;&nbsp;&nbsp;&nbsp;&nbsp;Žena pored Svile reče: "Ja pravim sendviče. Vodena trava i beli sir na ražanom hlebu. Ali je prvo operem, veoma dobro."
<BR>&nbsp;&nbsp;&nbsp;&nbsp;&nbsp;Svila klimnu glavom i osmehnu se.
<BR>&nbsp;&nbsp;&nbsp;&nbsp;&nbsp;"Bude fini ručak za vruće dane."
<BR>&nbsp;&nbsp;&nbsp;&nbsp;&nbsp;Govoreći preko Svile, Šenila je upita: "Imaš li prijatelje ovde u Limni?"
<BR>&nbsp;&nbsp;&nbsp;&nbsp;&nbsp;"Porodicu", reče žena. "Moja svekrva živi u Limni. Misli da je čist jezerski vazduh dobar za nju. Zar ne bi bilo divno kad bi naši rođaci mogli biti ujedno i naši prijatelji?"
<BR>&nbsp;&nbsp;&nbsp;&nbsp;&nbsp;"Jao, stvarno! A mi tražimo jednog prijatelja. Doktora Ždrala? Onako mali, oko pet banki, ima kratku, sivu bradu?"
<BR>&nbsp;&nbsp;&nbsp;&nbsp;&nbsp;"Ne znam ga", reče žena sumorno, "ali ako je doktor, a živi u Limni, moja svekrva ga zna. Pitaću nju."
<BR>&nbsp;&nbsp;&nbsp;&nbsp;&nbsp;"On je nedavno kupio kuću u Limni. Da ima gde da se odmori od prakse, znaš? Moj muž mu pomaže oko useljenja, a Patera je obećao da mu blagoslovi kuću. Samo, ja sam zaboravila gde je ta kuća."
<BR>&nbsp;&nbsp;&nbsp;&nbsp;&nbsp;Čovek levo od nje reče: "Možeš pitati u Juzgadu, u Obalskoj ulici. Vaš doktor je morao tamo registrovati prenos vlasništva."
<BR>&nbsp;&nbsp;&nbsp;&nbsp;&nbsp;"Šta, zar i ovde postoji Juzgado?" upita ga Šenila. "Ja mislila da je to samo u gradu."
<BR>&nbsp;&nbsp;&nbsp;&nbsp;&nbsp;"Postoji, ali malen", reče joj čovek. "Tu se vode sudski postupci za neke lokalne sporove, a tu je i zatvor u kome nekolicina sitnih prestupnika izdržava vremenske kazne. Nema ovde Alambrere - oni sa dužim vremenskim kaznama šalju se u Viron. Osim toga, ovdašnji Juzgado vodi poreske prijave i zemljišne knjige za ovaj kraj."
<BR>&nbsp;&nbsp;&nbsp;&nbsp;&nbsp;Holobit-vagon već je tandrkao uzanom, kaldrmisanom, krivudavom ulicom. Zgrade su sa obe strane bile drvene, dvospratne i trospratne, sa visokim šiljastim krovovima; drvo je, odavno neobojeno, dobilo zbog izlaganja vremenskim prilikama srebrnastu sivu boju. Svila, Šenila, čovek koji je znao o Juzgadu i žena koja je pravila sendviče sa vodenom travom našli su se sad na kopnenoj strani dugačkog vagona; ali je Svila, bacajući poglede preko ramena, uspevao na mahove da vidi prljavu vodu i ribarske brodice sa visokim krmama i po jednom katarkom, između kuća.
<BR>&nbsp;&nbsp;&nbsp;&nbsp;&nbsp;"Nisam bio ovde od kad sam bio klinac", reče on Šenili. "Neobično je pomisliti, sada, da sam pre petnaest godina pecao ovde. Ovi, izgleda, ne grade od brodskog kamena, kao mi? A ni od cigle."
<BR>&nbsp;&nbsp;&nbsp;&nbsp;&nbsp;Čovek levo od Šenile reče: "Mnogo je lakše naseći drveće na obali i dovući balvane do Limne."
<BR>&nbsp;&nbsp;&nbsp;&nbsp;&nbsp;"A, tako. Nisam na to pomislio - a trebalo je da pomislim, naravno."
<BR>&nbsp;&nbsp;&nbsp;&nbsp;&nbsp;"Većina ljudi ne bi se toga setila", reče čovek. Već je izvadio vizit-kartu iz novčanika. "Mogu li ti dati ovo, Patera? Vulpes je moje ime. Ja sam advokat, a radne prostorije su mi ovde, u Obalskoj. Razumeš li postupak ako te uhapse?"
<BR>&nbsp;&nbsp;&nbsp;&nbsp;&nbsp;Svila uzvi obrve. "Uhapse? Ne daj Molpo! Nadam se da neće."
<BR>&nbsp;&nbsp;&nbsp;&nbsp;&nbsp;"Nadam se i ja." Vulpes je stišao glas toliko da ga je Svila jedva čuo iznad ulične buke i škripe osovina vagona. "Mislim da se svi mi to nadamo. Ipak, razumeš li postupak?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Ako im daš ime i adresu advokata, oni su obavezni da pošalju po njega - takav je zakon. Ako im, međutim, ne možeš dati ime i adresu, onda ne dobiješ advokata, sve dok tvoja porodica ne pronađe gde si i ne angažuje nekoga."
<BR>&nbsp;&nbsp;&nbsp;&nbsp;&nbsp;"A, tako."
<BR>&nbsp;&nbsp;&nbsp;&nbsp;&nbsp;"Štaviše", reče Vulpes, naginjući se ispred Šenile i kuckajući Svilu prstom po kolenu da naglasi poentu, "ako si u Limni, ne vredi da tražiš nekoga čija je kancelarija u Vironu. Mora biti neko ovdašnji. Znam slučajeve kad su čekali da čovek doputuje u Limnu, i tek ovde ga hapsili, baš zato. Želeo bih da staviš ovo u džep, Patera, da bi im mogao pokazati ako zatreba. Vulpes, ulica Obalska, u sred sredine Limne, pored firme sa crvenom lisicom."
<BR>&nbsp;&nbsp;&nbsp;&nbsp;&nbsp;Na reč 'lisica' vagon se škripavo zaustavi, a vozač povika: "Gotovo, stigli smo, izvolte silazak, u četri šes i osam za grad polazak! Ko dođe na vreme, mi ga vozimo, ko zakasni, mi ga ne čekamo."
<BR>&nbsp;&nbsp;&nbsp;&nbsp;&nbsp;Kad je vozač već zakoračio ka ulazu u štalu, Svila ga uhvati za ruku. "Da li bi mi rekao nešto o Limni, vozaču? Ne poznajem ovo mesto uopšte."
<BR>&nbsp;&nbsp;&nbsp;&nbsp;&nbsp;"Misliš, šta je gde?" Vozač se zamišljeno štipnu za nozdrve. "To je, Patera, jednostavno. Nije ti ovo veliko mesto kao Viron. Glavno ti je da znaš gde je ovo gde smo sad, da bi mogo da uhvatiš vožnju za nazad. Ovo ti je Vodena ulica, vidiš? I prilično blizu sredine sela. Ima samo tri veće ulice, to su Lučka, Vodena i Obalska. Celo selo je savijeno oko zaliva. U obliku je kao potkovica, samo nije tolko savijeno. Razumeš? Najbliže do jezera je Lučka, tu ti je pijaca. Najdalja je Obalska. Ako oćeš da uzmeš čamac za po jezeru, to ima u Lučkoj, a ja ti mogu dati nekoliko dobrih imena. Ako oćeš da jedeš, probaj u 'Somu' ili u 'Punom jedru'. Prilično je dobar i 'Zarđali fenjer', ako imaš duboke džepove. Ostaješ preko noći?"
<BR>&nbsp;&nbsp;&nbsp;&nbsp;&nbsp;Svila odmahnu glavom. "Mi bismo se vratili u grad pre mraka, ako može."
<BR>&nbsp;&nbsp;&nbsp;&nbsp;&nbsp;"Onda treba da uvatite vagon u šest", reče vozač, okrete se i ode.
<BR>&nbsp;&nbsp;&nbsp;&nbsp;&nbsp;Kad se vozač udaljio, Šenila reče: "Nisi ga pitao gde stanuju Savetnici."
<BR>&nbsp;&nbsp;&nbsp;&nbsp;&nbsp;"Ako to niste znali ni Njorka ni ti, znači da nije opšte poznato", odvrati Svila. "Ždral je morao nekako da dođe do tih podataka, a nama bi danas najbolje bilo da saznamo kome se on obratio, koga je pitao. Ne verujem da je sišao u Limnu vagonom kao mi. Scildanom on ima plaćenu nosiljku."
<BR>&nbsp;&nbsp;&nbsp;&nbsp;&nbsp;Klimnula je glavom. "Možda će najbolje biti da se podelimo, Patera, da ti ideš visoko a ja nisko."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Ti razgovaraj sa uglednim ljudima na uglednim mestima. Ja ću malo da se raspitujem po bircuzima. Kad je... Njorka... rekao da će nas čekati na ovom mestu?"
<BR>&nbsp;&nbsp;&nbsp;&nbsp;&nbsp;"U četiri."
<BR>&nbsp;&nbsp;&nbsp;&nbsp;&nbsp;"Onda te čekam ovde u četiri. Posle ćemo da odemo na neku večeru. Sa Njorkom. Pa ćemo pričati ko je šta saznao."
<BR>&nbsp;&nbsp;&nbsp;&nbsp;&nbsp;"Bila si vrlo vešta sa onom ženom u vagonu. Nadam se da ću ja umeti bar upola tako dobro."
<BR>&nbsp;&nbsp;&nbsp;&nbsp;&nbsp;"Ali ništa nismo od nje saznali? Drži se ti istine, Patera. Svilo? Ili blizu istine... Ne verujem da ćeš imati mnogo uspeha sa... onim drugim? Šta ćeš govoriti?"
<BR>&nbsp;&nbsp;&nbsp;&nbsp;&nbsp;Svila se pogladi po obrazu. "Razmišljao sam, u vagonu, o tome i zaključio sam da će to zavisiti od okolnosti. Mogao bih pričati ljudima, na primer, da je takav čovek prisustvovao egzorcizmu koji sam ja izveo, pa, pošto nisam više navraćao u tu kuću koja je bila uznemiravana, želim da ga pitam da li je uspelo."
<BR>&nbsp;&nbsp;&nbsp;&nbsp;&nbsp;Šenila klimnu glavom. "Savršena istina... Svaka reč je istinita. Dobro ćeš se ti snaći, vidim ja. Svilo?" Već je stajala sasvim blizu njega, jer ju je gužva na ulici na to prisiljavala; sada mu priđe još bliže, tako da su se bradavice njenih isturenih dojki pritisle uz prsa njegove tunike. "Ne voliš ti mene, Patera. Ne bi me voleo ni kad ne bi mislio da pripadam ovom... Njorki? Ali voliš Zumbulu? Zar ne? Kaži mi..."
<BR>&nbsp;&nbsp;&nbsp;&nbsp;&nbsp;On pokunjeno reče: "Ne bi trebalo. Nije u redu, a osim toga, čovek u mom položaju - augur - može tako malo ponuditi ma kojoj ženi. Nemam para. Nemam stvarni dom. Nije reč se samo o tome što je ona kao... Postoje neke stvari o kojima nikako ne uspevam da prestanem da mislim, iako se trudim. Zumbula je jedna od tih stvari."
<BR>&nbsp;&nbsp;&nbsp;&nbsp;&nbsp;"Pa dobro, ja sam i ona." Šeniline usne, brze i vrele, dodirnuše njegove. Dok se snašao, ona je već nestala među nosačima i uličnim prodavcima, među posetiocima koji su žurili i ribarima koji su se šetkali polako i gegavo.
<BR>&nbsp;&nbsp;&nbsp;&nbsp;&nbsp;"Dra-vo mala!" Oreb je zdravim krilom mahao u znak pozdrava. "Pa-zi! Dobro ide!"
<BR>&nbsp;&nbsp;&nbsp;&nbsp;&nbsp;Svila duboko udahnu i osvrte se. Jezero je ovde, na obali koja je Vironu najbliža, odgajilo jednu novu naseobinu, koja potpada pod vlast Virona, a ipak ostaje čudnovato odvojena od njega.
<BR>&nbsp;&nbsp;&nbsp;&nbsp;&nbsp;Ili je tačnije reći (kažiprstom i srednjim prstom opisivao je spore krugove po obrazu) da jezero Limna, povlačeći se, vuče za sobom jednu mrvicu Virona. Nekad je kvart Orila bio na obali, bio je ono što ovde nazivaju Lučkom ulicom. Sudeći po imenu, Obalska je, u selu Limni, svojevremeno bila baš obala, popločani prilaz dokovima, imala je kuće samo sa jedne, kopnene strane, a iz njih se gledalo na vodu. Ali jezero se nastavilo smanjivati, pa je nastala ova ulica, Vodena, u kojoj je on sad. Još kasnije, pre možda dvadeset ili trideset godina, i Vodena je ostala iza.
<BR>&nbsp;&nbsp;&nbsp;&nbsp;&nbsp;Pa ipak, jezero je i sad ogromno. On pokuša da zamisli kako je moralo izgledati kad su prvi doseljenici zaposedali prazan grad izgrađen za njih na tadašnjoj najsevernijoj tački obale. Dođe do zaključka da je moralo biti dva puta veće nego sada. A da li će doći vreme, možda kroz još tri veka, kada jezera uopšte neće biti? Ipak je verovatnije da će ono biti upola manje nego danas. Međutim, mora doći trenutak, možda kroz šest stotina ili kroz hiljadu godina, kad će sasvim iščeznuti.
<BR>&nbsp;&nbsp;&nbsp;&nbsp;&nbsp;Poče šetkati na jednu stranu, pitajući se nejasno kakva bi to otmena mesta morao, po boginjinom predlogu, posetiti. Ili koja bi, od takvih mesta, bila najverovatniji izvori korisnih obeveštenja.
<BR>&nbsp;&nbsp;&nbsp;&nbsp;&nbsp;Privučen dečačkim uspomenama na prohladnu vodu i beskrajne vidike, pođe poprečnom uličicom, samo jedan blok zgrada dugačkom, do Lučke. Tu je pet-šest ribarskih brodica istovarivalo srebrne bujice pastrmke, skumrije, štuke i grgeča; tu se u ćumezima mogla dobiti pržena i kuvana riba jednakog kvaliteta kao u najboljim restoranima u gradu, ali za desetinu cene; tu su postojale gostionice u kojima si mogao dobiti i sobu. Njihovi krovovi bili su visoki, drveni kapci na prozorima šareno obojeni, a iznad vrata bile su poprečno okačene table sa firmom. Bilo je tu mesta za one koji hoće da trampe velegradske pogodnosti Virona za sveže povetarce u najtoplijim danima leta, kao i za one koji, u ma koje godišnje doba, vole da plivaju, pecaju ili se voze jedrilicom.
<BR>&nbsp;&nbsp;&nbsp;&nbsp;&nbsp;I ovde Svila vide jedan od onih sveže zalepljenih plakata u kojima se nudi 'snažnim, mladim ljudima' prilika da postanu honorarni gardisti i obećanje da bi možda mogli dobiti, jednog dana, stalno zaposlenje u Gardi. Čitajući ga ponovo, Svila se priseti mračno-preteće utrobe one ovce. Niko još ne govori o ratu - niko osim bogova. Ili, tačnije rečeno, pomisli on, samo bogovi i ovaj plakat govore o ratu, ali samo onima koji hoće da slušaju.
<BR>&nbsp;&nbsp;&nbsp;&nbsp;&nbsp;Pretposlednji red teksta na plakatu bio je precrtan crnim mastilom i zamenjen novim rečima: 'u Juzgadou Limne'. Moglo se pretpostaviti da će nova rezervna brigada stacionirati bar jednu ili dve čete ovde, na jezeru - možda i ceo jedan bataljon, ako bude moguće ubediti dovoljan broj ribara da se prijave.
<BR>&nbsp;&nbsp;&nbsp;&nbsp;&nbsp;Prvi put mu pade na um da bi Limna bila odlična baza ili pripremna zona za invaziju koja bi krenula na Viron: ovde vi se moglo obezbediti boravište za mnoge, ako ne i za sve neprijateljske vojnike, bili bi sigurni da ih niko ne može iznenaditi sa juga, imali bi spreman izvor hrane i neograničenu količinu vode za ljude i životinje. Onda nije nikakvo čudo što se Ždral zainteresovao za boravak Savetnika u Limni i što je jedan komisionar dolazio na savetovanje s njima.
<BR>&nbsp;&nbsp;&nbsp;&nbsp;&nbsp;"Riba glava!" Oreb odleprša sa Svilinog ramena na tlo, onda pojuri neočekivanom brzinom do tri četvrtine dužine jednog gata i poče kljucati hrpu ribljih ostataka.
<BR>&nbsp;&nbsp;&nbsp;&nbsp;&nbsp;"Da, da", promrmlja Svila za sebe, "riblje glave, konačno, a i riblja creva."
<BR>&nbsp;&nbsp;&nbsp;&nbsp;&nbsp;Pođe i on tim gatom, lagano. Divio se prostranoj, plavoj čistoti jezera i desetinama zanjihanih jedrilica sa snežnobelim jedrima, i meditirao o Orebovoj hrani.
<BR>&nbsp;&nbsp;&nbsp;&nbsp;&nbsp;Te ribe pripadaju Scili, baš kao što zmije pripadaju njenoj majci, Ehidni, a sve vrste mačaka njenoj mlađoj sestri, Sfiksi. Scila talasna, pokroviteljka grada, plemenito dozvoljava svojim poklonicima da uhvate onoliko ribe koliko im je potrebno, pod uslovom da poštuju izvesna vekovna ograničenja i zabrane. Čak i ovi ostaci na koje se Oreb bacio pripadaju njoj, a jezero je njena palata. Ako je odanost Scili još i sad jaka u Vironu, gde su već dva pokolenja živela i umrla od kad je ona poslednji put ispoljila svoju božansku prisutnost u jednom Svetom prozoru, onda kolika li je u naselju Limna?
<BR>&nbsp;&nbsp;&nbsp;&nbsp;&nbsp;Priđe Orebu i sede na jedan zgodan drveni stub gata; odvi Ždralovu maltene čudesnu ovojnicu sa skočnog zgloba i poče šibati njome po iskrivljenim daskama gata.
<BR>&nbsp;&nbsp;&nbsp;&nbsp;&nbsp;Šta ako je Ždral hteo da podigne neko svetilište Scili na obali jezera, da bi na taj način ispunio neki zavet? Ako Ždral može da poklanja azofe svojim omiljenim dostavljačicama, sigurno može da plati i za izgradnju jednog svetilišta. Svila o građevinarstvu nije znao gotovo ništa, ali je bio siguran da se skromno, ali sasvim dostojno i prihvatljivo svetilište može podići na ovoj obali za hiljadu karata ili manje. Ždral je čak mogao da pita svog duhovnog savetnika - njega - o izboru najpogodnijeg mesta za gradnju.
<BR>&nbsp;&nbsp;&nbsp;&nbsp;&nbsp;I još bolje: zahvalni ktitor mogao bi biti Šenilin komisionar. Zar iko sumnja u sposobnost jednog komisionara da finansira izgradnju čak i prostrane, složene građevine? To ne bi mogao biti mantejon, jer ne bi imao u sebi Sveti prozor, ali bi se tu ipak mogle prinositi žrtve. Ako je pokrovitelj jedan komisionar, onda bi se tu mogao nastaniti i augur, neko kao on, Svila, i mogao bi ostvarivati dovoljno prihoda da pokrije troškove svog mantejona i življenja u njemu.
<BR>&nbsp;&nbsp;&nbsp;&nbsp;&nbsp;U tom slučaju, Ždral je išao tamo gde i taj komisionar, ako zna gde je to.
<BR>&nbsp;&nbsp;&nbsp;&nbsp;&nbsp;"Dob-ro! Dob-ro!" Oreb se najeo; sad je održavao ravnotežu na jednom grimiznom stopalu veoma raširenih prstiju, a drugom nogom je čistio kljun.
<BR>&nbsp;&nbsp;&nbsp;&nbsp;&nbsp;"Samo nemoj mantiju da mi isprljaš. Upozoravam te, naljutiću se."
<BR>&nbsp;&nbsp;&nbsp;&nbsp;&nbsp;Namotavajući opet ovojnicu, Svila pokuša da zamisli sebe u ulozi tog komisionara. Dvojica Savetnika pozvala su ga na jezero, da se posavetuju, verovatno poverljivo, možda o vojnim stvarima. On bi (zaključi Svila) gotovo sigurno pošao u Limnu lebdilicom; ali, ovde bi (opet, gotovo sigurno) ostavio lebdilicu i vozača i poslužio se nekim drugim, manje upadljivim prevoznim sredstvom.
<BR>&nbsp;&nbsp;&nbsp;&nbsp;&nbsp;Kao što je u palestri često činio da bi usredsredio misli, Svila uperi prst, ovog puta u svog kućnog ljubimca. "On bi mogao iznajmiti magarca, recimo, kao što smo Njorka i ja, pre dve-tri večeri."
<BR>&nbsp;&nbsp;&nbsp;&nbsp;&nbsp;Mala jedrilica klizila je ka kraju gata; krmu je držao jedan sedi čovek, a dvojica dečaka žurno su savijala jedro.
<BR>&nbsp;&nbsp;&nbsp;&nbsp;&nbsp;"To je to!"
<BR>&nbsp;&nbsp;&nbsp;&nbsp;&nbsp;Noćni vran ga osmotri upitno.
<BR>&nbsp;&nbsp;&nbsp;&nbsp;&nbsp;"On bi iznajmio brodić, Orebe. Možda sa jednim alasom, ili dvojicom, da voze. Jedrilica bi bila mnogo brža nego magarac, čak brža nego konj. Mogla bi poneti i sekretaricu, ili nekog poverljivog službenika. Odnela bi ga pravo do željene tačke na obali..."
<BR>&nbsp;&nbsp;&nbsp;&nbsp;&nbsp;"Svila do-bro?" Oreb je prestao da glača čuperak skerletnog perja na prsima i okrenuo glatku, slivenu glavu poprečno. "Do-bro?"
<BR>&nbsp;&nbsp;&nbsp;&nbsp;&nbsp;"Ne. Nije sasvim dobro. Ne bi on uzeo jedrilicu. Za nju bi morao dati pare iz sopstvenog džepa, a osim toga možda ne bi imao poverenja u te ljude koji bi je vozili. Međutim, ovo naselje svakako raspolaže brodićima - recimo, za slučaj da se neki ribari potuku - a ko god odlučuje o upotrebi tih brodića, bio bi više nego voljan da pomogne jednom komisionaru. Dakle, ukrcavaj se, ptičurino jedna smešna. Idemo u Juzgado." Svila pretraži nekoliko džepova i najzad nađe advokatovu posetnicu. "U Obalskoj. Kancelarija mu je u istoj ulici gde je i Juzgado. Zapamtio si to, Orebe? Sigurno mu je zgodno kad mora da pohita na neko suđenje."
<BR>
<BR>&nbsp;&nbsp;&nbsp;&nbsp;&nbsp;Kad su se vrata velike šupe otvorila, stari zmajar iznenađeno diže pogled.
<BR>&nbsp;&nbsp;&nbsp;&nbsp;&nbsp;Mali čovek sive brade reče, sa ulaza: "Pardoniram se. Nisam znao da si tu."
<BR>&nbsp;&nbsp;&nbsp;&nbsp;&nbsp;"Samo se pakujem da idem", objasni zmajar. Na trenutak se zapita da li se Mošus plaši da bi on mogao ukrasti nešto; da li je poslao ovoga da motri na njega.
<BR>&nbsp;&nbsp;&nbsp;&nbsp;&nbsp;"Čuo sam za zmaja. Ti si ga načinio? Veličanstveno je bio napravljen."
<BR>&nbsp;&nbsp;&nbsp;&nbsp;&nbsp;"Pa, lep sigurno nije bio." Zmajar priteže kanap oko jednog svežnja tananih letvica. "Ali bio je ono što su naručili i bio je jedan od najvećih koje sam ikad napravio. Zmajevi što su veći, više lete. Za uzlet u veliku visinu potrebno je podići i veliku dužinu žice, znaš."
<BR>&nbsp;&nbsp;&nbsp;&nbsp;&nbsp;"Ja sam doktor Ždral", reče čovek sa bradicom. "Trebalo je već da se predstavim." On dohvati jedan od fenjera sa ribljim uljem i blago ga protrese. "Gotovo pun. Jesu ti platili?"
<BR>&nbsp;&nbsp;&nbsp;&nbsp;&nbsp;"Mošus mi je isplatio celu svotu." Zmajar se potapša po džepu. "Ne kartama, nego platnim nalogom na fisk. A tebe je Krv poslao da me ispratiš, pretpostavljam."
<BR>&nbsp;&nbsp;&nbsp;&nbsp;&nbsp;"Da, pre nego što su otišli. Mislim da su otišli svi. Krv i Mošus svakako jesu, i stražari, i nekoliko poslužitelja."
<BR>&nbsp;&nbsp;&nbsp;&nbsp;&nbsp;Zmajar klimnu glavom. "Da, i uzeli su sve lebdilice. Ovde su imali dve. A i sve skutere. Je li trebalo da razgovaram sa Krvom pre nego što odem? Mošus mi nije rekao ništa o tome."
<BR>&nbsp;&nbsp;&nbsp;&nbsp;&nbsp;"Koliko ja znam, nije trebalo." Ždral se osmehnu. "Prednja kapija je širom otvorena, a talusa su otpustili, prema tome, slobodan si da ideš kud god želiš. Ali takođe si dobrodošao da ostaneš, ako hoćeš. Kad se vrate sa tog mesta gde su otišli, gde god to bilo, možda će Krv biti voljan da kaže jednom vozaču da te odbaci do kuće. Uostalom, kuda su otišli? Meni niko ništa nije rekao."
<BR>&nbsp;&nbsp;&nbsp;&nbsp;&nbsp;Tvorac zmajeva pipao je i preturao, tražeći najomiljeniju glačalicu; najzad je nađe ispod jedne krpe. "Na jezero. Tako su neki od njih rekli."
<BR>&nbsp;&nbsp;&nbsp;&nbsp;&nbsp;Ždral klimnu glavom. "Onda se neće skoro vratiti, bojim se. Ali ti si dobrodošao da ih čekaš, ako te je volja."
<BR>&nbsp;&nbsp;&nbsp;&nbsp;&nbsp;Zatvorio je vrata za sobom i požurio u vilu. Ako ne pogledam sad, reče on sebi, kad ću? Bolje prilike nikad neće biti. Zadnja vrata kuhinje stoje otvorena; podrumska vrata su otključana.
<BR>&nbsp;&nbsp;&nbsp;&nbsp;&nbsp;Podrum je bio dubok i vrlo mračan; ali on je pretpostavljao, na osnovu izvesnih prijateljskih ćaskanja sa poslužiteljima, da postoji još jedan podrum ispod toga, vinski. To bi mogao, ali i ne bi morao biti, onaj 'pod-podrum' koji je jedna kućna pomoćnica pomenula. Na pola puta niz stepenište, Ždral zastade da podigne fenjer.
<BR>&nbsp;&nbsp;&nbsp;&nbsp;&nbsp;Praznina. Zarđala, prašinom zaogrnuta mašinerija, koja, gotovo sigurno, nikada više neće biti pokrenuta. I...
<BR>&nbsp;&nbsp;&nbsp;&nbsp;&nbsp;On siđe niz preostale stepenike i pođe lakim trkom preko neravnog, prljavog poda, da pogleda. Tegle sa zimnicom; breskve u rakiji, kiseli krastavčići. Nema sumnje da je ovo kupljeno zajedno sa kućom.
<BR>&nbsp;&nbsp;&nbsp;&nbsp;&nbsp;Da li bi oni postavili stražara na ulaz u tunele? Još pre nekog vremena on je zaključio da verovatno ne bi. Vrata bi, međutim (ako postoje vrata) zaključali ili zatvorili rezom sa donje strane, unutrašnje. Možda su vrata i sakrivena - nalaze se u nekoj tajnoj sobi, tako nešto. Gle, iza ovih polica nalazi se još jedno stepenište, koje vodi opet nadole; da, otisci stopala, jasno vidljivi u prašini, vode tamo.
<BR>&nbsp;&nbsp;&nbsp;&nbsp;&nbsp;Ovog puta bio je to jedan kratak niz stepenica, a na dnu su bila zaključana vrata. Njegov kalauz poče istraživati bravu. Potrajalo je pola minuta, ali je izgledalo kao pet minuta. Najzad se mehanizam unutra okrenuo i jezičak brave uvukao. Ždral dohvati kvaku i otvori vrata.
<BR>&nbsp;&nbsp;&nbsp;&nbsp;&nbsp;Škripa šarki uključila je svetiljku koja je, u svom večitom puzanju, dospela na sam vrh niskog svoda iznad njega. Pri njenom maglovitom sjaju, on vide police sa vinskim bocama u nagnutim ležištima; najmanje pet stotina boca. Do njih, sanduci sa rakijom, agardenteom, rumom i koridialom, naslagani jedan na drugi. Do njih bačve nečega, verovatno jakog piva. On pomeri nekoliko bačvi i osmotri pod ispod njih, zatim i čitav pod, najzad poče kuckati po zidovima.
<BR>&nbsp;&nbsp;&nbsp;&nbsp;&nbsp;Ništa.
<BR>&nbsp;&nbsp;&nbsp;&nbsp;&nbsp;"Dobra kuća dobar podrum", promrmlja on. "A u njemu piće za mladiće." Otvori jednu zdepastu, mrku bocu iz koje je očigledno neko već probao, poteže jedan dug gutljaj bledog, plamenog araka, gunu opet čep i poslednji put izvrši pregled prostorije.
<BR>&nbsp;&nbsp;&nbsp;&nbsp;&nbsp;Ništa.
<BR>&nbsp;&nbsp;&nbsp;&nbsp;&nbsp;Zatvorio je za sobom vrata vinskog podruma, tiho, kvakom. Prigušeno škripanje neprijatno ga je podsetilo na jednog malog psa koga je Mošus svojevremeno, pred njegovim očima, stavio na muke.
<BR>&nbsp;&nbsp;&nbsp;&nbsp;&nbsp;Nekoliko trenutaka je razmišljao o mogućnosti da ostavi vrata otključana; dobio bi na vremenu, a krivica bi - ako uopšte iko primeti da su otključana, možda Krvov lični sobar ili neko sličan - bila pripisana nepažnji posluge. Ali obazrivost, kao i duga obuka, preovladaše: treba ipak ostaviti sve do poslednje sitnice u istom onom stanju u kome je nađeno.
<BR>&nbsp;&nbsp;&nbsp;&nbsp;&nbsp;Uzdahnuo je, izvukao kalauze, ugurao u bravu onaj kojim se već poslužio i počeo ga vrteti. Za nagradu dobi jedan tihi škljocaj.
<BR>&nbsp;&nbsp;&nbsp;&nbsp;&nbsp;"Prilično si dobar u tome, a?"
<BR>&nbsp;&nbsp;&nbsp;&nbsp;&nbsp;Ždral se munjevito okrete. Neko - u gustom podrumskom polumraku čini se da je to neki visok, sed čovek dopadljivog izgleda - stoji na vrhu kratkog stepeništa i gleda dole, ka njemu.
<BR>&nbsp;&nbsp;&nbsp;&nbsp;&nbsp;"Nadam se da me prepoznaješ?"
<BR>&nbsp;&nbsp;&nbsp;&nbsp;&nbsp;Ždral baci kalauze, poteže pištolj i poče pucati, sve u jednom munjevitom pokretu - brzi prasak prasak prasak igličara zazvuča neprirodno jako u tom tesnom prostoru.
<BR>&nbsp;&nbsp;&nbsp;&nbsp;&nbsp;"Ne možeš mi ništa time", obavesti ga Savetnik Lemur. "Sad dolazi ovamo i daj mi to, pa ću te povesti tamo gde si hteo da ideš."
<BR>
<BR>&nbsp;&nbsp;&nbsp;&nbsp;&nbsp;"Došao vam je jedan komisionar, proletos", reče Svila punačknoj, sredovečnoj činovnici iza natrpanog radnog stola. "Vi ste bili veoma ljubazni, pa ste mu dali jedrilicu, malu, ne znam tačno koje vrste." Podario joj je svoj osmeh beskrajnog razumevanja. "Ali ja neću tražiti da i meni date jedrilicu. Znam da nisam komisionar."
<BR>&nbsp;&nbsp;&nbsp;&nbsp;&nbsp;"Proletos, Patera? Komisionar iz grada?" Žena je izgledala zbunjeno.
<BR>&nbsp;&nbsp;&nbsp;&nbsp;&nbsp;Tačno u trenutku kad je bio siguran da je beznadežno zaboravio ime tog komisionara, Svila ga se ipak seti. Nagnu se bliže ženi, kajući se što nije pitao Šenilu za podrobniji opis. "Komisionar Simuliid. To je jedan izuzetno značajan zvaničnik. Krupan čovek" (Svila se upinjao da oponaša prohain amijev večni ton predostrožnosti i poverljivosti) "...i, hmm, stameno građen. Ima brkove."
<BR>&nbsp;&nbsp;&nbsp;&nbsp;&nbsp;Pošto je ženin izraz lica ostajao prazan, on u očajanju dodade: "Zaista prikladni brkovi, ako smem reći, mada bi možda..."
<BR>&nbsp;&nbsp;&nbsp;&nbsp;&nbsp;"Komisionar Simuliid, Patera?"
<BR>&nbsp;&nbsp;&nbsp;&nbsp;&nbsp;Svila željno klimnu glavom.
<BR>&nbsp;&nbsp;&nbsp;&nbsp;&nbsp;"Pa nije to tako davno bilo. Ne u proleće. Pre dva meseca, možda. Ne više od tri, sigurno. Sećam se da su već bile strašne vrućine, a da je on imao veliki slamni šešir na glavi. Znaš takve šešire, Patera?"
<BR>&nbsp;&nbsp;&nbsp;&nbsp;&nbsp;Svila klimnu glavom u znak ohrabrenja i podsticanja. "Potpuno. Imao sam i ja takav."
<BR>&nbsp;&nbsp;&nbsp;&nbsp;&nbsp;"Imao je štap, takođe. Veći od tog tvog. Ali nije tražio brodić. Mi bismo mu rado dali brodić, ali nismo, dakle nije ga ni tražio." Žena poče grickati pero za pisanje. "Nešto drugo je on tražio, a to nismo imali, ali ne sećam se šta to beše."
<BR>&nbsp;&nbsp;&nbsp;&nbsp;&nbsp;Oreb nakrivi glavu. "Jad-na mala!"
<BR>&nbsp;&nbsp;&nbsp;&nbsp;&nbsp;"Uistinu", reče Svila. "Ako nije mogla da pomogne komisionaru Simuliidu."
<BR>&nbsp;&nbsp;&nbsp;&nbsp;&nbsp;"Jesam ja njemu pomogla", nije se dala žena. "Znam da jesam. Bio je sasvim zadovoljan kada je odlazio."
<BR>&nbsp;&nbsp;&nbsp;&nbsp;&nbsp;Svila se trudio da ostavi utisak augura koji se često druži sa komisionarima. "Meni se svakako nije požalio na tebe."
<BR>&nbsp;&nbsp;&nbsp;&nbsp;&nbsp;"Zar ne znaš šta je tražio, Patera."
<BR>&nbsp;&nbsp;&nbsp;&nbsp;&nbsp;"Ne znam šta je tražio od tebe", reče on punačknoj ženi, "jer mislio sam da je tražio jedrilicu. Ima divnih vidikovaca duž ove obale, koliko je meni poznato; pa sam mislio da bi bilo pohvalno, bogougodno delo ako bi komisionar Simuliid - ili bilo ko drugi - podigao na nekom takvom mestu prikladno svetilište našoj pokroviteljki. Nešto sa ukusom građeno, ne suviše maleno. Komisionar je lako mogao doći sličnu pomisao, koliko ja njega poznajem."
<BR>&nbsp;&nbsp;&nbsp;&nbsp;&nbsp;"Siguran si da nije nudio da popravi svetilište, Patera? Ili da dozida aneks? Nešto tako? Scila ovde već ima divno svetilište, u koje povremeno idu i neki veoma važni ljudi iz grada, da, znaš, razmišljaju o stvarima."
<BR>&nbsp;&nbsp;&nbsp;&nbsp;&nbsp;Svila pucnu prstima. "Aneks! Dograditi edikulum za hidromansiju. Pa, naravno! Trebalo je da čak i meni bude jasno..."
<BR>&nbsp;&nbsp;&nbsp;&nbsp;&nbsp;Oreb graknu: "Ne seče?"
<BR>&nbsp;&nbsp;&nbsp;&nbsp;&nbsp;"Nećemo tebe, u svakom slučaju", reče mu Svila. "Gde je to svetilište, kćeri moja?"
<BR>&nbsp;&nbsp;&nbsp;&nbsp;&nbsp;"Gde...?" Odjednom se ženino lice obavilo osmesima. "A, pa to je i komisionar tražio, sad se sećam. Mapu. Hteo je, zapravo, da zna kako se ide donde. Ni na jednoj našoj mapi nije prikazano to svetilište, postoji nekakav propis o tome, ali mapa ti i ne treba. Ja sam njemu rekla: samo treba ići Hodočasnikovom stazom. Na zapad oko zaliva, onda južno, uzbrdo, na rt. Tu je uspon popriličan. Ako ideš od jednog belog kamena do drugog, nikako ne možeš promašiti." Ona izvuče jednu mapu. "Ovde nije prikazano, ali mogu ti pokazati. Ovo plavo je jezero, a ove crne linije su Limna. Vidiš Obalsku ulicu? Svetilište je evo ovde, gde pokazujem prstom. A Hodočasnikova staza vodi ovamo, na liticu. Hoćeš li i ti tamo, Patera?"
<BR>&nbsp;&nbsp;&nbsp;&nbsp;&nbsp;"Čim mi se ukaže prilika", reče Svila. Simuliid je, dakle, išao na to hodočašće; to je maltene sigurno. Pitaje je da li je i Ždral išao za njim.
<BR>&nbsp;&nbsp;&nbsp;&nbsp;&nbsp;"Ja ti se mnogo zahvaljujem, kćeri moja. Veoma mnogo si mi pomogla. Reče li da čak i Savetnici odlaze ponekad gore na meditaciju? Jedan moj poznanik, doktor Ždral - možda ga znaš; provodi, koliko je meni poznato, mnogo vremena na jezeru..."
<BR>&nbsp;&nbsp;&nbsp;&nbsp;&nbsp;Žena odmahnu glavom. "A, ne, Patera. Suviše su oni stari za tako nešto, rekla bih ja."
<BR>&nbsp;&nbsp;&nbsp;&nbsp;&nbsp;"Onda mi je, možda, doktor Ždral pogrešno rekao. Mislio sam da je većinu obaveštenja dobio ovde, najverovatnije od tebe. Mali čovek, sa kratkom, sivom bradom?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Ne verujem da je takav dolazio ovde, Patera. A Savetnici ne idu gore. On je verovatno mislio na komisionare. Imali smo mi nekoliko njih ovde, neki su i tražili jedrilice, ali mi svakome kažemo da to ne može. Svetilište je na vrhu litice. Nikakav put ne postoji od obale prema svetilištu. Jedino se može Hodočasnikovom stazom. I to peške, ne može se ni jahati, zbog stepenika koji su na više mesta urezani u stene. Pretpostavljam da upravo zato Savetnici ne dolaze. Ja nikada nisam videla Savetnika."
<BR>&nbsp;&nbsp;&nbsp;&nbsp;&nbsp;Pa, nisam ni ja, razmišljao je Svila izlazeći iz Juzgada. A da li je iko? Slike Savetnika, da; maločas je u Juzgadu video grupni portret svih Savetnika. Viđao je njihove slike tako često da je postepeno počeo verovati da je, sigurno, neki put morao bar nekog od njih videti i uživo. Tek sad, kad je usredsredio misli na to, uvideo je da se to nijednom nije desilo. Štaviše, nije se mogao setiti nikoga ko je ijednog Savetnika ikad video uživo.
<BR>&nbsp;&nbsp;&nbsp;&nbsp;&nbsp;Ali Simuliid jeste; bar je rekao Šenili da jeste. Verovatno ne u Scilinom svetilištu, ako se Savetnici nikad ne penju tamo. U nekom restoranu, možda, ili u brodiću.
<BR>&nbsp;&nbsp;&nbsp;&nbsp;&nbsp;"Ne seče?" Oreb je želeo da se još jednom uveri.
<BR>&nbsp;&nbsp;&nbsp;&nbsp;&nbsp;"Nipošto. Svetilišta ionako nisu najbolja mesta za prinošenje žrtava, iako se to često radi. Onaj ko je sa tim stvarima valjano upoznat, kao ja, pre će otići u svetilište da meditira ili da pročita nešto religjsko."
<BR>&nbsp;&nbsp;&nbsp;&nbsp;&nbsp;Razne političke ličnosti iz grada često odlaze u to Scilino svetilište, dakle, prema tvrdnji ove žene u Juzgadu. To je čudno: političari povremeno prikazuju da su veliki vernici, da bi ostavili dobar utisak na javnost, ali on nikad nije čuo ni za jednog političara koji bi imao istinska, duboka verska osećanja. Prvi govornik ima vrlo malo uticaja u upravljanju gradom, u poslednje vreme; to kažu svi, osim Ustavice.
<BR>&nbsp;&nbsp;&nbsp;&nbsp;&nbsp;Međutim, Njorka ili Šenila, neko od to dvoje - Njorka, sigurno - rekao je da je Simuliid 'težak kao vo' ili nešto slično. A Njorka je video Simuliida uživo. To bi značilo da je krupan, masivno građen. Pa ipak, taj Simuliid je otišao na hodočašće do Scilinog svetilišta, uzbrdo, valjda pešice, posle početka velikih vrućina. Neverovatno; do krajnosti neverovatno, osobito ako nije mogao tamo naći nijednog Savetnika.
<BR>&nbsp;&nbsp;&nbsp;&nbsp;&nbsp;Svila je, hodajući, masirao obraz i dokono gledao izloge. Moglo bi se pretpostaviti da su te Simuliidove priče Šenili bile samo prazno hvalisanje, što bi značilo da Šenila nije stvarno zaradila svojih pet karata. Takođe bi značilo da je Ždral samo gubio vreme ako je ovde uopšte došao.
<BR>&nbsp;&nbsp;&nbsp;&nbsp;&nbsp;U svakom slučaju, gubio vreme ili ne, Ždral nije pokušavao, kao on, da kroz Juzgado uđe Simuliidu u trag. Lako je moguće da nije uopšte ni hteo da ide za Simuliidom.
<BR>&nbsp;&nbsp;&nbsp;&nbsp;&nbsp;"Nešto je ovde veoma pogrešno, Orebe. Imamo pacova u zidu, ako razumeš šta hoću da kažem."
<BR>&nbsp;&nbsp;&nbsp;&nbsp;&nbsp;"Ne brod?"
<BR>&nbsp;&nbsp;&nbsp;&nbsp;&nbsp;"Tja. Nema ni broda, ni doktora, ni Savetnika. Nema ni para. Ni mantejona. Ni sposobnosti nema - nimalo onoga što se Izvanašu učinilo da vidi u meni." Međutim, razum kaže, a Spisi potvrđuju da se besmrtnim bogovima nikada ne 'učini' da su nešto videli.
<BR>&nbsp;&nbsp;&nbsp;&nbsp;&nbsp;Bogovi znaju.
<BR>&nbsp;&nbsp;&nbsp;&nbsp;&nbsp;Bez neke određene namere, počeo se šetati ka zapadu, Obalskom. Sada vide da se na trotoaru, na jednom mestu, isprečila velika stena, grubo isklesana i obojena da liči na Scilu sa mnogo pipaka.
<BR>&nbsp;&nbsp;&nbsp;&nbsp;&nbsp;On joj priđe da pobliže pogleda i vide u podnožju uklesanu kratku molitvu u stihovima. Iscrta u vazduhu znak sabiranja i obrati se Scili za pomoć (navodeći koliko je njenom gradu potreban mantejon u Sunčanoj i izvinjavajući se što je tako nestrpljivo pojurio na jezero sa tako malo razloga za verovanje da će to doneti ikakvu korist), a onda poče molitvu; pomalo ga je zabavljala činjenica da crte lica velike boginje, prikazane na steni, imaju, pukim slučajem, znatnu sličnost sa licem one službenice u Juzgadu maločas.
<BR>&nbsp;&nbsp;&nbsp;&nbsp;&nbsp;Članovi Ajuntamienta nikada ne posećuju to svetilište, rekla je ona, a ipak komisionari se često penju tamo. Da li, možda, ona sama često ide tim strmim putem, pa zna koga tamo ima i koga nema? Gotovo je sigurno da ne, zaključi Svila.
<BR>&nbsp;&nbsp;&nbsp;&nbsp;&nbsp;Trže se, primetivši da se pet-šest prolaznika zaustavilo da gleda kako se on, pognute glave, moli tom kipu; okrete im leđa. Ali jedan temeljito građeni mladi čovek, približno njegovih godina, priđe, izvini se i upita ga da li i on namerava da ide na hodočašće do svetilišta.
<BR>&nbsp;&nbsp;&nbsp;&nbsp;&nbsp;"To je jedno od pitanja u vezi sa kojima sam molio boginju da me posavetuje šta je najbolje", reče Svila. "Pre samo nekoliko minuta rekao sam jednoj dobroj ženi da ću ići čim mi se ukaže prilika. Bilo je to brzopleto obećanje, dabome, jer ponekad je vrlo teško oceniti šta je 'prilika'. Imam neka druga posla u ovom naselju, danas, pa bi se moglo reći da se nikakva prilika nije ukazala; ali postoji i izvesni majušni izgledi da bih odlaskom do svetilišta postigao bar deo onoga radi čega sam došao. U ovom drugom slučaju, bila bi moja očigledna dužnost i obaveza da pođem."
<BR>&nbsp;&nbsp;&nbsp;&nbsp;&nbsp;Žena, približno istih godina, reče: "Ni slučajno, Patera, dok je ovakva jara."
<BR>&nbsp;&nbsp;&nbsp;&nbsp;&nbsp;"Do-bra mala!" progunđa Oreb.
<BR>&nbsp;&nbsp;&nbsp;&nbsp;&nbsp;"Ovo je moja supruga, Trstika", reče čvrsto građeni čovek Svili. "Ja se zovem Rečni Dabar. Mi smo dvaput išli na hodočašće." Svila zausti da nešto kaže, ali ga Dabar prekide odmahivanjem ruke. "Tamo prekoputa se može dobiti hladno piće. Ako ćeš danas ići gore, trebaće ti sva voda koju možeš poneti u sebi, a mi smo voljni da te častimo. Opet, ako pristaneš da te častimo i ako čuješ šta ti imamo reći, najverovatnije nećeš ni ići gore."
<BR>&nbsp;&nbsp;&nbsp;&nbsp;&nbsp;"Že-dan!"
<BR>&nbsp;&nbsp;&nbsp;&nbsp;&nbsp;Trstika se nasmeja, a Svila reče: "Tišina, Orebe. Žedan sam i ja, ako ćemo o tome."
<BR>&nbsp;&nbsp;&nbsp;&nbsp;&nbsp;Unutra je bilo milosrdno prohladno; Svili se učinilo, kad je zakoračio iz sunčeve svetlosti u taj lokal, da je i veoma mračno. "Imaju pivo, voćne sokove - čak i kokosovo mleko, ako ga nisi nikad probao - i izvorsku vodu", reče mu Dabar. "Naruči šta god voliš."
<BR>&nbsp;&nbsp;&nbsp;&nbsp;&nbsp;Kelneru koji se pojavio čim su seli Dabar reče: "Moja žena će gorku oranžadu, a ja ću pivo koje god vrste, ali ono koje je najduže stajalo u cisterni."
<BR>&nbsp;&nbsp;&nbsp;&nbsp;&nbsp;Okrete se Svili. "A ti, Patera? Šta ćeš ti? Naruči šta ti volja."
<BR>&nbsp;&nbsp;&nbsp;&nbsp;&nbsp;"Izvorsku vodu, molim. Dve čaše bi dobro došle."
<BR>&nbsp;&nbsp;&nbsp;&nbsp;&nbsp;"Videli smo tvoju sliku na jednoj ogradi", reče mu Trstika. "Nije prošlo ni pet minuta od tada. Nacrtano je vrlo umetnički, kredom i ugljenom: augur sa pticom na ramenu. Iznad tvoje glave slikar je napisao: 'Došao je Svila!' A juče smo u gradu videli ono 'Svilu za kaldea'."
<BR>&nbsp;&nbsp;&nbsp;&nbsp;&nbsp;Klimnuo je glavom tmurno. "Nisam video taj crtež sa pticom koji pominješ, ali mislim da mogu pogoditi koja je osoba to nacrtala. Ako sam u pravu, moram sa tom ženom da popričam."
<BR>&nbsp;&nbsp;&nbsp;&nbsp;&nbsp;Kelner postavi pred njih tri boce, žutu, smeđu i prozirnu, sve tri orošene, i četiri čaše; zapisa njihov račun na pločicu prevučenu voskom.
<BR>&nbsp;&nbsp;&nbsp;&nbsp;&nbsp;Dabar opipa smeđu bocu i nasmeši se. "Scildanom je uvek gužva, i sve daju prilično mlako. Ove boce su verovatno spustili tad."
<BR>&nbsp;&nbsp;&nbsp;&nbsp;&nbsp;Svila klimnu glavom. "Ispod zemlje je uvek hladno. Pretpostavljam da je noć, koja okružuje naš svitak, zimska noć."
<BR>&nbsp;&nbsp;&nbsp;&nbsp;&nbsp;Dabar mu, otvarajući oranžadu svojoj ženi, dobaci iznenađen pogled.
<BR>&nbsp;&nbsp;&nbsp;&nbsp;&nbsp;"Zar nisi nikad razmišljao šta leži izvan svitka, sine moj?"
<BR>&nbsp;&nbsp;&nbsp;&nbsp;&nbsp;"Misliš, ako nastavimo da kopamo u dubinu? Zar nije samo zemlja, bez obzira na to koliko duboko idemo?"
<BR>&nbsp;&nbsp;&nbsp;&nbsp;&nbsp;Otvarajući bocu, Svila odmahnu glavom. "I najneukiji rudar zna da nije tako, sine moj. Čak i grobar - a razgovarao sam juče sa nekolicinom grobara; oni uopšte nisu glupavi - zna da je zemljište koje mi plugovima zahvatamo jedva nešto dublje od visine čoveka. Ispod toga leže šljunak i glina, a ispod toga, običan kamen i brodski kamen."
<BR>&nbsp;&nbsp;&nbsp;&nbsp;&nbsp;Svila nasu hladnu vodu u jednu čašu za Oreba. Sređivao je misli. "Ispod sloja brodskog kamena, koji nije tako debeo kao što bi čovek mogao pomisliti, nalazi se praznina, u kojoj se svitak vrti. To je noć, noć u svakom pravcu, bez granica." Zastao je, prisećao se, dok je sipao vodu u čašu. "Ali, prošarana je raznobojnim tačkicama. Meni je rečeno šta su one, ali ne mogu u ovom trenutku da se prisetim."
<BR>&nbsp;&nbsp;&nbsp;&nbsp;&nbsp;"A ja sam mislio da toplota naprosto ne stiže do dubine."
<BR>&nbsp;&nbsp;&nbsp;&nbsp;&nbsp;"Stiže", reče mu Svila. "Toplota stiže i dublje nego što je cisterna u kojoj su ovo hladili i dublje od bunara u mom mantejonu, odakle se uz dosta pumpanja uvek može dobiti hladna voda. Toplota prolazi, uistinu, sve do spoljašnjeg kamenog sloja svitka, a onda se gubi u ledenoj noći. Da nije sunca, koje je prvi, ali i najvredniji Pesov dar ovome svitku, svi bismo se posmrzavali." Gledao je kako Oreb pije iz čaše; zatim i sam poteže duboko iz svoje. "Hvala vam oboma. Veoma je dobra."
<BR>&nbsp;&nbsp;&nbsp;&nbsp;&nbsp;Trstika reče: "Ne bih se upuštala u raspravu ni sa Pesom ni sa tobom o suncu, Patera, ali sunce ume da bude i opasno. Ako stvarno nameravaš posetiti svetilište, predlažem ti da kreneš predveče, kad nije tolika jara. Pamtiš prošli put, Dabre?"
<BR>&nbsp;&nbsp;&nbsp;&nbsp;&nbsp;Njen muž klimnu glavom. "Mi smo prvi put išli prošle jeseni, Patera. Prijalo nam je to pešačenje, pa smo odlučili da ove godine krenemo ponovo. Ali dok smo se mi smislili, smokve su već počele da dozrevaju. Ipak, nije bilo ovako vruće kao sad."
<BR>&nbsp;&nbsp;&nbsp;&nbsp;&nbsp;"Ni blizu ovako", reče Trstika.
<BR>&nbsp;&nbsp;&nbsp;&nbsp;&nbsp;"I tako, pođemo mi, a ono vrelina sve jača i jača. Ispričaj mu ti, draga."
<BR>&nbsp;&nbsp;&nbsp;&nbsp;&nbsp;"Onda on skrene sa staze", reče Trstika Svili. "Koja se zove, valjda, Hodočasnikov put. Videla sam lepo nekoliko sledećih kamenova ispred nas, ali Dabar zapeo u desnu stranu, niz jednu - kako li se zove. Ono, kao mala kamenita dolina, vrlo uska, između dva brda."
<BR>&nbsp;&nbsp;&nbsp;&nbsp;&nbsp;"Jaruga?" predloži Svila.
<BR>&nbsp;&nbsp;&nbsp;&nbsp;&nbsp;"Da, tačno. Niz jednu jarugu. I još mi kaže: 'Požuri, požuri, inače nikad nećemo stići'. I zato ja potrčim za njim i stignem ga."
<BR>&nbsp;&nbsp;&nbsp;&nbsp;&nbsp;Ovi će iduće godine imati bebu, razmišljao je Svila. Zamislio ih je kako sede, troje, i večeraju u nekom malom dvorištu, smeju se i pričaju; Trstika nije ni lepa ni ljupka koliko Zumbula, pa ipak, on uvide da je počeo da zavidi Dabru, iz dubine duše.
<BR>&nbsp;&nbsp;&nbsp;&nbsp;&nbsp;"Onda je došao do kraja. Mislim, jaruge. Naprosto je prestala, završila se jednom uzbrdicom isuviše strmom za penjanje, tako da nije znao šta bi dalje. Najzad pitam ja njega: 'Kud misliš da si krenuo?' A on meni: 'Pa, kod moje tetke.'"
<BR>&nbsp;&nbsp;&nbsp;&nbsp;&nbsp;"A-ha", reče Svila, isprazni čašu i sasu u nju ostatak vode iz boce.
<BR>&nbsp;&nbsp;&nbsp;&nbsp;&nbsp;"Dugo mi je trebalo da ga vratim na stazu, ali i to sam nekako uspela. Onda smo videli da stazom silazi ka nama jedan čovek, povratnik sa hodočašća, pa sam mu povikala da nam pomogne. On je stao, pitao šta je bilo, pa je rekao da povedemo Dabra malo dalje, u jednu senku, i da on tamo legne. Tako smo i učinili."
<BR>&nbsp;&nbsp;&nbsp;&nbsp;&nbsp;"Bilo je to zbog toplote, naravno", reče Svila.
<BR>&nbsp;&nbsp;&nbsp;&nbsp;&nbsp;"Da! Tačno."
<BR>&nbsp;&nbsp;&nbsp;&nbsp;&nbsp;Dabar klimnu glavom. "Bilo mi se sve pomešalo, odnekud sam došao na pomisao da smo u gradu i da idemo prema kući moje tetke. Stalno sam se pitao šta je to bilo sa ulicom. Zašto se toliko izmenila."
<BR>&nbsp;&nbsp;&nbsp;&nbsp;&nbsp;"Posle je taj čovek ostao sa nama sve dok Dabru nije bilo bolje. Rekao je da su to bile prve faze toplotnog udara, i da se treba skloniti sa sunca, leći, jesti slanu hranu i piti hladnu vodu, ako se može. Ta dva poslednja nismo mogli, jer ništa nismo poneli, a i bili smo na prevelikoj visini da bismo silazili do jezera. On je bio doktor."
<BR>&nbsp;&nbsp;&nbsp;&nbsp;&nbsp;Svila se ukočeno zagledao u nju. "O, bogovi!"
<BR>&nbsp;&nbsp;&nbsp;&nbsp;&nbsp;"Šta je, Patera?"
<BR>&nbsp;&nbsp;&nbsp;&nbsp;&nbsp;"A ipak neki ljudi neće da veruju." Iskapio je čašu. "Često se i ja - iako bih morao znati istinu, ako je uopšte iko zna - ponašam kao da u svitku ne postoje nikakve sile iznad moje nejake snage. Verovatno bi sad trebalo, forme radi, da vas pitam kako se taj lekar zvao; ali ne moram. Jer znam kako se zvao."
<BR>&nbsp;&nbsp;&nbsp;&nbsp;&nbsp;"Ja sam to zaboravio", priznade Dabar, "iako je on ostao i pričao s nama dobra dva sata."
<BR>&nbsp;&nbsp;&nbsp;&nbsp;&nbsp;Trstika reče: "Imao je bradu. Bio je samo malo viši od mene."
<BR>&nbsp;&nbsp;&nbsp;&nbsp;&nbsp;"On se zove Ždral", reče im Svila i dade znak kelneru.
<BR>&nbsp;&nbsp;&nbsp;&nbsp;&nbsp;Trstika klimnu glavom. "Tako je. Da li je on tvoj prijatelj, Patera?"
<BR>&nbsp;&nbsp;&nbsp;&nbsp;&nbsp;"Ne baš. Poznanik. Da li biste voleli još po jednu bocu, vas dvoje? Ja ću naručiti."
<BR>&nbsp;&nbsp;&nbsp;&nbsp;&nbsp;Klimnuli su glavom, a Svila reče konobaru: "Ja plaćam za sve - za naša prva pića, kao i za drugu turu."
<BR>&nbsp;&nbsp;&nbsp;&nbsp;&nbsp;"To će biti pet para, ako želiš odmah platiti, Patera. Znaš li išta o tom Pateri Svili, kažu da je u Limni?"
<BR>&nbsp;&nbsp;&nbsp;&nbsp;&nbsp;"Znam ponešto o njemu", reče mu Svila. "Ali ni približno onoliko koliko bi trebalo da znam."
<BR>&nbsp;&nbsp;&nbsp;&nbsp;&nbsp;"Imao je boginju na Prozoru? Navodno čini čuda?"
<BR>&nbsp;&nbsp;&nbsp;&nbsp;&nbsp;"Prvo je tačno", reče Svila. "Drugo nije." On opet pogleda Trstiku i Dabra. "Rekoste da je doktor Ždral neko vreme razgovarao sa vama. Ako nije nametljivo ovo moje raspitivanje o vašem kratkotrajnom poznanstvu, mogu li znati o čemu je govorio?"
<BR>&nbsp;&nbsp;&nbsp;&nbsp;&nbsp;"On je Patera Svila", reče Trstika konobaru. "Zar ne vidiš njegovu pticu?"
<BR>&nbsp;&nbsp;&nbsp;&nbsp;&nbsp;Svila položi šest zlatnih kvadratića na sto.
<BR>&nbsp;&nbsp;&nbsp;&nbsp;&nbsp;Dabar reče: "Pitao je da li su moj otac i mati u dobrom zdravlju. Često je opipavao moju kožu. Takođe je pitao od čega je umrla moja baba. To pamtim."
<BR>&nbsp;&nbsp;&nbsp;&nbsp;&nbsp;"Postavljao je mnogo pitanja", reče Trstika. "Tražio je da ga neprestano hladim kao lepezom - Dabra, hoću reći."
<BR>&nbsp;&nbsp;&nbsp;&nbsp;&nbsp;Oreb, koji je sve pomno slušao, prikaza zdravim krilom kako se to radi.
<BR>&nbsp;&nbsp;&nbsp;&nbsp;&nbsp;"Tačno tako, ptičice. Samo, ja sam to radila pomoću mog šešira."
<BR>&nbsp;&nbsp;&nbsp;&nbsp;&nbsp;"Moram i ja da kupim jedan takav", promrmlja Svila. "Tačnije, da nabavim novi. Srećom, u budžetu imam sredstava za to."
<BR>&nbsp;&nbsp;&nbsp;&nbsp;&nbsp;"Šešir?" reče Dabar.
<BR>&nbsp;&nbsp;&nbsp;&nbsp;&nbsp;"Da. Čak je i komisionar nosio... Nije bitno. To je jedan čovek koga ne poznajem, a nemam ni želje da vas lažno uveravam kako ga poznajem. Time sam se dovoljno bavio. Ono što bi trebalo da kažem jeste sledeće: hoću, pre nego što krenem prema svetilištu, da kupim slamni šešir sa širokim obodom. Znam da sam u nekom izlogu maločas video nešto slično."
<BR>&nbsp;&nbsp;&nbsp;&nbsp;&nbsp;Kelner im donese još tri oznojene boce i tri čiste čaše.
<BR>&nbsp;&nbsp;&nbsp;&nbsp;&nbsp;Dabar reče Svili: "Polovina prodavnica u Limni ih ima. Ovde se može gadno izgoreti na suncu, na primer ako se pođe čamcem po jezeru."
<BR>&nbsp;&nbsp;&nbsp;&nbsp;&nbsp;"Ili ako se pođe na plivanje, jer većina ljudi ipak samo sedi na stenama." Trstika se nasmeja; imala je privlačan smeh, a Svila oseti da je ona toga i svesna. "Ljudi dođu ovamo iz grada zato što je jezero fino i hladno, i misle da je to ono što žele. Ali kad skoče u njega, obično prilično brzo skoče i iz njega, bar većina njih."
<BR>&nbsp;&nbsp;&nbsp;&nbsp;&nbsp;Svila klimnu glavom i osmehnu se. "Moraću i ja to da pokušam, jednog dana. Pamtite li još neka Ždralova pitanja?"
<BR>&nbsp;&nbsp;&nbsp;&nbsp;&nbsp;"Pitao je ko je sazidao svetilište", reče Dabar. "A sazidao ga je, dabome, Savetnik Lemur, pre nekih dvadeset pet godina. Na svetilištu ima jedna bronzana ploča na kojoj to lepo piše, ali je doktor sigurno nije primetio kad je tamo bio."
<BR>&nbsp;&nbsp;&nbsp;&nbsp;&nbsp;Trstika reče: "Želeo je da zna da li je Dabar u nekoj rodbinskoj vezi sa tim Lemurom. Valjda čovek ne zna šta je dabar a šta lemur. Pa onda: da li smo poznavali Savetnika Lemura, ili ijednog Savetnika, i koliko su Savetnici otprilike stari. Rekao je da su oni, većinom, postali naši Savetnici pre više od četrdeset godina, što znači da su tada morali biti prilično mladi."
<BR>&nbsp;&nbsp;&nbsp;&nbsp;&nbsp;"A ja nešto nisam ubeđen da je tako", reče joj Dabar.
<BR>&nbsp;&nbsp;&nbsp;&nbsp;&nbsp;"Onda je pitao da li znamo u kakvim su strašnim teškoćama neki drugi gradovi, i zar ne mislimo da bi im trebalo pomoći. A ja sam rekla da bi prvo trebalo preduzeti neke mera da u tim gradovima hrana bude pošteno raspodeljena narodu, jer veliki deo tamošnjih nevolja počinje tako što izvesni ljudi na visokim položajima pokupuju ogromne količine kukuruza pa onda čekaju da mu skoči cena. I još sam rekla da su cene u Vironu i ovako dovoljno visoke, za mene; daleko bilo, da još i šaljemo pirinač u Palustriju."
<BR>&nbsp;&nbsp;&nbsp;&nbsp;&nbsp;Opet se nasmejala, a Svila se smejao s njom. Drugu bocu izvorske vode stavio je neotvorenu u prednji džep mantije. Njegove misli već su odmicale uz stazu obeleženu belim stenama, Hodočasnikovu stazu, koja se od Limne uzdiže do Scilinog svetilišta - tog svetog mesta na koje su išli i komisionar Simuliid, i dotor Ždral - na vrhu jedne litice iznad jezera.
<BR>
<BR>&nbsp;&nbsp;&nbsp;&nbsp;&nbsp;Kad je, skoro čitav sat kasnije, stvarno krenuo, sunce mu se učini kao živi neprijatelj, vatrena zmija pružena preko neba, moćna, otrovna i zla. Hodočasnikova staza treperila je u vrelini, a treća bela stena, na koju je seo da bi obnovio Ždralovu ovojnicu, bila je, činilo mu se, vruća kao poklopac kotla na vatri.
<BR>&nbsp;&nbsp;&nbsp;&nbsp;&nbsp;Brisao je čelo rukavom i pokušavao da se priseti da li je pre dva ili tri meseca, kad je Simuliid išao ovim putem, bilo ovako vrelo; zaključi da nije. Bile su i tada velike vrućine, svi su se na to žalili. Ali nije bilo ovoliko vruće.
<BR>&nbsp;&nbsp;&nbsp;&nbsp;&nbsp;"Ovo je vrhunac", reče on Orebu. "Vrelije od ovog ne može, danas, biti. Možda je bilo mudrije da čekam do uveče, kao što je Trstika predložila; ali večeras bi trebalo da idemo sa Njorkom na večeru. Neka nas teši misao da ako ovo možemo izdržati, a možemo, a sunce nema ništa jače da baci na nas, od ovog što sad baca, a nema, onda od sad može samo da nam bude lakše i lakše. A kad se budemo vraćali biće svežije, a i nizbrdica."
<BR>&nbsp;&nbsp;&nbsp;&nbsp;&nbsp;Oreb nervozno klepnu kljunom, ali ne reče ništa.
<BR>&nbsp;&nbsp;&nbsp;&nbsp;&nbsp;"Jesi li video onaj izraz na Dabrovom licu kada sam odlazio od našeg stola, hramljući onako?" Svila još jednom, poslednji put, šljisnu ovojnicom po belo obojenoj steni. "Kad sam mu rekao da imam slomljen zglob, uplašio sam se da će pokušati silom da me zadrži u Limni."
<BR>&nbsp;&nbsp;&nbsp;&nbsp;&nbsp;Svila ustade. Pomisli da su Simuliidova starost i težina verovatno bili jednaki, ili veći hendikepi nego ovaj njegov prelom zgloba. Da li je i Simuliid, kao Ždral, susreo nekog hodočasnika na stazi? Ako jeste, šta im je rekao?
<BR>&nbsp;&nbsp;&nbsp;&nbsp;&nbsp;A šta, ako je o tome reč, može on sam, Svila iz Ulice sunca, reći onima koje sretne, i šta ih može pitati? Hodajući, pokušavao je da skrpi neku priču, u razumnoj meri istinitu, koja bi mu dozvolila da ih pita da li su sreli Ždrala i šta im je Ždral govorio, a da pri tome ne otkrije svoje namere.
<BR>&nbsp;&nbsp;&nbsp;&nbsp;&nbsp;Ali takva prilika nije mu se ukazala. Iako dobro obeležena (kao što je službenica u Juzgadou i rekla), staza je bila sasvim pusta. Njenu strmu, kamenitu usamljenost i žarku vrelinu ublažavala su samo povremena otvaranja vidika prema jezeru; svaki put sve lepših, ali sa sve više opasnosti, a sve manje daha.
<BR>&nbsp;&nbsp;&nbsp;&nbsp;&nbsp;"Ako bi jedan augur odlučio da ide na ovo hodočašće svakog dana u svom životu", upita Svila Oreba, "bez obzira na vremenske prilike i bez obzira na zdravstveno stanje, zar ne misliš da bi se na kraju, poslednjeg dana njegovog ovosvitskog postojanja, talasna Scila uzdigla iz jezera i pokazala se pred njim? Ja verujem da bi, i kad ne bih morao da brinem o mantejonu - i kad narodu našeg kvarta ne bi bio potreban ni mantejon, ni ja, i da mi Izvanaš nije naredio da spasem mantejon - bio bih u iskušenju da pokušam taj opit. Čak i ako opit ne bi uspeo, ipak bi to bio život od koga ima mnogo gorih."
<BR>&nbsp;&nbsp;&nbsp;&nbsp;&nbsp;Oreb graknu i nešto zagunđa u odgovor, zureći tamo i ovamo.
<BR>&nbsp;&nbsp;&nbsp;&nbsp;&nbsp;"Najzad, Scila, Pesovo najstarije dete, jeste ta koja odabira ko će biti augur. Svaka godina stigne kao flotila natovarena mladim muškarcima i ženama... tako nam govore u sholi, razumeš."
<BR>&nbsp;&nbsp;&nbsp;&nbsp;&nbsp;Jedna isturena stena nudila je nekoliko kvadratnih lakata senke; Svila tu čučnu i poče hladiti preznojeno lice zamasima širokog šešira, kupljenog u Limni.
<BR>&nbsp;&nbsp;&nbsp;&nbsp;&nbsp;"Neki, privučeni idealom svetosti, zaplove vrlo blizu Scili; ona od njih uzme izvestan broj, koji nije ni veliki ni mali, nego je tačan broj potreban za tu godinu. Drugi, odbijeni augurskim idealima jednostavnosti i nevinosti, zaplove što dalje od nje, najdalje što se usuđuju; a ona uzme i neke od takvih, i to opet tačno onoliko koliko je te godine potrebno. Zato je umetnici prikazuju sa mnogo ruku koje su dugačke, kao bičevi. Jednom takvom rukom ona je, vidiš, ćapila i mene. Možda čak i tebe, Orebe."
<BR>&nbsp;&nbsp;&nbsp;&nbsp;&nbsp;"Ne vidi!"
<BR>&nbsp;&nbsp;&nbsp;&nbsp;&nbsp;"Ne vidim je ni ja", priznade Svila. "Nisam ni ja nikad video Scilu. Ali sam osetio kako me vuče. Znaš šta? Mislim da ovo pešačenje čini dobro mom zglobu. Izgleda da je došao u fazu kad mu je vežba potrebnija nego mirovanje. Evo još jedne isturene tačke pred nama. Šta kažeš, da žrtvujem Krvov štap gospi Scili?"
<BR>&nbsp;&nbsp;&nbsp;&nbsp;&nbsp;"Ne bije?"
<BR>&nbsp;&nbsp;&nbsp;&nbsp;&nbsp;"Ne bijem, kunem se."
<BR>&nbsp;&nbsp;&nbsp;&nbsp;&nbsp;"Čuva."
<BR>&nbsp;&nbsp;&nbsp;&nbsp;&nbsp;"Da ne bi neko drugi našao taj štap, pa te udario njime? Ne brini se. Staću na samu ivicu i baciću ga najdalje što mogu."
<BR>&nbsp;&nbsp;&nbsp;&nbsp;&nbsp;Svila ustade i priđe oštroj krivini koja se pružala ka jezeru. Pođe, vrlo obazrivo, još malo dalje, do samog ruba provalije koja se pod njim otvarala: pet stotina lakata do ispreturanih kamenih ploča i talasa koji su se o njih razbijali. "Šta kažeš, Orebe? Da ponudimo žrtvu? Jedno neformalno žrtvovanje Scili talasnoj? Sigurno je ona bila ta koja nam je poslala onaj ljubazni par. Rekli su mi sasvim dobrovoljno gde stanuju; a neka od pitanja koja im je doktor Ždral postavljao svakako mnogo govore."
<BR>&nbsp;&nbsp;&nbsp;&nbsp;&nbsp;Zastao je. Kao dar od boginje, iznenadni nalet prohladnog vetra sa jezera povuče njegovu mantiju, koja poče lepršati iza njega, i osuši znoj kojim je je njegova tunika bila natopljena.
<BR>&nbsp;&nbsp;&nbsp;&nbsp;&nbsp;"Njorka i Šenila - ali, i ja, i ja - govorismo o mogućnosti da ga izručimo Gardi, Orebe, kad mu uzmemo pare; to mi je smetalo tada, a smeta mi i sada, sve više i više. Maltene bih radije izneverio Izvanaša, nego to uradio."
<BR>&nbsp;&nbsp;&nbsp;&nbsp;&nbsp;"Do-bar mali."
<BR>&nbsp;&nbsp;&nbsp;&nbsp;&nbsp;"Jeste." Svila poče spuštati štap vrhom prema tlu ispred sebe, uvide da nema na šta da osloni ferulu štapa i uzmače jedan korak. "Upravo u tome je nevolja. Kad bih ja saznao da je neki moj poznanik otišao u neki strani grad, da tamo uhodi u korist Virona, smatrao bih da je hrabar čovek i rodoljub. Doktor Ždral je očevidno uhoda iz nekog drugog grada, njegovog rodnog - nije bitno da li je to Ur, Urbs, Trivigaunte, Sedes, ili Palustrija. Pa, onda, zar nije i on hrabar čovek i rodoljub?"
<BR>&nbsp;&nbsp;&nbsp;&nbsp;&nbsp;"Ide sad?"
<BR>&nbsp;&nbsp;&nbsp;&nbsp;&nbsp;"Ahhh, da, u pravu si, valjda. Trebalo bi da krenemo, da gledamo naš posao." Ali ostade nepomično na tom mestu, zureći dole u jezero. "Mogao bih, valjda, ovako da kažem: ako Scila prihvati moju žrtvu, a to znači, ako štap padne u vodu, onda će biti ispravan postupak da pustimo Ždrala da ode slobodno, čim mantejon bude spasen; naravno, uz razumevanje da će on odmah, i zauvek, morati da napusti Viron - ali ne bismo predali ni njega, ni naš dokazni materijal Gardi. Ne bismo ga otkekali zelembaćima, kako bi to Njorka nazvao. Sada kucnu vrhom štapa po steni. "Ali to bi bilo čisto praznoverje, nedostojno jednog augura. Ono što je nama potrebno, jeste redovno prinošenje žrtve, ako je moguće u scildan, uz poštovanje svih formi, pred Svetim prozorom."
<BR>&nbsp;&nbsp;&nbsp;&nbsp;&nbsp;"Ne seče!"
<BR>&nbsp;&nbsp;&nbsp;&nbsp;&nbsp;"Nećemo tebe. Koliko puta moram ja to da kažem? Ovna, ili tako nešto. Znaš, Orebe, stvarno postoji, ili je postojala, nauka zvana hidromansija, u kojoj augur iz obrazaca talasa čita Scilinu volju. Čistom slučajnošću sam to pomenuo onoj ženi u Juzgadu - verovatno mi je palo na pamet zato što sam pri dolasku video jezero - ali ne bih bio iznenađen ako je Savetnik Lemur imao na umu baš hidromansiju kada je zidao ovo svetilište u koje idemo. Hidromansija je primenjivana do pre stotinak godina, prema tome kad je svetilište zidano sigurno je bilo još na hiljade ljudi koji su je pamtili. Možda se Savetnik Lemur nadao da vrati tu nauku u život."
<BR>&nbsp;&nbsp;&nbsp;&nbsp;&nbsp;Ptican nije odgovorio. Još dva minuta, ili duže, Svila je stajao i zurio u gibanja talasa ispod njega, a onda se okrenuo ka zupčastim stenama desno od sebe. "Pazi ono. Vidi se svetilište, odavde." Pokaza štapom. "Rekao bih da su one stubove, koji drže kupolu, oblikovali da liče na Sciline ruke. Vidiš kako su talasavi?"
<BR>&nbsp;&nbsp;&nbsp;&nbsp;&nbsp;"Čo-vek tamo."
<BR>&nbsp;&nbsp;&nbsp;&nbsp;&nbsp;Slabo vidljiva prilika kretala se levo i desno u plavičastom polumraku ispod Sciline vazdušaste kalcedonijske ljušture. Onda je nestala, jer je čovek (zaključi Svila) verovatno kleknuo.
<BR>&nbsp;&nbsp;&nbsp;&nbsp;&nbsp;"Sasvim tačno kažeš. Ima tamo nekog. Sigurno je neko od početka bio na stazi, ispred nas. Šteta što ga nismo sustigli."
<BR>&nbsp;&nbsp;&nbsp;&nbsp;&nbsp;Proveo je neko vreme zadubljen u kontemplaciju o čistoti dalekog svetilišta, koja kao da je iz drugog svitka došla; onda se okrete i pođe. "Verovatno ćemo ga sresti na stazi. Ali ako ne, onda bi verovatno trebalo da čekamo dok ne završi svoje iskazivanje odanosti. A sa štapom šta ćemo? Da se ja vratim i bacim ga?"
<BR>&nbsp;&nbsp;&nbsp;&nbsp;&nbsp;"Ne baca." Oreb raširi krila, kao da se rešava da poleti. "Čuva."
<BR>&nbsp;&nbsp;&nbsp;&nbsp;&nbsp;"U redu. Možda će se moja noga pogoršati pre nego što se vratimo do Limne. Mudar si, dakle."
<BR>&nbsp;&nbsp;&nbsp;&nbsp;&nbsp;"Svila bije."
<BR>&nbsp;&nbsp;&nbsp;&nbsp;&nbsp;"Da se bijem? Pomoću ovoga?" On zavrte štap u ruci. "Imam Zumbulin azof, a i njen mali igličar; i jedno i drugo su oružja daleko delotvornija od ovog."
<BR>&nbsp;&nbsp;&nbsp;&nbsp;&nbsp;"Bije!" ponovi leganj.
<BR>&nbsp;&nbsp;&nbsp;&nbsp;&nbsp;"Ma, s kim da se bijem? Pa nikog nema ovde."
<BR>&nbsp;&nbsp;&nbsp;&nbsp;&nbsp;Oreb zazvižda: niska nota, za njom jedna malo viša.
<BR>&nbsp;&nbsp;&nbsp;&nbsp;&nbsp;"Da li to na ptičjem jeziku znači 'Ko zna'? Ja sigurno ne znam. A rekao bih da ni ti ne znaš, Orebe. Drago mi je što sam poneo ta oružja, jer to što su kod mene, znači da ih Patera Gulo ne može naći, a ja se mogu kladiti da je već pretražio moju sobu; međutim, da je oružje moje, a ne Zumbulino, bio bih sklon da ga bacim boginji, za štapom. Onda ga Gulo nikad ne bi našao."
<BR>&nbsp;&nbsp;&nbsp;&nbsp;&nbsp;"Loš čo-vek?"
<BR>&nbsp;&nbsp;&nbsp;&nbsp;&nbsp;"Da, ja verujem da je zao." Svila se vrati na Hodočasnikovu stazu. "Nagađam, samo nagađam, dabome. Ali, ako već moram nagađati - a čini se da moram - onda ću reći da je to verovatno zao čovek koji za sebe misli da je dobar, a takvi su daleko najopasniji."
<BR>&nbsp;&nbsp;&nbsp;&nbsp;&nbsp;"Pazi."
<BR>&nbsp;&nbsp;&nbsp;&nbsp;&nbsp;"Nastojaću", obeća Svila, iako nije bio siguran da li je vran mislio da se treba čuvati Patere Guloa ili da treba pažljivo hodati po stazi, koja je sad krivudala blizu ivice grebena. "Dakle, ako sam u pravu, Patera Gulo je tačna suprotnost Njorki, zato što je Njorka dobar čovek koji za sebe misli da je zao. Uveren sam da si to primetio."
<BR>&nbsp;&nbsp;&nbsp;&nbsp;&nbsp;"Pri-meti."
<BR>&nbsp;&nbsp;&nbsp;&nbsp;&nbsp;"Da, bio sam siguran da jesi. Njorka je pomogao na desetak načina, a da i ne pominjem onu dijamantsku đinđuvu. Patera Gulo već je time bio dovoljno skandalizovan, kao i narukvicom koju je od nekog drugog lopova dobio. Ne mogu ni zamisliti šta bi on učinio, ili rekao, da je našao azof."
<BR>&nbsp;&nbsp;&nbsp;&nbsp;&nbsp;"Čo-vek ode."
<BR>&nbsp;&nbsp;&nbsp;&nbsp;&nbsp;"Patera Gulo, misliš? A, voleo bih ja da imam neki način da to izdejstvujem - da on ode; zaista bih voleo; ali čini se da u ovom trenutku nemam baš nikakvih sredstava da to postignem."
<BR>&nbsp;&nbsp;&nbsp;&nbsp;&nbsp;"Čo-vek ode", ponovi Oreb nezadovoljno. "Ne moli."
<BR>&nbsp;&nbsp;&nbsp;&nbsp;&nbsp;"A, iz svetilišta, na to misliš?" Svila pokaza štapom za šetnju. "To nije mogao, osim ako se bacio u jezero. Ja već sasvim dobro vidim svetilište. Nisam primetio da iko izlazi."
<BR>&nbsp;&nbsp;&nbsp;&nbsp;&nbsp;Na Svilino iznenađenje, Oreb se vinu sa njegovog ramena, pravo uvis, i uspe da uzleprša za još pola Sviline visine; onda se opet spusti na njegovo rame. "Ne vidi."
<BR>&nbsp;&nbsp;&nbsp;&nbsp;&nbsp;"Sasvim sam voljan da ti poverujem da ga ne vidiš odavde", reče Svila ptici, "ali, svejedno, on mora biti tamo. Možda ispod svetilišta postoji nekakava kapela uklesana u stenu. Staza odavde malo krivuda prema kopnu, ali, svejedno, za otprilike pola sata smo tamo."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
