<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. GOSPA KIPRIS
<P>&nbsp;&nbsp;&nbsp;&nbsp;&nbsp;Ni Svila ni Mejtera Mermer nisu se setili narikača, pa ipak narikače i narikači su se pojavili, čitav sat pre početka obreda za ispraćaj Fideje: saznali su od trgovca koji je isporučio rutvicu. Pošto im je obećano da će dobiti dve karte, napravili su posekotine na rukama, prsima i obrazima, pomoću komadića kremena, još pre nego što je prvi vernik stigao, i bili su pravi skiagraf ljudskog jada; njihove dugačke kose lepršale su na vetru, dok su razdirali čađavu odeću, naricali, ili mazali okrvavljena lica prašinom sa tla.
<BR>&nbsp;&nbsp;&nbsp;&nbsp;&nbsp;Pet dugačkih klupa bilo je izdvojeno napred, za ožalošćene, koji su počeli da pristižu, po dvoje i po troje, tek kad su sva ostala sedišta u starom mantejonu u Sunčanoj bila zauzeta. Većinom su ožalošćene bile mlade žene koje je Svila video prethodnog dana, po podne, u Orhidejinoj žutoj kući u Lampionskoj; došlo je, ipak, i nekoliko trgovaca (koje je, Svila u to nije sumnjao, svakako Orhideja dovukla, manje-više silom), i nekoliko ljudi robusnog izgleda, koji su lako mogli biti Njorkini prijatelji.
<BR>&nbsp;&nbsp;&nbsp;&nbsp;&nbsp;Njorka je takođe došao, i doveo ovna koga je obećao. Mejtera Nana uputila ga je da sedne među ožalošćene; njeno lice bilo je ozareno srećom. Svila je pretpostavio da joj je Njorka objasnio da je bio prijatelj pokojnice. Uzeo je iz Njorkine ruke konopac kojim je ovan bio vezan oko vrata, zahvalio se Njorki sa formalnom učtivošću (i za uzvrat dobio postiđen osmeh) i odveo ovna kroz bočna vrata u vrt, gde je Mejtera Mermer već nadzirala popriličnu menažeriju.
<BR>&nbsp;&nbsp;&nbsp;&nbsp;&nbsp;"Ona junica je ukrala nekoliko velikih zalogaja mog peršuna", reče ona Svili, "a počela mi je i gaziti travu. Ali ostavila mi je i poklon, tako da ću iduće godine imati mnogo lepši vrt. A zekonje, o, Patera! Veličanstveno! Samo pogledaj koliko ih je."
<BR>&nbsp;&nbsp;&nbsp;&nbsp;&nbsp;Svila pogleda zečeve. Trljao je desni obraz, razmišljajući o svetom redosledu žrtvovanja. Neki auguri vole da prinesu prvo najveću životinju, neki počinju žrtvom koja je opšta, odnosi se na svih devetoro bogova podjednako; u oba ta slučaja, trebalo bi prvo prineti ovu belu junicu. S druge strane...
<BR>&nbsp;&nbsp;&nbsp;&nbsp;&nbsp;"Drva još nisu stigla. Mejtera je navaljivala da ide ona lično. Ja sam mislila da pošaljem nekoliko dečaka. Ako se ona ne pojavi uskoro... ali da sedi na punim kolima..."
<BR>&nbsp;&nbsp;&nbsp;&nbsp;&nbsp;Mejtera koja? Ruža, dabome, a ona jedva hoda. "Narod još pristiže", reče Svila Mejteri Mermer rasejano, "a osim toga, ja mogu, ako treba, da stanem napred i govorim neko vreme." Baš bi mu prijalo (priznade on sebi, posle jednog časa nemilosrdnog samoispitivanja) da nađe neki izgovor i počne ceremoniju za Fideju bez Mejtere Ruže; štaviše, i da je završi bez Mejtere Ruže. Ali dok ne stigne kedrovo drvo i dok se ne naloži vatra, žrtvovanja ne mogu početi.
<BR>&nbsp;&nbsp;&nbsp;&nbsp;&nbsp;Vratio se u mantejon upravo kad je ulazila Orhideja, pretoplo obučena, u žuto-mrkom somotu i u crnom samurovom krznu na ovakvoj vrućini, pripita, ali ne i pijana. Suze su joj tekle niz obraze dok ju je vodio do sedišta koje je bilo njoj namenjeno, u prvom redu, do samog prolaza; iako mu se činilo da bi trebalo da mu bude smešan njen nesiguran hod i zveket crnih perli njene ogrlice, uvideo je da svim srcem saoseća sa Orhidejinom tugom. Njena kćerka, opružena po blistavom, belom ležaju od leda, zaštićena gotovo nevidljivom polimernom folijom od vlage koja se kondenzovala iz vazduha, izgledala je, u poređenju sa majkom, zadovoljno i smireno.
<BR>&nbsp;&nbsp;&nbsp;&nbsp;&nbsp;"Prvo crna ovca", progunđa Svila. Nije mogao objasniti sebi kako je doneo tu odluku. Obavestio je Mejteru Mermer, onda izišao kroz baštensku kapiju, na Ulicu sunca, da pogleda idu li Ružina kola sa drvima.
<BR>&nbsp;&nbsp;&nbsp;&nbsp;&nbsp;Vernici su i sad dolazili, u grupicama; lica dobro zapamćene na mnogim scildanima, ali i neznana, za koja se moglo pretpostaviti da su u nekakvoj vezi sa Orhidejom ili Fidejom, ili da su naprosto čuli (čitav taj kvart grada je, očigledno, čuo) da će bogate i obilne žrtve biti ponuđene bogovima u Sunčanoj ulici danas, u mantejonu koji je možda najsiromašniji u čitavom Vironu.
<BR>&nbsp;&nbsp;&nbsp;&nbsp;&nbsp;"Zar ne možem i ja uđem, Patera?" upita jedan glas u visini njegovog lakta. "Ne pustaju me."
<BR>&nbsp;&nbsp;&nbsp;&nbsp;&nbsp;Svila se trže i pogleda dole, u maltene okruglo lice Skleroderme, kasapinove žene. Ta je bila široka gotovo isto koliko i visoka. "Naravno da možeš", reče on.
<BR>&nbsp;&nbsp;&nbsp;&nbsp;&nbsp;"Ima neki ljudi na vrata."
<BR>&nbsp;&nbsp;&nbsp;&nbsp;&nbsp;Svila klimnu glavom. "Znam. Ja sam ih tamo rasporedio. Da nisam, ne bi bilo mesta za ožalošćene, štaviše lako bi moglo doći do opšteg nereda, još pre prvog žrtvovanja. Kad stignu drva, pustićemo da još neki posetioci uđu, oni koji će stajati sa strane, duž zidova."
<BR>&nbsp;&nbsp;&nbsp;&nbsp;&nbsp;Uveo ju je kroz baštensku kapiju, koju je zaključao za sobom.
<BR>&nbsp;&nbsp;&nbsp;&nbsp;&nbsp;"Ja dolazim svaki scildan."
<BR>&nbsp;&nbsp;&nbsp;&nbsp;&nbsp;"Znam", reče joj Svila.
<BR>&nbsp;&nbsp;&nbsp;&nbsp;&nbsp;"I donesem ponešto kad god možem. A to ti je često. Skoro uvek ja donesem nešto, makar samo malo."
<BR>&nbsp;&nbsp;&nbsp;&nbsp;&nbsp;Svila klimnu glavom. "Znam i to, zato ću te uvesti kroz ona vrata sa strane, tiho. Pravićemo se da si donela nešto za prinošenje na žrtvu." Žurno dodade: "Al nećemo to baš reći."
<BR>&nbsp;&nbsp;&nbsp;&nbsp;&nbsp;"Izvini i za ono mačeće meso, onaj put. Što sam ga nako bacila na teb. Strašno sam pogrešila. Bes me uzo." Do sad je gazila ispred njega, možda da ga ne bi morala gledati u oči; sad stade da sa divljenjem razgleda belu junicu. "Vid kolko mesa na njoj!"
<BR>&nbsp;&nbsp;&nbsp;&nbsp;&nbsp;Nije mogao suzdržati osmeh. "Rado bih sad imao bar malu količinu tvog mačjeg mesa. Dao bih ga mojoj ptici."
<BR>&nbsp;&nbsp;&nbsp;&nbsp;&nbsp;"Imadeš pticu? Mnogi ljudi kupuju moje meso za kučići. Doneću ti."
<BR>&nbsp;&nbsp;&nbsp;&nbsp;&nbsp;Uveo ju je kroz bočna vrata, kao što je i obećao, i prepustio Rogu.
<BR>
<BR>&nbsp;&nbsp;&nbsp;&nbsp;&nbsp;Dok je stigao do stepenica ambiona, jedan čovek već je nosio kroz prolaz između sedišta prvi naramak drva na leđima. Mejtera Ruža našla se pored oltara, gde je počela upravljati pripremanjem lomače. Kao da se materijalizovala, pomisli Svila. Ova metafora vratila je u središte njegovih misli Pateru Štuku, koji je u jutrošnjoj žurbi i zahuktalosti bio privremeno zaboravljen.
<BR>&nbsp;&nbsp;&nbsp;&nbsp;&nbsp;Ne Pateru Štuku, reče Svila sebi čvrsto, nego duha njegovog. Nikakve koristi od poricanja, nazivanja stvari nekim drugim imenima, a ne pravim. On sam, Svila, od detinjstva zastupa duhovno i natprirodno. Zar sada prestravljeno da beži i od samog pominjanja jednog natprirodnog duha?
<BR>&nbsp;&nbsp;&nbsp;&nbsp;&nbsp;Hrazmatički Spisi ležali su na ambionu, gde ih je pre više od jednog sata stavila Mejtera Mermer. Prošlog fejdana Svila je rekao deci iz palestre da u toj knjizi uvek mogu naći životna uputstva. Počeće, dakle, čitajući neki odlomak; možda će se tu naći nešto i za njega, kao što se našlo prekjuče popodne. On otvori knjigu sasvim nasumce i pogledom utiša okupljene vernike.
<BR>&nbsp;&nbsp;&nbsp;&nbsp;&nbsp;"Znamo da smrt predstavlja vrata za ulaz u život - baš kao što je život koji poznajemo ulaz u smrt. Otkrijmo, sada, koji će savet ova mudra knjiga iz prošlosti dati našoj sestri, koja je otišla, i nama."
<BR>&nbsp;&nbsp;&nbsp;&nbsp;&nbsp;Svila zaćuta. U mantejon je upravo stupila Šenila, lako prepoznatljiva po kosi vatrene boje, sada osvetljenoj otpozadi vrelim sučanim sjajem koji je dopirao iz ulaza. Svila se priseti da joj je rekao da dođe - da je, zapravo, energično zahtevao da ona dođe. Pa, dobro, došla je. Osmehnuo joj se, ali su njene oči, krupnije i tamnije nego što ih je zapamtio, bile netremično uprte u Fidejino telo.
<BR>&nbsp;&nbsp;&nbsp;&nbsp;&nbsp;"Nadajmo se da će nas ta mudrost ne samo pripremiti za suočenje sa smrću, nego i bolje osposobiti da poboljšavamo svoje živote." Posle još jedne svečane pauze, on osmotri stranicu i poče čitati. "'Svaki onaj koji je jadom obuzet zbog ma čega, ili nezadovoljan, jeste kao svinja za žrtvovanje, koja se bacaka i ciči. A kao golub za žrtvovanje jeste onaj, koji svoj lament ćutnjom izražava. Razlika jedina kojom se odvajamo jeste sposobnost koja nam je data da prihvatimo svesno, ako želimo, onu neminovost koja nam je svima nametnuta.'"
<BR>&nbsp;&nbsp;&nbsp;&nbsp;&nbsp;Pramen mirisnog kedrovog dima zaplovi vazduhom, pored ambionskog balkončića sa koga je Svila govorio. Lomaču su, dakle, založili; žrtvovanje bi moglo početi. Za koji trenutak će Mejtera Mermer, u bašti, videti da se kroz Kapiju bogova, na krovu, uzvija dim, pa će povesti crnu ovcu napolje, na ulicu, i zatim je uvesti u mantejon kroz glavni ulaz. Svila pokretom ruke dade znak svojim robusnim pomagačima, koji su bili svetovnjaci, a ne sveštena lica, i prostor duž zidova, levo i desno od sedišta, poče da se puni posmatračima koji su dosad čekali na ulici.
<BR>&nbsp;&nbsp;&nbsp;&nbsp;&nbsp;"Evo, doista, saveta za kojim tragasmo. Uskoro ću zamoliti bogove da nam se obrate neposredno, ako im bude takva volja. Ali šta bi nam to oni mogli reći, a što bi nam poslužilo bolje nego ova mudrost koju nam upravo dadoše? Ništa, svakako. Razmislimo, dakle. Koja nam je to neminovnost svima nametnuta? Da umremo jednog dana? Neosporno. Ali i mnogo šta drugo. Svako od nas, svako bez izuzetka, podložan je i strahu, bolesti, i brojnim drugim nevoljama. Što je još gore, trpeti moramo i ovo: gubitak prijatelja, gubitak voljene osobe, gubitak našeg deteta."
<BR>&nbsp;&nbsp;&nbsp;&nbsp;&nbsp;Čekao je ispunjen strepnjom i nadao se da Orhideja neće početi opet da plače.
<BR>&nbsp;&nbsp;&nbsp;&nbsp;&nbsp;"Sve ovo", nastavi on, "jesu uslovi našeg postojanja. Pa, hajde da im se podvrgnemo sa dobrom voljom."
<BR>&nbsp;&nbsp;&nbsp;&nbsp;&nbsp;Šenila je sela do one male crnke koja se zove po maku - do Make. Proučavajući Makino prazno, na grub način privlačno lice i njene prazne oči, Svila se priseti da je ta devojka 'navučena' na jednu drogu oker boje koju nazivaju 'rđa'. Rđa je podsticala Zumbulu, priseti se on dalje; valjda razne osobe različito reaguju, a osim toga Zumbula je, valjda, uzimala manje doze.
<BR>&nbsp;&nbsp;&nbsp;&nbsp;&nbsp;"Ovde Fideja leži, pred nama, a ipak znamo da ona nije ovde. Nećemo je više videti u ovom životu. Bila je dobrodušna, lepa i širokogruda. Svoju sreću sa nama je delila. Koje su njene tuge bile, sada više saznati ne možemo, jer nije opterećivala druge njima nego je nosila njihov teret sama. Da je bila Molpina miljenica, to znamo, jer umrla je u mladosti svojoj. Ako se pitate zašto bi jedna boginja pokazala posebnu naklonost prema našoj Fideji, razmislite o onome što maločas kazah. Bogatstvom se naklonost božija kupiti ne može - jer sve što u ovome Svitku postoji već pripada bogovima. Niti se može pomoću vlasti i naređenja iznuditi; jer mi smo podanici bogova, a nisu bogovi podanici naši, i to će za večna vremena tako ostati. Mi iz ovog svetog grada Virona možda nismo mnogo cenili Fideju; sigurno ne koliko su njene vrline zasluživale. Ali u očima sveznajućih bogova, savršeno ništa ne znači da li mi nekoga cenimo ili ne cenimo. U očima sveznajućih bogova, Fideja je dragocena bila."
<BR>&nbsp;&nbsp;&nbsp;&nbsp;&nbsp;Svila se okrete da se obrati sivkastom, prigušenom sjaju Svetog prozora koji se iza njega nalazio. "Uzmite, o vi bogovi svi, ovu divnu, mladu ženu koju vam prinosimo na žrtvu. Iako se naša srca razdiru od bola, mi - njena majka", (najednom, šušorenje među publikom: mnogobrojna prošaputana pitanja), "i njeni prijatelji, dajemo je dobrovoljno."
<BR>&nbsp;&nbsp;&nbsp;&nbsp;&nbsp;Narikače i narikači zajaukaše horski. Dok je Svila govorio, ćutali su.
<BR>&nbsp;&nbsp;&nbsp;&nbsp;&nbsp;"Ali govorite nam, preklinjemo vas, o vremenima koja će doći. Fidejinim i našim. Šta treba da radimo? I najmanju vašu reč primićemo kao veliko bogatstvo. Ako, međutim, odlučite da ne kažete ništa..." Čekao je ćutke, ruku pruženih i dignutih ka ekranu. Kao i uvek, u odgovor mu nije stigao nijedan zvuk, nijedan treptaj boje.
<BR>&nbsp;&nbsp;&nbsp;&nbsp;&nbsp;Pustio je da mu ruke padnu niz telo. "Primićemo dragovoljno i to. Onda nam govorite, preklinjemo vas, kroz druge naše žrtve."
<BR>&nbsp;&nbsp;&nbsp;&nbsp;&nbsp;Mejtera Mermer, koja je čekala stojeći u samim vratima koja su iz Sunčane vodila u mantejon, sada uđe, vodeći crnu ovcu.
<BR>&nbsp;&nbsp;&nbsp;&nbsp;&nbsp;"Ovu finu crnu ovcu prinosi visokome Hieraksu, gospodaru smrti, od sada i Fidejinom gospodaru, mati njena, Orhideja." Svila navuče žrtvene rukavice i preuze nož za žrtvovanje, onaj sa drškom od kosti, iz Mejterine ruke.
<BR>&nbsp;&nbsp;&nbsp;&nbsp;&nbsp;Mejtera Mermer šapnu: "Jagnje?" a on klimnu glavom.
<BR>&nbsp;&nbsp;&nbsp;&nbsp;&nbsp;Jedan ubod, i onda zasek, takvom brzinom da to oko maltene nije moglo da prati, i sa ovcom je bilo gotovo. Mejtera Nana priđe, kleknu, i uhvati izvesnu količinu krvi u zdelu od pečene gline. Izruči je, zatim, na vatru, stvarajući upečatljivo šištanje i oblak pare. Vrh Svilinog noža pronađe put između dva kičmena pršljena, i glava crne ovce se odvoji od tela. Svila je, tako čistim rezovima odsečenu, podiže visoko; iz nje je još lopila krv. On je baci na lomaču. Papci sa sve četiri noge brzo su se pridružili glavi.
<BR>&nbsp;&nbsp;&nbsp;&nbsp;&nbsp;Sa nožem u ruci on se opet okrete Svetom prozoru. "Uzmi, o Hierakse visoki, ovu lepu crnu ovcu tebi privedenu. I govori nam, preklinjemo te, o vremenima koja će doći. Šta treba da radimo? I najmanju tvoju reč primićemo kao veliko bogatstvo. Ako, međutim, odlučiš da ne kažeš ništa..."
<BR>&nbsp;&nbsp;&nbsp;&nbsp;&nbsp;Pustio je da mu ruke padnu niz telo. "Primićemo dragovoljno i to. Onda nam govori, preklinjemo te, kroz ovu žrtvu."
<BR>&nbsp;&nbsp;&nbsp;&nbsp;&nbsp;Podigao je trup ovce na ivicu oltara i rasporio joj trbuh. Nauka augurstva imala je određena čvrsta pravila, mada je ostavljala i prostor za pojedinačna tumačenja. Proučavajući stisnute navoje ovčijih creva i krvavocrvene džigerice, Svila se strese. Mejtera Nana, koja je takođe znala ponešto o augurskom čitanju takvih znakova, što su sve sibile morale znati, okrete lice na drugu stranu.
<BR>&nbsp;&nbsp;&nbsp;&nbsp;&nbsp;"Hieraks nas upozorava na to da će još mnogi otići stazom kojom je Fideja otišla." Svila se trudio da mu glas ostane bezizražajan. "Očekuju nas kuga, rat ili masovna glad. Nemojmo posle kazati da su besmrtni bogovi dozvolili da nas ta zla udare bez upozorenja." Među vernicima nastade nelagodno vrpoljenje. "Pošto je to tako, budimo dvostruko zahvalni bogovima koji će velikodušno podeliti svoj obrok sa nama.
<BR>&nbsp;&nbsp;&nbsp;&nbsp;&nbsp;Orhidejo, ti si dala ovaj poklon, i zato imaš pravo da prva uzmeš deo ove svete hrane. Želiš li je? Ijedan deo?"
<BR>&nbsp;&nbsp;&nbsp;&nbsp;&nbsp;Orhideja odmahnu glavom.
<BR>&nbsp;&nbsp;&nbsp;&nbsp;&nbsp;"U tom slučaju, sveta hrana biće razdeljena između nas ostalih. Hajde sad da svi oni među nama koji to žele stupe napred i uzmu po jedan komad." Svila podesi jačinu glasa tako da se obrati svetovnjacima koji su čuvali vrata ka Ulici sunca, mada je i samo produženo prisustvo tih čuvara na tom mestu predstavljalo jasan odgovor na njegovo pitanje. "Ima li napolju još takvih? Još mnogo?"
<BR>&nbsp;&nbsp;&nbsp;&nbsp;&nbsp;Jedan čuvar odgovori: "Stotine, Patera!"
<BR>&nbsp;&nbsp;&nbsp;&nbsp;&nbsp;"Onda ću morati da zamolim svakog onog ko uzme jedan komad, da odmah ode. I kad god jedan iziđe, može jedan novi da uđe."
<BR>&nbsp;&nbsp;&nbsp;&nbsp;&nbsp;Pri svim ranijim žrtvovanjima koja je Svila dosad obavljao, ljudi koji su prilazili oltaru dobijali su samo po jedan tanak odsečak mesa. Sad je Svila imao priliku da ispolji svoju saosećajnost sa sirotinjom, pa je to i učinio - nekome je dao celu jednu nogu ovce, nekome pola slabine, nekome cela prsa; vrat je dao jednoj od žena koje su kuvale hranu za palestru, plećku jednoj ostareloj udovici čija je kuća bila samo pedesetak koraka daleko od crkvene stambene zgrade. Izvesna probadanja u skočnom zglobu bila su mala cena koju je plaćao za osmehe i zahvaljivanja dobitnika.
<BR>&nbsp;&nbsp;&nbsp;&nbsp;&nbsp;"Ovo crno jagnje nudim ja sam Tartarosu mračnome, kao ispunjenje jednog ranijeg zaveta."
<BR>&nbsp;&nbsp;&nbsp;&nbsp;&nbsp;Kad je jagnje bilo mrtvo, Svila se obrati Svetom prozoru: "Uzmi, o Tartarose mračni, ovo jagnje koje ti prinosimo na žrtvu. I govori nam, preklinjemo te, o vremenima koja će doći. Šta treba da radimo? I najmanju tvoju reč primićemo kao veliko bogatstvo. Ako, međutim, odlučiš da ne kažeš ništa..."
<BR>&nbsp;&nbsp;&nbsp;&nbsp;&nbsp;Pustio je da mu ruke padnu niz telo. "Primićemo dragovoljno i to. Onda nam govori, preklinjemo te, kroz ovu našu žrtvu."
<BR>&nbsp;&nbsp;&nbsp;&nbsp;&nbsp;Utroba crnog jagnjeta dala je nešto povoljnije znake. "Tartaros, gospodar tame, upozorava da će mnogi od nas morati uskoro u njegov vilajet, ali i kaže da ćemo posle toga izići opet na svetlost. Oni od vas koji su voljni, dobrodošli su da stupe napred i uzmu deo ove svete hrane."
<BR>&nbsp;&nbsp;&nbsp;&nbsp;&nbsp;Crni petao se borio u rukama Mejtere Mermer, uspeo da oslobodi krila i da zaleprša njima, što je uvek loš znak. Svila ga prinese na žrtvu celog, i mantejon se ispuni smradom izgorelog perja.
<BR>&nbsp;&nbsp;&nbsp;&nbsp;&nbsp;"Ovog sivog ovna nudi Njorka. Pošto nije ni crn ni beo, ne može biti ponuđen nikome od Devetoro velikih, pojedinačno, niti svima njima grupno. Može, međutim, biti ponuđen svima bogovima zajedno, ili nekom određenom manjem bogu. Kome da ga ponudimo, Njorka? Moraćeš kazati glasno, bojim se."
<BR>&nbsp;&nbsp;&nbsp;&nbsp;&nbsp;Njorka ustade. "Onome o kome ti uvek govoriš, Patera."
<BR>&nbsp;&nbsp;&nbsp;&nbsp;&nbsp;"Izvanašu. Neka nam se on obrati kroz augurske znake!" Svila je odjednom, sasvim neobjašnjivo, bio prepun radosti. Na njegov znak, Mejtera Ruža i Mejtera Nana nabacaše na lomaču, koja je ispunjavala sredinu oltara, obilje mirisnog kedrovog drveta, tako da su plamenovi dosezali Kapiju bogova i proletali kroz nju, iznad krova.
<BR>&nbsp;&nbsp;&nbsp;&nbsp;&nbsp;"Uzmi, o Izvanašu malo vidljivi, ovoga ovna dobroga, koga ti prinosimo na žrtvu. I govori nam, preklinjemo te, o vremenima koja će doći. Šta treba da radimo? I najmanju tvoju reč primićemo kao veliko bogatstvo. Ako, međutim, odlučiš da ne kažeš ništa..."
<BR>&nbsp;&nbsp;&nbsp;&nbsp;&nbsp;Pustio je da mu ruke padnu niz telo. "Primićemo dragovoljno i to. Onda nam govori, preklinjemo te, kroz ovu našu žrtvu."
<BR>&nbsp;&nbsp;&nbsp;&nbsp;&nbsp;Ovnova glava se u plamenu rasprsla. Svila je kleknuo da osmotri rasporenu utrobu. To je potrajalo. "Ovaj bog nam govori opširno", reče Svila posle dužeg vremena. "Ne verujem da sam ikad video toliko napisanog u samo jednoj životinji. Ovde postoji poruka za tebe lično, Njorka, naime poruka na kojoj je znak davaoca žrtve. Mogu li je sad kazati? Ili bi ti više voleo da ti je prenesem nasamo? Vest je, po meni, dobra."
<BR>&nbsp;&nbsp;&nbsp;&nbsp;&nbsp;Njorka, ne ustajući sa svog mesta na klupi koja je činila prvi red, potmulo reče: "Kako god ti misliš da je najbolje, Patera."
<BR>&nbsp;&nbsp;&nbsp;&nbsp;&nbsp;"Dobro. Dakle, Izvanaš naznačava da si ti, Njorka, u prošlosti radio sam, ali da se to vreme sasvim primaklo kraju. Stajaćeš na čelu jednog odreda hrabrih ljudi. Oni će, zajedno sa tobom, pobediti."
<BR>&nbsp;&nbsp;&nbsp;&nbsp;&nbsp;Njorkine usne se skupiše u nečujni zvižduk.
<BR>&nbsp;&nbsp;&nbsp;&nbsp;&nbsp;"Tu je i poruka za mene. Pošto je Njorka bio tako otvoren, moram i ja. Ja ću imati dužnost da izvršim volju boga koji govori, kao i Pesovu. Svakako ću se truditi da poslušam obojicu, a po načinu na koji je to ovde napisano, verujem da su njih dvojica zapravo jedan isti bog." Svila je oklevao; zubima je trljao donju usnu. Radost koju je maločas osetio topila se kao led oko Fidejinog tela. "Ali tu je i jedno oružje, upereno ka mom srcu. Nastojaću da se pripremim." Udahnuo je duboko, uplašen, ali ne i postiđen što se plaši.
<BR>&nbsp;&nbsp;&nbsp;&nbsp;&nbsp;"Na kraju, tu je i poruka za sve nas: kad zapreti opasnost, treba da potražimo spas između tesnih zidova. Da li iko ovde zna šta bi to moglo značiti?"
<BR>&nbsp;&nbsp;&nbsp;&nbsp;&nbsp;Iako su mu noge klecale, Svila se okrete i osmotri more lica ispred sebe. "Ti koji sediš blizu slike Tartarosove. Možeš li ti predložiti nešto, sine moj?"
<BR>&nbsp;&nbsp;&nbsp;&nbsp;&nbsp;Čovek progovori, ali Svila ga nimalo nije čuo.
<BR>&nbsp;&nbsp;&nbsp;&nbsp;&nbsp;"Ustani, molim te, i daj da te čujemo."
<BR>&nbsp;&nbsp;&nbsp;&nbsp;&nbsp;"Ima starih tunela ispod grada, Patera. Neki su ruševni, u nekima ima voda. Moja družina je naišla na jedan takav, prošle nedelje. Kopamo temelje za novi fisk. Al rekoše nam da to zatrpamo, da neko ne nastrada. Tamo je baš tesno, a sa svih strana samo brodski kamen."
<BR>&nbsp;&nbsp;&nbsp;&nbsp;&nbsp;Svila klimnu glavom. "Čuo sam i ranije za te tunele. Oni bi mogli poslužiti da se narod skloni, valjda. To bi mogao biti smisao poruke."
<BR>&nbsp;&nbsp;&nbsp;&nbsp;&nbsp;Jedna žena reče: "Tesno je i u našim kućama. Niko od nas ovde nema veliku kuću."
<BR>&nbsp;&nbsp;&nbsp;&nbsp;&nbsp;Orhideja se okrete na klupi i zagleda se besno u tu ženu.
<BR>&nbsp;&nbsp;&nbsp;&nbsp;&nbsp;"U brodu", predložio je jedan čovek s druge strane prolaza između sedišta.
<BR>&nbsp;&nbsp;&nbsp;&nbsp;&nbsp;"I to su, sve, moguća objašnjenja. Zapamtimo poruku Izvanaševu. Siguran sam da će nam njeno značenje postati očigledno, kad dođe čas."
<BR>&nbsp;&nbsp;&nbsp;&nbsp;&nbsp;Mejtera Mermer je stajala na ulazu, držeći dva goluba. Svila reče: "Njorka, ti si dao ovaj poklon i zato imaš pravo da prvi uzmeš deo ove svete hrane. Želiš li je, ijedan deo, sine moj?"
<BR>&nbsp;&nbsp;&nbsp;&nbsp;&nbsp;Njorka odmahnu glavom, a Svila onda hitro raskasapi lešinu ovna i razdeli dobitnicima, a kad više nije imao šta da deli, pobaca srce, belu džigericu i utrobu u lomaču na oltaru.
<BR>&nbsp;&nbsp;&nbsp;&nbsp;&nbsp;Mejtera Mermer je držala drugu golubicu, dok je Svila pružao prvu ka Svetom prozoru. "Uzmi, o Kipris zgodna, ove fine golubice koje ti prinosimo na žrtvu. I govori nam, preklinjemo te, o vremenima koja će doći. Šta treba da radimo? I najmanju tvoju reč primićemo kao veliko bogatstvo. Ako, međutim, odlučiš da ne kažeš ništa..."
<BR>&nbsp;&nbsp;&nbsp;&nbsp;&nbsp;Pustio je da mu ruke padnu niz telo. "Primićemo dragovoljno i to. Onda nam govori, preklinjemo te, kroz ovu našu žrtvu."
<BR>&nbsp;&nbsp;&nbsp;&nbsp;&nbsp;Jedan spretan pokret, i glava prve golubice bila je odsečena. Svila baci glavu u vatru, a belo telo, crvenim ispolivano, koje je još mahalo krilima, podiže na takav način da su kapljice krvi poprskale razbuktalu kedrovinu. U prvi mah pomislio je da iskolačene oči i otvorena usta ožalošćenih, i mnoštva vernika, kao i kolone onih koji su došli samo da bi eventualno dobili komad mesa od Fidejinih žrtvenih životinja, predstavljaju samo reakciju na nešto što se desilo na oltaru. Možda mu se zapalila jedna rukavica, ili mantija. Možda je Mejtera Ruža pala.
<BR>
<BR>&nbsp;&nbsp;&nbsp;&nbsp;&nbsp;Mejtera Mermer videla je blistave boje na Svetom prozoru i čula nerazgovetan glas odatle. Bog je progovorio. Kao Pes u vreme Patere Štuke. Ona pade na kolena i pri tome nehotice ispusti golubicu koju je držala, a koja sad polete strelovito prema krovu, i onda, maltene kao da jaše na svetoj vatri, kroz Kapiju bogova, napolje. Jedan neobrijani muškarac u drugom redu, videći da je ona pala na kolena, učini isto. Sledećeg trenutka mlade žene, blistavo odevene i okićene sjajnim đinđuvama, koje su došle sa Orhidejom, počeše da se spuštaju sa svojih klupa na pod, na kolena, podgurkujući jedna drugu i potežući za suknju one koje su još sedele skamenjene od zaprepašćenja. Kad je Mejtera Mermer najzad podigla glavu da vidi, maltene sigurno poslednji put u životu, zavrtložene boje prisutnog božanstva, Patera Svila je bio pokraj nje, ruku molitveno podignutih.
<BR>&nbsp;&nbsp;&nbsp;&nbsp;&nbsp;"Vrati se!" molio je Svila, govoreći bojama koje su plesale i toj blagoj grmljavini. "O, vrati se!"
<BR>
<BR>&nbsp;&nbsp;&nbsp;&nbsp;&nbsp;Mejtera Nana je videla boginjino lice jasno i čula njen glas, pa je čak i ona, koja je o svetu tako malo znala i još manje želela znati, shvatila da to lice i glas nadmašuju, svojom divotom, svaku smrtnu ženu. Takođe, da to lice nalikuje njenom, a i glas da zvuči kao njen; ova sličnost kao da se iz trenutka u trenutak povećavala, tako da Mejtera najzad, iz poštovanja i iz svoje prekomerne skromnosti, zatvori oči. Bila je to najveća žrtva koju je ona ikada prinela, iako je prinela hiljade običnih i pet zaista veoma velikih žrtava.
<BR>
<BR>&nbsp;&nbsp;&nbsp;&nbsp;&nbsp;Mejtera Ruža je poslednja od tri sibile kleknula, i to ne zbog nedovoljnog poštovanja, nego zato što je za spuštanje tela u klečeći položaj bilo potrebno angažovanje izvesnih delova tela sa kojima je ona bila rođena - delova koji su sada, strogo uzev, bili mrtvi, iako su i dalje dejstvovali, sa dobrim izgledima da to i nastave još mnogo godina. Ehidna je učinila Mejteru Ružu slepom za božanski lik, i to je bila pravedna kazna boginjina, tako da sada Mejtera Ruža nije videla niti čula nikog, samo svete boje koje su plesale i proletale ponovo i ponovo, uzduž i popreko Svetog prozora. U dubokim tonovima božanskog glasa, koji su nju podsetili na violončelo, ipak je na mahove hvatala po jednu reč ili dve-tri povezane reči. Mladi Patera Svila (koji je uvek tako nemaran, a najnemarniji upravo kad se bavi najvažnijim stvarima) ispustio je žrtveni nož, taj nož koji Mejtera Ruža čisti, podmazuje i oštri već blizu sto godina, nož još obojen krvlju golubice. Mejtera Ruža se ispružila i dohvatila ga. Koštana drška nije pukla; sečivo kao da se nije ni zaprljalo u kratkom dodiru sa podom. Svejedno, ona obrisa sečivo o rukav, za svaki slučaj. Rasejano je vrhom palca oprobala oštrinu vrha noža, dok je slušala i povremeno razumela, ili maltene razumela, poneku kratku rečenicu, koju je svirao orkestar previše divan za ovaj jadni Svitak, Svitak istrošen i potrošen poput Mejtere Ruže same, Svitak koji je promašio i pretrajao svoj pravi trenutak koji nikad nije ni nastupio, Svitak prestar, iako ne star čak ni koliko Mejtera Mermer, a toliko bliži smrti. Violončela napravljena od drveta Glavnog procesora, flaute od dijamanata. Mejtera sama, stara Mejtera Ruža koja se toliko umorila da više i ne zna da je umorna, svojevremeno je svirala flautu, ali još od prvog stida svog krvarenja nije na flautu ni pomislila. Bol je dugo podgrizao i mukama razarao tu muziku, pomisli ona sad, tako da je muzika zamukla, a kako je u davna vremena zvučala slatko, o, preslatko, uveče.
<BR>&nbsp;&nbsp;&nbsp;&nbsp;&nbsp;Mejtera Ruža nekako oseti da ova boginja nije Ehidna. Telksiepeja, možda, ili čak Scila pržeća. Scila je još jedna od njenih najomiljenijih, a danas je, ipak, scildan.
<BR>
<BR>&nbsp;&nbsp;&nbsp;&nbsp;&nbsp;Glas je ućutao. Boje su polako nestajale, kao divne i složene tinkture na kamenju koje je reka isprala, a koje blede i postaju ništa dok se kamenje suši na suncu. Još i sad na kolenima, Svila se nakloni duboko, čelom dodirnu pod svetilišta. Žalioci i vernici oglasili su se mrmljanjem koje je jačalo i raslo dok nije zazvučalo kao urlik oluje. Svila ih pogleda preko ramena. Jedan od ljudi grubog izgleda, koji je sedeo blizu Orhideje, nešto je vikao, dernjao se iz petnih žila i mahao pesnicom ka Svetom prozoru, očiju iskolačenih, sav modar u licu, ponet nekim osećanjem o kome je Svila mogao samo nagađati. Jedna mlada žena, sa kosom čiji su uvojci bili crni poput Orhidejinih perli, plesala je u prolazu između sedišta, poneta nekom muzikom koju je čula jedino ona.
<BR>&nbsp;&nbsp;&nbsp;&nbsp;&nbsp;Svila ustade i polako dohrama na ambion. "Svi vi imate pravo da čujete..."
<BR>&nbsp;&nbsp;&nbsp;&nbsp;&nbsp;Činilo se da govori nepostojećim glasom. Jeste pokrenuo jezik i usne, vazduh jeste prošao tuda, ali ni jedan trubač se ne bi čuo kroz ovakvu galamu.
<BR>&nbsp;&nbsp;&nbsp;&nbsp;&nbsp;Svila uzdiže ruke i opet pogleda ka Svetom prozoru. Ono staro svetlucavo sivilo: isto kao da nijedna boginja nije kroz njega nikada progovorila. Juče, u žutoj kući, u Lampionskoj ulici, ta boginja mu je rekla da će mu se uskoro opet javiti, i ponovila uskoro.
<BR>&nbsp;&nbsp;&nbsp;&nbsp;&nbsp;Održala je reč, pomisli on.
<BR>&nbsp;&nbsp;&nbsp;&nbsp;&nbsp;Gotovo iz dokolice poče se baviti razmišljanjem o registrima iza svetog prozora, koji sada više neće biti prazni kao što su uvek bili, od kad ih je on gledao. Na jednom registru sad će stajati jedna usamljena brojka, i to jedinica; na drugom će biti ispisano trajanje boginjine teofanije, izraženo nekim mernim jedinicama koje više niko živi ne razume. Poželeo je da pogleda registre, da potvrdi da se stvarno desilo ovo što je maločas i čuo i video.
<BR>&nbsp;&nbsp;&nbsp;&nbsp;&nbsp;"Svi vi imate pravo da čujete..." Glas mu je zvučao nejako i istanjeno, ali ipak je bio čujan, bar njemu samome.
<BR>&nbsp;&nbsp;&nbsp;&nbsp;&nbsp;Svi vi imate pravo da čujete kako je to zvučalo kad ste svi govorili, a niko nikog nije slušao, pomisli on. Svi vi imate pravo da čujete kako ste se osećali i šta ste boginji rekli, ili hteli reći - iako većina nas to nikad neće uspeti.
<BR>&nbsp;&nbsp;&nbsp;&nbsp;&nbsp;Buka se stišavala, smanjivala se kao talas na jezeru. Sad, silovito, reče Svila sebi. Iz dijafragme. U sholi je dobijao pohvale za to.
<BR>&nbsp;&nbsp;&nbsp;&nbsp;&nbsp;"Imate pravo da znate šta je boginja rekla, i ime koje je dala. Bila je to Kipris; a to ime, kao što znate, ne spada u glavnih Devetoro." Pre nego što se mogao zaustaviti, on dodade: "Takođe imate pravo da znate da se Kipris ranije javila meni, u privatnom otkrovenju."
<BR>&nbsp;&nbsp;&nbsp;&nbsp;&nbsp;Pa, rekla mu je da to ne kaže, a on, evo, kazao; sigurno mu oprostiti nikad neće, niti će on samome sebi ikad oprostiti.
<BR>&nbsp;&nbsp;&nbsp;&nbsp;&nbsp;"Kipris se u Spisima pominje nekoliko puta, i tamo se kaže da se ona uvek zanima za - za... mlade žene. Žene dovoljno odrasle da se mogu udati, ali još mlade. Nema sumnje da se zainteresovala za Fideju. Čvrsto sam uveren da je moralo to biti."
<BR>&nbsp;&nbsp;&nbsp;&nbsp;&nbsp;Sad su bili maltene tihi; mnogi su ga pomno slušali. Ali njegov um bio je i sad savladan čudesnošću božjeg prisustva i lišen povezanih misli.
<BR>&nbsp;&nbsp;&nbsp;&nbsp;&nbsp;"Zgodna Kipris, koja je prema nama pokazala toliku dobrotu, pominje se na sedam mesta u Hrazmološkim spisima. Mislim da sam to već rekao, ali nisu svi ovde prisutni čuli. Bele golubice i bele zečeve treba prinositi njoj, pa smo zato i spremili ove dve golubice. Dala ih je njena majka - Fidejina, hoću reći. Orhideja."
<BR>&nbsp;&nbsp;&nbsp;&nbsp;&nbsp;Na sreću, setio se još nečeg. "U Spisima se njoj pripisuje da je najomiljenija Pesova družbenica među manjim boginjama."
<BR>&nbsp;&nbsp;&nbsp;&nbsp;&nbsp;Svila zastade i proguta. "Rekao sam da imate pravo da čujete šta je sve rekla. Tako zahteva crkveni kanon. Na žalost, ja ne mogu taj kanon uvažiti u onoj meri koliko bih želeo. Jedan deo njene poruke bio je namenjen samo glavnoj ožalošćenoj. Taj deo moram saopštiti privatno, i nastojaću da to sredim čim završim ovo ovde."
<BR>&nbsp;&nbsp;&nbsp;&nbsp;&nbsp;More lica se malo ustalasalo. Čak su i narikače slušale, očiju iskolačenih, usta širom otvorenih.
<BR>&nbsp;&nbsp;&nbsp;&nbsp;&nbsp;"Ona - hoću reći Kipris zgodna - ona je rekla tri stvari. Prvo, tu privatnu poruku koju ću preneti. Drugo, da će izreći jedno proročanstvo, da biste vi verovali. Kao vernici. Ne verujem da ovde ima ikog ko ne veruje u bogove, sada. Ali moglo bi se desiti da neki od nas kasnije dovedu pod znak pitanja ovu njenu teofaniju. Ili je možda mislila na ceo naš grad, ceo Viron.
<BR>&nbsp;&nbsp;&nbsp;&nbsp;&nbsp;"To proročanstvo je sledeće: dogodiće se veliki zločin, i to uspešan, ovde u Vironu. Ona širi svoj ogrtač iznad - tih zločinaca, i zato će njihov poduhvat uspeti."
<BR>&nbsp;&nbsp;&nbsp;&nbsp;&nbsp;Potresen, mahnito nastojeći da sredi misli, Svila zaćuta. U pomoć mu priskoči čovek koji je sedeo do Njorke, koji povika: "Kad? Kad će biti?"
<BR>&nbsp;&nbsp;&nbsp;&nbsp;&nbsp;"Noćas." Svila pročisti grlo. "Rekla je da će to biti ove, predstojeće, noći."
<BR>&nbsp;&nbsp;&nbsp;&nbsp;&nbsp;Čovek zatvori i čvrsto steže usta, i poče zuriti oko sebe.
<BR>&nbsp;&nbsp;&nbsp;&nbsp;&nbsp;"I treće, rekla je ovo: da će opet doći na ovaj Sveti prozor, uskoro. Molio sam je - sigurno ste me čuli, bar neki od vas. Molio sam je da se vrati, i ona je rekla da hoće, uskoro. To je... to je sve što vam mogu reći sada."
<BR>&nbsp;&nbsp;&nbsp;&nbsp;&nbsp;Vide pognutu glavu Mejtere Mermer i oseti da se ona to moli za njega, da se moli da on nekako stekne snagu i prisebnost koje mu sad tako primetno nedostaju. Ovo saznanje ga, samo po sebi, ojača.
<BR>&nbsp;&nbsp;&nbsp;&nbsp;&nbsp;"A sad moram zatražiti da se glavna ožalošćena popne ovamo. Orhidejo, kćeri moja, molim te da mi se pridružiš. Moramo se povući na... izdvojeno mesto, da bih ti mogao preneti boginjinu poruku."
<BR>&nbsp;&nbsp;&nbsp;&nbsp;&nbsp;Nameravao je da izvede Orhideju bočnim vratima u baštu; pomisao na baštu navela ga je da se seti junice i drugih žrtvenih životinja. "Molim da svi ostanete gde ste. Ili, ako neko hoće, neka ide i neka pusti druge da se pridruže svetom hranjenju. Bilo bi to pohvalno delo. Čim prenesem boginjinu poruku, nastavićemo obred za Fideju."
<BR>&nbsp;&nbsp;&nbsp;&nbsp;&nbsp;Krvov štap za šetnju beše ostavio iza Svetog prozora; sad ga uze, pa tek onda pođe sa Orhidejom niz nekoliko stepenika i do bočnih vrata. "Postoje sedišta u senici, tamo. Moram da skinem ovo što mi je namotano oko noge i... da lupam time po nečemu. Nadam se da ti neće smetati."
<BR>&nbsp;&nbsp;&nbsp;&nbsp;&nbsp;Orhideja ništa ne odgovori.
<BR>&nbsp;&nbsp;&nbsp;&nbsp;&nbsp;Tek kad je iskoračio u vrt, Svila je uvideo koliko je bilo vruće u mantejonu, blizu oltarske lomače. Čitava bašta kao da je zračila nekim sjajem; zečevi su ležali izvaljeni na bok i hvatali vazduh, a trave Mejtere Mermer sparušivale su se maltene na očigled; pa ipak, Svili se činilo da je vreli, suvi vetar pravo osveženje, a plamena šipka podnevnog sunca, koja je trebalo da ga udari silovito, bila je bez snage.
<BR>&nbsp;&nbsp;&nbsp;&nbsp;&nbsp;"Trebalo bi da imam nešto za piće", reče on. "Mislim, vodu. Jedino vodu imamo. Nesumnjivo bi trebalo da i ti piješ vode."
<BR>&nbsp;&nbsp;&nbsp;&nbsp;&nbsp;"Dobro", reče Orhideja, i on je povede u senicu, a zatim othrama u kuhinju stambene zgrade. Tu je pumpao i pumpao sve dok voda nije naišla, zatim je podmetnuo glavu pod hladni mlaz.
<BR>&nbsp;&nbsp;&nbsp;&nbsp;&nbsp;Kad se našao napolju, dao je Orhideji veliku čašu vode, seo i sipao sebi drugu, iz bokala koji je sa sobom doneo. "Bar je hladna. Žao mi je što nemam vina da ti ponudim. Imaću ga za dan-dva, zahvaljujući tebi; ali jutros nije bilo vremena."
<BR>&nbsp;&nbsp;&nbsp;&nbsp;&nbsp;"Boli me glava", reče Orhideja. "Ovo mi treba." Onda: "Bila je divna, zar ne?"
<BR>&nbsp;&nbsp;&nbsp;&nbsp;&nbsp;"Boginja? Oh, da! Bila je - i jeste - predivna. Nijedan slikar..."
<BR>&nbsp;&nbsp;&nbsp;&nbsp;&nbsp;"Mislila sam na Fideju." Orhideja je ispraznila čašu; govoreći, pružila ju je radi ponovnog punjenja, a Svila je klimnuo glavom i nagnuo bokal.
<BR>&nbsp;&nbsp;&nbsp;&nbsp;&nbsp;"Zar ti se ne čini da je to bio jedan od razloga za dolazak ove boginje? Ja bih volela da verujem da je tako, Patera. A moglo bi biti baš tako."
<BR>&nbsp;&nbsp;&nbsp;&nbsp;&nbsp;Svila reče: "Bolje je da ti odmah saopštim boginjinu poruku, već sam predugo čekao. Rekla je da ti kažem da nijedna žena koja voli nešto izvan sebe ne može biti sasvim loša. I još, da te je Fideja spasavala dosad, ali da odsad moraš naći nešto drugo što će te spasavati. Da moraš naći nešto novo da voliš."
<BR>&nbsp;&nbsp;&nbsp;&nbsp;&nbsp;Orhideja je sedela ćutke, i to, Svili se činilo, dugo. Bela junica, koja je ležala ispod umiruće smokve, počela je da preživa. Mnogobrojni ljudi koji su čekali na Ulici sunca, s druge strane baštenskog zida, uzbuđeno su pričali između sebe. Svila nije razumeo, ali je lako mogao pogoditi, šta govore.
<BR>&nbsp;&nbsp;&nbsp;&nbsp;&nbsp;Napokon ona promrmlja: "Da li ljubav zaista znači više od života, Patera? Da li je važnija?"
<BR>&nbsp;&nbsp;&nbsp;&nbsp;&nbsp;"Ne znam. Mislim da bi mogla biti."
<BR>&nbsp;&nbsp;&nbsp;&nbsp;&nbsp;"Ja sam mislila da volim i mnogo što-šta drugo." Njene usne se izviše u gorak osmeh. "Recimo, pare, za početak. Al ipak sam ti dala sto karata za ovo, a? Možda to pokazuje da ne volim novac onoliko koliko sam mislila."
<BR>&nbsp;&nbsp;&nbsp;&nbsp;&nbsp;Svila se trudio da pronađe prave reči. "Bogovi nam se moraju obraćati na našem jeziku, zato što samo njega razumemo, ali mi taj jezik stalno kvarimo. Oni, možda, imaju hiljadu reči za hiljadu različitih vrsta ljubavi, ili deset hiljada za deset hiljada; ali kad se obraćaju nama, moraju reći 'ljubav' jednako kao i mi. Mislim da se zbog toga povremeno zamućuje značenje onoga što kažu."
<BR>&nbsp;&nbsp;&nbsp;&nbsp;&nbsp;"Neće biti lako, Patera."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Nisam ni zamišljao da će biti, a mislim da ni Kipris nije. Jer da je mislila da će biti lako, ne bi ni slala poruku, siguran sam."
<BR>&nbsp;&nbsp;&nbsp;&nbsp;&nbsp;Orhideja poče opipavati crne perle. "Pitala sam se zašto neko - Kipris ili Pes ili već neko - nije spasao Fideju. Mislim da sad znam."
<BR>&nbsp;&nbsp;&nbsp;&nbsp;&nbsp;"Onda mi kaži", reče Svila. "Ja ne znam, a veoma bih voleo da znam."
<BR>&nbsp;&nbsp;&nbsp;&nbsp;&nbsp;"Nisu zato što jesu. Zvuči neozbiljno, a? Mislim da Fideja nije volela nikog osim mene, pa, prema tome, da sam ja umrla pre nje..." Slegnula je ramenima. "Zato su pustili da ona ode prva. Bila je krasotica, lepše je izgledala nego ja ikada. Ali nije bila jednako tvrda. Ili bar ja mislim da nije. Šta ti voliš, Patera?"
<BR>&nbsp;&nbsp;&nbsp;&nbsp;&nbsp;"Nisam siguran", priznade Svila. "Kad smo prošli put ti i ja razgovarali, odgovorio bih, ovaj mantejon. Sada znam više, ili mi se tako čini. Pokušavam da volim Izvanaša - ja stalno o njemu pričam, kao što Njorka reče - ali, ponekad ga maltene mrzim, zato što je svalio na mene odgovornost, a i toliku čast."
<BR>&nbsp;&nbsp;&nbsp;&nbsp;&nbsp;"Prosvetljen si. To mi neko reče na putu dovde. Ti ćeš vratiti Povelju i bićeš kalde."
<BR>&nbsp;&nbsp;&nbsp;&nbsp;&nbsp;Svila odmahnu glavom i ustade. "Da uđemo mi. Zbog nas, pet stotina ljudi čeka u onoj jari."
<BR>&nbsp;&nbsp;&nbsp;&nbsp;&nbsp;Kad su se rastajali, ona ga je, na njegovo veliko iznenađenje, potapšala po ramenu.
<BR>
<BR>&nbsp;&nbsp;&nbsp;&nbsp;&nbsp;Kad je bilo svršeno i sa poslednjom žrtvom i kad je narodu razdeljen i poslednji zalogaj svete hrane koja je tako dobijena, Svila je ispraznio mantejon. "Sada ćemo položiti Fideju u njen kovčeg", objasnio je, "i zatvoriti ga. Oni koji žele da se poslednji put oproste od nje, mogu to učiniti u hodu, dok izlaze, ali izaći moraju svi. Napolju, na stepenicama, neka sačekaju oni koji će pratiti kovčeg do groblja."
<BR>&nbsp;&nbsp;&nbsp;&nbsp;&nbsp;Mejtera Ruža već je bila otišla da opere njegove rukavice i žrtveni nož. Mejtera Nana prošaputa: "Ja, Patera, radije ne bih gledala. Mogu li...?"
<BR>&nbsp;&nbsp;&nbsp;&nbsp;&nbsp;On klimnu glavom, a ona žurno ode u kenobu.
<BR>&nbsp;&nbsp;&nbsp;&nbsp;&nbsp;Žalioci su jedan po jedan prolazili pored tela. Orhideja je čekala, da bi poslednja došla na red. Mejtera Mermer reče: "Oni ljudi će nositi sanduk, Patera. Zato su tu. Juče sam pomislila da će se morati naći neko, a na platnom nalogu bila je adresa. Zato sam uputila jednog dečka, sa napisanom porukom, Orhideji."
<BR>&nbsp;&nbsp;&nbsp;&nbsp;&nbsp;"Hvala ti, Mejtera. Kao što sam rekao hiljadu puta, ne znam šta bih radio bez tebe. Reci im da čekaju na ulazu, molim te."
<BR>&nbsp;&nbsp;&nbsp;&nbsp;&nbsp;Šenila je još sedela u mantejonu. "Treba i ti da ideš", reče joj on, ali ona kao da ga nije čula.
<BR>&nbsp;&nbsp;&nbsp;&nbsp;&nbsp;Kad se vratila Mejtera Mermer, podigli su Fidejino telo sa ležaja od ostataka leda i stavili ga u mrtvački sanduk koji ju je čekao. "Pomoći ću ti i sa poklopcem, Patera."
<BR>&nbsp;&nbsp;&nbsp;&nbsp;&nbsp;Odmahnuo je glavom. "Mislim da Šenila želi da razgovara sa mnom, ali ne dok si ti tu. Stani na ulaz, Mejtera, molim te, jer tamo nas nećeš čuti ako budemo govorili tiho." Zatim reče Šenili: "Sad ću pričvrstiti poklopac. Ako želiš razgovarati sa mnom, možeš dok to radim."
<BR>&nbsp;&nbsp;&nbsp;&nbsp;&nbsp;Njen pogled je zatreperio, na trenutak, ka njemu, ali nije rekla ništa.
<BR>&nbsp;&nbsp;&nbsp;&nbsp;&nbsp;"Mejtera mora da ostane tu, znaš. Mora nas biti dvoje, da bi svako mogao svedočiti da ona druga osoba nije opljačkala ili napastvovala telo." Zatim je, stenjući od napora, podigao teški poklopac i namestio ga. "Ako si ostala da pitaš da li sam išta od onoga što si mi na ispovesti poverila rekao ikom drugom, odgovor je: nisam. Štaviše, glavninu toga sam već zaboravio; znam da mi to nećeš poverovati, ali tako je. Mi se trudimo da zaboravljamo, vidiš. Kad ti je jednom oprošteno, onda ti je oprošteno; taj deo tvog života je završen, i nema razloga da ga pamtimo."
<BR>&nbsp;&nbsp;&nbsp;&nbsp;&nbsp;Šenila je ostala kao i pre; zurila je pravo pred sebe. Njeno široko, okruglo čelo sijalo je od znoja; dok ju je Svila pomno posmatrao, jedna kap znoja skliznula joj je u levo oko i odmah se iz njega izlila napolje, kao da je nanovo rođena kao suza.
<BR>&nbsp;&nbsp;&nbsp;&nbsp;&nbsp;Majstori koji su pravili kovčeg priložili su šest dugačkih mesinganih zavrtnjeva, po jedan za svaki ugao. Sad su ti zavrtnji ležali skriveni, a sa njima i navrtka iz ostave za metle i alat u palestri, ispod crne tkanine kojom je, kao draperijom, bio prekriven odar. U drvetu su bile izbušene rupe, za svaki zavrtanj po jedna. Svila izvadi zavrtnjeve ispod tkanine, začu Šeniline spore korake u prolazu između sedišta i diže pogled. Šenila ga je gledala, ali njene kretnje izgledale su maltene mehaničke.
<BR>&nbsp;&nbsp;&nbsp;&nbsp;&nbsp;On joj reče: "Ako imaš volju da kažeš Fideji zbogom, skloniću poklopac. To mogu, jer još nisam stavio prvi zavrtanj."
<BR>&nbsp;&nbsp;&nbsp;&nbsp;&nbsp;Iz njenog grla začuo se neki neartikulisani zvuk. Odmahnula je glavom.
<BR>&nbsp;&nbsp;&nbsp;&nbsp;&nbsp;"Pa, dobro." Prinudio je sebe da gleda dole, u posao. Sve dosad nije shvatio da je Šenila tako predivna - nije to video čak ni kad je sedeo u njenoj sobi, u Orhidejinoj kući. Maločas je u bašti zaustio da kaže da nijedan slikar ne bi mogao naslikati lice divno poput Kiprisinog. Sad mu se činilo da bi se upravo te iste reči mogle odnositi i na Šenilu; načas zamisli sebe kao vajara ili slikara. Namestio bih je u neku dobru pozu pored potoka, pomisli on, da joj lice bude okrenuto nagore, kao da se zagledala u poljsku ševu...
<BR>&nbsp;&nbsp;&nbsp;&nbsp;&nbsp;Pre nego što je pritegao prvi zavrtanj, osetio je njenu blizinu. Njen obraz, Svila je u to bio siguran, našao se na pedalj od njegovog uha. Njen parfem ispuni Sviline nozdrve; pa, iako se nije razlikovao od parfema bilo koje druge žene, iako je bio jači nego što bi trebalo, iako je bio pomešan sa mirisom znoja i sa nižim mirisima njenih pudera na licu i telu, pa čak i sa neprijatnim mirisom vunene haljine koja je provela skoro celo ovo produženo leto u jednom od olupanih, starih sanduka koje je video u njenoj sobi - ipak je na Svilu delovao opojno.
<BR>&nbsp;&nbsp;&nbsp;&nbsp;&nbsp;Dok je pritezao treći zavrtanj, Šenilina ruka se blago spusti na njegovu. "Ma, bolje će biti da ti sedneš", reče joj on. "A zapravo, ne bi ni trebalo da budeš ovde."
<BR>&nbsp;&nbsp;&nbsp;&nbsp;&nbsp;Nasmejala se tiho.
<BR>&nbsp;&nbsp;&nbsp;&nbsp;&nbsp;Uspravio se i okrenuo ka njoj, pogledao je. Bili su licem u lice. "Mejtera nas gleda. Zar si to zaboravila? Idi i sedi, molim te. Nemam želju da upotrebim vlast koju ovde imam, ali ako moram, upotrebiću."
<BR>&nbsp;&nbsp;&nbsp;&nbsp;&nbsp;Kad je progovorila, bilo je to sa mešavinom zapanjenosti i zabavljenosti. Rekla je: "Ova žena je špijunka!"
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
