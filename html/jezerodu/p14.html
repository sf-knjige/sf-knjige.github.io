<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13. KALDE SE PREDAJE
<P>&nbsp;&nbsp;&nbsp;&nbsp;&nbsp;"Patera? O, Patera!"
<BR>&nbsp;&nbsp;&nbsp;&nbsp;&nbsp;Mejtera Mermer mahala je sa spoljašnjih stepenika starog mantejona u Ulici sunca. Uz nju su stajala dvojica gardista u bojnom oklopu; njihov oficir, u paradnoj zelenoj uniformi, držao je sablju pokorno pred malom Mejterom Nanom, da bi je ona mogla lepo razgledati. Gulo se probi napred, do njih.
<BR>&nbsp;&nbsp;&nbsp;&nbsp;&nbsp;Oficir diže pogled. "Patera Svila? Uhapšen si." Gulo odmahnu glavom i objasni.
<BR>&nbsp;&nbsp;&nbsp;&nbsp;&nbsp;Mejtera Mermer šmrknu; prezir u tom šmrktanju bio je tako ogroman i razoran da je istog trena spalio i pretvorio u prašinu svo zadovoljstvo koje je mladi oficir možda osetio zbog divljenja sa kojim je, očiju veoma raširenih, Mejtera Nana gledala mač. "Da odvedete Pateru Svilu?" reče Mejtera Mermer. "Ne možete! Takav sveti..."
<BR>&nbsp;&nbsp;&nbsp;&nbsp;&nbsp;Tiho režanje začu se iz gomile koja se zbijala oko Patere Guloa. Gulo nije bio maštovit čovek, ali ipak mu se sad učini da se to budi nekakav nevidljivi lav i da sve one molitve koje je pevuckao na svaki Sfiksin dan nisu, ipak, bile koještarije.
<BR>&nbsp;&nbsp;&nbsp;&nbsp;&nbsp;"Nemojte se boriti!" Mejtera Nana vrati mač oficiru i diže ruke. "Molim vas! Nema potrebe."
<BR>&nbsp;&nbsp;&nbsp;&nbsp;&nbsp;Polete kamenčina i zveknu jednog gardistu po šlemu. Drugi kamen prošiša pored glave Mejtere Mermer i silovito udari u vrata, a civilni gardista koga su pogodili kamenom ispali jedan metak, posle čega se začu krik. Mejtera Nana pojuri niz tih tri-četiri stepenika, u masu naroda.
<BR>&nbsp;&nbsp;&nbsp;&nbsp;&nbsp;Gardista opali još jednom, ali oficir jednim pokretom obori na dole cev njegovog pištolja za debelu municiju. "Otvaraj ovo", reče on Gulou. "Idemo mi unutra." Još kamenja polete za njima dok su bežali u mantejon. Dok su Mejtera Mermer i drugi gardista zatvarali teška vrata, pogođeni gardista ispali još dva metka; dva pucnja usledila su tako brzo jedan za drugim da su maltene mogli biti jedan isti pucanj. Uzvrati mu tresak mnogobrojnih kamenica.
<BR>&nbsp;&nbsp;&nbsp;&nbsp;&nbsp;"To je zbog ove vrućine." Oficir je govorio pouzdanim tonom, čak se i osmehnuo. "Zaboraviće nas oni, sad kad im nismo na vidiku." Uvuče mač nazad u kaniju. "Al' je popularan taj Patera Svila."
<BR>&nbsp;&nbsp;&nbsp;&nbsp;&nbsp;Mejtera Nana klimnu glavom. Onda reče: "Patera!"
<BR>&nbsp;&nbsp;&nbsp;&nbsp;&nbsp;"Moram ja da idem", reče Gulo, pomerajući rezu unazad. "Nije, nije trebalo ni da dolazim." Pokuša da se seti imena one druge sibile, ne uspe i sakato zaključi: "Ona je bila u pravu."
<BR>&nbsp;&nbsp;&nbsp;&nbsp;&nbsp;Oficir posegnu rukom da ga uhvati za mantiju, ali za tren zakasni; Gulo iskliznu napolje, a gnevna vika prodre u mantejon. Sledećeg trenutka gardisti su već zatvarali vrata i navlačili rezu opet preko njih. Oficir je čuo, mada slabo, da Gulo napolju viče: "Ljudi! Ljudi!"
<BR>&nbsp;&nbsp;&nbsp;&nbsp;&nbsp;"Neće mu oni ništa, Mejtera." Zastade da oslušne, nagnuvši glavu na jednu stranu. "Baš ne volim da hapsim..."
<BR>&nbsp;&nbsp;&nbsp;&nbsp;&nbsp;Nije dovršio ovo izvinjavanje, jer je primetio da ga ona više ne sluša. Na njenom metalnom licu poigravali su, kao na ogledalu, slabi odrazi boja: limun-žuta, ružičasta, riđa. Prateći pravac njenog pogleda, on vide komešanje boja u Svetom prozoru i spusti se na kolena. Ples preliva stvarao je obličja koja on nije stizao stvarno da prepozna, hijeroglife, brojke, predele napola uobličene, jedno lice koje je zaplovilo i rastopilo se i ponovo se učvrstilo pre nego što je boginja progovorila, jezikom koji je on maltene razumeo, jezikom koji je i on znao u nekom davno minulom životu, na nekom nezamislivom mestu, u dobu neshvatljivo dalekom. U ovom vremenu, on je samo crvić u truleži; ali ona proglasi da je nekada bio čovek, iako su te uspomene koje je u njemu probudila bile ne više od mrtvih misli čoveka koga je on pojeo.
<BR>&nbsp;&nbsp;&nbsp;&nbsp;&nbsp;Hoću, velika boginjo. Hoću. On će sa nama biti bezbedan.
<BR>&nbsp;&nbsp;&nbsp;&nbsp;&nbsp;Iza i iznad sebe začu razgovor hemijske žene i debelog augura. "Jedna boginja je došla dok si bio napolju, Patera. Učinila nam je tu čast, bez ikakvog prinošenja žrtava. Nije bio prisutan niko da prevodi. Tako mi je strašno, strašno žao što si propustio..." Augurov odgovor: "Nisam, Mejtera. Nisam sve propustio, samo deo."
<BR>&nbsp;&nbsp;&nbsp;&nbsp;&nbsp;Oficir požele da oni zaćute. Njen božanski glas još mu je brujao u ušima poput struna, dalek i sladak; a njemu je bilo jasno, jasno, šta ona želi da on učini.
<BR>
<BR>&nbsp;&nbsp;&nbsp;&nbsp;&nbsp;Probiti površinu jezera kao što je to Svila učinio, dići se iz gušenja i ponovo ugledati tanku, bleštavu prugu sunca i uvući u pluća svoj prvi dah, značilo je roditi se ponovo. Nije bio jak plivač, zapravo jedva da je uopšte i bio plivač; ipak, uspevao je i tako iscrpljen da ostane na površini. Povremeno se grčio i ritao, mutno se plašeći da bi svako takvo odbacivanje nogama moglo privući pažnju one divovske ribe.
<BR>&nbsp;&nbsp;&nbsp;&nbsp;&nbsp;U daljini, vika; onda zvonjava, to neko mahnito lupa nečim po tiganju, valjda; on je oba zvuka prenebregao, sve dok ga jedan talas nije toliko podigao da su se pred njim ukazala pohabana, smeđa jedra.
<BR>&nbsp;&nbsp;&nbsp;&nbsp;&nbsp;Trojica polunagih ribara uvukoše ga u brodić. "Ima još jedan", reče Svila zadihano. "Moramo da ga nađemo."
<BR>&nbsp;&nbsp;&nbsp;&nbsp;&nbsp;"Već su ga našli!" Ždral; široko mu se osmehuje.
<BR>&nbsp;&nbsp;&nbsp;&nbsp;&nbsp;Najviši ribar, sa najviše sedih vlasi u kosi, poče ga pljeskati po leđima. "Bogovi paze na augure. Takoj pričao moj stari, Patera."
<BR>&nbsp;&nbsp;&nbsp;&nbsp;&nbsp;Ždral mudro klimnu glavom. "Na augure i na budale."
<BR>&nbsp;&nbsp;&nbsp;&nbsp;&nbsp;"Jest, gospodine. I nanj. Sledeći put kad krenete brodom, uzmite brodara. Akoj sreće, da nađemo vašu ženu."
<BR>&nbsp;&nbsp;&nbsp;&nbsp;&nbsp;Pomisao na ogromnu ribu ispuni Svilin um; on se strese. "Lepo je od vas što ćete je tražiti, ali, bojim se da..."
<BR>&nbsp;&nbsp;&nbsp;&nbsp;&nbsp;"Nisi je uspeo dohvatiti, Patera?"
<BR>&nbsp;&nbsp;&nbsp;&nbsp;&nbsp;"Nisam, ali... Nisam."
<BR>&nbsp;&nbsp;&nbsp;&nbsp;&nbsp;"Mi ćemoj izvuć kadju vidimo."
<BR>&nbsp;&nbsp;&nbsp;&nbsp;&nbsp;Svila ustade; prvi njihaj brodice izmače mu oslonac ispod nogu i on se nađe u sedećem položaju na gomili mreža.
<BR>&nbsp;&nbsp;&nbsp;&nbsp;&nbsp;"Ostani gde si i odmaraj se", progunđa Ždral. "Puno toga si preturio preko glave. A i ja sam. Bar sam se dobro okupao, a to je korisno. Kad hem eksplodira, iz njega se oslobodi radioaktivnih izotopa koliko oćeš." On podiže jednu blistavu karticu. "Kapetane, da li bi nam ti mogao pronaći nešto za jelo? Ili malo vina?"
<BR>&nbsp;&nbsp;&nbsp;&nbsp;&nbsp;"Da mi okrenemo, gospodine, pa ću pogledat štaj ostalo."
<BR>&nbsp;&nbsp;&nbsp;&nbsp;&nbsp;"Opasač pun para", šapnu Ždral, primetivši Svilin zbunjen izgled. "Lemur me naterao da izvrnem džepove, al me nije prepipao. Obećao sam im jednu karticu ako nas vrate u Limnu."
<BR>&nbsp;&nbsp;&nbsp;&nbsp;&nbsp;"Jadna ta žena", reče Svila, ne obrativši se nikom određenom. "Trista godina, samo radi ovoga." Na konopima jednog brodića, daleko od njihovog, vide nekakvu crnu pticu; pa pomisli na Oreba, osmehnu se, onda prekore sebe što se osmehnuo.
<BR>&nbsp;&nbsp;&nbsp;&nbsp;&nbsp;Poče se osvrtati kao krivac, nadajući se da njegovo nedolično veselje nije primećeno. Ždral je gledao kapetana, a kapetan glavno jedro. Jedan brodar stajao je na pramcu, jednom nogom na pramčanoj gredi. Drugi je držao konopac kojim je bila vezana ona poprečna motka ispod jedra (Svila se nije mogao setiti kako se taj deo broda zove, ako je ikad i znao) i kao da je čekao neki signal od kapetana - ali potiljak tog čoveka Svili je izgledao nešto mnogo poznat. Pomerivši se da bolje osmotri tog čoveka, Svila zapazi da su mreže na kojima sedi suve.
<BR>
<BR>&nbsp;&nbsp;&nbsp;&nbsp;&nbsp;Ždral je kupio Svili crvenu tuniku, smeđe pantalone i smeđe cipele kao zamenu za one crne koje je u jezeru zbacio s nogu. Svila se presvukao u jednoj pustoj uličici; bacio je svoju mantiju, pocepanu tuniku i stare pantalone iza nekakve hrpe đubreta. "Ja sačuvah Zumbulin igličar i gamadion i brojanice", reče on, "ali ne naočare, niti išta drugo što sam ranije posedovao. Možda je to nekakav znak."
<BR>&nbsp;&nbsp;&nbsp;&nbsp;&nbsp;Ždral slegnu ramenima. "To je verovatno bilo u Lemurovom džepu." On je kupio za sebe takođe novu tuniku i nove pantalone, ali i brijač. Pogleda prema početku uličice i reče: "Samo tiho pričaj."
<BR>&nbsp;&nbsp;&nbsp;&nbsp;&nbsp;"Šta si video?"
<BR>&nbsp;&nbsp;&nbsp;&nbsp;&nbsp;"Dvojicu gardista."
<BR>&nbsp;&nbsp;&nbsp;&nbsp;&nbsp;"Ajuntamiento će sigurno misliti da smo mrtvi", usprotivi se Svila. "Dok ne doznaju da nismo, nemamo razloga da se plašimo Garde."
<BR>&nbsp;&nbsp;&nbsp;&nbsp;&nbsp;Ždral odmahnu glavom.
<BR>&nbsp;&nbsp;&nbsp;&nbsp;&nbsp;"Da su pomislili da smo možda preživeli, mogli su izroniti i potražiti nas, zar ne?"
<BR>&nbsp;&nbsp;&nbsp;&nbsp;&nbsp;"Nisu, jer bi onda svi na jezeru saznali za njihov podvodni brod. Kako ti stoje?"
<BR>&nbsp;&nbsp;&nbsp;&nbsp;&nbsp;"Malčice su prevelike." Svila pogleda dole, na sebe, priželjkujući da ima ogledalo. "Ali njihov brod je morao izroniti da pokupi jadnog Iolara."
<BR>&nbsp;&nbsp;&nbsp;&nbsp;&nbsp;"Mršav si", reče mu Ždral. "Nije, za to su poslali onaj mali čamac koji smo videli. Međutim, nisu ga mogli poslati u poteru za nama zato što bi se ona prostorija na dnu broda opet napunila vodom čim bi otvorili kapak na njenoj gornjoj strani da siđu u nju."
<BR>&nbsp;&nbsp;&nbsp;&nbsp;&nbsp;"Napravili smo poplavu kad smo otvorili kapak, to jest vrata, u njenom podu", promrmlja Svila.
<BR>&nbsp;&nbsp;&nbsp;&nbsp;&nbsp;"Dabome. Ja sam tada otvorio ventil za vazduh koliko je najviše bilo moguće, ali nije bilo dovoljno vremena da se pritisak u prostoriji poveća, posle ulaska vas dvoje. I, prirodna stvar, ušlo je mnogo vode. A ta voda je sabila vazduh tako da se pritisak vazduha od tog trenutka ipak izjednačio sa pritiskom vode. Pošto su iz ventila nastavile da stižu nove količine vazduha, voda je takoreći istog trenutka promenila smer kretanja i počela da ističe natrag u jezero."
<BR>&nbsp;&nbsp;&nbsp;&nbsp;&nbsp;Svila je jedan trenutak oklevao, onda klimnuo glavom. "A ako bi oni sad otvorili gornji kapak - da bi iz hodnika sišli tamo - nastala bi nova poplava, zar ne?"
<BR>&nbsp;&nbsp;&nbsp;&nbsp;&nbsp;"Dabome. Ali bi voda potopila i sve ostale delove broda. Iz tog razloga oni nisu mogli poslati čamac da nas juri. Pojma nemam kako će zatvoriti kapak na svome dnu, kad do njega ne mogu stići, ali oni će sigurno već smisliti nešto."
<BR>&nbsp;&nbsp;&nbsp;&nbsp;&nbsp;Svila se nasloni na jedan zid i odmota Ždralovu ovojnicu sa skočnog zgloba desne noge. "Nisam brodar, ali da sam ja na njihovom mestu, otplovio bih daleko na jezero, gde su mali izgledi da me neko vidi - ili, možda, u onu pećinu koju je Lemur pomenuo kad si ga pitao kako je dobavio tvoju tašnu."
<BR>&nbsp;&nbsp;&nbsp;&nbsp;&nbsp;"Eh, kamo lepe sreće da nju ne izgubih", reče Ždral, pipajući bradu. "Dvadeset godina bejaše moja."
<BR>&nbsp;&nbsp;&nbsp;&nbsp;&nbsp;Razmišljajući o svojoj pernici, Svila reče: "Znam kako ti je, doktore." On poče udarati ovojnicom kao bičem po zidu.
<BR>&nbsp;&nbsp;&nbsp;&nbsp;&nbsp;"Hajde da pretpostavimo da su se vratili u tu njihovu pećinu. Problem bi ostao nerešen. Taj podvodni brod suviše je veliki da se izvuče na obalu."
<BR>&nbsp;&nbsp;&nbsp;&nbsp;&nbsp;"Ali bi ga oni mogli nagnuti na jednu stranu", reče Svila. "Mogli bi da premeste sve terete na jednu stranu i da isteraju svu vodu iz rezervoara za balast na drugoj strani. Ili bi čak mogli da povuku gornji deo broda pomoću kabla koji bi bio privezan za zid pećine."
<BR>&nbsp;&nbsp;&nbsp;&nbsp;&nbsp;Ždral klimnu glavom, još i sad motreći na ulaz uličice. "Jesi li ti spreman?"
<BR>
<BR>&nbsp;&nbsp;&nbsp;&nbsp;&nbsp;Kad je Ždral otišao, Svila otvori prozor. Njihova soba bila je na trećem spratu 'Zarđalog fenjera' i sa nje se pružao veličanstven pogled na jezero, odakle je stizao osvežavajući povetarac. Svila se nagnu preko prozorskog praga i pogleda pravo dole, u Lučku ulicu. Ždral je rekao da želi da ostane neprimetan; međutim, čim su uzeli ovu sobu, pozvao je poslugu i zatražio da mu donesu pero i hartiju, naškrabao je jednu ne mnogo dugačku belešku i odmah otišao napolje, ostavivši Svilu samog. Gledajući sad levo i desno duž Lučke, Svila zaključi da ako nije opasno da se Ždral šetka po selu, onda sigurno ne može biti opasno ni ako on viri kroz toliko visok prozor i proučava ulicu.
<BR>&nbsp;&nbsp;&nbsp;&nbsp;&nbsp;U Limni je mirno, rekao im je gostioničar; ali protekle noći u Vironu su bili neredi koje je Garda surovo suzbila. "Svilini ljudi", rekao im je gostioničar mudro. "Ako mene pitate, oni to sve započinju."
<BR>&nbsp;&nbsp;&nbsp;&nbsp;&nbsp;Svilini ljudi.
<BR>&nbsp;&nbsp;&nbsp;&nbsp;&nbsp;Ko li su oni? Duboko zamišljen, Svila se protrlja po obrazu, osetivši dvodnevnu bradu pod vrhovima prstiju. To su, svakako, oni ljudi koji kredom ispisuju njegovo ime. Ima u kvartu oko Sunčane ulice nekih koji su spremni da urade nešto tako, pa i više od toga, nesumnjivo, čak i da tvrde da delaju po njegovim naredbama. Ne prvi put, pade mu na um da bi neki od njih mogli biti oni koji su klekli u Sunčanoj da ih on blagoslovi kad je ispričao Krvu o prosvetljenju - ljudi u takvom očajanju, da su sad spremni da prihvate svakog vođu koji ima, ili se čini da ima, naklonost bogova.
<BR>&nbsp;&nbsp;&nbsp;&nbsp;&nbsp;Pa čak i njega.
<BR>&nbsp;&nbsp;&nbsp;&nbsp;&nbsp;Lučkom ulicom dolazila su dvojica gardista u kamuflažno obojenim oklopima; u rukama su držali spremne pištolje sa debelom municijom. Pokazuju svoju prisutnost, dabome, u nadi da će prizor njihovog šetkanja po danu sprečiti nerede i kad padne noć - sprečiti izlazak onih sa motkama i kamenjem i nožekanjama nalik na Njorkinu i sa ponekim igličarem; da takve gomile neće povesti borbu protiv oklopljenih i dobro naoružanih gardista. Nekoliko trenutaka Svila je razmišljao o mogućnosti da ih pozove i da im kaže da je on Patera Svila i da će se predati ako će time biti okončane borbe. Ajuntamiento ga, valjda, ne bi mogao ubiti bez suđenja, ako bi se on predao javno; morao bi ga izvesti pred sud; a tamo bi on, čak i ako ne bi mogao dokazati svoju nevinost, imao bar zadovoljenje da je javno rekao da je nevin.
<BR>&nbsp;&nbsp;&nbsp;&nbsp;&nbsp;Mantejon, međutim, još nije bezbedan. On je obećao da će ga spasti ako bude mogao; a sada je mantejon u većoj opasnosti nego ikada. Mošus mu je dao - koliko dugo? Nedelju dana? Da, nedelju dana od scildana. Ali da li je Mošus zaista to rekao u ime Krva, kao što je tvrdio, ili u svoje ime? Zakonski gledano, mantejon je Mošusovo vlasništvo: dakle, predati se sad značilo bi izručiti mantejon Mošusu u ruke.
<BR>&nbsp;&nbsp;&nbsp;&nbsp;&nbsp;Nešto duboko u Svili uzmicalo je od takve pomisli. Krvu, možda, ako nema drugog izlaza. Ali nikad, valjda nikad, nekome ko... nekome ko je... Pa i sama ta mogućnost podstakla je Izvanaša da ga prosvetli da bi on onda sprečio takav ishod. Ubiće Mošusa, dakle, ako...
<BR>&nbsp;&nbsp;&nbsp;&nbsp;&nbsp;Ako ne bude drugog izlaza i ako bude uspeo da natera sebe na takav postupak.
<BR>&nbsp;&nbsp;&nbsp;&nbsp;&nbsp;Udaljio se od prozora i opružio na krevetu. To ga podseti na Savetnika Lemura i na način na koji je Lemur umro. Kao predsedavajući Ajuntamienta, Lemur je bio kalde, u stvarnosti, ako ne i formalno; a Ždral ga je ubio. Možda je to bilo i Ždralovo zakonito pravo, zato što je Lemur nameravao da ubije Ždrala bez suđenja.
<BR>&nbsp;&nbsp;&nbsp;&nbsp;&nbsp;Ali suđenje bi bilo puka formalnost. Ždral je uhoda, što i sam priznaje; uhoda iz Palustrije. Ako je tako, da li je Ždral, ipak, imao pravo da ubije Lemura? I da li je to sad od nekog značaja?
<BR>&nbsp;&nbsp;&nbsp;&nbsp;&nbsp;Sa zakašnjenjem, Svila se doseti da je ona beleška, koju je Ždral napisao tako žurno, gotovo sigurno bila poruka vladi njegovog grada - kaldeu Palustrije, ili kako već zovu tamošnjeg vladara. Princu-predsedniku? Ždral je sigurno opisao podvodnu lađu Ajuntamientoa (koju je smatrao izuzetno važnom) i neobični oblik nalik na suzu koji, zapravo, predstavlja poprečni presek krila sposobnog za let.
<BR>&nbsp;&nbsp;&nbsp;&nbsp;&nbsp;U hodniku, ispred sobe, začuše se koraci; Svila zadrža dah. Ždral mu je rekao da digne rezu s vrata samo ako čuje tri brza kucanja, ali to nije bitno. Doći će Garda, pretražiće i ovu gostionicu i sve ostale, to je sigurno... čim Ajuntamiento izabere novog predsedavajućeg i čim taj predsedavajući zaključi da postoji izvesna mogućnost da su on i Ždral (i Mamelta, jer novi predsedavajući neće znati da je Mamelta poginula) još i sad živi. Ždral je branio svoju odluku da uzme ovako skupu sobu, u najboljoj gostionici u Limni, tvrdnjom da će Garda biti manje sklona da ih uznemirava ako se bude činilo da su bogati; međutim, kad stignu hitne zapovesti Ajuntamienta, Garda će bez oklevanja uznemiravati svakoga, pa i najbogatije građane.
<BR>&nbsp;&nbsp;&nbsp;&nbsp;&nbsp;Koraci su postajali sve tiši i najzad nestali.
<BR>&nbsp;&nbsp;&nbsp;&nbsp;&nbsp;Svila se podigao u sedeći položaj i skinuo novu tuniku; tek posle toga mu je sasvim jasno došlo do svesti da je već odlučio da se obrije. Ustade i žustro povuče uže zvona; za nagradu dobi daleko bubnjanje negde dole, na stepeništu. Dvodnevna brada mogla bi poslužiti kao kamuflaža, ali bi ga svakako i obeležila kao čoveka kome je potrebna kamuflaža. Izvanaš ne može razumno zameriti ako se on obrije; ionako se brije svaki dan. Ako bude uhapšen, pa, šta ćemo. Bar neće biti više nikakvih narodnih pobuna na ulicama, neće se ginuti; i bar će biti uhapšen kao ono što jeste, kao Svila, čovek koga drugi nazivaju kaldeom, a ne kao neki pogureni begunac.
<BR>&nbsp;&nbsp;&nbsp;&nbsp;&nbsp;"Sapun, peškire, lavor i vrelu vodu", reče on sobarici, devojci koja se ponašala sa puno poštovanja, a koja se odazvala na njegovu zvonjavu. "Otarasiću se svega ovoga odmah sad." Donela je sa sobom aromu kuhinje; prvi talasić tog mirisa probudio je glad u njemu. "Donesi mi i neki sendvič ili nešto tako. Šta god može biti pripremljeno brzo. I čaj, mate ili običan. Sve to stavi na naš račun."
<BR>
<BR>&nbsp;&nbsp;&nbsp;&nbsp;&nbsp;Ždral je, sa svoje strane, pozvonio i tražio druge peškire i novu vodu za brijanje čim je, sav zahuktan, ušao u sobu. "Kladim se da si pomislio da sam te napustio", reče on, raspoređujući te stvari po stočiću za umivanje.
<BR>&nbsp;&nbsp;&nbsp;&nbsp;&nbsp;Svila odmahnu glavom; našavši da je ta kretnja prošla maltene bez ikakvog bola, opipa čvorugu koja mu je ostala od Potove pesnice. "Da se nisi vratio, znao bih da si uhapšen. Nameravaš li da obriješ tu bradu? Nadam se da nećeš zameriti što sam pozajmio tvoj brijač."
<BR>&nbsp;&nbsp;&nbsp;&nbsp;&nbsp;"Ni najmanje." Ždral osmotri svoj izgled u raskošno velikom ogledalu. "Mislim da je najbolje da obrijem glavninu, ako ne i celu."
<BR>&nbsp;&nbsp;&nbsp;&nbsp;&nbsp;"Većina ljudi u tvom položaju prvo bi se obrijala, pa bi tek posle toga slala izveštaje. Šta misliš, da li će oni ribari koji su nas spasli reći Gardi, ako budu saslušavani?"
<BR>&nbsp;&nbsp;&nbsp;&nbsp;&nbsp;"A-ha." Ždral iskliznu iz svoje tunike.
<BR>&nbsp;&nbsp;&nbsp;&nbsp;&nbsp;"Onda će Garda znati da treba da nas traži ovde, u Limni."
<BR>&nbsp;&nbsp;&nbsp;&nbsp;&nbsp;"Pretraživaće oni Limnu u svakom slučaju. Ovo bi bilo najverovatnije mesto ako bismo preživeli."
<BR>&nbsp;&nbsp;&nbsp;&nbsp;&nbsp;"Verovatno. Dao si onim ribarima karticu? To su velike pare, za jednog ribara."
<BR>&nbsp;&nbsp;&nbsp;&nbsp;&nbsp;"Spasli su nam život. Osim toga, kapetan će potegnuti čak u Viron da nešto kupi, a njegovi brodari će se napiti. Ako budu dovoljno pijani, niko ih neće ništa pitati."
<BR>&nbsp;&nbsp;&nbsp;&nbsp;&nbsp;Svila još jednom klimnu glavom, znajući da ga Ždral može videti u ogledalu. "Ne mogu ti opisati koliko sam bio iznenađen kad sam otkrio da se u posadi tog brodića nalazi i onaj vozač koji me je iz Krvove vile vratio u Viron one noći. Čovek je prešao u ribare, izgleda."
<BR>&nbsp;&nbsp;&nbsp;&nbsp;&nbsp;Ždral se okrete i zagleda netremice u Svilu, lica natrljanog penom, držeći brijač u ruci. "Uvek te iznova potcenim. I svaki put kažem sebi da će to biti poslednji put." Čekao je nekoliko časaka odgovor, a onda se okrenuo opet ka ogledalu. "Hvala ti što to nisi pominjao dok nismo ostali nasamo."
<BR>&nbsp;&nbsp;&nbsp;&nbsp;&nbsp;"Izgledao mi je nekako poznat, ali tek kad smo stigli u luku, setio sam se ko je. Pokušavao je da okreće glavu tako da mu ne vidim lice i baš zato sam se dobro nagledao njegovog potiljka; ali, tokom vožnje od vile do mantejona, upravo sam njegov potiljak najviše gledao. Jer sam sedeo iza njega."
<BR>&nbsp;&nbsp;&nbsp;&nbsp;&nbsp;Ždral poče brijačem smanjivati jedan svoj zuluf. "Dakle, znao si."
<BR>&nbsp;&nbsp;&nbsp;&nbsp;&nbsp;"Nisam stvarno razumeo sve do ovog trenutka, kad mi je palo na um kako si dobar uhoda, koliko, po svemu sudeći, vrediš svome gradu."
<BR>&nbsp;&nbsp;&nbsp;&nbsp;&nbsp;Ždral se tiho nasmeja. "Mi sapunjamo jedan drugome bradu, čini se."
<BR>&nbsp;&nbsp;&nbsp;&nbsp;&nbsp;"Nije mi bio jasan taj ribarski brodić sve dok se nismo presvukli u onoj uličici", reče mu Svila. "Pre toga, bio sam samo zapanjen; a tad sam shvatio da ti je neko na brodiću, možda kapetan ili još verovatnije onaj vozač koji me je one noći odbacio kući, dao nekoliko karata."
<BR>&nbsp;&nbsp;&nbsp;&nbsp;&nbsp;"Video si da na meni nema opasača sa novcem. Od tog trenutka pa sve do sad grdio sam sebe zbog te greške i nadao se da ti nisi primetio."
<BR>&nbsp;&nbsp;&nbsp;&nbsp;&nbsp;"Kad ti je Šenila ispričala o onom komisionaru..."
<BR>&nbsp;&nbsp;&nbsp;&nbsp;&nbsp;"O Simuliidu."
<BR>&nbsp;&nbsp;&nbsp;&nbsp;&nbsp;"Da, o Simuliidu. Kad ti je Šenila rekla da Simuliid dolazi na jezero da bi se susretao sa članovima Ajuntamienta, ti si lično došao ovamo da to istražiš. Znam da jesi, razgovarao sam sa jednim mladim parom sa kojim si se sprijateljio. Ako nisi već imao nekoga ovde, odlučio si, tada, da obezbediš da neko tvoj bude uvek u Limni; zato si unajmio kapetana i njegovu brodicu. Zamišljam da je njihova dužnost bila da motre na Hodočasnikovu stazu. Ona se na nekim mestima provlači duž samog ruba litice, pa bi sa brodića na tom delu jezera bilo lako videti ko dolazi i odlazi. Ja sada, naravno, neću prijaviti ni njega ni tebe, ali sam radoznao. Da li je kapetan iz Virona?"
<BR>&nbsp;&nbsp;&nbsp;&nbsp;&nbsp;"Jeste. Mada to nije bitno."
<BR>&nbsp;&nbsp;&nbsp;&nbsp;&nbsp;"Pa, ne briješ se. Nisam nameravao da te prekinem."
<BR>&nbsp;&nbsp;&nbsp;&nbsp;&nbsp;Ždral se opet okrete ka njemu. "Više volim da usmerim celu svoju pažnju na tebe. Nadam se da shvataš da sam radio i za tebe, a ne samo za moj grad. Radio sam na tome da te dovedem na vlast, zato što bi na taj način mogao biti izbegnut jedan rat."
<BR>&nbsp;&nbsp;&nbsp;&nbsp;&nbsp;"Nije meni do vlasti. Ali bilo bi nepravedno da ti ne zahvalim za sve što si učinio - i za to što si spasao moj život, u trenutku kad ti je bilo bezbednije da me ostaviš u vodi."
<BR>&nbsp;&nbsp;&nbsp;&nbsp;&nbsp;"Ako stvarno tako misliš, jesi li voljan da formalizuješ naše savezništvo? Vironski Ajuntamiento će nas pobiti ako nas se ponovo dočepa. Ja sam uhoda, a ti krupna pretnja njihovoj vladavini. To ti je valjda jasno, a?"
<BR>&nbsp;&nbsp;&nbsp;&nbsp;&nbsp;Svila, nevoljno, klimnu glavom.
<BR>&nbsp;&nbsp;&nbsp;&nbsp;&nbsp;"Onda je bolje da stanemo leđa u leđa, da ne bismo legli u grob rame uz rame. Kaži mi sve što znaš, a ja ću tebi ispričati sve ostalo što ti želiš da znaš. Dajem ti reč da će biti tako. Nemaš nikakav određeni razlog da mi veruješ, ali moja reč više vredi nego što misliš. Dakle?"
<BR>&nbsp;&nbsp;&nbsp;&nbsp;&nbsp;"Nije to baš pošteno prema tebi, doktore. Ono što sam ja pogodio, tebi neće biti od osobite koristi; zato će obaveštenja kojima ti, možda, raspolažeš, biti od ogromne koristi za mene."
<BR>&nbsp;&nbsp;&nbsp;&nbsp;&nbsp;"Ima tu još nešto. Ti učini sve što bude u tvojoj moći da moji ljudi i ja ne budemo uhapšeni, a ako se to i desi, da budemo oslobođeni. Ja, sa moje strane, obećavam da nećemo učiniti baš ništa protiv tvog grada. Shvataš, zar ne, da ćeš možda morati da bežiš ako želiš nastaviti disanje? Ako ne uspemo da te popnemo za kaldea, moći ćemo bar da ti obezbedimo utočište. Ne iz neke naše velike dobrote, nego zato što ćeš, sve dok si živ, biti žiža za narodno nezadovoljstvo. Sada smo ti potrebni, a već kroz nekoliko dana mogli bismo ti zatrebati još više."
<BR>&nbsp;&nbsp;&nbsp;&nbsp;&nbsp;"Odgovaraćeš na sva moja pitanja otvoreno i pošteno?"
<BR>&nbsp;&nbsp;&nbsp;&nbsp;&nbsp;"Pa tako sam i rekao, zar ne? Hoću. Imaš moju reč za sve to. Dovešćemo te na vlast ako budemo mogli, a ti kad se popneš, održavaćeš mir, nećeš nas napasti. E, sad ja hoću tvoju reč. Imam li je?"
<BR>&nbsp;&nbsp;&nbsp;&nbsp;&nbsp;Svila, polako, klimnu glavom, pa pruži ruku. Ždral ostavi brijač i njih dvojica se rukovaše.
<BR>&nbsp;&nbsp;&nbsp;&nbsp;&nbsp;"Da čujem, šta si doznao o mojoj delatnosti."
<BR>&nbsp;&nbsp;&nbsp;&nbsp;&nbsp;"Zapravo, veoma malo. Zumbula radi za tebe, zar ne?"
<BR>&nbsp;&nbsp;&nbsp;&nbsp;&nbsp;Ždral klimnu glavom.
<BR>&nbsp;&nbsp;&nbsp;&nbsp;&nbsp;"Zbog toga ja radim ovo." Svila je već izvadio brojanice iz džepa; sad je, govoreći, propuštao jedno po jedno zrno kroz prste. "Hoću reći, zato se okrećem protiv svog grada. Onaj kapilar koji je prsnuo u mom mozgu - nisam u stanju da se raspravljam s tobom o tome, znaš. Ne još, jer bismo zbog toga mogli opet postati neprijatelji. Ali taj kapilar hoće da ja spasem mantejon, što ja i moram učiniti, ako ikako mogu; ali ja lično želim da spasem Zumbulu. Ti ćeš sigurno misliti, zbog toga, da sam budala."
<BR>&nbsp;&nbsp;&nbsp;&nbsp;&nbsp;"Pokušavam i ja da je spasem", reče mu Ždral. "Kao i one drugare na ribarskoj brodici koji su nas spasli da se ne podavimo. Svi oni su moji ljudi. Smatram da sam odgovoran za njihovu sudbinu. Tako mi Tartarosa, i jesam. Da nije bilo te činjenice, ja bih ti rekao istinu o brodici čim smo te izvukli. Ali šta ako budeš uhvaćen, pa progovoriš? Svi oni bi bili poubijani, a oni su moji."
<BR>&nbsp;&nbsp;&nbsp;&nbsp;&nbsp;Svila još jednom klimnu glavom. "Takva su moja osećanja prema ljudima koji dolaze da gledaju žrtvovanja u našem mantejonu. Ti bi verovatno rekao da su to samo nosači, lopovi i pralje, ali oni, uistinu, jesu naš mantejon. Moguće je zameniti i zgradu, pa čak i Sveti prozor, a i mene, dabome; ali ne njih." On ustade i priđe prozoru.
<BR>&nbsp;&nbsp;&nbsp;&nbsp;&nbsp;"Kao što rekoh, doktore, razmišljao sam o tome koliko si značajan i koliko sam ja bio nerazuman što to nisam ranije shvatio. Sigurno imaš bar pedeset godina."
<BR>&nbsp;&nbsp;&nbsp;&nbsp;&nbsp;Ždral se okrete ogledalu i opra osušenu penu sa brade. "Pedeset šest."
<BR>&nbsp;&nbsp;&nbsp;&nbsp;&nbsp;"Hvala. Dakle, već dugo si uhoda, izgledi su i da si dospeo do visokog ranga u tome. Uz to si i lekar, što bi već samo po sebi bilo dovoljno da budeš od značaja vladi tvog grada. Ne bi oni tebe poslali u Krvovu vilu samog. Zumbula je Vironka. To znam zato što sam razgovarao sa nekim ko ju je poznavao kad je bila mlađa. Ali i moj vozač je iz tvog grada, rekao bih. Da li je on bio drugi po starešinstvu, posle tebe?"
<BR>&nbsp;&nbsp;&nbsp;&nbsp;&nbsp;"Tačno." Ždral je po drugi put sapunjao bradu, širokim pokretima, velikom četkom od svinjske dlake.
<BR>&nbsp;&nbsp;&nbsp;&nbsp;&nbsp;"Krv je rekao Mošusu da pozove nekog vozača koji bi mene odbacio do grada; ali ti si to predvideo, i kad si odlazio od nas rekao si baš tom vozaču da bude spreman. Jer, doneo si mi azof, pa je pretila opasnost da vozač, ko god da bude, primeti to."
<BR>&nbsp;&nbsp;&nbsp;&nbsp;&nbsp;"U pravu si." Ždral skide malo brade sa jednog obraza. "Takođe sam želeo da te on dobro pogleda i da se upozna s tobom. Smatrao sam da bi to moglo biti od koristi kasnije. Sada mogu reći da je i bilo."
<BR>&nbsp;&nbsp;&nbsp;&nbsp;&nbsp;"Valjda bi trebalo da se osećam polaskan." Svila se nagnu kroz prozor i pogleda gore. "Ono važno jeste sledeće: da bi on ovako postupao - danas, hoću reći - morao je znati ne samo da si uhvaćen, nego i da si odveden na jezero. Čak se čini da je tačno znao gde je Ajuntamientov podvodni brod bio u trenutku kad smo vodenom strujom izbačeni iz njega; jer, doveo je vašu ribarsku brodicu baš tamo i izvukao te tako reći istog trenutka. Nisi mogao proći kroz onaj otvor na dnu mnogo pre mene, niti si mogao izroniti na površinu mnogo brže. A ja nisam u vodi ostao dugo, pa ipak ti si već bio ukrcan u trenutku kad su pristupili spasavanju mene. Bilo je čak i vremena da ti on, tvoj drugi u lancu komandovanja, da nešto para. On je morao biti spreman za to - naime, znao je da su ti oduzeli svu imovinu. Čak i ako je on, lično, bio taj koji je tvoju medicinsku torbu doneo Lemuru..."
<BR>&nbsp;&nbsp;&nbsp;&nbsp;&nbsp;"Nije. On je pre toga pošao iz Krvove vile. To je bilo, u izvesnom smislu, veoma loše. Da je nosio torbu, mogao je, možda, prošvercovati do mene nešto upotrebljivo."
<BR>&nbsp;&nbsp;&nbsp;&nbsp;&nbsp;"Hteo sam reći ovo: čak i da je on saznao da si na jezeru tako što bi baš njemu bilo naređeno da ponese torbu ili tako što je čuo kad su nekom drugom vozaču naredili da je ponese, morao je imati još neki način da odredi gde si. Pokušavao sam da zamislim kakav bi to način mogao biti i jedino do čega sam došao jeste da on mora imati sposobnost da šalje svoj duh izvan tela, kao Gljiva, ili da vi, ljudi, nosite vrlo mala stakla, ili neke slične naprave. Obećao si da ćeš odgovarati na moja pitanja. Hoćeš li mi reći da li je moje zaključivanje tačno i kako se desilo da Ajuntamiento ne pronađe tu napravu na tebi?"
<BR>&nbsp;&nbsp;&nbsp;&nbsp;&nbsp;"Zato što je ona ovde." Ždral se kucnu po prsima. "Pre osam godina išao sam na operaciju srca, urađen mi je bajpas. Iskoristili smo tu priliku; hirurg mi je ugradio jednu spravicu koja svakih dva minuta pošalje signal u trajanju od pola sekunde. Svakome ko sluša, signal javlja u kakvom je stanju moje srce; uz to, po pravcu iz koga signal dolazi oni me mogu naći. Prema tome, ako ti ikada, u budućnosti, opet zatreba spasavanje, samo me ubij."
<BR>&nbsp;&nbsp;&nbsp;&nbsp;&nbsp;Iscerio se. "Dok sam još među živima, zapitaću zbog čega te toliko zanima taj prozor?"
<BR>&nbsp;&nbsp;&nbsp;&nbsp;&nbsp;"Pitao sam se da li bismo mogli ovde izići kad bismo to morali - na primer, ako bi Garda počela provaljivati vrata. Mislim da bih mogao da dohvatim ivicu krova i izvučem se gore."
<BR>&nbsp;&nbsp;&nbsp;&nbsp;&nbsp;"Ja ne bih mogao. Kad sam bio u tvojim godinama, možda." Ždral nastavi da se brije.
<BR>&nbsp;&nbsp;&nbsp;&nbsp;&nbsp;"Zar ne možeš da letiš?"
<BR>&nbsp;&nbsp;&nbsp;&nbsp;&nbsp;"Heh, heh", reče Ždral. "Ne bi to loše bilo."
<BR>&nbsp;&nbsp;&nbsp;&nbsp;&nbsp;"Ali to si javio princu-predsedniku, zar ne? O onom obliku koji nam je Lemur pokazao, a koji omogućava letačima da lete?"
<BR>&nbsp;&nbsp;&nbsp;&nbsp;&nbsp;"Tu grešiš. Nisam to uradio."
<BR>&nbsp;&nbsp;&nbsp;&nbsp;&nbsp;Svila okrete leđa prozoru. "Nisi javio tajnu koja ima toliku vojnu vrednost? Zašto nisi?"
<BR>&nbsp;&nbsp;&nbsp;&nbsp;&nbsp;"Želeo bih da ti to mogu reći, iskreno bih želeo. Ali ne mogu. Nadam se da uviđaš da to nije obuhvaćeno našim sporazumom. Zakleo sam se da ću ti reći sve o mojoj organizaciji i našem radu. Mogu ti reći šta jeste u mom raportu, koji je, priznaću, deo operacije."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Ali nije bio upućen princu-predsednikui Palustrije. Zar si stvarno mislio da bih ja rekao onom manijaku Lemuru istinu? Ti si mu sve istinito govorio, znam. Ali ja nisam ti."
<BR>&nbsp;&nbsp;&nbsp;&nbsp;&nbsp;"Nadam se da nećeš sad reći da uopšte nisi uhoda, doktore."
<BR>&nbsp;&nbsp;&nbsp;&nbsp;&nbsp;"A, ne, ja jesam uhoda, to je jasno. Kako ti se čini - da li da obrijem sve?"
<BR>&nbsp;&nbsp;&nbsp;&nbsp;&nbsp;"Na tvom mestu ja bih."
<BR>&nbsp;&nbsp;&nbsp;&nbsp;&nbsp;"Plašio sam se da ćeš to reći." Ždral, sa ustezanjem, odreza još jedan deo brade. "Zar nećeš zapitati za koga uhodim? Za Trivigaunte."
<BR>&nbsp;&nbsp;&nbsp;&nbsp;&nbsp;"Za žene?"
<BR>&nbsp;&nbsp;&nbsp;&nbsp;&nbsp;Ždral se opet tiho nasmeja. "U Trivigaunteu bi rekli: 'Za muškarce?' U Vironu, kao i u većini drugih gradova, preovlađuju muškarci. Ali, šta misliš, da Ajuntamiento nema i ženske uhode? Ja ti jemčim da ih ima koliko god hoće."
<BR>&nbsp;&nbsp;&nbsp;&nbsp;&nbsp;"Prirodna stvar. Naše žene su odane."
<BR>&nbsp;&nbsp;&nbsp;&nbsp;&nbsp;"Divno." Ždral se okrete ka Svili, mašući brijačem po vazduhu. "To su i muškarci u Trivigaunteu. Nismo mi robovi. Čak smo u boljem položaju nego žene ovde."
<BR>&nbsp;&nbsp;&nbsp;&nbsp;&nbsp;"Je li to baš istina?"
<BR>&nbsp;&nbsp;&nbsp;&nbsp;&nbsp;"Potpuno. Istina i ništa više od istine."
<BR>&nbsp;&nbsp;&nbsp;&nbsp;&nbsp;"Onda mi reci šta je bilo u tvom raportu."
<BR>&nbsp;&nbsp;&nbsp;&nbsp;&nbsp;"Hoću." Ždral obrisa brijač. "Bio je prilično sažet, što bi trebalo da već znaš, jer si me gledao kako ga pišem. Javio sam da me je Aju provalio i uhvatio, da sam ubio Savetnika Lemura i pobegao. Da su oborili jednog letača, ali izgubili PM u jezeru. Da sam našao njihov glavni štab, a to je brod u jezeru Limni koji plovi ispod vode. Zatražio sam da mi bude isplaćena nagrada koju je naša Rani obećala za to."
<BR>&nbsp;&nbsp;&nbsp;&nbsp;&nbsp;Osmehnut šire nego ikad, Ždral nastavi: "Nagradu ću i dobiti. Kad se vratim u Trivigaunte, biću bogat čovek. Ali sam rekao i ovo: da nemam nameru, zasad, da odlazim iz Virona, zato što mislim da postoje dobri izgledi da Svila svrgne Ajuntamiento. Spasao sam ga od njih, on ima razloga da mi bude zahvalan; po mom mišljenju, vredi ići na bilo kakav i bilo koji rizik, samo da bi se promenila vlast ovde."
<BR>&nbsp;&nbsp;&nbsp;&nbsp;&nbsp;"Jesam zahvalan. Veoma sam ti zahvalan, a to sam ti već i rekao. Je li to bilo sve?"
<BR>&nbsp;&nbsp;&nbsp;&nbsp;&nbsp;Ždral klimnu glavom. "To je sve, praktično od reči do reči ono što sam napisao. A sad ti meni objasni kako si znao da Zumbula radi za mene. Je li ti ona to rekla?"
<BR>&nbsp;&nbsp;&nbsp;&nbsp;&nbsp;"Nije. Osmotrio sam šta je ugravirano u ovaj igličar." Svila izvadi oružje iz džepa. "Zumbuli, svuda zumbuli, ali ovde, na vrhu, jedna visoka ptica - ja mislio čaplja - stoji u barici; čim sam se dosetio da bi to mogao biti i ždral, znao sam da si svakako ti dao da se tako ugravira za Zumbulu." On otvori zatvarač igličara. "Nadam se da ga voda nije upropastila."
<BR>&nbsp;&nbsp;&nbsp;&nbsp;&nbsp;"Pusti da se dobro osuši pre nego što pokušaš da pucaš. Naulji ga, takođe, i trebalo bi da bude sve u redu. Ali činjenica da sam ja poklonio Zumbuli tako ukrašen igličar nije mogla biti dovoljna da prozreš stvar. Svaki matori tupavko koji se zaljubi u neku zgodnu žensku mogao bi da joj pokloni nešto tako."
<BR>&nbsp;&nbsp;&nbsp;&nbsp;&nbsp;"To je tačno, naravno; ali ona je u istoj ladici čuvala i azof. Uzgred rečeno, da li je on i sad kod tebe?"
<BR>&nbsp;&nbsp;&nbsp;&nbsp;&nbsp;Ždral klimnu glavom.
<BR>&nbsp;&nbsp;&nbsp;&nbsp;&nbsp;"Prema tome, činilo se da je verovatno da je njoj isti čovek dao oba, jer da joj nisi ti dao azof, ona ne bi želela da ga vidiš. Azof vredi nekoliko hiljada zlatnih kartica; ako si joj ti mogao tako nešto pokloniti, onda si morao biti, jasno, nešto više nego što se javno o tebi znalo. Osim toga, dodao si mi azof dok si me pregledao, u Krvovom prisustvu; smatrao sam da se ti to ne bi usudio, da si stvarno bio onaj čovek za koga si se izdavao."
<BR>&nbsp;&nbsp;&nbsp;&nbsp;&nbsp;Ždral se opet nasmeja. "Tako si promućuran, da počinjem sumnjati u tvoju nevinost. Siguran si da se ne baviš i ti mojim zanatom?"
<BR>&nbsp;&nbsp;&nbsp;&nbsp;&nbsp;"Mešaš nevinost i neznanje, mada sam ja, uzgred rečeno, u mnogo čemu teška neznalica. Za nevinost se čovek opredeljuje, i to iz istog razloga iz koga se opredeljuje i za bilo šta drugo: zato što mu se čini da je to najbolji izbor."
<BR>&nbsp;&nbsp;&nbsp;&nbsp;&nbsp;"Moraću razmisliti o tome. U međuvremenu, da ti kažem da joj nisam dao azof. Nekoliko dana pre toga, neko je pretresao moju sobu. Azof nisu našli, ali ja sam onda, za svaki slučaj, zamolio Zu da ga pričuva za mene."
<BR>&nbsp;&nbsp;&nbsp;&nbsp;&nbsp;"Kad si ga stavio pod moj opasač..."
<BR>&nbsp;&nbsp;&nbsp;&nbsp;&nbsp;"Rekao sam da negde gore postoji boginja kojoj se dopadaš, dabome. Naime, Zu mi je donela azof i rekla da treba da smislimo način da ti ga dostavimo jer će, po njenom mišljenju, Krv narediti Mošusu da te ubije. Kad je ulazila, mislila je da će me zateći kako te krpim, ali ja sam to bio već završio i poslao te Krvu u sobu. Mošus je došao kod mene dok smo nas dvoje o tome razgovarali, pa sam ja namignuo Zumbuli i poneo azof, računajući da će se naći neka zgoda da ti ga dodam."
<BR>&nbsp;&nbsp;&nbsp;&nbsp;&nbsp;"Zumbula je došla kod tebe i zatražila da to uradiš?"
<BR>&nbsp;&nbsp;&nbsp;&nbsp;&nbsp;"Jeste", reče Ždral, "i ako ti ta činjenica prija, razumem te. Ja, kad sam bio tvojih godina, da sam saznao tako nešto, bacao bih se na rukama od jedne krovne grede do druge."
<BR>&nbsp;&nbsp;&nbsp;&nbsp;&nbsp;"Prija, ne poričem." Svila je grickao usnu. "Mogu li zatražiti kao uslugu - veoma veliku uslugu - da ponovo pogledam azof? Samo na minut-dva, molim te. Nemam nameru da te napadnem pomoću njega, niti da projektujem sečivo; vratiću ti ga onog časa kad zatražiš. Samo hoću da ga opet vidim i držim."
<BR>&nbsp;&nbsp;&nbsp;&nbsp;&nbsp;Ždral izvadi azof iz pojasa i pruži ga Svili.
<BR>&nbsp;&nbsp;&nbsp;&nbsp;&nbsp;"Hvala ti. Dok sam ga imao, zbunjivalo me je to što na njemu nema nijednog zumbula; sad razumem. Ovaj demon, da li se tako zove 'kamen krvi'?"
<BR>&nbsp;&nbsp;&nbsp;&nbsp;&nbsp;"Tačno. Trebalo je da taj azof bude poklonjen Krvu. Naša Rani mi je dala lepu svoticu za slučaj da nam se jednog dana učini da bi Krva trebalo kupiti; onda je jedna od naših hanuma dodala i taj azof, kao posebni poklon za dobru volju. On već poseduje dva-tri azofa, ali mi, tada, nismo to znali."
<BR>&nbsp;&nbsp;&nbsp;&nbsp;&nbsp;"Hvala." Svila je preokretao azof u rukama. "Da sam znao da je ovo tvoje, a ne Zumbulino, ne bih se vratio sa Mameltom da ga tražimo po onim đavolskim tunelima. Onda vojnici ne bi uhvatili nju i mene i ona ne bi izgubila život."
<BR>&nbsp;&nbsp;&nbsp;&nbsp;&nbsp;"Mogli ste vi biti uhapšeni i da se niste vratili. Ali onda Lemur ne bi imao pri ruci taj azof, pa ga ja ne bih mogao ubiti. Sad bismo već bili mrtvi i ti i ja. A i tvoja prijateljica Mamelta, najverovatnije."
<BR>&nbsp;&nbsp;&nbsp;&nbsp;&nbsp;"Pretpostavljam da je tako." Svila, misleći da je to poslednji put, pritisnu usne na blistavu srebrnu dršku. "Imam osećaj da mi je donosio samo zlu sreću; ali, da ga nisam imao, onaj talus bi me smoždio." Ne bez izvesnog oklevanja, on vrati azof Ždralu.
<BR>
<BR>&nbsp;&nbsp;&nbsp;&nbsp;&nbsp;Te noći, Svila je ležao u svojoj iznajmljenoj postelji i šaputao čudnovatoj tavanici; tuneli su se uplitali u sve njegove snove, njihovi sumračni, upleteni ogranci krivudali su ispod svega. Da li je ona visoka dvorana u kojoj spavači stoje u svojim krhkim cevima sad tačno ispod njega, sad dok on čeka san? Činilo mu se da je to sasvim moguće, pošto ta dvorana nije bila daleko od onog tunela koji beše krcat pepelom, nastalim u mantejonu ovde u Limni. Nema sumnje da se i njegov mantejon u Sunčanoj ulici nalazi iznad jednog takvog tunela, kao što je Hamerston i nagovestio.
<BR>&nbsp;&nbsp;&nbsp;&nbsp;&nbsp;Kako jezivo teskobni izgledaju ti tuneli! Kao da će svakog časa da se sruče na njega i zgnječe ga. Nije ih sagradio Ajuntamiento; nije mogao. Tuneli su mnogo stariji; radnici koji kopaju temelje za ovo ili ono, povremeno i danas, nabasaju na njih i tom prilikom mudro zazidaju nastali otvor.
<BR>&nbsp;&nbsp;&nbsp;&nbsp;&nbsp;Ko je, međutim, napravio te tunele i za koju svrhu? Mejtera Mermer pamti kratko sunce. Pamti li ona i tunele i kako su kopani i čemu su služili?
<BR>&nbsp;&nbsp;&nbsp;&nbsp;&nbsp;Pa, trebalo bi da je u ovoj njihovoj sobi svežina. Zašto je ovako sparno - vrelije nego u njegovoj spavaćoj sobi u mantejonu, u kojoj je uvek prevruće, uvek se kuvaš, iako oba tamošnja prozora i onaj ka Srebrnoj ulici i onaj ka bašti, stoje širom otvorena. Kako lepršaju njihove tanke, bele zavese na vrelom vetru koji nimalo ne pomaže da u sobi bude manje omorina. Doktor Ždral neprekidno stoji napolju sa Mejterom Mermer, ubacuje kroz prozor komadiće brodskog kamena uzete iz tunela, da bi mu javio da se on, Svila, mora vratiti po Zumbulin srebrni azof.
<BR>&nbsp;&nbsp;&nbsp;&nbsp;&nbsp;On se podiže kao dim i plovi do prozora. Tamo, mrtvi letač pluta. Onaj čiji poslednji dah upravo odlazi kao srebrni mehur iz nosa i usta. Pa, svako jednog dana udahne svoj poslednji, ne znajući da mu je poslednji. Je li to pokušao letač da kaže?
<BR>&nbsp;&nbsp;&nbsp;&nbsp;&nbsp;Tresak! Banuo je neko na vrata. Lemur. Iza njega čeka divovsko crno i crveno i zlatno lice ribe koja je pojela ženu što je spavala u staklenoj cevi, kao što sad i on stoji i spava u drugoj cevi, pored žene koja je Šenila, ali je bila Kipris, koja je bila Zumbula, koja je bila Mamelta, sa Zumbulinom kosom crnom kao čađ, koju je riba progutala i progutaće, cap, cap, cap, capaju džinovske čeljusti...
<BR>&nbsp;&nbsp;&nbsp;&nbsp;&nbsp;Svila se diže u sedeći položaj. Soba široka, mračna i tiha, a vazduh u njoj, vlažan i topao, zadržava uspomenu na zvuk koji ga je probudio. U drugom krevetu se Ždral meškolji.
<BR>&nbsp;&nbsp;&nbsp;&nbsp;&nbsp;Začulo se ponovo, tiho kuckanje, kao brzi rad onog malog časovnika u njegovoj sobi u muškoj stambenoj zgradi u mantejonu.
<BR>&nbsp;&nbsp;&nbsp;&nbsp;&nbsp;"Garda." Svila nije mogao objasniti kako to zna.
<BR>&nbsp;&nbsp;&nbsp;&nbsp;&nbsp;Ždral progunđa: "Verovatno samo sobarica koja čeka da promeni posteljinu."
<BR>&nbsp;&nbsp;&nbsp;&nbsp;&nbsp;"Ma, još je mrak. Sredina noći." Svila prebaci obe noge na pod.
<BR>&nbsp;&nbsp;&nbsp;&nbsp;&nbsp;Kuckanje se ponovilo.
<BR>&nbsp;&nbsp;&nbsp;&nbsp;&nbsp;Jedan naoružani gardista sa pištoljem za debelu municiju stajao je nasred Lučke ulice, jedva vidljiv u oblacima pomućenoj svetlosti nebeskih zemalja; ali on vide da je Svila izvirio kroz prozor, stade u stav mirno i zatim pozdravi Svilu salutiranjem.
<BR>&nbsp;&nbsp;&nbsp;&nbsp;&nbsp;"Garda je", reče Svila. Snagom volje primoravao je sebe da zadrži ton običnog razgovora. "Rekao bih da nas imaju, na žalost."
<BR>&nbsp;&nbsp;&nbsp;&nbsp;&nbsp;Sad se i Ždral podiže u sedeći položaj. "Ne kuca Garda tako."
<BR>&nbsp;&nbsp;&nbsp;&nbsp;&nbsp;"Ali jedan gardista nalazi se napolju i pilji u naš prozor." Svila diže rezu i širom otvori vrata. Uniformisani kapetan civilne garde mu je salutirao i pri tome kucnuo petom o petu: čizme uglačane, zvuk oštar kao sklapanje čeljusti velike ribe. Iza kapetana, još jedan gardista, po činu samo borac Garde kao i onaj na ulici i salutiranje isto kao kod onoga na ulici, sa šakom ravno položenom na cev oružja.
<BR>&nbsp;&nbsp;&nbsp;&nbsp;&nbsp;"Neka ti svi bogovi budu naklonjeni", reče Svila, ne znajući šta bi drugo rekao. Stade u stranu. "Želite li ući?"
<BR>&nbsp;&nbsp;&nbsp;&nbsp;&nbsp;"Hvala ti, moj kalde."
<BR>&nbsp;&nbsp;&nbsp;&nbsp;&nbsp;Svila žmirnu.
<BR>&nbsp;&nbsp;&nbsp;&nbsp;&nbsp;Ta dvojica zakoračiše preko praga: kapetan nemarno elegantan u uniformi krojenoj za njega, borac Garde besprekoran u uglačanom zelenom oklopu.
<BR>&nbsp;&nbsp;&nbsp;&nbsp;&nbsp;Ždral zevnu. "Niste došli da nas uhapsite?"
<BR>&nbsp;&nbsp;&nbsp;&nbsp;&nbsp;"Ne, ne!" reče kapetan. "Ni u kom slučaju. Došao sam da vas upozorim - da upozorim našeg kaldea, naročito - da postoje drugi koji nameravaju da ga uhapse. Oni u ovim trenucima tragaju za njim. Pretpostavljam da si ti doktor Ždral? Izdate su poternice za obojicom. Vama je hitno potrebna zaštita; i, evo, ja sam stigao. Žao mi je što sam vam pokvario san, ali mi je drago što sam stigao pre onih drugih."
<BR>&nbsp;&nbsp;&nbsp;&nbsp;&nbsp;Svila polako reče: "Ovo se dešava zbog jedne nepromišljene primedbe Savetnika Lemura, uveren sam."
<BR>&nbsp;&nbsp;&nbsp;&nbsp;&nbsp;"Ne znam ništa o tome, moj kalde."
<BR>&nbsp;&nbsp;&nbsp;&nbsp;&nbsp;"Neko od bogova ga je čuo - a mislim da mogu i pogoditi koji. Koliko je sati, kapetane?"
<BR>&nbsp;&nbsp;&nbsp;&nbsp;&nbsp;"Tri i četrdeset pet, moj kalde."
<BR>&nbsp;&nbsp;&nbsp;&nbsp;&nbsp;"Znači, suviše rano za povratak u grad. Sedite - ne, prvo pozovi onog borca koji stoji napolju i motri na naš prozor. Neka uđe i on. Želim da sednete, sva trojica i da mi kažete šta se dešavalo u Vironu ovih dana."
<BR>&nbsp;&nbsp;&nbsp;&nbsp;&nbsp;"Možda je bolje da on ostane gde jeste, moj kalde, da bi drugi pomislili da te ja hapsim."
<BR>&nbsp;&nbsp;&nbsp;&nbsp;&nbsp;"Dobro, sad si me uhapsio." Svila dohvati pantalone i sede na krevet da ih obuče. "Doktor Ždral i ja smo savladani i razoružani, prema tome onaj čovek napolju nije više potreban. Uvedi ga."
<BR>&nbsp;&nbsp;&nbsp;&nbsp;&nbsp;Kapetan mahnu borcu, koji priđe prozoru i načini jedan pokret; kapetan sede na stolicu.
<BR>&nbsp;&nbsp;&nbsp;&nbsp;&nbsp;Svila poče pljuskati Ždralovom ovojnicom po jednoj krevetskoj nozi. "Oslovljavaš me kao kaldea. Zbog čega?"
<BR>&nbsp;&nbsp;&nbsp;&nbsp;&nbsp;"Svi znaju, moj kalde, da treba da postoji kalde. Povelja Virona, koju su zajednički napisali naša zaštitnica i sam gospod Pes, jasno kaže da mora postojati kalde - a ipak, već dvadeset godina smo bez kaldea."
<BR>&nbsp;&nbsp;&nbsp;&nbsp;&nbsp;Ždral reče: "Pa ipak, sve ide manje-više dobro, a? U gradu je mir?"
<BR>&nbsp;&nbsp;&nbsp;&nbsp;&nbsp;Kapetan odmahnu glavom. "Nije baš, doktore." On baci pogled ka borcu, pa slegnu ramenima. "Prošle noći bili su novi nemiri, kuće i radnje su gorele. Cela jedna brigada jedva je odbranila Palatin. Neverovatno! Iz godine u godinu postaje sve gore. Zbog ove vrućine sve je pogoršano, kao i zbog onako visokih cena na pijaci..." On opet slegnu ramenima. "Da je Ajuntamiento pitao mene za mišljenje, ja bih preporučio da se osnovne namirnice pokupuju u velikim količinama - kukuruz i pasulj, hrana sirotinje - i da se onda prodaju po nižim cenama. Nisu me pitali, a ja ću moje mišljenje ispisati njihovom krvlju."
<BR>&nbsp;&nbsp;&nbsp;&nbsp;&nbsp;Borac neočekivano reče: "Jedna boginja nam se obratila, kalde."
<BR>&nbsp;&nbsp;&nbsp;&nbsp;&nbsp;Kapetan zagladi svoje tanke brčiće. "To je tačno, moj kalde. Imali smo tu izuzetnu čast juče, u tvom mantejonu, gde bogovi sada opet govore."
<BR>&nbsp;&nbsp;&nbsp;&nbsp;&nbsp;Svila namota ovojnicu oko zgloba iznad desnog stopala. "Jedan od vas ju je razumeo?"
<BR>&nbsp;&nbsp;&nbsp;&nbsp;&nbsp;"Svi smo je razumeli, moj kalde. Ne na onaj način kako ja razumem tebe i ne na onaj način kako bi je ti razumeo, svakako. Ipak, saopštila nam je jasno da su naređenja koja smo dobili bila svetogrđe, jer se ti sad računaš u svete ljude. Milošću te iste boginje, onaj tvoj pomoćnik se vratio dok je još govorila. On će umeti da prepriča njenu poruku doslovce, njenim rečima. Suština je bila, da su besmrtni bogovi nezadovoljni našim nesrećnim gradom, da su odabrali tebe da nam budeš kalde i da svi koji ti se usprotive moraju biti uništeni. Moji borci..."
<BR>&nbsp;&nbsp;&nbsp;&nbsp;&nbsp;Kao da je to bio dati znak, začu se kucanje na vratima; borac ih otvori i njegov drugar uđe.
<BR>&nbsp;&nbsp;&nbsp;&nbsp;&nbsp;"Ovi moji borci", nastavi kapetan, "bili su spremni da me ubiju, da sam ja kojim slučajem navaljivao da slušamo prvobitna naređenja, moj kalde. Ja, međutim, nisam imao ni najmanju nameru da se tih naređenja pridržavam, u to možeš biti siguran."
<BR>&nbsp;&nbsp;&nbsp;&nbsp;&nbsp;Svila je ovo primio ćuteći. Kad je kapetan završio sa objašnjenjem, Svila navuče crvenu tuniku.
<BR>&nbsp;&nbsp;&nbsp;&nbsp;&nbsp;Borac koji je upravo ušao bacio je pogled na svog kapetana, koji mu klimnu glavom, a borac reče: "Svakome je jasno da nešto nije u redu. Pes ne da kišu, umesto kiše imamo ove vrućine. Žetva za žetvom podbacuje. Moj otac je imao veliki, dobar ribnjak, ali smo ga ispumpali do poslednje kapi vode da bismo navodnili kukuruz. Ove godine je ostao suv preko celog leta; sreća je naša što smo uspeli da dobijemo deset kvintala."
<BR>&nbsp;&nbsp;&nbsp;&nbsp;&nbsp;Kapetan nagnu glavu prema tom vojniku kao da hoće da kaže: Vidiš sa kakvim nevoljana ja moram da se nosim. "Priča se o kopanju kanala za dovođenje vode iz jezera, moj kalde, ali za to bi bile potrebne godine. A dotle nebesa ostaju zabravljena protiv nas i svi mantejoni u gradu ćute, osim tvog. Mnogo pre nego što je boginja progovorila, bilo je jasno da su bogovi nezadovoljni nama. Mnogi od nas smatraju da je jednako očigledno zbog čega. Jesi li upoznat, moj kalde, sa činjenicom da je narod širom grada pisao po zidovima reči 'Svilu za kaldea'?"
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Noćas smo malo pisali moji momci i ja. Mi pišemo: 'Svila je kalde'."
<BR>&nbsp;&nbsp;&nbsp;&nbsp;&nbsp;Ždral se suvo, tiho nasmeja. "Obe parole znače isto, zar ne, kapetane? 'Svila će biti ubijen ako ga uhvate.'"
<BR>&nbsp;&nbsp;&nbsp;&nbsp;&nbsp;"Budimo zahvalni što se to nije dogodilo, doktore."
<BR>&nbsp;&nbsp;&nbsp;&nbsp;&nbsp;"Ja sam zahvalan, to vam mogu reći." Ždral odbaci u stranu svoj čaršav natopljen znojem. "Ali zahvalnost neće uvesti ovog kaldea u Juzgado. Možeš li predložiti neko mesto gde bismo se mi skrivali dok se to ne reši?"
<BR>&nbsp;&nbsp;&nbsp;&nbsp;&nbsp;"Neću se ja skrivati", reče Svila. "Ja se vraćam u moj mantejon."
<BR>&nbsp;&nbsp;&nbsp;&nbsp;&nbsp;Ždral uzvi obrve. Kapetan se netremice zagleda u Svilu.
<BR>&nbsp;&nbsp;&nbsp;&nbsp;&nbsp;"Pre svega zbog toga što želim da se posavetujem sa bogovima. Drugo, zato što želim da kažem svima da Ajuntamiento moramo oboriti mirnim putem, ako je moguće."
<BR>&nbsp;&nbsp;&nbsp;&nbsp;&nbsp;"Ali ti se slažeš da Ajuntamiento mora biti svrgnut, zar ne, moj kalde? Mirnim putem ako se može, ali i silom ako je sila potrebna?"
<BR>&nbsp;&nbsp;&nbsp;&nbsp;&nbsp;Svila je oklevao.
<BR>&nbsp;&nbsp;&nbsp;&nbsp;&nbsp;"Seti se Iolara", progunđa Ždral.
<BR>&nbsp;&nbsp;&nbsp;&nbsp;&nbsp;"U redu", reče Svila posle nekog vremena. "Novi Savetnici moraju doći na mesto ovih koji su sad Ajuntamiento, ali to se mora postići bez krvoprolića, ako je moguće. Vas trojica kažete da ste spremni da se borite za mene. Jeste li takođe spremni da krenete sa mnom do mog mantejona? Ako neko dođe da me uhapsi, možete reći da sam već uhapšen; tako ćemo postupiti i ovde. Mogli biste reći da me vraćate u moj mantejon da bih pokupio svoje stvari. Takva učtivost prema jednom auguru ne bi bila čudna, je li tako?"
<BR>&nbsp;&nbsp;&nbsp;&nbsp;&nbsp;"Biće to veoma opasno, moj kalde", reče kapetan sumorno.
<BR>&nbsp;&nbsp;&nbsp;&nbsp;&nbsp;"Šta god mi radili, biće opasno, kapetane. Šta kažeš ti, doktore?"
<BR>&nbsp;&nbsp;&nbsp;&nbsp;&nbsp;"Pa zar ja obrijah bradu svoju, a ti se vraćaš u kvart gde te svako zna."
<BR>&nbsp;&nbsp;&nbsp;&nbsp;&nbsp;"Pusti da ti raste nova brada, i to smesta."
<BR>&nbsp;&nbsp;&nbsp;&nbsp;&nbsp;"U tom slučaju, kako bih mogao odbiti?" Ždral se široko osmehnu. "Nemoguće je otarasiti se mene, moj kalde. Sa cipela da me stružeš, ne bi me ostrugao."
<BR>&nbsp;&nbsp;&nbsp;&nbsp;&nbsp;"Nadao sam se da ćeš reći tako nešto. Kapetane, kažeš da ste me tražili cele noći? Tako je zvučalo."
<BR>&nbsp;&nbsp;&nbsp;&nbsp;&nbsp;"Još od trenutka kad je boginja ukazala svoju dobrotu prema nama, moj kalde. Prvo u gradu, onda ovde, zato što je tvoj pomoćnik rekao da si otišao u Limnu."
<BR>&nbsp;&nbsp;&nbsp;&nbsp;&nbsp;"Ako je tako, treba sva trojica da jedete pre nego što krenemo. To važi i za doktora i mene. Možeš li poslati jednoga borca da probudi kafedžiju? Neka mu kaže da ćemo sve platiti, ali da hrana mora stići odmah, jer moramo krenuti što je pre moguće."
<BR>&nbsp;&nbsp;&nbsp;&nbsp;&nbsp;Jedan pogled posla jednog gardistu žurno napolje.
<BR>&nbsp;&nbsp;&nbsp;&nbsp;&nbsp;Ždral zapita: "Imate lebdelicu?"
<BR>&nbsp;&nbsp;&nbsp;&nbsp;&nbsp;Na kapetanovom licu pokaza se razočaranje. "Imamo samo konje. Moraš biti bar pukovnik da bi mogao odobriti upotrebu lebdelice. Ali, moj kalde, možda je moguće oteti jednu, za tebe, u Limni. Pokušaću to."
<BR>&nbsp;&nbsp;&nbsp;&nbsp;&nbsp;Svila reče: "Ne budi smešan. Lebdelica za uhapšenika! Hodaću ispred tvog konja, sa rukama vezanim iza leđa. Zar vi ne radite tako?"
<BR>&nbsp;&nbsp;&nbsp;&nbsp;&nbsp;Kapetan, sa oklevanjem, klimnu glavom. "Da, ali..."
<BR>&nbsp;&nbsp;&nbsp;&nbsp;&nbsp;Ždral progovori, zamuckujući od žurbe: "On je osakaćen! Valjda ste primetili. Prelom skočnog zgloba. Nema izgleda da ide pešice odavde do Virona."
<BR>&nbsp;&nbsp;&nbsp;&nbsp;&nbsp;"Ima ovde jedna postaja Garde, moj kalde. Mogao bih dobiti još jednog konja, možda."
<BR>&nbsp;&nbsp;&nbsp;&nbsp;&nbsp;Pamteći kako je jahao sa Njorkom do Krvove vile, Svila reče: "Magarci. Mora biti da je u Limni moguće iznajmiti magarce, a posle ću reći Rogu ili nekom drugom od momaka da ih vrate u Limnu. Jednom auguru i jednom čoveku u doktorovim godinama moglo bi biti dozvoljeno da jašu na magarcima, čini se meni."
<BR>
<BR>&nbsp;&nbsp;&nbsp;&nbsp;&nbsp;Prva siva svetlost dizastora ispunila je ulice Limne pre nego što su njih petorica bili spremni za polazak. Dok se peo na mladog, belog magarca koga mu je jedan od boraca pridržavao, Svila je još mrmljao jutarnju molitvu Hieraksu visokome. Onda je prekrstio šake iza leđa da ih gardista sveže.
<BR>&nbsp;&nbsp;&nbsp;&nbsp;&nbsp;"Ja ću ovo stvarno vrlo labavo da namestim, kalde", reče mu gardista tonom izvinjavanja. "Tako labavo da te neće boleti; štaviše, moći ćeš da otreseš konopac kad god zaželiš."
<BR>&nbsp;&nbsp;&nbsp;&nbsp;&nbsp;Ne prekidajući molitvu, Svila klimnu glavom. Sad mu je bilo neobično da se moli u crvenoj tunici, iako se pre upisa u sholu često molio u odeći svakojakih boja. Presvući ću se u stambenoj zgradi, reče on sebi; uzeću čistu tuniku i najbolju mantiju. Pošto je, po sopstvenoj proceni, slab govornik, narod će mu se smejati ako ga vidi da je odeven u nešto što nije prava augurska odeća.
<BR>&nbsp;&nbsp;&nbsp;&nbsp;&nbsp;A naroda će morati da bude mnogo. Koliko god on i tri sibile - i, dabome, studenti iz mantejona - uspeju da okupe. Kad bude držao taj govor... u mantejonu ili napolju? Kad bude držao govor...
<BR>&nbsp;&nbsp;&nbsp;&nbsp;&nbsp;Kapetan je pojahao jurišnog pastuva koji je poigravao pod njim. "Ako si spreman, moj kalde?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Pade mi na um da bi ti ovo lažno hapšenje lako mogao pretvoriti u pravo, kapetane. Ako to učiniš, neće ti pretiti nikakva opasnost od mene, a ni od bogova, rekao bih."
<BR>&nbsp;&nbsp;&nbsp;&nbsp;&nbsp;"Hieraks neka uzme moje kosti ako sam i pomislio na takvo izdajstvo, moj kalde. Možeš preuzeti dizgine kad god želiš."
<BR>&nbsp;&nbsp;&nbsp;&nbsp;&nbsp;Iako Svila nije mogao da se seti da je petama podbo magarca, magarac je krenuo klimavim korakom napred. Svila je jedan trenutak razmišljao o ovome i zaključio da je magarca verovatno podbo onaj isti gardista koji mu je i vezao ruke iza leđa.
<BR>&nbsp;&nbsp;&nbsp;&nbsp;&nbsp;Ždral je osmatrao crne bedeme oblaka koji su se kretali sa jezera ka naselju Limna. "Biće ovo neki mrk dan." On potera svog magarca brže da bi sustigao Svilu. "Prvi takav posle dužeg vremena. Bar nećemo morati da se pržimo na suncu na ovim stvorenjima."
<BR>&nbsp;&nbsp;&nbsp;&nbsp;&nbsp;Svila ga upita koliko će, po njegovom mišljenju, jahanje potrajati.
<BR>&nbsp;&nbsp;&nbsp;&nbsp;&nbsp;"Na ovoj magaradi? Četiri sata, najmanje. Zar magarci nikad ne trče?"
<BR>&nbsp;&nbsp;&nbsp;&nbsp;&nbsp;"Video sam jednom magarca kako pretrčava livadu, kad sam bio dečak", reče Svila. "Ali, naravno, nije mu sedeo čovek na leđima."
<BR>&nbsp;&nbsp;&nbsp;&nbsp;&nbsp;"Ovaj baja tek što mi je zavezao ruke iza leđa, a mene već zasvrbeo nos."
<BR>&nbsp;&nbsp;&nbsp;&nbsp;&nbsp;Prošli su laganim kasom kroz Obalsku ulicu, pored iste one zgrade Juzgada u kojoj je ona predusretljiva žena kojoj se Oreb dopao pomenula Scilino svetilište i Hodočasnikovu stazu; i pored šarene firme advokata Vulpesa, sa naslikanom skerletnom lisicom. Vulpes će se pitati zašto on, Svila, nije dao ovom kapetanu njegovu posetnicu, pomisli Svila. Naime, to će se Vulpes zapitati ako ga vidi i prepozna u ovoj novoj odeći. Vulpes bi se usprotivio: rekao bi da nije u redu da kriminalci uhapšeni u Limni budu odvedeni u grad samo da bi ostali bez njegovih usluga.
<BR>&nbsp;&nbsp;&nbsp;&nbsp;&nbsp;Vulpesova posetnica je izgubljena, zajedno sa mnogim drugim stvarima, kad su ga pretresali... Pade mu na um da više nema ni ključeve od mantejona. Možda je Lemur, kad je uzimao Zumbulin igličar i azof i gamadion i brojanice od Savetnika Potoa, uzeo i Vulpesovu posetnicu; ali od slabe će mu vajde biti ta posetnica pred onim sudom koji će sad Lemuru da sudi...
<BR>&nbsp;&nbsp;&nbsp;&nbsp;&nbsp;Svila diže pogled. Limna više nije bila iza njih. Drum je krivudao između peskovitih brežuljaka koji su sigurno bili ostrvca i plićaci kad je jezero bilo znatno veće. On se okrete u sedlu da još jednom, oproštajno, pogleda selo Limnu, ali iza kapetana i dvojice boraca i njihovih konja ugleda samo čeličnoplave vode jezera.
<BR>&nbsp;&nbsp;&nbsp;&nbsp;&nbsp;"Otprilike u ovo vreme je Šenila, kao devojčica, stizala u Limnu, sigurno", reče on Ždralu. "U trenucima dizastora nastojala je da ugleda vodu. Da li ti je ikad pričala o tome?"
<BR>&nbsp;&nbsp;&nbsp;&nbsp;&nbsp;"Moralo je to biti još ranije ujutro."
<BR>&nbsp;&nbsp;&nbsp;&nbsp;&nbsp;Pala je jedna kap vode i na tom mestu je potamnela dlaka na vratu belog magarca; sledeća kap ulete u Svilinu znatno neuredniju kosu. Voda, zapanjujuće topla.
<BR>&nbsp;&nbsp;&nbsp;&nbsp;&nbsp;"Baš dobro što ovo nije počelo malo ranije", rečle Ždral. "Ali ja ne volim kišu nikad."
<BR>&nbsp;&nbsp;&nbsp;&nbsp;&nbsp;Svila je začuo rafalnu paljbu jedan tren pošto je primetio da se Ždral naglo ukrutio. Iza njih, kapetan povika: "Lezi dole!" i još nešto, ali su te dalje reči bile zaglušene pucnjavom pištolja jednoga od njegovih boraca.
<BR>&nbsp;&nbsp;&nbsp;&nbsp;&nbsp;Konopac oko Svilinih zglavaka, koji je do maločas takoreći sam spadao, sad kao da se zategao upravo zato što je Svila pokušao da izvuče ruke iz njega.
<BR>&nbsp;&nbsp;&nbsp;&nbsp;&nbsp;"Kalde! Lezi dole!"
<BR>&nbsp;&nbsp;&nbsp;&nbsp;&nbsp;Bacio se naglavačke iz sedla u prašinu druma. Nekim čudom jedna ruka mu je bila već slobodna. Urlanje lebdelice, zatim jedan suvi zveket, vrlo grub, dugotrajan, kao da neko ogromno dete trči pored gvozdenog kaveza i metalnom polugom zvekeće po šipkama.
<BR>&nbsp;&nbsp;&nbsp;&nbsp;&nbsp;Svila se nekako podiže na noge. I Ždralove ruke bile su slobodne; on se njima uhvati Svili oko vrata dok mu je Svila pomagao da siđe sa magarca. Gruvali su novi pucnji. Kapetanov bojni konj je vrisnuo - jeziv zvuk - propeo se na zadnje noge, pao ka njima i oborio obojicu u jarak.
<BR>&nbsp;&nbsp;&nbsp;&nbsp;&nbsp;"Moje levo plućno krilo", progunđa Ždral. Mlazić krvi curio mu je iz usta.
<BR>&nbsp;&nbsp;&nbsp;&nbsp;&nbsp;"U redu." Svila zadiže Ždralovu tuniku i pocepa je, jednim jedinim pokretom.
<BR>&nbsp;&nbsp;&nbsp;&nbsp;&nbsp;"Azof."
<BR>&nbsp;&nbsp;&nbsp;&nbsp;&nbsp;Pojedinačni pucnji pištolja za debelu municiju i daleko silnije kršenje groma na nebu, kao da i bogovi pucaju i ginu. Blede kapi, velike kao golubija jaja, raspljuskavale su se po prašini.
<BR>&nbsp;&nbsp;&nbsp;&nbsp;&nbsp;"Previću te", reče Svila. "Mislim da nije opasno po život. Izvući ćeš se."
<BR>&nbsp;&nbsp;&nbsp;&nbsp;&nbsp;"Džabe." Ždral ispljunu krv. Onda reče: "Pravi se da si moj otac." Onda ih pljusak kiše obuhvati, kao da ih je poneo talas vode iz jezera.
<BR>&nbsp;&nbsp;&nbsp;&nbsp;&nbsp;"Ja jesam tvoj otac, doktore." Svila ugura krpu, koju je uvrnuo tako da je ličila na čep, u vruću, pulsirajuću rupu - Ždralovu ranu na prsima. Zatim iscepa iz Ždralove tunike dugačku traku platna i poče je obavijati oko Ždralovog tela da bi ta obloga ostala na svom mestu.
<BR>&nbsp;&nbsp;&nbsp;&nbsp;&nbsp;"Kalde. Azof uzmi." Ždral mu stavi azof u ruke i preminu.
<BR>&nbsp;&nbsp;&nbsp;&nbsp;&nbsp;"Važi."
<BR>&nbsp;&nbsp;&nbsp;&nbsp;&nbsp;Nagnut iznad njega, držeći beskorisnu krpu u rukama, Svila vide Ždralov odlazak, vide grčeve i drhtaje i prevrtanje očiju nagore, pa još jedno, konačno, krućenje udova i opuštanje posle toga, i shvati da je život otišao, da velika, nevidljiva ptica-grabljivica zvana Hieraks upravo sad stiže, obrušava se kroz gusti, silni pljusak, grabi Ždralov duh i otrže ga od Ždralovog tela, oslobađa - dok on sam, klečeći u blatu, zapravo kleči na božanskoj tvari drugog, neviđenog boga. Pred njegovim očima pulsirajući izlivi krvi iz rane prestadoše; još sekunda, dve i kiša opra ranu tako da ostede samo belina.
<BR>&nbsp;&nbsp;&nbsp;&nbsp;&nbsp;On zavuče Ždralov azof pod opasač i izvadi brojanice. "Prenosim ti, doktore Ždrale, oproštaj od svih bogova. Seti se sada reči Pesovih, koje bejahu: 'Moju volju činite, živite u miru, množite se i moj pečat ne dirajte. Tako ćete izbeći gnev moj.'"
<BR>&nbsp;&nbsp;&nbsp;&nbsp;&nbsp;Ali Pesov pečat je narušen mnogo puta; on lično, Svila, skupljao je s poda ostatke jednog takvog pečata. Embrioni, jadne grudvice istrunulog mesa, ležahu među ostacima drugog. Zar Pesov pečat treba ceniti više nego ono što bi tim pečatom trebalo da bude zaštićeno? (Strahovit udar groma.) Pesov gnev obrušava se na ovaj svitak.
<BR>&nbsp;&nbsp;&nbsp;&nbsp;&nbsp;"'Idite voljno'" (kuda?) "'i sva zla koja ste ikad učinili biće vam oproštena'."
<BR>&nbsp;&nbsp;&nbsp;&nbsp;&nbsp;Lebdelica je bila bliže; huka njenih duvaljki nadjačavala je huku oluje.
<BR>&nbsp;&nbsp;&nbsp;&nbsp;&nbsp;"O, doktore Ždrale, sine moj, znaj da su me ovaj Pes i svi manji bogovi ovlastili da ti u ime njihovo oprostim. Ja ti, evo, opraštam, poništavam svaki tvoj zločin i svaku nepravdu koju si učinio. Sve je izbrisano." Voda je u obilju tekla niz njegove brojanice koje su iscrtavale znak sabiranja. "Blagosloven si."
<BR>&nbsp;&nbsp;&nbsp;&nbsp;&nbsp;Nije bilo nikakve dalje paljbe. Svila zaključi da su kapetan i obojica boraca mrtvi. Da li će mu Garda dozvoliti da im prenese Pesov oproštaj pre nego što ga odvede?
<BR>&nbsp;&nbsp;&nbsp;&nbsp;&nbsp;"Molimo ti se da oprostiš nama, živima." Svila je brzao sa molitvom, reči je izgovarao tako ubrzano da to njegovi učitelji u sholi nikad ne bi odobrili. "Ja i mnogi drugi često smo ti nepravdu činili, sine moj, strašne zločine i mnoge prestupe protiv tebe. Ne zadrži ih u srcu, nego u nevinosti počni život posle života, a sve te nepravde zaboravljene neka budu."
<BR>&nbsp;&nbsp;&nbsp;&nbsp;&nbsp;Jedan pištolj za debelu municiju grunu tri puta uzastopce, u veoma brzom sledu; baz-mitraljez ponovo zatrešta i blato izbi kao erupcija, pedalj daleko od Sviline glave.
<BR>&nbsp;&nbsp;&nbsp;&nbsp;&nbsp;I efektna završnica: "U ime svih bogova, oprošteno ti je zauvek, doktore Ždrale. Govorim ovde u ime Pesa Velikog..." Mnogo ih ima, devetoro, a svaki još i taj počasni pridev ima. Svilu zahvati osećanje da niko od tih devet nije stvarno važan, pa čak ni Hieraks, iako je Hieraks ovde svakako prisutan. "I u ime Izvanaša i svih manjih bogova."
<BR>&nbsp;&nbsp;&nbsp;&nbsp;&nbsp;Ustao je.
<BR>&nbsp;&nbsp;&nbsp;&nbsp;&nbsp;Jedna blatnjava prilika, zgurena iza mrtvog konja, povika: "Beži, moj kalde! Spasavaj se!" i okrete se da opet puca na lebdelicu koja se stuštila ka njima.
<BR>&nbsp;&nbsp;&nbsp;&nbsp;&nbsp;Svila diže obe ruke; konopac koji ga nije vezao visio je još sa zglavka jedne. "Predajem se!" Azof u njegovom opasaču bio je kao grudva olova. On pođe napred, najbrže što je mogao, hramljući i klizajući se po blatu, dok ga je kiša šibala po licu. "Ja sam kalde Svila!" Munja zablešta preko celog neba, a Svili se natren učini da se to primiče ne lebdelica, nego talus, sa onim kljovama i izbuljenim, naslikanim očima. "Ako morate nekog ubiti, ubijte mene!"
<BR>&nbsp;&nbsp;&nbsp;&nbsp;&nbsp;Prilika umazana blatom baci pištolj i takođe diže obe ruke.
<BR>&nbsp;&nbsp;&nbsp;&nbsp;&nbsp;Leteće vozilo se zaustavilo. Siloviti mlazevi vazduha ispod njega podizali su dodatnu kišu blatnjave vode.
<BR>&nbsp;&nbsp;&nbsp;&nbsp;&nbsp;"Pucali su na nas iz zasede, moj kalde." To kao da je bio neki trik: blatno stvorenje govorilo je kapetanovim glasom. "Umiremo za tebe i za Viron."
<BR>&nbsp;&nbsp;&nbsp;&nbsp;&nbsp;Otvori se poklopac ispod obrtne kupole sa baz-mitraljezom; odatle iskoči jedan oficir čija se uniforma istog časa natopi vodom.
<BR>&nbsp;&nbsp;&nbsp;&nbsp;&nbsp;"Znam", reče Svila. "Nikada vas neću zaboraviti." Pokuša da se priseti kapetanovog imena; ali, ako ga je ikad i čuo, sad je sasvim nestalo, kao i ime onog borca sa ozbiljnim, izduženim, smeđim licem, onog čijeg je oca ribnjak presušio.
<BR>&nbsp;&nbsp;&nbsp;&nbsp;&nbsp;Oficir pođe dugim koracima prema njima, stade i svečanim, širokim pokretom izvuče sablju. Peta sastavljenih, glave dignute, on pozdravi sabljom kao na paradi, okomito ispred lica. "Kalde! Hvala Hieraksu i svim bogovima što sam uspeo da te spasem!"
</P></TD></TR></TABLE>
</CENTER>
</BODY>
</HTML>
