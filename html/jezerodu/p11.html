<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. NA STOMAKU 'SVITKA'
<P>&nbsp;&nbsp;&nbsp;&nbsp;&nbsp;Njorka se nagnuo van, preko niske, debele balustrade Scilinog svetilišta, da prouči izgled nazupčanih ploča sivog kamena u podnožju litice. Njihove ispreturane, oštre ivice svetlucale su avetinjski bledo u nebeskoj svetlosti, a procepi i pukotine između njih bejahu crni kao katran.
<BR>&nbsp;&nbsp;&nbsp;&nbsp;&nbsp;"Ovde, ovde!" reče Oreb, kljucajući poletno Sciline usne. "Mes-to jede!"
<BR>&nbsp;&nbsp;&nbsp;&nbsp;&nbsp;"Ja se sa tobom ne vraćam", reče Šenila Njorki. "Natero si me da se pentram sve dovde u mojoj dobroj vunenoj haljini, nizašta. Dobro. Udarao si me i ritao si me - dobro i to. Ali ako misliš ti da ja sad silazim sa tobom do dole, onda ima da me nosiš. Probaj, samo probaj. Još dva-tri puta me udari i dobro me ritni. Pa vidi da l' ću da ustanem."
<BR>&nbsp;&nbsp;&nbsp;&nbsp;&nbsp;"Ma mož ti da ostaneš ovde i celu noć", zareža Njorka.
<BR>&nbsp;&nbsp;&nbsp;&nbsp;&nbsp;"Je l' mogu? E, dobro."
<BR>&nbsp;&nbsp;&nbsp;&nbsp;&nbsp;Oreb opet kljucnu isto mesto. "Ovde Njor-ka!"
<BR>&nbsp;&nbsp;&nbsp;&nbsp;&nbsp;"Ne, nego dođi ti ovde", reče mu Njorka. "Sad slušaj dobro. Baciću te kao što sam te maločas bacio sa staze. A ti traži Pateru Svilu, kao što si tražio do sad. Ako ga vidiš, pevaj."
<BR>&nbsp;&nbsp;&nbsp;&nbsp;&nbsp;Šenila, sa umornom ravnodušnošću, reče: "Ovog puta se taj neće vratiti."
<BR>&nbsp;&nbsp;&nbsp;&nbsp;&nbsp;"Nego šta će. Ajde ptico. Ajde." Bacio je Oreba preko balustrade, kao sa kakvog balkona, a onda gledao njegov klizeći let nadole.
<BR>&nbsp;&nbsp;&nbsp;&nbsp;&nbsp;Šenila reče: "Ima sto mesta gde je taj dugački kasapin mogo da se strmekne."
<BR>&nbsp;&nbsp;&nbsp;&nbsp;&nbsp;"Ima osam ili deset, možda. Gledao sam ja."
<BR>&nbsp;&nbsp;&nbsp;&nbsp;&nbsp;Opružila se po kamenom podu. "O, Molpo moja, ala sam umorna! Crkla sam."
<BR>&nbsp;&nbsp;&nbsp;&nbsp;&nbsp;Njorka se okrete ka njoj. "Stvarno ćeš ostati celu noć ovde?"
<BR>&nbsp;&nbsp;&nbsp;&nbsp;&nbsp;Ako je klimnula glavom, on to, u mraku ispod poluloptaste kupole svetilišta, nije mogao videti.
<BR>&nbsp;&nbsp;&nbsp;&nbsp;&nbsp;"Mogo bi neko da se popne."
<BR>&nbsp;&nbsp;&nbsp;&nbsp;&nbsp;"Neko gori od tebe?"
<BR>&nbsp;&nbsp;&nbsp;&nbsp;&nbsp;On se oglasi jednim potmulim "Hummmm."
<BR>&nbsp;&nbsp;&nbsp;&nbsp;&nbsp;"Smešna pomisao. Ja se kladim u sve što imam da kad bi poređali sve najgore tipove iz celog tog prokletog gradića dole, ne bi našli ni..."
<BR>&nbsp;&nbsp;&nbsp;&nbsp;&nbsp;"Dosta!"
<BR>&nbsp;&nbsp;&nbsp;&nbsp;&nbsp;Neko vreme je zaista ćutala. Ni sama nije znala da li je to bilo zbog straha ili zbog čistog umora. U tišini je čula pljuskanje talasa u podnožju grebena, jecanje vetra kroz čudnovato uvrnute stubove svetilišta, šum krvi u njenim sopstvenim ušima i ritmično tupkanje njenog srca.
<BR>&nbsp;&nbsp;&nbsp;&nbsp;&nbsp;Da je rđe, sve bi bilo dobro. Razmišljala je o praznoj staklenoj cevčici koju je ostavila na krevetu, u Orhidejinoj kući. Sad zamisli cev dvadeset puta veću, veću od boce, prepunu rđe. Ušmrknula bi jedno 'uštinuće' između tri prsta i ispustila još više u donju usnu, a onda bi pošla nazad sa Njorkom, pa kad bi došli do onog mesta gde ti se čini da gaziš po praznini, gurnula bi ga ljudski, da pada i pada, sve do jezera, dole.
<BR>&nbsp;&nbsp;&nbsp;&nbsp;&nbsp;Ali takve cevčuge nema, i nikad neće biti, a ono pola boce crvenog vina, koliko je popila, umrlo je u njoj odavno; ona pritisnu prste na svoje pulsirajuće slepoočnice.
<BR>&nbsp;&nbsp;&nbsp;&nbsp;&nbsp;Njorka dreknu: "Ej, ptico! Jesi dole? Pevaj!"
<BR>&nbsp;&nbsp;&nbsp;&nbsp;&nbsp;"Ako ga je čuo, Oreb nije odgovorio.
<BR>&nbsp;&nbsp;&nbsp;&nbsp;&nbsp;Njorka, tonom učesnika u raspravi, upita: "Zašto bi on potego čak dovde?"
<BR>&nbsp;&nbsp;&nbsp;&nbsp;&nbsp;Šenila prevali glavu s jedne strane na drugu. "To si me već pitao. Ne znam. Pamtim da smo se vozali u nekakvim zaprežnim kolima. Je l' tako? Konji. Ali tad je neka druga ženska bila na vlasti. Baš bih volela da se ona vrati." Ona zagrize zglavak prsta, zapanjena onim što je upravo rekla. Umorno dodade: "Bolje je upravljala nego ja. A bolje nego i ti."
<BR>&nbsp;&nbsp;&nbsp;&nbsp;&nbsp;"Ćuti. Slušaj ovamo. Ja ću sad malo da se penjem niz ove stene. Koliko mogu, a da ne padnem. Ti se odmaraj. Trebalo bi brzo da se vratim."
<BR>&nbsp;&nbsp;&nbsp;&nbsp;&nbsp;"Imaćemo paradu", reče mu Šenila. Nekoliko minuta kasnije ona nastavi: "Veliku, kroz sred Alamede. Sa orkestrima."
<BR>&nbsp;&nbsp;&nbsp;&nbsp;&nbsp;Onda je zaspala i ušla u veliku, blistavu dvoranu punu muškaraca u crnoj i beloj odeći i žena sa nakitom. Uz nju je stupao admiral sa tri sunca, ona ga je držala pod ruku, ali on nije bio nimalo važan. Hodala je ponosito, osmehujući se, a njen široki okovratnik bio je sav od dijamanata. Dijamanti su se kao slapovi spuštali i sa njenih ušiju. Iskrili su joj se na zglavcima kao one svetlosti na nebu. Svi pogledi bili su uprti u nju.
<BR>&nbsp;&nbsp;&nbsp;&nbsp;&nbsp;I već ju je Njorka drmusao za rame. "Idem ja. Oćeš - nećeš?"
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;"Ima dobrih mesta za klopu u Limni. Ja častim večeru i uzimam sobu, a sutra možemo da se vozimo nazad u grad. A?"
<BR>&nbsp;&nbsp;&nbsp;&nbsp;&nbsp;Sad je već bila dovoljno budna da kaže: "Dakle, ti me ne slušaš kad ti ja nešto govorim? Rekla sam, ne. Odlazi."
<BR>&nbsp;&nbsp;&nbsp;&nbsp;&nbsp;"Dobro. Ako te neki konj nađe ovde, ne bacaj krivicu na mene. Učinio sam za tebe najbolje što sam mogao."
<BR>&nbsp;&nbsp;&nbsp;&nbsp;&nbsp;Opet je sklopila oči. "Ako neki konjić hoće da me siluje, to je super, samo pod uslovom da on nije ti i da ne traži da se još i migoljim ispod njega dok mi on to radi. Ako hoće i da mi produva cev, može i to." Uzdahnula je. "Al samo da ne moram da mu pomažem."
<BR>&nbsp;&nbsp;&nbsp;&nbsp;&nbsp;Jasno je čula struganje njegovih čizama po podu dok je odlazio iz svetilišta. Posle izvesnog - njoj se činilo vrlo kratkog - vremena, podigla se na noge, uz dosta muke i truda. Noć beše vedra; utvarna nebeska svetlost odsijavala je sa zatalasanog jezera i osvetljavala svaki surovi, goli šiljak stena. Na obzorju su se daleki gradovi stapali u isti prevoj sa Vironom, ali su izgledali kao mrljice 'lisičje vatre', ni upola tako poželjni kao ledene iskre koje su nestale sa njenih šačnih zglobova.
<BR>&nbsp;&nbsp;&nbsp;&nbsp;&nbsp;"Mlatko?" reče ona glasom koji se naglo pojačavao. "Mlatko!"
<BR>&nbsp;&nbsp;&nbsp;&nbsp;&nbsp;Tako reći istog trena, on je izronio iz senki, pojavivši se na onom istom isturenom delu staze, nadnetom nad jezero, odakle je Svila posmatrao kako uhoda nestaje u svetilištu i odakle je ona, u mašti, gurnula Njorku. "Sifonka? Jesi dobro?"
<BR>&nbsp;&nbsp;&nbsp;&nbsp;&nbsp;Nešto nevidljivo steglo se oko njenog grla. "Nisam. Ali biću. Mlatko?"
<BR>&nbsp;&nbsp;&nbsp;&nbsp;&nbsp;"Šta je?" Poplava nebeske svetlosti, zbog koje se činilo da je svaki kamen i svaki trn udaljen i nejasan, sprečila ju je da pročita njegovo telesno držanje (što je ona veoma vešto umela da uradi, mada nije bila svesna te svoje sposobnosti), iako ga je obilato osvetlila; ton njegovog glasa bio je ravan, bez osećanja, ili se, možda, zbog udaljenosti pričinilo da je tako.
<BR>&nbsp;&nbsp;&nbsp;&nbsp;&nbsp;"Ja bih da počnemo iz početka. Mislila sam da bi možda i ti voleo tako."
<BR>&nbsp;&nbsp;&nbsp;&nbsp;&nbsp;Dok je trajalo njegovo ćutanje, odbrojala je sedam jakih udara svog srca. Najzad on reče: "Oš se vratim?"
<BR>&nbsp;&nbsp;&nbsp;&nbsp;&nbsp;"Ne", doviknu mu ona, a on kao da postade, tog istog trena, malo manji: samo malčice manji. "Nego, mislim... želela bih da navratiš kod Orhi, jedno veče. Važi?"
<BR>&nbsp;&nbsp;&nbsp;&nbsp;&nbsp;"Važi." To nije bio odjek.
<BR>&nbsp;&nbsp;&nbsp;&nbsp;&nbsp;"Možda iduće nedelje. I, kao, ja te ne poznajem. A ti ne poznaješ mene. Počnemo iznova."
<BR>&nbsp;&nbsp;&nbsp;&nbsp;&nbsp;"Važi", doviknu on opet. I najzad: "Voleo bih da te sretnem jednog dana."
<BR>&nbsp;&nbsp;&nbsp;&nbsp;&nbsp;Htela je da dovikne: Pa, srešćemo se, ali te reči joj zastadoše u grlu; zato je samo mahnula, a onda, uvidevši da on nju ne može videti, iskoračila iz svetilišta, napolje, da bi se i sama našla na vidiku, pod mekim nebeskim svetlom; odatle je mahnula ponovo, a onda gledala kako on nestaje niz Hodočasnikovu stazu koja je od te tačke zaokretala oštro prema kopnu.
<BR>&nbsp;&nbsp;&nbsp;&nbsp;&nbsp;Onda pomisli: gotovo.
<BR>&nbsp;&nbsp;&nbsp;&nbsp;&nbsp;Bila je umorna, bolele su je noge, ali iz nekog razloga nije joj se išlo opet pod kupolu; sela je na glatku, ravnu stenu ispred ulaza u svetilište, ritanjem zbacila cipele s nogu i odmah osetila olakšanje na novostečenim žuljevima i plikovima.
<BR>&nbsp;&nbsp;&nbsp;&nbsp;&nbsp;Smešna stvar, kako znaš. Gotovo je, a ovo je bio on, a ona to nije shvatila sve do trenutka kad je rekao to 'Voleo bih da te sretnem jednog dana'.
<BR>&nbsp;&nbsp;&nbsp;&nbsp;&nbsp;On bi hteo da ona napusti posao kod Orhi. I gle, ona sasvim neočekivano uviđa da bi rado napustila zeznutu Orhideju i otišla da živi bilo gde, samo da bude s njim.
<BR>&nbsp;&nbsp;&nbsp;&nbsp;&nbsp;Smejurija jedna.
<BR>&nbsp;&nbsp;&nbsp;&nbsp;&nbsp;Jedna velika mesingana ploča, ili nešto slično tome, ugrađena je ovde u zid svetilišta, i to nekako više u dubinu zida; ona poče dokono pipati to mesto, izgovarajući imena onih bogova koji su joj poznati. Ali, pazi ovo: pločetina se malo pomiče, kao da nije uzidana, nego više, kao, okačena o nešto. Ona podvuče nokte pod donji rub, podiže je, i vide vrtloženje boja: crvene i plave prelive, i ružičaste, i razne žute i zlatnosmeđe i zelene, i zelenkasto-crne, i druge kojima ne zna nazive.
<BR>
<BR>&nbsp;&nbsp;&nbsp;&nbsp;&nbsp;"Odmah, Vaša eminencijo", reče Inkus, klanjajući se još jednom. "Razumem sasvim, Vaša eminencijo, biću na sceni kroz jedan sat. Možete imati potpuno poverenje u mene, Vaša eminencijo. Kao i uvek."
<BR>&nbsp;&nbsp;&nbsp;&nbsp;&nbsp;Zatvorio je vrata polako i maltene bešumno, klanjajući se bez prestanka, i dobro se uverio da je jezičak vrata škljocnuo i vrata se čvrsto zatvorila, pa tek onda pljunuo. Posle večere, kod Severnog Galeba, sastaće se Krug; Gorkoslada je obećala da će prikazati svima kakva je čuda navodno postigla sa nekim matorim nosačem koji - ona je to, tobož, poverila Pateri Tusahu - sada nju obožava kao Ehidnu, Scilu, Molpu, Telksiepeju, Feju ili Sfiksu, ako mu se tako naredi, što je sve navodno postignuto kompajlerom. Inkus je oduvek želeo (nikada toliko silno kao sad) da vidi tako nešto. Da vidi tog nosača sa odvrnutom pločom na gornjoj strani glave i odvrnutim i skinutim celim licem. Bio je (reče on sebi ljuto) više nego silno željan da neposredno vidi upražnjavanje Gorkosladine tehnike, da bi je mogao uporediti sa svojom.
<BR>&nbsp;&nbsp;&nbsp;&nbsp;&nbsp;Da li je zaista moguće da neko učita sebe - ili je cela stvar, zapravo, mnogo jednostavnija nego što je on zamišljao? U idealnom slučaju, uvlačiš se u veštine i znanja onih koji su na Kratkom Suncu bili programeri i izvlačiš korist za sebe, kao što majstor rvanja iskoristi snagu svog protivnika, toliko teškog da ga inače ne bi mogao podići, i upravo pomoću te snage ga tresne o zemlju.
<BR>&nbsp;&nbsp;&nbsp;&nbsp;&nbsp;Stežući zube i zarivajući malu pesnicu u dlan, Inkus pokuša da uveri sebe da će večeras biti racija i da će neki dobronamerni bog izludeti matorog Ustavicu tako da će on, Inkus, biti pošteđen; ali to su bile gluposti, što je njemu bilo savršeno jasno. On ima pravo da ide večeras. Sledeći sastanak Kruga, posle ovog, biće tek sledećeg meseca, a na poslovima crne mehanike niko ne ulaže toliko mučeničkog truda kao on, Inkus - i niko ne daje sve stečeno znanje svima ostalima sa toliko dobre volje; dakle, zaslužio je ovo predstojeće veče, zaslužio desetostruko, pa i više. Nema poštenja, a ni pravde u svitku. Bogove je baš briga... ne, nije tako, oni su zlonamerni. Nema sumnje, oni njega aktivno mrze.
<BR>&nbsp;&nbsp;&nbsp;&nbsp;&nbsp;On se besno sruči u fotelju i zabode najbliže pero krvnički u mastionicu.
<BR>
<BR>&nbsp;&nbsp;&nbsp;&nbsp;&nbsp;Dragi moj prijatelju Severni Galebe,
<BR>&nbsp;&nbsp;&nbsp;&nbsp;&nbsp;moram ti sa dubokim žaljenjem javiti da je matori glupan smislio još jednu potpunu koještariju samo da bi mi napravio dodatni posao. Moram da potegnem u Limnu baš noćas, jer, kao, nijedna druga noć ne bi bila odgovarajuća. Treba da se upuštam u razgovore sa ribarima i da tragam za jednom ženetinom (da, napisao sam ženetinom) koju nikad nisam video, a koja možda uopšte i nije tamo, i to sve samo zato što su njegove bezvredne uhode pretrpele, opet i ponovo, potpuni neuspeh.
<BR>&nbsp;&nbsp;&nbsp;&nbsp;&nbsp;Zato tuguj, prijatelju moj, za svojim saradnikom, za mnom, koji bi ove noći bio s tobom kad bi mogao.
<BR>
<BR>&nbsp;&nbsp;&nbsp;&nbsp;&nbsp;Ovo 'za mnom' je potpis i vredi isto kao ono njihovo 'Ja'; čak i budala kao što je Severni Galeb shvatiće toliko. Inkus brzo, ali sa zadovoljstvom, još jednom pročita pismo, diveći mu se i unoseći, mentalno, ispravke i dopune; najzad, zadovoljan, pocepa ga preko polovine, zgužva i ubaci u mehanizam za spaljivanje. Izgledi da matori Ustavica ikada vidi to što je tu bilo napisano i da prepozna njega, Inkusa, kao autora bili su maleni, ali ipak ne tako maleni da mu predostrožnost ne bi zabranila da napiše na takav način ono što stvarno misli. Dakle, nov, čist list hartije i novo trošenje mastila; ali pero držati u ruci na pogrešan način. Idemo:
<BR>
<BR>&nbsp;&nbsp;&nbsp;&nbsp;&nbsp;Dragi moj prijatelju,
<BR>&nbsp;&nbsp;&nbsp;&nbsp;&nbsp;neodložne dužnosti prisiljavaju me da se odreknem prijatne zajedničke večere na koju si me tako ljubazno pozvao.
<BR>
<BR>&nbsp;&nbsp;&nbsp;&nbsp;&nbsp;Njegovo osobeno klinasto 'm' zamenjeno je škrabocijom koja liči na srušeno i raskokano 'E'. Odlično - odlično!
<BR>
<BR>&nbsp;&nbsp;&nbsp;&nbsp;&nbsp;Tebi je poznato, prijatelju moj, ili bi sa više promišljenosti trebalo kazati da ti ne može biti poznato, sa koliko radosti sam iščekivao da čujem jednostavan i neulepšan izveštaj o divnim pustolovinama našeg prijatelja G-a. Sam G...
<BR>
<BR>&nbsp;&nbsp;&nbsp;&nbsp;&nbsp;Ne valja. Severnog Galeba će ova upotreba muškog roda potpuno smutiti. Nema druge, treba svratiti do kuće Severnog Galeba i ostaviti njegovom sobaru jasnu i glasnu poruku. Tu će nastati izvestan utrošak vremena i snage, ali ne bez nekog dobitka: moći će postavljati pitanja tom sobaru, pa će imati zadovoljstvo da sazna kad je taj nesrećni hem poslednji put primio platu, i da gleda zbunjen izraz na tom licu. Taj sobar je bio izuzetno dobar, majstorski projekt; nikad Severni Galeb ne bi uspeo da ga sredi bez njegove, Inkusove, pomoći.
<BR>&nbsp;&nbsp;&nbsp;&nbsp;&nbsp;Ustavši iz fotelje, Inkus oštro zazvižda. Pojavi se jedan debeli dečak brižnog izgleda, a Inkus mu reče: "Treba mi brza nosiljka sa osam nosača da me odbaci do jezera. Neka glupača... ali nema veze to. Njegova eminencija neće odobriti upotrebu lebdilice, ali drži do brzine. Reci ljudima da će biti samo jedan putnik, naime, ja. Možeš me i opisati, ja nisam težak. Oni će dobiti duple pare u Limni, a tamo će biti slobodni. Nađi najbolje što možeš, ali što pre. A na mene se dotle strovaljuje stotine najhitnijih obaveza, koje moram... ma, pojuri! Brzo! Je l' te još boli zadnjica? Boleće još jače, ako sad ne poletiš."
<BR>&nbsp;&nbsp;&nbsp;&nbsp;&nbsp;"Da, Patera. Odmah, Patera. Ovoga trenutka." Klanjajući se, debeli dečak iziđe, uveri se da su vrata dobro zatvorena, pa tek onda, majstorski, pljunu u ćoše.
<BR>
<BR>&nbsp;&nbsp;&nbsp;&nbsp;&nbsp;Svila je, očaran, gledao kako se vrata otvaraju kao vrtlog pokretnih latica: činilo se da stvaraju visoki, zeleni hodnik koji se iza njih otkrivao. "Tek posle nekog vremena sam prepoznao taj osećaj", reče on Mamelti. "Tako sam se osećao kao malo dete, kad me je majka držala neko vreme u rukama, a onda spuštala." Zaćutao je, zadubivši se u misli.
<BR>&nbsp;&nbsp;&nbsp;&nbsp;&nbsp;"I sad smo u sasvim drugoj prostoriji, mnogo dublje ispod zemlje. Zaista neobično! Postoji li neki način da sprečimo Hamerstona da pomoću iste ove stvari krene dole za nama?"
<BR>&nbsp;&nbsp;&nbsp;&nbsp;&nbsp;Mamelta strese glavom, ali Svili nije bilo jasno da li ona time iskazuje odricanje ili samo hoće da razbistri glavu. "Čudno... Da li jo ovo još jedan san?" upita ona.
<BR>&nbsp;&nbsp;&nbsp;&nbsp;&nbsp;"Nije san." On ustade sa gomile čelika. "Nije san. Izbaci tu misao sasvim iz glave. Jesi li mnogo sanjala dok si bila tamo gore?"
<BR>&nbsp;&nbsp;&nbsp;&nbsp;&nbsp;"Ne znam koliko dugo je trajalo. Šta ako sam usnila po jedan san u svakih sto godina...?"
<BR>&nbsp;&nbsp;&nbsp;&nbsp;&nbsp;Svila iziđe u hodnik. Tu je, ne mnogo daleko od vrata sa laticama, postojao nekakav bunar: okomito okno puno sumraka, niz koje se moglo poći zavojitim stepenicama. On prošeta hodnikom da ga malo razgleda, oseti nešto kroz istanjeni đon jedne cipele i saže se da to uzme.
<BR>&nbsp;&nbsp;&nbsp;&nbsp;&nbsp;Bila je to karta.
<BR>&nbsp;&nbsp;&nbsp;&nbsp;&nbsp;"Vidi ovo, Mamelta!" Podigao je zlatnu kartu da ona vidi. "Novac! Moja sreća se očigledno poboljšala otkad sam tebe sreo. Neki bog se osmehuje na tebe, pa i na mene zbog toga što sam s tobom."
<BR>&nbsp;&nbsp;&nbsp;&nbsp;&nbsp;"Nije to novac."
<BR>&nbsp;&nbsp;&nbsp;&nbsp;&nbsp;"Jeste", reče joj on. "Jeste li vi imali neku drugu vrstu novca u Svitku kratkog sunca? Mi ovakav koristimo u Vironu, a primaju ga i trgovci iz drugih gradova, pa zato pretpostavljam da su kartice i njihov novac. Ovim bi se mogao kupiti, na primer, jedan dobar jarac za Pesa - ili čak bela ovca, ako cene na pijaci malo više padnu. Iseci ovo na sto komadića, i svaki dobijeni kvadratić biće jedna para, to jest jedan bit. Za jednu paru dobiješ dve velike glavice kupusa ili šest jaja. Dobro, hoćeš li ti izići odatle? Ja ne verujem da će ta pokretna soba tonuti iole dublje."
<BR>&nbsp;&nbsp;&nbsp;&nbsp;&nbsp;Ona ustade i dođe za njim, u hodnik.
<BR>&nbsp;&nbsp;&nbsp;&nbsp;&nbsp;"Mejtera Mermer pamti kratko sunce. Nastojaću da te upoznam s njom. Siguran sam da ćete vas dve imati mnogo zajedničkog."
<BR>&nbsp;&nbsp;&nbsp;&nbsp;&nbsp;Pošto Mamelta ništa nije uzvratila, on upita: "Da li bi mi htela pričati o tvojim snovima? To bi moglo pomoći. O čemu si sanjala?"
<BR>&nbsp;&nbsp;&nbsp;&nbsp;&nbsp;"O ljudima poput tebe."
<BR>&nbsp;&nbsp;&nbsp;&nbsp;&nbsp;Svila se nagnu preko ograde okomitog da pogleda dole. Na prvih šest stepenika bejahu upisane reči, i to na svaki stepenik po jedna:
<BR>
<BR>&nbsp;&nbsp;&nbsp;&nbsp;&nbsp;ONAJ KO SILAZI SLUŽI PESU NAJBOLJE
<BR>
<BR>&nbsp;&nbsp;&nbsp;&nbsp;&nbsp;"Pazi ovo", reče on. Ali Mamelta nije pogledala dole, a on upita: "Ko su bili ti ljudi u tvojim snovima?"
<BR>&nbsp;&nbsp;&nbsp;&nbsp;&nbsp;Ćutala je tako dugo da je on zaključio da odgovor uopšte neće dobiti. Prošao je kroz otvoreno mesto na ogradi i sišao na prvi stepenik. "Na svakom ovom po nešto piše", reče joj. "Sledeći niz poručuje: 'Svoju ću decu podučavati kako sam Pesov plan sprovodio.' Sigurno je na dnu neko Pesovo svetilište. Jesi li raspoložena da ga vidiš?"
<BR>&nbsp;&nbsp;&nbsp;&nbsp;&nbsp;"Pokušavam da... smislim način da ti kažem. Mi nismo govorili. Rečima. Sad se moram prisećati govorenja reči. Jer ja ti nešto kažem, a ti ne čuješ. Moram i da pokrenem usta i jezik... i da pravim ovu buku u grlu."
<BR>&nbsp;&nbsp;&nbsp;&nbsp;&nbsp;"To ti odlično uspeva", reče joj Svila sa toplinom. "Uskoro ćemo morati opet da krenemo gore, ali nećemo pomoću te iste sobice, jer bi nas ona vratila, pretpostavljam, u dvoranu iz koje smo pošli. A ja se moram vratiti u tunele ispod Limne i tamo naći pepeo iz mantejona. Uopšte nisam siguran da imamo dovoljno vremena za obilazak tog svetilišta dole, za recitovanje molitava i tako dalje. Šta misliš o tome?"
<BR>&nbsp;&nbsp;&nbsp;&nbsp;&nbsp;"Ja..." reče Mamelta, zaćuta i ostade zureći u jednu tačku.
<BR>&nbsp;&nbsp;&nbsp;&nbsp;&nbsp;"Patera Štuka, moj prethodnik, čovek izuzetno pobožan, ponekad je u snu izvikivao imena", reče joj Svila. "Dešavalo se da probudi mene, koji sam spavao čak u drugoj sobi. Mislim da se ti sada, možda, plašiš da govoriš glasno, zato što misliš da je i ovo neki san i da bi mogla probuditi spavače. Ali nije san, nećeš probuditi nikoga."
<BR>&nbsp;&nbsp;&nbsp;&nbsp;&nbsp;Klimnula je glavom; taj pokret bio je jedva primetan. "Možda sam u početku dozivala. Jedna je bila mala, Monarhova druga kćer. To je ona koju ste viđali kako pleše."
<BR>&nbsp;&nbsp;&nbsp;&nbsp;&nbsp;"Molpa?" predložio je Svila.
<BR>&nbsp;&nbsp;&nbsp;&nbsp;&nbsp;"Pamtim da sam je često viđala kod kuće, plesala je kroz moje snove. Bila je predivna igračica, ali mi smo joj klicali iz drugog razloga, zato što smo se plašili. Mogao si videti u njenom licu da je gladna onakvog klicanja kakvo su druge dobijale."
<BR>&nbsp;&nbsp;&nbsp;&nbsp;&nbsp;"Možda je Pes taj koji ti daje svoju posebnu naklonost", zaključi Svila. "Uistinu, svi su izgledi da je tako, jer nas je pokretna sobica odvela pravo pred ovo njegovo svetilište. Ako je tako, on će se sigurno uvrediti ako ne siđemo u posetu svetilištu, posle svega što je učinio za nas. Zar nećeš poći sa mnom?"
<BR>&nbsp;&nbsp;&nbsp;&nbsp;&nbsp;Ona stade uz njega, na prvi stepenik nadole. Pođoše zajedno unutra, rame uz rame, niz spiralu, gledajući u tankom sloju prašine na stepenicima otiske stopala onih koji su tu prošli pre njih i pomalo drhteći na hladnom vazduhu okomitog tunela koji se, dok su se niz njega spuštali, sve više sužavao i postajao sve mračniji.
<BR>&nbsp;&nbsp;&nbsp;&nbsp;&nbsp;Pre nego što su stigli do pola puta, slabi miris truljenja navede Svilu da počne da pomiče nozdrve; činilo se da neki oltar nije valjano opran i pročišćen, pa on odluči da ga sam očisti, ako na dnu zaista nađe svetilište sa takvim oltarom.
<BR>&nbsp;&nbsp;&nbsp;&nbsp;&nbsp;Mamelta je počela zaostajati za njim. Sada ipak dodirnu mišicu njegove ruke. "Je li ono hamerston?"
<BR>&nbsp;&nbsp;&nbsp;&nbsp;&nbsp;Svila se okrete da je pogleda. "Hamerston? Gde?"
<BR>&nbsp;&nbsp;&nbsp;&nbsp;&nbsp;"Tamo dole." Pokazala je, neodređenim pokretom, na dno tunela. "Ječi? Neko ječi."
<BR>&nbsp;&nbsp;&nbsp;&nbsp;&nbsp;Svila stade da oslušne; zvuk je bio tako tih, da on nije mogao biti siguran da li mu se, možda, samo pričinjava. Avetinjsko zavijanje, koje se uzdizalo i spuštalo, ali uvek na ivici između čujnosti i nečujnosti, uz povremeno maltene potpuno nestajanje.
<BR>&nbsp;&nbsp;&nbsp;&nbsp;&nbsp;Nije bilo ništa glasnije na dnu, gde je vojnik ležao. Svila uhvati mrtvaca za mišicu leve ruke i prevrte ga na leđa, otkrvši, pri tom, da više nije onoliko jak kao što je bio. Zupčasta rupa veličine palca videla se na čovekovim plavo obojenim prsima.
<BR>&nbsp;&nbsp;&nbsp;&nbsp;&nbsp;Kad je došao do daha, Svila reče: "Odmakni se ti malo, Mamelta. Retko se dešava da hem posle trenutka smrti eksplodira, ali izvestan rizik uvek postoji." Čučnuo je i uklonio, pomoću krakova čeličnog krsta, mrtvačev štitnik za lice. Poče jednim krakom oprobavati spojeve, ali nigde se ne pojavi elektrolučno varničenje. Svila odmahnu glavom.
<BR>&nbsp;&nbsp;&nbsp;&nbsp;&nbsp;"On je mašina." Gledala je čovekovu ranu. "Robot?"
<BR>&nbsp;&nbsp;&nbsp;&nbsp;&nbsp;"Vojnik. Ali ja još nikad nisam video plavog. Naši su prekriveni mrljama zelene, smeđe i crne boje; valjda je ovaj iz nekog drugog grada. Bilo kako bilo, ovaj je odavno mrtav, a u svetilištu postoji još neko, živ, i taj neko trpi bolove."
<BR>&nbsp;&nbsp;&nbsp;&nbsp;&nbsp;Masivna vrata na jednom zidu uspravnog okna bila su odškrinuta. Svila ih otvori i uđe u svetilište, koje je (na njegovo zaprepašćenje) bilo kružna sala, celih trideset lakata visoka, sa većim brojem mekanih divana. Tavanica, pod i kružni zid bejahu prekriveni staklima i instrumentima za očitavanje božanskih pojavljivanja. Svako staklo bilo je energizovano; na svima njima jedna se ista stvar njihala, stvar nalik na lobanju, ali sva u dronjcima. To svakako više nije bilo lice, ali ječalo je.
<BR>&nbsp;&nbsp;&nbsp;&nbsp;&nbsp;On pljesnu šakama. "Monitore!"
<BR>&nbsp;&nbsp;&nbsp;&nbsp;&nbsp;Iz lica provališe neki brbljavi zvuci, iz rupe nepravilnog oblika koja se otvarala i zatvarala tu, negde, na njemu; zvuci se uzdigoše do prodornog, silovitog piska, a na sredini poda sobe naglo se, uz tresak, otvoriše jedna položena vrata, otkrivši prolaz nadole.
<BR>&nbsp;&nbsp;&nbsp;&nbsp;&nbsp;"Ovo hoće da ti uđeš u nos", reče Mamelta.
<BR>&nbsp;&nbsp;&nbsp;&nbsp;&nbsp;Svila priđe tom novom oknu i pogleda dole. Na dnu, pedeset lakata niže, plovile su tri blistave tačke, ali neprestano zajedno, kao da su povezane. Neodoljivo su ga podsetile na slične svetlosti koje je video u snu, na dnu, tobož, Fidejinog groba. Čekao je dok nisu nestale i dok se namesto njih nije pojavila samo jedna iskra. "Ja ću dole."
<BR>&nbsp;&nbsp;&nbsp;&nbsp;&nbsp;"Da. Ono hoće to."
<BR>&nbsp;&nbsp;&nbsp;&nbsp;&nbsp;"Ko, ovaj monitor? Ti si njega razumela?"
<BR>&nbsp;&nbsp;&nbsp;&nbsp;&nbsp;Odmahnula je, jedva primetno, glavom. "Videla sam ovo. Odlazak na brod koji će nas podići u 'Svitak'."
<BR>&nbsp;&nbsp;&nbsp;&nbsp;&nbsp;"Ne može ovo biti nikakav brod", reče Svila. "Ovo svetilište je ugrađeno duboko u stenoviti masiv, nema sumnje."
<BR>&nbsp;&nbsp;&nbsp;&nbsp;&nbsp;"Ovo je pristanišni ulaz", progunđa ona, ali Svila je već seo na rub kružnog otvora i počeo se spuštati; ispod njegovih nogu bile su metalne prečage očigledno tome namenjene. Najzad je dospeo do jednog providnog mehura iz koga se otvarao pogled na mračnu ravnicu od golog kamena. Zagledao se netremice u to prostranstvo, a onda se neki bezimeni mentalni mehanizam podesio, i te iskre koje plove ispod konkavnog kristalnog poda postadoše - ne naprosto daleke, nego beskonačno daleke: fenjeri i vatre novih nebeskih zemalja.
<BR>&nbsp;&nbsp;&nbsp;&nbsp;&nbsp;"Pese veliki..."
<BR>&nbsp;&nbsp;&nbsp;&nbsp;&nbsp;To božansko ime ovde je zazvučalo prazno i glupo; ime koje je Svila celoga života pominjao bez ijednog trena sumnje u njegovu valjanost. Veliki Pes nije ovoliko veliki, nije kao ovo što se odavde vidi. Veliki Pes nije bog, ovde, napolju.
<BR>&nbsp;&nbsp;&nbsp;&nbsp;&nbsp;Svila proguta, na suvo i na prazno, onda dohvati jednom rukom gamadion koji mu je visio oko vrata i iscrta, njime, znak sabiranja u vazduhu ispred sebe. "Ovo je ono što si mi pokazao, zar ne? Ono što sam na igralištu video. Crni somot i raznobojne iskre ispod mojih nogu."
<BR>&nbsp;&nbsp;&nbsp;&nbsp;&nbsp;Zauzvrat mu stiže, ili mu se bar tako učinilo, potvrda, iskazana bez ijedne reči.
<BR>&nbsp;&nbsp;&nbsp;&nbsp;&nbsp;To ga je učvrstilo jače nego što bi išta drugo moglo. Odvoji prvo jednu šaku od ledenih gvozdenih prečaga i obrisa je o tuniku; zatim, na isti način, drugu.
<BR>&nbsp;&nbsp;&nbsp;&nbsp;&nbsp;"Ako je volja tvoja da umrem, onda ću i umreti, znam; ne bih se ni usprotivio. Ali, kad si mi na igralištu pokazao ovo, zatražio si od mene da spasem naš mantejon i zato te molim da mi dopustiš povratak u... u svitak kakav je meni poznat. Ponudiću ti belog bika, kunem se, čim budem u mogućnosti da ga kupim."
<BR>&nbsp;&nbsp;&nbsp;&nbsp;&nbsp;Ovog puta nije bilo nikakve reakcije.
<BR>&nbsp;&nbsp;&nbsp;&nbsp;&nbsp;Osvrtao se; neke tačkice blistale su crveno, druge topaznom žutom bojom, neke su bile ljubičaste, a mnoge kao dijamanti. Ponegde je video nešto nalik na oblačiće ili maglice svetlosti. To su celi gradovi, sigurno. Sumorna ravnica bila je sva izrovašena, kao obrazi deteta koje je preživelo velike boginje i daleko jalovija od golih litica i stena Hodočasnikove staze; nigde nijednog drveta, ni cveta, ni travke, ni trunčice mahovine.
<BR>&nbsp;&nbsp;&nbsp;&nbsp;&nbsp;Svila je ostao na poslednjim prečagama, zagledan dole, u iskričavi mrak, sve dok ga Mamelta, koja se spustila za njim, nije dodirnula stopalom po glavi, da bi mu privukla pažnju; on se iznenađeno trže, brzo pogleda ka njoj, a onda još brže spusti pogled, postiđen prizorom njenih obnaženih bedara.
<BR>&nbsp;&nbsp;&nbsp;&nbsp;&nbsp;"Ono koje si našao? Ustanovila sam gde pripada. Daj meni."
<BR>&nbsp;&nbsp;&nbsp;&nbsp;&nbsp;"Doneću ti", reče on. Pokuša se penjati i otkri da su mu ruke sada hladne i krute. "Misliš na zlatnu karticu?"
<BR>&nbsp;&nbsp;&nbsp;&nbsp;&nbsp;Nije odgovorila.
<BR>&nbsp;&nbsp;&nbsp;&nbsp;&nbsp;Sve sobe bile su malene, sve osim jedne sa mnoštvom divana poređanih u krug; ta je bila valjkasta i veoma visoka, viša od glavne kule Velikog mantejona, koja stoji naspram Prolokutorove palate na Palatinu. Iznad te vrlo visoke prostorije nađoše još jednu; u njoj se Svilina peta okliznu na nešto malo, belo, trulo. Tog trenutka mu je bilo jasno odakle potiče taj sveprisutni miris raspadanja. Desetak takvih komadića mrtvog tkiva bilo je razbacano po podu. Pitao je Mameltu šta su; ona se sagnula da osmotri jedan komadić i rekla: "Ljudsko."
<BR>&nbsp;&nbsp;&nbsp;&nbsp;&nbsp;Sagnuo se i on da ispita drugu takvu grudvicu i prepoznao grubu crnu prašinu u kojoj je ležala; uglačani metalni orman koji se uzdizao iznad tog mesta i u kome je verovatno bilo na hiljade ili na desetine hiljada ovakvih 'grudvica', bio je nekada zaštićen Pesovim pečatom, kao i dvorane u kojima su Mamelta i mnogi drugi biološki ljudi spavali u stojećem stavu; ali pečat je razbijen, a embrioni nemarno razbacani unaokolo. U sholi su Svilu učili da čak i samo nedolično pominjanje božjih imena smatra svetogrđem; šta bi, onda, trebalo reći za nešto ovakvo? On se strese i pohita za Mameltom.
<BR>&nbsp;&nbsp;&nbsp;&nbsp;&nbsp;U jednoj sobici, tako maloj da su se neminovno morali gurati jedno uz drugo, ona uperi prstom u jedan ram i žice koje su odatle visile. "Evo tog mesta. Nećeš ti znati kako se to priključuje. Ja ću."
<BR>&nbsp;&nbsp;&nbsp;&nbsp;&nbsp;Obuzet radoznalošću, ali i ošamućen pljačkom Pesovog bogatstva koju je maločas video, Svila joj dade zlatnu karticu. Mamelta prikači tri metalne štipaljke na nju, a onda se zagleda u jedno staklo na tavanici. "Ovo je druga vrsta", reče ona. Sagnula se i ugurala karticu u jedan ram blizu poda, u visini njenih skočnih zglobova. "Daj da ih vidim sve."
<BR>&nbsp;&nbsp;&nbsp;&nbsp;&nbsp;Dao ih je; ona je svaku zlatnu karticu prvo isprobala na isti način kao i prvu. Radila je polako; na mahove se činilo da nije sigurna u svoje odluke, ali na kraju joj je uvek sve uspelo. Dok je radila, u staklu se uobličilo jedno slomljeno, sivo lice. "Je li vreme?" upita lice - i opet: "Je li vreme?" Svila odmahnu glavom, ali lice je nastavilo da pita.
<BR>&nbsp;&nbsp;&nbsp;&nbsp;&nbsp;Mamelta reče Svili: "Ako imaš još, moraš mi ih dati."
<BR>&nbsp;&nbsp;&nbsp;&nbsp;&nbsp;"Nemam. Preostalo nam je nekoliko posle Fidejinog obreda i dve od tri koje je Krv dao za prinošenje žrtve i evo, dao sam ti ih sve, kao i ovu koju pred tobom nađoh. Sve, samo da popraviš ovaj jadni monitor. Pojma nisam imao da je novac..."
<BR>&nbsp;&nbsp;&nbsp;&nbsp;&nbsp;"Moramo imati više", reče Mamelta.
<BR>&nbsp;&nbsp;&nbsp;&nbsp;&nbsp;Klimnuo je glavom. "Svakako je za spasavanje mog mantejona potrebno više. Mnogo više od deset. Međutim, ako ja sad uzmem nazad ovih deset, njemu neće biti ništa bolje nego kad smo stigli." Iscrpljen, Svila se nasloni na zid; seo bi, da je mogao.
<BR>&nbsp;&nbsp;&nbsp;&nbsp;&nbsp;"Jesi li jeo? U brod je ukrcana hrana."
<BR>&nbsp;&nbsp;&nbsp;&nbsp;&nbsp;"Moram opet da siđem onamo." Strogo je suzbio iznenadno zadovoljstvo koje je osetio zato što je ona ispoljila takvu brigu za njega. "Moram opet videti. Ovaj monitor... Je li ovo zaista nekakav brod?"
<BR>&nbsp;&nbsp;&nbsp;&nbsp;&nbsp;"Nije kao 'Loganov kamen'. Ovaj je manji."
<BR>&nbsp;&nbsp;&nbsp;&nbsp;&nbsp;"Ali je njegov monitor, bar, bio u pravu za jednu stvar - ono što sam video sa pramca bilo je zaista namenjeno mojim očima. Ali i ti si u pravu. Treba prvo da jedem. Nisam jeo još od... još od onog jutra kad smo pošli na jezero; to je, valjda, bilo juče. Tada sam pojeo pola kruške, vrlo brzo, pre naših jutarnjih molitava. Nije čudo da sam toliko umoran."
<BR>&nbsp;&nbsp;&nbsp;&nbsp;&nbsp;Mamelta je jela sa vidnim uživanjem. Tanjiri su bili maleni, omotani nekim tankim, mutno-providnim materijalom; njih dvoje su ljuštili i bacali te omotače, pri čemu su tanjirići i njihova sadržina postajali vrući, maltene suviše vrući da se drže u rukama. Pokazalo se da su tanjirići izrađeni od presovanog, tvrdog, ali krtog peciva, tako da su njih dvoje halapljivo pojeli ne samo jela, nego i tanjiriće. Sedeli su jedno uz drugo na jednom od mnogobrojnih divana, još i sad podrhtavajući od hladnoće, zahvalni za tu toplinu u rukama; a monitor je neprestano pitao: "Je li vreme? Je li vreme?" toliko puta, da ga Svila više nije ni čuo. Mamelta mu je dala neko isprepletano povrće duboke zelene boje, čiji ga je ukus podsetio na onu sivu gusku koju je ponudio bogovima na dan kad je došao u Ulicu sunca; on je Mamelti, zauzvrat, dao tanjirić u kome je bio kolač tamnozlatne boje, iako se činilo da je već presita.
<BR>&nbsp;&nbsp;&nbsp;&nbsp;&nbsp;"E, sad ću opet sići u pramac", reče joj on. "Možda se nikada neću ovde vratiti; bilo bi mi nepodnošljivo da ne odem ponovo, da se uverim da sam stvarno video ono što sam video."
<BR>&nbsp;&nbsp;&nbsp;&nbsp;&nbsp;"Trbuh 'Svitka'?"
<BR>&nbsp;&nbsp;&nbsp;&nbsp;&nbsp;Klimnuo je glavom. "Da, ako ti želiš tako da ga zoveš - i ono što se prostire izvan tog trbuha. Ti možeš ostati ovde, ako ti je potreban odmor, ili otići, ako nisi raspoložena da me čekaš. Možeš zadržati moju mantiju, ali mi samo ostavi ovde pernicu, ako odeš. U džepu je."
<BR>&nbsp;&nbsp;&nbsp;&nbsp;&nbsp;Ostalo je još malo hrane i jedan nepojeden deo jednog tanjira; ali i Svila je bio sit. On ustade i otrese mrvice sa tunike ubrljane pepelom. "Kad se vratim, moraćemo - ili ću morati ja sam, ako ti odeš - da krenemo opet u tunele, da bih našao azof koji sam tamo ostavio kad sam sreo vojnike. Upozoravam te da će to biti strahovito opasno. Ima tamo strašnih životinja."
<BR>&nbsp;&nbsp;&nbsp;&nbsp;&nbsp;Mamelta reče: "Ako nemaš još karata, možda postoje neke druge popravke koje bih ja mogla obaviti." Okrenuo se da ode, ali ona je htela još nešto da kaže. "To je moj posao. Deo, barem, mog posla."
<BR>&nbsp;&nbsp;&nbsp;&nbsp;&nbsp;Prečage su mu poslužile kao merdevine, jednako kao i pri prvom spuštanju; tačkice nezamislivo daleke svetlosti bile su iste, ali ipak i nove. Ovaj brod iz drugog svitka ipak jeste i svetilište, reče Svila sebi i osmehnu se. Zapravo, predvorje jednog svetilišta koje je veće od svitka celog i posvećeno bogu većem i od samog velikog Pesa.
<BR>&nbsp;&nbsp;&nbsp;&nbsp;&nbsp;U prozirnom mehuru bila su četiri divana, pričvršćena naglavačke oko otvora kroz koji se u mehur ulazilo. Sa njih su visili debeli, upleteni kaiševi za pritezanje ljudi; već je primetio takve na divanima u sobi gde su Mamelta i on sedeli i jeli. Videvši ih sada, on pomisli na robove i na lađe namenjene hvatanju robova, koje, navodno, plove po rekama što se ulivaju u jezero Limnu.
<BR>&nbsp;&nbsp;&nbsp;&nbsp;&nbsp;Razmišljajući da kaiševi koji su mogli zadržati robove naglavačke sigurno mogu držati i njega, Svila dohvati jedan od njih i pričvrsti ga na takav način da je mogao nogama napred ući u mehur i stati dole, na kaiš, ipak ne ispuštajući poslednju metalnu prečku iz jedne ruke.
<BR>&nbsp;&nbsp;&nbsp;&nbsp;&nbsp;Kad je, ovo uradivši, opet pogledao oko sebe, vide da se nešto sasvim novo počelo dešavati. Dok on nije pazio, stenovita ravnica silno je izbledela, ali su se na nekim mestima na njoj pojavile i trake dubokog crnila. Izvijajući vrat da pogleda iza sebe, on vide da se iza najdaljih prostora ravnice pomalja tanki polumesec zaslepljujuće svetlosti i učini mu se da to Izvanaš hvata celi svitak jednom rukom, kao što bi čovek mogao uhvatiti neki štap - ali rukom neizmerno većom; a ovo se samo vršak nokta jednoga prsta pojavljuje.
<BR>&nbsp;&nbsp;&nbsp;&nbsp;&nbsp;Prestrašen, on pobeže gore, uz prečage.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
