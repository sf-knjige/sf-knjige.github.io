<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>AGENT
<P>&nbsp;&nbsp;&nbsp;&nbsp;&nbsp;43.
<BR>&nbsp;&nbsp;&nbsp;&nbsp;&nbsp;Mun Li Kompor, većnik sa Terminusa, pruži ruku Trevizu s očiglednim osećanjem nelagodnosti.
<BR>&nbsp;&nbsp;&nbsp;&nbsp;&nbsp;Treviz kruto pogleda ispruženu ruku i ne prihvati je. Umesto toga, kao da se obraća nekome koga je samo on mogao videti, napomenu: "Nisam uopšte u položaju da sebi mogu dozvoliti da stvorim situaciju zbog koje bi me ovde, zbog remećenja javnog reda na jednoj stranoj planeti, mogli uhapsiti, ali uprkos tome, lako na sve to mogu zaboraviti samo ako mi ova spodoba priđe makar samo još jedan korak bliže."
<BR>&nbsp;&nbsp;&nbsp;&nbsp;&nbsp;Kompor naglo zastade, oklevajući, i konačno reče tihim glasom, pošto je prethodno s nelagodnošću osmotrio Pelorata: "Mogu li dobiti priliku da govorim? Da objasnim? Da li ćeš me saslušati?"
<BR>&nbsp;&nbsp;&nbsp;&nbsp;&nbsp;Pelorat je prelazio pogledom s jednog na drugog, lako se mršteći: "Šta ovo znači, Golane?" upita on. "Zar smo došli na ovaj daleki svet da bismo skoro istog časa susreli nekog koga pozajete?"
<BR>&nbsp;&nbsp;&nbsp;&nbsp;&nbsp;Trevizove oči i dalje su čvrsto počivale na Komporu, ali se telom lako iskrenu prema Peloratu kako bi bilo potpuno jasno da se njemu obraća. "Ovo... stvorenje... Ovaj čovek - sudeći na osnovu njegovog obličja - nekad je na Terminusu bio moj prijatelj. Kao što mi je uvek običaj kada su prijatelji u pitanju, verovao sam mu. Upoznao sam ga sa svim svojim razmišljanjima, koja, kao takva, baš nije trebalo obznanjivati na sva zvona. Međutim, po svemu sudeći, sa mojim razmišljanjima, i to veoma potanko, upoznao je neke zvanične ličnosti, ne potrudivši se, istovremeno, da mene obavesti da je to učinio. Zahvaljujući tome lako sam uleteo u stupicu - što je za posledicu imalo to da su me prognali sa Terminusa. A sada ovaj... čovek... želi da i dalje u njemu vidim prijatelja."
<BR>&nbsp;&nbsp;&nbsp;&nbsp;&nbsp;On se ponovo okrenu prema Komporu i prođe prstima kroz kosu, ali pritom samo još više zamrsi svoje duge uvojke "Hej, ti, Imam jedno pitanje za tebe. Šta ti radiš ovde? Od svih mogućih svetova u Galaksiji na kojima bi mogao biti, zbog čega si baš na ovom? I to upravo u ovom trenutku?"
<BR>&nbsp;&nbsp;&nbsp;&nbsp;&nbsp;Tokom čitavog ovog Trevizovog govora Kompor je i dalje držao ruku ispruženu u znak pozdrava; ali sada je spusti i s njegovog lica nesta osmeha. Samopouzdanost, koja ga je uvek odlikovala i činila neotuđiv deo njegovog bića, iščilela je; bez nje izgledeo je znatno mlađi no što bi se moglo reći na osnovu njegove trideset četiri godine, i prilično utučen. "Objasniću sve", reče on, "ali sve, od samog početka!"
<BR>&nbsp;&nbsp;&nbsp;&nbsp;&nbsp;Treviz se hitro obazre oko sebe. "Ovde? Stvarno želiš da o tome ovde razgovaramo? Na javnom mestu? Želiš da te ovde opalim, pošto saslušam još jedan tovar tvojih gnusnih laži?"
<BR>&nbsp;&nbsp;&nbsp;&nbsp;&nbsp;Kompor sad podiže obe ruke, sklopivši šake u gest nalik molidbenom. "Ovo je najbezbednije mesto, veruj mi." A onda, obazrevši se i sam i shvativši šta bi njegov sagovornik na to mogao reći, brzo dodade: "Ili mi nemoj verovati - nije ni važno. U svakom slučaju, govorim istinu. Nalazim se na ovoj planeti nekoliko časova duže nego ti i sve sam proverio. Današnji je dan po svemu poseban za ljude ovde na Sejšelu. Iz nekog razloga, ovo je dan određen za meditacije. Gotovo svi sad sede kod svojih kuća - ili bi, bar, tako trebalo da bude. Vidiš i sam kako je i samo ovo mesto pusto. Ne pretpostavijaš, valjda, da je ovako svakog dana?"
<BR>&nbsp;&nbsp;&nbsp;&nbsp;&nbsp;Pelorat klimnu i primeti: "Kad smo već kod toga, i sam sam se već pitao zbog čega je ovde ovako pusto." A onda se naže prema Trevizu i prošapta mu na uho: "Zašto mu ne dozvolite da govori, Golane? Deluje tako jadno, ubogi momak, a možda zaista pokušava da se izvini. Ne bi bilo lepo da mu ne pružite priliku da to učiini."
<BR>&nbsp;&nbsp;&nbsp;&nbsp;&nbsp;"Dr Pelorat, čini se, gori od želje da te čuje", reče Treviz. "Spreman sam da mu to priuštim, ali ćeš mene veoma obavezati ukoliko pri tom budeš krajnje kratak. Sve mi se čini da je upravo ovo dan kada bi mi nervi mogli popustiti. Ukoliko su se, odista, svi prepustili meditiranju, moguće je da gužva koju bih mogao izazvati i ne privuče pažnju čuvara reda. Sutra već, možda, neću imati toliko sreće. Stoga, zašto ne iskoristiti priliku?"
<BR>&nbsp;&nbsp;&nbsp;&nbsp;&nbsp;Kompor mu odvrati nervozno: "Slušaj, ukoliko želiš da me udariš, učini to. Uopšte nemam nameru da se branim. Hajde, udari me - ali slušaj!"
<BR>&nbsp;&nbsp;&nbsp;&nbsp;&nbsp;"Hajde, govori. Spreman sam da te saslušam, bar donekle."
<BR>&nbsp;&nbsp;&nbsp;&nbsp;&nbsp;"Pre svega, Golane..."
<BR>&nbsp;&nbsp;&nbsp;&nbsp;&nbsp;"Obraćaj mi se prezimenom, molim te. Nisam više u tako prisnim odnosima s tobom."
<BR>&nbsp;&nbsp;&nbsp;&nbsp;&nbsp;"Pre svega, Trevize, sasvim si uspeo da me uveriš u opravdanost svojih gledišta..."
<BR>&nbsp;&nbsp;&nbsp;&nbsp;&nbsp;"A ti si uspeo da to dobro prikriješ. Smeo bih da se zakunem da si mi se narugao..."
<BR>&nbsp;&nbsp;&nbsp;&nbsp;&nbsp;"Pokušao sam da i od samog sebe prikrijem činjenicu, da si me uznemirio... Ali hajde da sednemo, tamo, pored onog zida. Premda je ovde tako pusto, neko bi ipak mogao naići, i smatram da ne bi trebalo da bez potrebe budemo upadljivi."
<BR>&nbsp;&nbsp;&nbsp;&nbsp;&nbsp;Tri čoveka lagano krenuše duž prostrane prostorije. Na Komporovim usnama ponovo je lebdeo osmeh, ali je ipak brižljivo nastojao da se drži podalje od Treviza.
<BR>&nbsp;&nbsp;&nbsp;&nbsp;&nbsp;Sva trojica sedoše na jedno sedište koje se povi pod njihovom težinom, uobličivši se prema njihovim telima. Pelorat se iznenadi, i načini pokret kao da će da ustane.
<BR>&nbsp;&nbsp;&nbsp;&nbsp;&nbsp;"Opustite se, profesore" reče Kompor, "ja sam se već na ovo privikao. U izvesnim stvarima ovi ljudi ovde su ispred nas. Ovo vam je svet koji veruje u prednost sitnih udobnosti."
<BR>&nbsp;&nbsp;&nbsp;&nbsp;&nbsp;On se okrenu prema Trevizu, stavivši jednu šaku na, naslon sedišta. Sada je govorio sasvim neusiljeno. "Uznemirio si me. Naterao si me da počnem da verujem da Druga zadužbina doista postoji, i ta pomisao nije bila nimalo lagodna. Ukoliko bi to bilo tačno - razmotri posledice koje bi otud proizilazile. Zar nije postojala verovatnoća da se na neki način pozabave tobom? Uklone te, kao moguću pretnju? Pri čemu bih i ja sam, da sam se ponašao kao da ti verujem, mogao biti ugrožen. Uviđaš li u čemu je stvar?"
<BR>&nbsp;&nbsp;&nbsp;&nbsp;&nbsp;"Vidim samo pred sobom kukavicu."
<BR>&nbsp;&nbsp;&nbsp;&nbsp;&nbsp;"Ali kakvo bi dobro moglo doneti da sam se ponašao kao junak iz romana?" upita Kompor blago, dok mu se oči raširiše u znak odbijanja. "Da li bismo ti ili ja bili u stanju da stanemo nasuprot jednoj organizaciji sposobnoj da preobrati naše misli i osećanja? Za početak, jedini način da se s njom efikasno ponesemo bio je da od nje sakrijemo ono što znamo."
<BR>&nbsp;&nbsp;&nbsp;&nbsp;&nbsp;"I tako, ti si to sakrio i ostao bezbedan? Ali ništa nisi sakrio od gradonačelnice Brano, zar ne? Međutim, ni to nije bilo bez rizika."
<BR>&nbsp;&nbsp;&nbsp;&nbsp;&nbsp;"Tačno! Ali verovao sam da se to isplati. Naše međusobne priče o tome mogle su samo dovesti do toga da budemo stavljeni pod mentalnu kontrolu - ili da nam sećanja budu u potpunosti izbrisana. S druge strane, ako bih sve rekao gradonačelnici... Znaš, ona je veoma dobro poznavala mog oca. Moj otac i ja bili smo doseljenici sa Smirna a gradonačelničina baka je..."
<BR>&nbsp;&nbsp;&nbsp;&nbsp;&nbsp;"Da, da", upade Treviz nestrpljivo, "u stanju si da pratiš svoje poreklo nekoliko naraštaja unazad, do korena u sektoru Siriusa. Svim svojim poznanicima već si to ispričao nebrojeno puta. Pređi na stvar, Kompore!"
<BR>&nbsp;&nbsp;&nbsp;&nbsp;&nbsp;"Pa, bila je spremna da me sasluša. Ukoliko bih, služeći se našim argumentima, uspeo da ubedim gradonačelnicu da opasnost postoji, u tom bi slučaju Zadužbina još mogla preduzeti izvesne mere. Više nismo onoliko bespomoćni koliko smo to bili u doba Mazgova, i - u najgorem slučaju - to saznanje znatno bi se proširilo i mi više ne bismo bili u nekoj posebnoj opasnosti."
<BR>&nbsp;&nbsp;&nbsp;&nbsp;&nbsp;"Ugroziti Zadužbinu, da bismo sebe obezbedili", primeti Treviz sarkastično. "Pravi patriotizam, nema šta."
<BR>&nbsp;&nbsp;&nbsp;&nbsp;&nbsp;"Tako bi bilo u najgorem slučaju. Ali ja sam imao u vidu nešto bolje." Na čelu mu se pojaviše kapljice znoja. Činilo se kao da se sve vreme sudara s Trevizovim nepokolebljivim prezirom.
<BR>&nbsp;&nbsp;&nbsp;&nbsp;&nbsp;"I nisi našao za shodno da mi makar reč kažeš o tom tvom divnom malom planu, zar ne?"
<BR>&nbsp;&nbsp;&nbsp;&nbsp;&nbsp;"Nisam, Trevize, i veoma mi je žao zbog toga. Gradonačelnica mi je naredila da ćutim. Rekla je da želi da bude upoznata sa svim onim što ti znaš, dodavši pritom da si od one vrste ljudi koji bi istog časa zanemeli kada bi znali da se njihova razmišljanja neovlašćeno prenose dalje."
<BR>&nbsp;&nbsp;&nbsp;&nbsp;&nbsp;"Kako je samo bila u pravu!"
<BR>&nbsp;&nbsp;&nbsp;&nbsp;&nbsp;"Nisam znao - nisam mogao ni pretpostaviti - nije bilo načina ni da zamislim da zapravo smera da te uhapsi i da te progna."
<BR>&nbsp;&nbsp;&nbsp;&nbsp;&nbsp;"Čekala je na pravi politički trenutak, kada više neće biti moguće da me moj većnički položaj zaštiti. Ni to nisi predvideo?"
<BR>&nbsp;&nbsp;&nbsp;&nbsp;&nbsp;"Ali kako bih uopšte i mogao? Čak ni ti sam to nisi predvideo!"
<BR>&nbsp;&nbsp;&nbsp;&nbsp;&nbsp;"Da sam znao da je upoznata s mojim razmišljanjima, ne bi mi to baš bilo tako teško da dokučim."
<BR>&nbsp;&nbsp;&nbsp;&nbsp;&nbsp;"Lako je to reći sada - posle svega", odvrati Kompor s iznenadnom primesom grubosti.
<BR>&nbsp;&nbsp;&nbsp;&nbsp;&nbsp;"I šta sada želiš od mene, ovde? Kada ti je i samom sve postalo jasno - unazad?"
<BR>&nbsp;&nbsp;&nbsp;&nbsp;&nbsp;"Da pokušam da sve popravim. Da otklonim štetu koju sam ti i nehotice - nehotice - naneo."
<BR>&nbsp;&nbsp;&nbsp;&nbsp;&nbsp;"Za ime sveta", odvrati Treviz suvo. "Kakav si ti to čovek! Ali pre svega, nisi mi odgovorio na moje prvobitno pitanje. Kako si se uopšte stvorio ovde? Kako je uopšte došlo do toga da se nađeš na ovoj planeti, istovremeno kada i ja?"
<BR>&nbsp;&nbsp;&nbsp;&nbsp;&nbsp;"Odgovor na to pitanje nije nimalo složen", odgovori Kompor. "Pratio sam te."
<BR>&nbsp;&nbsp;&nbsp;&nbsp;&nbsp;"Kroz hipersvemir? Pri čemu je moj brod pravio skokove jedan za drugim, zaredom?"
<BR>&nbsp;&nbsp;&nbsp;&nbsp;&nbsp;Kompor odmahnu glavom. "Nema tu nikakve tajne. Imam brod poput tvog, računar poput tvog. Poznato ti je da sam oduvek bio posebno vešt u pogadanju kojim će putem kroz hipersvemir neki brod krenuti. Razume se, ne uspeva mi uvek - grešim, čak, u dva od tri slučaja - ali sa računarom sam znatno bolji. A ti si, opet, dosta oklevao u samom početku, pruživši mi tako priliku da procenim brzinu i pravac kojim ste išli pre no što ste zašli u hipersvemir. Uneo sam te podatke u računar - zajedno sa naznakama što mi ih je davala moja intuicija - i ovaj je obavio posao do kraja."
<BR>&nbsp;&nbsp;&nbsp;&nbsp;&nbsp;"I praktično si uspeo da uđeš u grad pre mene?"
<BR>&nbsp;&nbsp;&nbsp;&nbsp;&nbsp;"Tako je. Ti nisi koristio gravitacioni pogon, a ja jesam. Pretpostavio sam da ćeš se uputiti u glavni grad planete, i tako sam krenuo pravo dole, dok si ti..." Kompor načini slikovit spiralni pokret prstom, prikazujući putanju broda koji sledi navigacioni zrak.
<BR>&nbsp;&nbsp;&nbsp;&nbsp;&nbsp;"Rizikovao si, dakle, da se zameriš ovdašnjim vlastima."
<BR>&nbsp;&nbsp;&nbsp;&nbsp;&nbsp;"Pa..." Komporovim licem razli se osmeh koji ga je oduvek činio naprosto neodoljivim, i Treviz gotovo da ponovo oseti naklonost prema njemu. "Nisam baš uvek kukavica, i ne baš u svim stvarima", reče on.
<BR>&nbsp;&nbsp;&nbsp;&nbsp;&nbsp;Treviz se ponovo ukruti. "Kako ti je pošlo za rukom da dobiješ brod poput mog?"
<BR>&nbsp;&nbsp;&nbsp;&nbsp;&nbsp;"Na potpuno isti način na koji i ti. Stara gospa - gradonačelnica Brano - dodelila mi ga je."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Biću savršeno iskren prema tebi. Moj zadatak je da te pratim u stopu. Gradonačelnica je želela da bude obaveštena o svemu: kuda ideš, i šta nameravaš da učiniš."
<BR>&nbsp;&nbsp;&nbsp;&nbsp;&nbsp;"I ti si je, pretpostavljam, o svemu odano obaveštavao... Ili si, možda, i gradonačelnicu izneverio?"
<BR>&nbsp;&nbsp;&nbsp;&nbsp;&nbsp;"Obaveštavao sam je o svemu. U stvari, nisam imao drugog izlaza. Postavila mi je hiperodasiljač na brod. Nije trebalo da ga pronađern, ali sam ga ja ipak pronašao."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Na nesreću, tako je povezan s brodom da ga je nemoguće ukloniti a da se pritom ne imobilizuje sam brod. Na kraju krajeva, nije ni bilo načina da ga ja uklonim. Sledstveno tome, bilo joj je uvek poznato gde se nalazim - i tako je znala i gde se ti nalaziš."
<BR>&nbsp;&nbsp;&nbsp;&nbsp;&nbsp;"Ali pretpostavimo da nisi uspeo da me pratiš. U tom slučaju, ona ne bi znala gde se ja nalazim. Da li ti je to palo na pamet?"
<BR>&nbsp;&nbsp;&nbsp;&nbsp;&nbsp;"Razume se da jeste. Pomislio sam da je jednostavno izvestim da si mi izmakao - ali ona mi ne bi poverovala, je li tako? I ja ne bih dobio priliku da se za ko zna koliko vremena vratim na Terminus. A ja nisam poput tebe, Trevize. Ja nisam 'lakoćemo' tip, koji se ne upušta u dublje veze. Imam ženu na Terminusu - ženu koja očekuje moje dete - i želeo sam da joj se vratim. Ti možeš sebi dopustiti da misliš samo na sebe. Ja to ne mogu... Osim toga, došao sam ovamo za tobom da bih te opomenuo. Za ime Seldona, sve ovo vreme pokušavam da ti to kažem, ali ti ne želiš ni da me saslušaš. Sve vreme govorim samo o drugim stvarima."
<BR>&nbsp;&nbsp;&nbsp;&nbsp;&nbsp;"Ne impresionira me preterano ta tvoja iznenadna briga za mene. Na šta me to možeš upozoriti? Meni se, na primer, čini da si jedino ti ono na šta bih trebao da budem upozoren. Izdao si me, a sada me slediš da bi me ponovo izdao. Ali nikome više neće poći za rukom da mi učini nikakvo zlo."
<BR>&nbsp;&nbsp;&nbsp;&nbsp;&nbsp;"Čoveče, prestani da dramiš", reče Kompor ozbiljno. "Trevize, tvoja uloga je uloga gromobrana. Poslali su te napolje da na sebe privučeš reakciju Druge zadužbine - ukoliko Druga zadužbina odista postoji. Imam razvijenu intuiciju i za druge stvari, a ne samo za praćenje kroz hipersvemir, i sasvim sam siguran da je gradonačelnica upravo to imala na umu. Ukoliko pokušaš da pronađeš Drugu zadužbinu ovoj to svakako neće izmaći iz vida i okrenuće se protiv tebe. Ukoliko tako postupe, vrlo je verovatno da će pritom otkriti svoje karte. Posle toga, gradonačelnica Brano biće u mogućnosti da krene pravo; na nju."
<BR>&nbsp;&nbsp;&nbsp;&nbsp;&nbsp;"Baš šteta što tvoja čuvena intuicija nije bila tako delatna kada je Brano pripremala plan da me uhapsi."
<BR>&nbsp;&nbsp;&nbsp;&nbsp;&nbsp;Kompor porumeni i promrmlja: "Znaš i sam da ne deluje uvek."
<BR>&nbsp;&nbsp;&nbsp;&nbsp;&nbsp;"A sada ti ta tvoja intuicija kaže da ona planira da napadne Drugu zadužbinu. Ipak, neće se usuditi."
<BR>&nbsp;&nbsp;&nbsp;&nbsp;&nbsp;"Ja mislim da hoće. Međutim, nije u tome stvar. Bitno je to da se ona u ovom trenutku služi tobom kao običnim mamcem."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Pa, onda, tako mu svih crnih jama u svemiru, nemoj tragati za Drugom zadužbinom! Njoj nije važno ako tom prilikom zaglaviš, ali meni jeste. Osećam se odgovornim, i stalo mi je do tebe."
<BR>&nbsp;&nbsp;&nbsp;&nbsp;&nbsp;"Veoma sam dirnut", odvrati Treviz hladno. "Međutim, sticajem okolnosti u ovom trenutku stavio sam sebi u zadatak nešto sasvim drugo."
<BR>&nbsp;&nbsp;&nbsp;&nbsp;&nbsp;"Drugo?"
<BR>&nbsp;&nbsp;&nbsp;&nbsp;&nbsp;"Pelorat i ja tragamo za Zemljom, planetom za koju neki smatraju da je predstavljala prvobitnu kolevku ljudske rase. Je li tako, Janove?"
<BR>&nbsp;&nbsp;&nbsp;&nbsp;&nbsp;Pelorat potvrdno klimnu. "Tako je. Reč je o čisto naučnoj stvari, koja već dugo uživa svo moje zanimanje."
<BR>&nbsp;&nbsp;&nbsp;&nbsp;&nbsp;Kompor ih je nekoliko trenutaka posmatrao praznim pogledom. A onda upita: "Tragate za Zemljom? Ali zbog čega?"
<BR>&nbsp;&nbsp;&nbsp;&nbsp;&nbsp;"Da bismo je proučili", odgovori Pelorat. "Kao svet na kome su ljudska bića nastala - po svoj prilici, razvivši se iz nižih oblika života, umesto da na nju, kao na sve druge svetove, prispeju onakva kakva su danas - Zemlja bi, s obzirom na svoju jedinstvenost, morala biti izvanredno privlačan predmet proučavanja."
<BR>&nbsp;&nbsp;&nbsp;&nbsp;&nbsp;"A takođe", dodade Treviz, "svet na kome, sasvim moguće, mogu nešto više saznati o Drugoj zadužbini... Sasvim moguće."
<BR>&nbsp;&nbsp;&nbsp;&nbsp;&nbsp;"Ali Zemlja ne postoji", odvrati Kompor. "Zar to niste znali?"
<BR>&nbsp;&nbsp;&nbsp;&nbsp;&nbsp;"Zemlja ne postoji?" Peloratovo lice posta bezizražajno, kao i uvek kada se spremao da ne odstupi od neke svoje tvrdnje. "Želite li da kažete da ne postoji planeta na kojoj je ljudska rasa prvobitno nastala?"
<BR>&nbsp;&nbsp;&nbsp;&nbsp;&nbsp;"Ne, ne... Razume se, Zemlja je nekad postojala. To se uopšte ne dovodi u pitanje! Ali Zemlja ne postoji danas. Ne Zemlja naseljena ljudima. Nje više nema!"
<BR>&nbsp;&nbsp;&nbsp;&nbsp;&nbsp;Nepokoleban, Pelorat započe: "Postoje, međutim, predanja..."
<BR>&nbsp;&nbsp;&nbsp;&nbsp;&nbsp;"Trenutak, Janove", prekide ga Treviz. "Reci Kompore, odakle ti je to poznato?"
<BR>&nbsp;&nbsp;&nbsp;&nbsp;&nbsp;"Kako to misliš - odakle? To je deo mog nasleđa. Kao što ti je poznato - ukoliko mi dozvoliš da to pomenem a da odmah ne prasneš - ja vučem poreklo iz Siriusovog sektora. Ljudi tamo znaju sve o Zemlji. Ona postoji u tom sektoru, što znači da ne predstavlja deo Zadužbinske federacije - zahvaljujući čemu, po svemu sudeći, niko na Terminusu ne lupa glavu oko toga. Ali bez obzira na to, Zemlja postoji u tom sektoru."
<BR>&nbsp;&nbsp;&nbsp;&nbsp;&nbsp;"Tačno, postoji i jedan takav nagoveštaj", reče Pelorat. "U doba Carstva postojala je ozbiljna privrženost siriuskoj alternativi, kako su je tada nazivali."
<BR>&nbsp;&nbsp;&nbsp;&nbsp;&nbsp;"Nije u pitanju alternativna mogućnost", upade Kompor strasno. "U pitanju je činjenica."
<BR>&nbsp;&nbsp;&nbsp;&nbsp;&nbsp;"Ali šta biste rekli", upita ga Pelorat, "kada bih vam kazao da postoji bezbroj različitih mesta u Galaksiji koje ljudi što su živeli u njihovom zvezdanom susedstvu nazivaju Zemljom - ili su ih, bar, tako nazivali?"
<BR>&nbsp;&nbsp;&nbsp;&nbsp;&nbsp;"Ali ova je stvarna", odvrati Kompor. "Siriusov sektor je najstariji naseljeni deo Galaksije. Svima je to poznato."
<BR>&nbsp;&nbsp;&nbsp;&nbsp;&nbsp;"Izvesno je, Sirianci to svakako tvrde", odvrati Pelorat nepokolebljivo.
<BR>&nbsp;&nbsp;&nbsp;&nbsp;&nbsp;Kompor je izgledao pometen. "Ali kažem vam...."
<BR>&nbsp;&nbsp;&nbsp;&nbsp;&nbsp;"Reci nam, šta se dogodilo sa Zemljom", prekide ga Treviz. "Kažeš da više nije naseljena. Zbog čega?"
<BR>&nbsp;&nbsp;&nbsp;&nbsp;&nbsp;"Radioaktivnost. Čitava površina planete postala je radioaktivna usled nuklearnih reakcija koje su izmakle kontroli - ili nuklearnih eksplozija, nisam siguran. U svakom slučaju, već dugo nikakav život nije na njoj moguć."
<BR>&nbsp;&nbsp;&nbsp;&nbsp;&nbsp;Tri čoveka ostadoše zagledani jedan u drugog neko vreme, a onda Kompor oseti potrebu da ponovi ono što je maločas rekao. "Kažem vam, Zemlja ne postoji", reče on. "Nema nikakvog smisla tragati za njom."
<BR>
<BR>&nbsp;&nbsp;&nbsp;&nbsp;&nbsp;44.
<BR>&nbsp;&nbsp;&nbsp;&nbsp;&nbsp;Za promenu, ovog puta, lice Janova Pelorata ne ostade bezizražajno. Teško bi se moglo reći da mu se licem razlio čemer - ili neko slično, još nepouzdanije osećanje. Jednostavno, oči mu se suziše - i ta vrsta oštre napetosti ispuni svaki krajičak njegovog lica.
<BR>&nbsp;&nbsp;&nbsp;&nbsp;&nbsp;"Kako rekoste da ste saznali za sve to?" upita on Kompora. Iz njegovog glasa nestala je svaka primesa neodlučnosti.
<BR>&nbsp;&nbsp;&nbsp;&nbsp;&nbsp;"Rekao sam vam već", odgovori Kompor. "To je deo mog nasleđa."
<BR>&nbsp;&nbsp;&nbsp;&nbsp;&nbsp;"Ne izmotavajte se, mladiću. Vi ste većnik. To znači da ste morali biti rođeni na nekom od svetova Zadužbinske federacije - na Smirnu, čini mi se da koliko maločas rekoste."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"U tom slučaju, o kakvom to nasleđu govorite? Želite li da kažete da u sebi nosite sirianske gene koji vas ispunjavaju unutrašnjim saznanjem o sirianskim mitovima vezanim za Zemlju?"
<BR>&nbsp;&nbsp;&nbsp;&nbsp;&nbsp;Kompor se zbuni. "Ne, razume se da ne."
<BR>&nbsp;&nbsp;&nbsp;&nbsp;&nbsp;"Pa, o čemu to onda govorite?"
<BR>&nbsp;&nbsp;&nbsp;&nbsp;&nbsp;Za trenutak zavlada tišina; činilo se kao da Kompor nastoji da pribere svoje misli. Konačno, on reče: "Moja porodica poseduje stare knjige koje govore o istorijatu svetova iz Siriusovog sektora. Reč je, dakle, o duhovnom, a ne genetskom nasleđu. Naše poreklo nije baš nešto o čemu rado razgovaramo s nekim izvan porodice, naročito ako neko među nama ima političke ambicije. Treviz smatra da sam ja o tome trubio svuda unaokolo, ali verujte mi, pominjao sam to samo svojim dobrim prijateljima."
<BR>&nbsp;&nbsp;&nbsp;&nbsp;&nbsp;U njegovom glasu pojavi se prisenak gorčine. "Teoretski, svi gradani Zadužbine su ravnopravni, ali oni koji potiču sa starih svetova Zadužbinske federacije ravnopravniji su od onih koji potiču sa novijih - a oni koji potiču sa svetova izvan Federacije najmanje su ravnopravni od svih. Ali ostavimo sad to. Nisu ni samo knjige u pitanju; jednom sam boravio na starim svetovima. Trevize - hej, sećaš..."
<BR>&nbsp;&nbsp;&nbsp;&nbsp;&nbsp;Treviz je odšetao do dna prostorije, zagledavši se kroz jedan trouglasti prozor. Prozor je omogućavao pogled prema nebu, ali je u znatnoj meri smanjivao mogućnost pogleda na grad: više svetlosti, i više privatnosti. Treviz se prope na prste da bi mogao da pogleda dole na ulicu.
<BR>&nbsp;&nbsp;&nbsp;&nbsp;&nbsp;Zatim se vrati kroz pustu prostoriju do Kompora i Pelorata. "Zanimljivo rešenje prozora", primeti on naizgled odsutno. "Pozvao si me! Većniče?"
<BR>&nbsp;&nbsp;&nbsp;&nbsp;&nbsp;"Da. Sećaš li se putovanja koje sam preduzeo pošto smo okončali studije?"
<BR>&nbsp;&nbsp;&nbsp;&nbsp;&nbsp;"Po okončanju studija? Razume se, i to veoma dobro. Bili smo drugovi, Večni prijatelji. Družina u kojoj je vladalo međusobno poverenje. Nas dvojica protiv celog sveta. A onda si ti otišao na to putovanje. Ja sam se, ispunjen osećanjem rodoljublja, priključio Flotili. Iz nekog razloga nisam želeo da pođem s tobom na taj put - neki instinkt govorio mi je da to ne učinim. Voleo bih da me je taj instinkt i dalje služio."
<BR>&nbsp;&nbsp;&nbsp;&nbsp;&nbsp;Kompor ne zagrize mamac. "Posetio sam Komporelon", reče on. "Prema porodičnoj tradiciji, moji preci poticali su odatle - bar oni s očeve strane. U tim drevnim vremenima, pre no što nas je Carstvo progutalo, bili smo vladajuća porodica tamo; i samo moje prezime vuče koren odatle - tako, bar, tvrdi porodična tradicija. Imamo i jedno staro, poetsko ime za zvezdu oko koje Komporelon kruži - Epsilon Eridanija."
<BR>&nbsp;&nbsp;&nbsp;&nbsp;&nbsp;"Šta to ime znači?" upita Pelorat.
<BR>&nbsp;&nbsp;&nbsp;&nbsp;&nbsp;Kompor odmahnu glavom. "Nisam siguran da ima ikakvo značenje. Jednostavno, tradicija. Znate, sav njihov život je u znaku tradicije. To je veoma star svet. Imaju mnoštvo, tokom vekova prikupljanih, podataka o Zemlji, ali malo ko tamo o tome govori. Pomalo su praznoverni u odnosu na sve to. Svaki put kad pomenu taj svet, podignu obe šake prekrstivši kažiprst i srednji prst kao da bi hteli da odagnaju nesreću."
<BR>&nbsp;&nbsp;&nbsp;&nbsp;&nbsp;"Da li ste po povratku bilo kome o tome govorili?"
<BR>&nbsp;&nbsp;&nbsp;&nbsp;&nbsp;"Razume se da nisam. Uostalom, koga bi to i zanimalo? A ja, opet, nisam želeo da čitavu priču bilo kome naturam. Ne, baš vam hvala! Preda mnom je stajala politička karijera, i moje tuđinsko poreklo bila je poslednja stvar o kojoj bih želeo da raspredam."
<BR>&nbsp;&nbsp;&nbsp;&nbsp;&nbsp;"A šta je sa satelitom? Opišite Zemljin satelit", zatraži Pelorat oštrim glasom.
<BR>&nbsp;&nbsp;&nbsp;&nbsp;&nbsp;Kompor je bio iskreno zapanjen. "Zaista ne znam ništa o tome."
<BR>&nbsp;&nbsp;&nbsp;&nbsp;&nbsp;"Ima li Zemlja satelit?"
<BR>&nbsp;&nbsp;&nbsp;&nbsp;&nbsp;"Ne sećam se da sam išta čuo ili čitao o tome. Ali siguran sam da biste, ukoliko biste pregledali arhivu na Komporelonu, nešto i o tome otkrili."
<BR>&nbsp;&nbsp;&nbsp;&nbsp;&nbsp;"Ali vi o tome ne znate ništa?"
<BR>&nbsp;&nbsp;&nbsp;&nbsp;&nbsp;"Ne o satelitu. U svakom slučaju, ne sećam se."
<BR>&nbsp;&nbsp;&nbsp;&nbsp;&nbsp;"Ha! A kako je Zemlja postala radioaktivna?"
<BR>&nbsp;&nbsp;&nbsp;&nbsp;&nbsp;Kompor zavrte glavom i ništa ne odgovori.
<BR>&nbsp;&nbsp;&nbsp;&nbsp;&nbsp;"Razmislite!" Pelorat je bio uporan. "Mora biti da ste ipak nešto čuli."
<BR>&nbsp;&nbsp;&nbsp;&nbsp;&nbsp;"Bilo je to, profesore, pre sedam godina. Tada nisam znao da ćete me danas o tome propitivati. Ipak, bilo je tu neko predanje - mada neki sve to smatraju i istorijskom činjenicom..."
<BR>&nbsp;&nbsp;&nbsp;&nbsp;&nbsp;"O čemu je govorilo to predanje?"
<BR>&nbsp;&nbsp;&nbsp;&nbsp;&nbsp;"Zemlja je postala radioaktivna - Carstvo ju je držalo potčinjenu, zatvorivši je sa svih strana, stanovništvo joj se stalno smanjivalo - i pretila je opasnost da na neki način uništi i samo Carstvo."
<BR>&nbsp;&nbsp;&nbsp;&nbsp;&nbsp;"Jedan umirući svet pretio je da uništi čitavo Carstvo?" umeša se Treviz.
<BR>&nbsp;&nbsp;&nbsp;&nbsp;&nbsp;Kompor odvrati, kao da se brani: "Pa, rekao sam da je u pitanju predanje. Pojedinosti mi nisu poznate. Znam samo toliko da je Bel Arvardan bio umešan u čitavu tu stvar."
<BR>&nbsp;&nbsp;&nbsp;&nbsp;&nbsp;"Bel Arvardan? Ko je on?" upita Treviz.
<BR>&nbsp;&nbsp;&nbsp;&nbsp;&nbsp;"Bel Arvardan je bio stvarna ličnost. Dosta sam se ugledao na njega. Bio je arheolog poznat širom Galaksije i živeo je na samom početku stvaranja Carstva. Smatrao je da se Zemlja nalazi u Siriusovom sektoru."
<BR>&nbsp;&nbsp;&nbsp;&nbsp;&nbsp;"Čuo sam za njega", reče Pelorat.
<BR>&nbsp;&nbsp;&nbsp;&nbsp;&nbsp;"On je neka vrsta narodnog junaka na Komporelonu. Čujte, ukoliko želite da više saznate o tim stvarima - otidite na Komporelon. Nema nikakve svrhe motati se ovuda."
<BR>&nbsp;&nbsp;&nbsp;&nbsp;&nbsp;"Kako rekoste da je to Zemlja nameravala da uništi Carstvo?" upita Pelorat.
<BR>&nbsp;&nbsp;&nbsp;&nbsp;&nbsp;"Nemam pojma." Prizvuk mrzovolje sasvim se jasno osećao u Komporovom glasu.
<BR>&nbsp;&nbsp;&nbsp;&nbsp;&nbsp;"Da li je možda sama radijacija imala neke veze sa svim tim?"
<BR>&nbsp;&nbsp;&nbsp;&nbsp;&nbsp;"Ne znam. Bilo je priča o tome da su na Zemlji otkrili način da u znatnoj meri povećaju mogućnosti uma - neku vrstu neuropojačivača, ili nešto slično."
<BR>&nbsp;&nbsp;&nbsp;&nbsp;&nbsp;"Da li im je pošlo za rukom da stvore superumove?" upita Pelorat glasom u kome se sasvim jasno očitavala neverica.
<BR>&nbsp;&nbsp;&nbsp;&nbsp;&nbsp;"Ne verujem. Ali sećam se sasvim dobro da se govorilo da nisu do kraja uspeli u tome. Ljudi su postajali izuzetno inteligentni, ali su umirali mladi."
<BR>&nbsp;&nbsp;&nbsp;&nbsp;&nbsp;"To je, po svemu sudeći, još jedan od onih moralizatorskih mitova", primeti Treviz. "Ukoliko tražiš previše, izgubiš na kraju i ono što već imaš."
<BR>&nbsp;&nbsp;&nbsp;&nbsp;&nbsp;Pelorat se s nelagodnošću okrenu prema Trevizu. "Šta vi znate o moralizatorskim mitovima?"
<BR>&nbsp;&nbsp;&nbsp;&nbsp;&nbsp;Treviz podiže obrve. "Moguće je da sam stranac na vašem području, Janove, ali to nikako ne mora značiti da sam potpuna neznalica."
<BR>&nbsp;&nbsp;&nbsp;&nbsp;&nbsp;"Čega se, većniče Kompore, još sećate u vezi s onim što nazivate neuropojačivač?" upita Pelorat.
<BR>&nbsp;&nbsp;&nbsp;&nbsp;&nbsp;"Ničega. I da vam kažem, ne nameravam da i dalje podnosim to vaše unakrsno ispitivanje. Čujte, pratio sam vas na osnovu naloga koji sam dobio od gradonačelnice. Nije mi bilo naloženo da stupim u neposredan dodir s vama. Učinio sam to dragovoljno, jedino s namerom da vas upozorim da ste praćeni i da vam kažem da ste poslati u ovu misiju samo da biste služili nekim gradonačelnicinim ciljevima - ma kakvi oni bili. Nisam bio obavezan da o bilo čemu drugom raspravljam s vama, ali ste me vi zatekli iznenada pokrenuvši ovo pitanje Zemlje. Pa, dozvolite mi da ponovim: ma šta da je u prošlosti tamo postojalo - Bel Arvardan, neuropojačivač, bilo šta - to više nema nikakve veze sa današnjom situacijom tamo. Ponovo vam kažem: Zemlja je mrtav svet. Savetujem vam iz sveg srca da odete na Komporelon, gde ćete saznati sve što želite da znate. Samo odlazite odavde."
<BR>&nbsp;&nbsp;&nbsp;&nbsp;&nbsp;"I ti ćeš, razume se, ravnosno obavestiti gradonačelnicu da smo otišli na Komporelon - i pratićeš nas, da bi se uverio da smo se odista tamo uputili. Ili, možda, gradonačelnica to već zna. Mogu, čak sasvim lepo zamisliti da te je ona brižljivo uputila u pogledu svake reči koju si ovde pred nama izgovorio - jer, u stvari, ono što ona zapravo želi jeste da krenemo na Komporelon. Je li tako?"
<BR>&nbsp;&nbsp;&nbsp;&nbsp;&nbsp;Kompor preblede. Onda naglo ustade, i stade gotovo mucati u nastojanju da uspostavi kontrolu nad svojim glasom. "Pokušao sam da vam objasnim. Pokušao sam da vam pomognem. Jasno mi je sada da nije trebalo. Što se mene tiče, Trevize, dao bih svemir da konačno zaglaviš u kakvoj crnoj Jami."
<BR>&nbsp;&nbsp;&nbsp;&nbsp;&nbsp;Onda se naglo okrenu i izade iz prostorije odsečnim korakom, nijednom se ne osvrnuvši.
<BR>&nbsp;&nbsp;&nbsp;&nbsp;&nbsp;Pelorata sve to kao da je donekle ošamutilo. "Bilo je to prilično netaktično od vas Golane, staro momče. Možda sam mogao još nešto izvući iz njega."
<BR>&nbsp;&nbsp;&nbsp;&nbsp;&nbsp;"Ne, niste mogli", odgovori Treviz ozbiljno. "Niste iz njega mogli izvući ama baš nista što on nije bio spreman da vam kaže. Janove, vi i ne znate ko je on... U stvari, sve do danas ni ja to nisam znao."
<BR>
<BR>&nbsp;&nbsp;&nbsp;&nbsp;&nbsp;45.
<BR>&nbsp;&nbsp;&nbsp;&nbsp;&nbsp;Pelorat je oklevao da se obrati Trevizu. Ovaj je sedeo zavaljen u svom sedištu, duboko zanet u misli.
<BR>&nbsp;&nbsp;&nbsp;&nbsp;&nbsp;Pelorat se konačno odvaži: "Imate li nameru da ovde prosedimo svu noć, Golane?"
<BR>&nbsp;&nbsp;&nbsp;&nbsp;&nbsp;Treviz se pokrenu. "Ne, u pravu ste. Biće bolje ako se pomešamo s ljudima ovde. Dođite!"
<BR>&nbsp;&nbsp;&nbsp;&nbsp;&nbsp;Pelorat se diže. "Ali sve je oko nas pusto", reče on. "Kompor maločas reče da je danas neka vrsta Dana meditiranja."
<BR>&nbsp;&nbsp;&nbsp;&nbsp;&nbsp;"Je li tako rekao? Da li ste primetili, da li je bilo ikakvog saobraćaja danas, kada smo našim vozilom dolazili ovamo?"
<BR>&nbsp;&nbsp;&nbsp;&nbsp;&nbsp;"Da. Sreli smo poneko vozilo."
<BR>&nbsp;&nbsp;&nbsp;&nbsp;&nbsp;"Čak podosta, rekao bih. A kada smo ušli u grad, da li je bio pust?"
<BR>&nbsp;&nbsp;&nbsp;&nbsp;&nbsp;"Ne naročito... Pa ipak, morate priznati da ovo mesto baš nije krcato ljudima."
<BR>&nbsp;&nbsp;&nbsp;&nbsp;&nbsp;"Da, slažem se. To sam već primetio... Ali, Janove, pođimo sada. Užasno sam gladan. Mora biti da postoji neko mesto gde se može jesti, a u stanju smo da sebi priuštimo nešto odista dobro. U svakom slučaju, nadam se da možemo naći neko mesto gde možemo probati neki zanimljiv sejšelski specijalitet, ili, ukoliko nas prođe volja, uzeti neki dobar standardni galaktički obrok... Dođite... Kada konačno budemo na sigurnom, reći ću vam šta mislim da se stvarno ovde dogodilo."
<BR>
<BR>&nbsp;&nbsp;&nbsp;&nbsp;&nbsp;46.
<BR>&nbsp;&nbsp;&nbsp;&nbsp;&nbsp;Treviz se naže unazad s ugodnim osećanjem oporavljenosti. Prema merilima Terminusa restoran nije bio naročito skup, ali je za njih, u svakom slučaju, predstavljao novinu. Zagrevao se, delom, zahvaljujući otvorenom ognjištu na kome se pripremala hrana. Meso su imali običaj da služe sitno izrezano - uz obilje ljutih sosova - a jelo se prstima koji su od masnoće i topline bili zaštićeni glatkim, zelenim listovima - hladnim, vlažnim i sa blagim ukusom mentola.
<BR>&nbsp;&nbsp;&nbsp;&nbsp;&nbsp;Svako parče mesa hvatalo se listićem, a onda se sve to zajedno stavljalo u usta. Kelner im je brižljivo objasnio čitav postupak pri jelu. Očigledno naviknut na strane goste, pokroviteljski se smešio dok su Pelorat i Treviz oprezno hvatali vrele komadiće mesa, iskreno se oduševivši videći na strancima izraze olakšanja kada su konačno shvatili da im listovi hlade prste, kao i samo meso dok su ga žvakali.
<BR>&nbsp;&nbsp;&nbsp;&nbsp;&nbsp;"Izvanredno!" uzviknu Treviz i konačno naruči još jednu porciju. Pelorat se nije ustručavao da sledi njegov primer.
<BR>&nbsp;&nbsp;&nbsp;&nbsp;&nbsp;Konačno se pred njima nađe spužvast, jedva zaslađen desert; posle toga i kafa karamelastog ukusa, na šta oni sumnjičavo zavrteše glavama. Odlučuše, onda, da dodaju malo sirupa; na to kelner zavrte glavom.
<BR>&nbsp;&nbsp;&nbsp;&nbsp;&nbsp;Konačno, Pelorat upita: "Pa, šta se to dogodilo tamo u Turističkom centru?"
<BR>&nbsp;&nbsp;&nbsp;&nbsp;&nbsp;"Mislite na Kompora?"
<BR>&nbsp;&nbsp;&nbsp;&nbsp;&nbsp;"Pa, da li se dogodilo još nešto o čemu bi vredelo da se razgovara?"
<BR>&nbsp;&nbsp;&nbsp;&nbsp;&nbsp;Treviz se obazre oko sebe. Sedeli su u jednoj dubokoj niši, raspolažući izvesnom merom privatnosti; restoran je bio krcat gostima i prirodno brujanje glasova savršeno je pokrivalo njihov razgovor.
<BR>&nbsp;&nbsp;&nbsp;&nbsp;&nbsp;"Ne čini li vam se neobičnim da je uspeo da nas prati do Sejšela?" upita on tihim glasom.
<BR>&nbsp;&nbsp;&nbsp;&nbsp;&nbsp;"Spomenuo je da raspolaže posebnim intuitivnim sposobnostima."
<BR>&nbsp;&nbsp;&nbsp;&nbsp;&nbsp;"Da, nekad je bio univerzitetski šampion u praćenju kroz hipersvemir. Nikada, sve do danas, to mi nije bilo sumnjivo. Mogu sasvim dobro shvatiti da je neko u stanju da, ukoliko raspolaže određenom veštinom, ili ima dobro razvijene reflekse, proceni kuda neko namerava da skoči, naročito ako mu je poznato kako se pripremao za to; ali nije mi jasno kako bi jedan pratilac mogao biti u stanju da ga sledi kroz seriju uzastopnih skokova. Vi, sami, pripremate se samo za prvi skok; računar je taj koji vas vodi kroz ostale. Pratilac može biti u stanju da proceni kakav će biti i kuda će vas odvesti vaš prvi skok, ali posredstvom kakve magije on može doznati šta je programirano u računaru?"
<BR>&nbsp;&nbsp;&nbsp;&nbsp;&nbsp;"Pa ipak, Golane, to mu je pošlo za rukom."
<BR>&nbsp;&nbsp;&nbsp;&nbsp;&nbsp;"U to nema nikakve sumnje", odvrati Treviz, "i jedini mogući način da to izvede, bar koliko ja mogu da zamislim, jeste da je unapred znao kuda nameravamo da pođemo. Znao, ne nagađao."
<BR>&nbsp;&nbsp;&nbsp;&nbsp;&nbsp;Pelorat se za trenutak zamisli. "Apsolutno nemoguće, dragi moj. Kako je mogao znati? Mi to ni sami nismo znali sve dok se nismo ukrcali na Daleku zvezdu."
<BR>&nbsp;&nbsp;&nbsp;&nbsp;&nbsp;"Znam... A šta mislite o ovom Danu meditiranja?"
<BR>&nbsp;&nbsp;&nbsp;&nbsp;&nbsp;"Kompor nas nije slagao. Kelner nam je to potvrdio kada smo stigli ovamo i raspitali se kod njega."
<BR>&nbsp;&nbsp;&nbsp;&nbsp;&nbsp;"Tako je, potvrdio je, ali je spomenuo i da restoran nije zatvoren. U stvari, rekao je tačno sledeće: 'Sejšel nije provincija. Ovde je uvek otvoreno'. Drugim rečima, ljudi se zaista prepuštaju meditiranju, ali ne i u velikim gradovima gde su gotovo svi emancipovani i gde nema mesta provincijalnim zatucanostima. Stoga, ovde je i danas bilo živog saobraćaja i ljudi su išli svojim poslovima - možda ne baš u onoj meri u kojoj se to događa za običnih dana - ali, ipak, ne sasvim bez živosti."
<BR>&nbsp;&nbsp;&nbsp;&nbsp;&nbsp;"Ali, Golane, dok smo se mi nalazili u Turističkom centru baš niko nije ušao unutra. Savršeno sam siguran u to. Baš niko nije kročio unutra."
<BR>&nbsp;&nbsp;&nbsp;&nbsp;&nbsp;"I ja sam to zapazio. U jednom trenutku sam, čak odšetao do prozora i pogledao napolje; primetio sam da su ulice oko centra grada bile pune ljudi; neki su hodali a neki se vozili kolima; pa ipak, baš niko nije ušao u Turistički centar. Dan meditiranja poslužio je kao savršen plašt. Ne bi nam uopšte palo na pamet da dovedemo u pitanje tu iznenadnu privatnost koju smo uživali - da ja nisam odlučio da ne treba verovati tom potomku dvoje stranaca."
<BR>&nbsp;&nbsp;&nbsp;&nbsp;&nbsp;"Dakle, šta je onda po vama smisao svega toga?" upita Pelorat.
<BR>&nbsp;&nbsp;&nbsp;&nbsp;&nbsp;"Mislim, Janove, da je stvar vrlo jednostavna. Imamo pred sobom osobu koja zna kuda smo se uputili gotovo istog časa kad o tome donesemo odluku - iako se nalazimo u različitim svemirskim brodovima; takođe, osobu koja je u stanju da jedno javno zdanje drži praznim iako se ljudi normalno kreću svuda unaokolo - samo da bismo bili u prilici da vodimo razgovor u potpunoj izdvojenosti."
<BR>&nbsp;&nbsp;&nbsp;&nbsp;&nbsp;"Želite li da me navedete da poverujem kako je u stanju da stvara čuda?"
<BR>&nbsp;&nbsp;&nbsp;&nbsp;&nbsp;"Upravo to. A razlog tome je što je Kompor agent Druge zadužbine i što je u stanju da uspostavlja kontrolu nad umovima drugih ljudi; što je u stanju da čita vaše i moje misli iako se nalazimo u drugom svemirskom brodu veoma daleko od njega; što mu nije teško da se bez zastoja probije kroz Graničnu upravu; što je u mogućnosti da sleti uz pomoć gravitacionog pogona a da, istovremeno, ne navuče sebi na glavu patrolu zbog nepoštovanja uobičajenog postupka sletanja pomoću radio-zraka; što je u stanju da kontroliše postupke drugih do te mere da čak spreči ljude da uđu u zgradu u koju on ne želi da uđu.
<BR>&nbsp;&nbsp;&nbsp;&nbsp;&nbsp;Tako mi svih zvezda", nastavi Treviz dok mu se preko lica navlačila senka iskrenog negodovanja, "u stanju sam sada da te njegove sposobnosti pratim unazad sve do dana kada smo diplomirali. Nisam pošao na ono njegovo putovanje zajedno s njim. Sećam se da ja to nisam želeo. Ali, nije li, zapravo, on tako želeo? Bilo mu je potrebno da bude sam. Kuda je, zapravo, tada išao?"
<BR>&nbsp;&nbsp;&nbsp;&nbsp;&nbsp;Pelorat odgurnu tanjir što je stajao pred njim, kao da želi da raščisti prostor ispred sebe kako bi bio u mogućnosti da na miru razmisli. Ali to kao da je bio signal za robota-poslužitelja: jedan samopokretni sto približi im se i stade kraj njih, mirno očekujući da oni na njega odlože posuđe i pribor za jelo.
<BR>&nbsp;&nbsp;&nbsp;&nbsp;&nbsp;Kad ponovo ostadoše nasamo, Pelorat primeti: "Ali to je sumanuto. Ništa se, zapravo, nije dogodilo što ne bi imalo svoje prirodno objašnjenje. Kad jednom sebi uvrtite u glavu da neko kontroliše sve što se zbiva, istog časa počinjete sve da tumačite u toj svetlosti i više se ni na šta ne možete razumno osloniti. Smirite se, staro momče, sve je to sticaj okolnosti i, jednostavno, stvar tumačenja. Ne dopustite da paranoja ovlada vama."
<BR>&nbsp;&nbsp;&nbsp;&nbsp;&nbsp;"Neću dopustiti ni da mnome ovlada osećaj samozadovoljstva."
<BR>&nbsp;&nbsp;&nbsp;&nbsp;&nbsp;"Pa, razmotrimo sve to razmišljajući logično. Pretpostavimo da je odista agent Druge zadužbine. U tom slučaju, zbog čega bi se izlagao riziku da, ne dopustivši ikome da uđe u Turistički centar, probudi naše sumnje? Šta je on to toliko važno rekao da bi prisutnost nekolicine ljudi na pristojnoj udaljenosti - povrh svega, još, zabavljenih vlastitim brigama - mogla tu nešto izmeniti?"
<BR>&nbsp;&nbsp;&nbsp;&nbsp;&nbsp;"Na to je, Janove, lako odgovoriti. Želeo je da naše umove drži pod strogom prismotrom, i nije želeo da mu drugi umovi pri tome smetaju. Nikakve statičke smetnje. Nikakva mogućnost zbrke."
<BR>&nbsp;&nbsp;&nbsp;&nbsp;&nbsp;"Pa ipak, i to je samo vaše tumačenje. O čemu toliko važnom je s nama vodio razgovor? Imalo bi smisla čak pretpostaviti, baš kao što je on sam sve vreme tvrdio, da je želeo susret s nama samo zato da bi nam objasnio šta je učinio, da bi se izvinio zbog toga, i da bi nas upozorio na nevolje u koje bismo mogli upasti. Zbog čega bismo morali tragati za nečim iza svega toga?"
<BR>&nbsp;&nbsp;&nbsp;&nbsp;&nbsp;Malena kartica-račun nenametljivo zasvetluca na drugoj strani stola, pokazujući im cenu obeda. Treviz se maši za pojas tražeći svoju kreditnu karticu koja je, noseći žig Zadužbine, bila rado primana posvuda u Galaksiji - ili, bar, na svim mestima gde bi građani Zadužbine poželeli da odu. On ubaci karticu u odgovarajuci prorez i za samo nekoliko trenutaka čitava operacija plaćanja bila je obavljena. S urođenom opreznošću Treviz na brzinu proveri račun i vrati karticu za pojas.
<BR>&nbsp;&nbsp;&nbsp;&nbsp;&nbsp;Obazrevši se zatim nemarno unaokolo kako bi proverio da nije privukao neželjenu pažnju nekolicine gostiju koji su još sedeli za svojim stolovima, on nastavi: "Zbog čega bismo tragali za nečim što bi moglo stajati iza toga? Zbog čega? Nije on samo o tome govorio. Govorio je i o Zemlji. Rekao nam je da je Zemlja mrtav svet i na svaki način nastojao da nas ubedi da je potrebno da odemo na Komporelon. Pa, hoćemo li poći tamo?"
<BR>&nbsp;&nbsp;&nbsp;&nbsp;&nbsp;"Golane, spreman sam da to ozbiljno razmotrim", priznade Pelorat.
<BR>&nbsp;&nbsp;&nbsp;&nbsp;&nbsp;"Prosto, da odemo odavde?"
<BR>&nbsp;&nbsp;&nbsp;&nbsp;&nbsp;"Pošto proverimo Siriusov sektor mogli bismo se ponovo vratiti."
<BR>&nbsp;&nbsp;&nbsp;&nbsp;&nbsp;"A nije vam, možda, palo na pamet da je pravi razlog što je želeo da nas vidi upravo u nastojanju da nas odvrati od Sejšela i da nas ukloni odavde? Da odemo bilo kuda, samo da ne ostanemo ovde?"
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Ne znam. Vidite, očekivali su da ćemo otići na Trantor. To je bilo ono što ste vi želeli da učinite i što su oni, možda, i očekivali da ćemo učiniti. Ja sam zamrsio stvari svojim nastojanjem da odemo na Sejšel, što je možda poslednja stvar koju su želeli da učinimo; i sada, eto, žele da nas na svaki način odvuku odavde."
<BR>&nbsp;&nbsp;&nbsp;&nbsp;&nbsp;Pelorat nije izgledao nimalo zadovoljan. "Ali, Golane, to što govorite puke su tvrdnje. Zbog čega nas ne žele na Sejšelu?"
<BR>&nbsp;&nbsp;&nbsp;&nbsp;&nbsp;"Ne znam, Janove. Ali meni je dovoljno i to da žele da odemo odavde. I zato ostajem ovde. Ne nameravam da odem odavde."
<BR>&nbsp;&nbsp;&nbsp;&nbsp;&nbsp;"Ali... Ali.. Vidite, Golane, ukoliko Druga zadužbina zaista želi da odemo odavde, zar ne bi mogla jednostavno uticati na naše umove tako da sami poželimo da odemo. Zbog čega bi se oko toga preganjali s nama?"
<BR>&nbsp;&nbsp;&nbsp;&nbsp;&nbsp;"Pa, kad ste već sami to pomenuli, ne mislite li, profesore, da su to već možda učinili s vama?" Trevizove oči suziše se pri izricanju ove neočekivane sumnje. "Zar nije tačno da želite da odete odavde?"
<BR>&nbsp;&nbsp;&nbsp;&nbsp;&nbsp;Pelorat se zaprepašćeno zagleda u Treviza. "Ja jednostavno mislim da u tome ima nekakvog smisla."
<BR>&nbsp;&nbsp;&nbsp;&nbsp;&nbsp;"Nema sumnje, ali moguće je da tako mislite jer oni vrše uticaj na vaš um."
<BR>&nbsp;&nbsp;&nbsp;&nbsp;&nbsp;"Ali ja nisam..."
<BR>&nbsp;&nbsp;&nbsp;&nbsp;&nbsp;"Nema sumnje, bili biste spremni da se zakunete da niste pod njihovim uticajem - čak i da jeste."
<BR>&nbsp;&nbsp;&nbsp;&nbsp;&nbsp;"Ako me budete ovako pritiskali neću više imati mogućnosti da se usprotivim ni vašim najbesmislenijim tvrdnjama. Šta nameravate da učinite?"
<BR>&nbsp;&nbsp;&nbsp;&nbsp;&nbsp;"Ostaću na Sejšelu. A i vi ćete ostati ovde sa mnom. Niste u stanju da bez mene upravljate brodom; prema tome, ukoliko je Kompor izvršio uticaj na vas, uticao je na pogrešnog čoveka."
<BR>&nbsp;&nbsp;&nbsp;&nbsp;&nbsp;"U redu, Golane. Ostaćemo na Sejšelu sve dok ne budemo imali vlastite razloge za odlazak. Na kraju krajeva, najgora stvar koja nam se može dogoditi - gora nego da ostanemo, ili odemo - jeste da se nas dvojica raziđemo. Vidite, staro momče, da li bih, da je na mene izvršen uticaj, sada bio u stanju da promenim svoje mišljenje i da vam se sa zadovoljstvom pridružim - baš kao što nameravam da učinim?"
<BR>&nbsp;&nbsp;&nbsp;&nbsp;&nbsp;Treviz se zamisli za trenutak, a onda, kao da ga je nešto iznutra uzdrmalo, pruži Peloratu šaku smešeći se. "Slažem se, Janove. A sada, vratimo se na brod, i počnimo sutra ispočetka... Ukoliko uopšte budemo u stanju da nešto smislimo."
<BR>
<BR>&nbsp;&nbsp;&nbsp;&nbsp;&nbsp;47.
<BR>&nbsp;&nbsp;&nbsp;&nbsp;&nbsp;Mun Li Kompor više se nije sećao kada su ga regrutovali. Pre svega, u to je vreme bio još dete; s druge strane, agenti Druge zadužbine brižljivo su nastojali da, što je god više moguće, uklone svoje tragove.
<BR>&nbsp;&nbsp;&nbsp;&nbsp;&nbsp;Kompor je bio Posmatrač, i kao takav prepoznatljiv svakom građaninu Druge zadužbine.
<BR>&nbsp;&nbsp;&nbsp;&nbsp;&nbsp;To je značilo da je bio posvećen u načela mentalnog opštenja i da je, do izvesne mere, mogao sa pripadnicima Druge zadužbine da vodi razgovore na njihov način; ipak njegov je položaj bio jedan od najnižih u hijerarhiji. Bio je sposoban da razazna šta se zbiva u tuđem umu, ali nije bio u stanju da na njega deluje. Obuka kojoj je bio podvrgnut nije išla toliko daleko. Bio je samo Posmatrač, ali ne i Delatnik.
<BR>&nbsp;&nbsp;&nbsp;&nbsp;&nbsp;To ga je, u najboljem slučaju, svrstavalo u drugi razred, ali njemu to nije smetalo - ne mnogo. Bio je svestan svoje važnosti u ukupnom poretku stvari.
<BR>&nbsp;&nbsp;&nbsp;&nbsp;&nbsp;Tokom prvih stoleća svog postojanja Druga zadžbina je potcenjivala zadatak što je stajao pred njom. Zamišljalo se da će šačica najsposobnijih biti u stanju da nadgleda čitavu Galaksiju i da će Seldonov Plan, da bi glatko išao u susret svom ispunjenju, zahtevati samo veoma retka, jedva raspoznatljiva, ovlašna prilagođavanja, ovde ili onde.
<BR>&nbsp;&nbsp;&nbsp;&nbsp;&nbsp;Pojava Mazgova oslobodila ju je tih njenih zabluda. Dolazeći niotkuda, uhvatio je Drugu zadužbinu (i, razume se, Prvu zadužbinu, ali to nije bilo od posebnog značaja) takoreći u raskoraku; stajala je pred njim gotovo bespomoćna. Trebalo je da protekne pet godina pre no što je uspela da se osposobi za protivudar, pa čak i tada uz vrlo visoku cenu u ljudskim životima.
<BR>&nbsp;&nbsp;&nbsp;&nbsp;&nbsp;Zahvaljujući Palveru došlo je do potpunog oporavka, takođe uz vrlo neprijatnu cenu; međutim, on je konačno preduzeo odgovarajuće mere. Delatnost Druge zadužbine, prema njegovoj odluci, morala se u najvećoj meri proširiti - a da se, istovremeno, ne poveća prekomerno rizik da ona sama bude otkrivena. Tako je uveden korpus Posmatrača.
<BR>&nbsp;&nbsp;&nbsp;&nbsp;&nbsp;Komporu nije bilo poznato koliko je Posmatrača bilo u Galaksiji; čak, ni koliko ih je bilo na samom Terminusu. Znanje o tome nije predstavljalo deo njegovih obaveza. Idealno uzev, izmedu dvojice Posmatrača nije trebalo da postoji nikakva lako ustanovljiva veza; na taj način, gubitak jednog ne bi ni na koji način povukao za sobom gubitak ostalih. Sve veze održavali su sa pretpostavljenima na Trantoru.
<BR>&nbsp;&nbsp;&nbsp;&nbsp;&nbsp;Komporova ambicija bila je da jednog dana zasluži premeštaj na Trantor. Mada je shvatao da je to bilo veoma malo verovatno, znao je da su povremeno pojedini Posmatrači bivali premeštani na Trantor i unapređivani. Medutim, to se veoma retko događalo. Vrline koje su od nekog činile uspešnog Posmatrača nisu bile one koje bi čoveka mogle dovesti za Sto.
<BR>&nbsp;&nbsp;&nbsp;&nbsp;&nbsp;Eto, na primer, taj Gendibal, koji je bio četiri godine mlađi od njega. Mora biti da je, baš kao i on sam, bio regrutovan još kao dečak; ali njega su doveli pravo na Trantor, i sada je već bio Govornik. Kompor nije imao nikakvih iluzija u pogledu toga zbog čega je tako moralo biti. U poslednje vreme često je bio u vezi s Gendibalom, stekavši mogućnost da veoma dobro upozna svu moć uma tog mladog čoveka. Ne bi bio u stanju da mu se ni za trenutak odupre.
<BR>&nbsp;&nbsp;&nbsp;&nbsp;&nbsp;Kompor nije bio baš često bio svestan svog niskog položaja. Zapravo, retko je kad uopšte dolazio u priliku da o tome razmišlja. Na kraju krajeva - zamišljao je da tako misle i drugi Posmatrači - njegov položaj mogao se smatrati niskim samo prema merilima Trantora. Na svetovima na kojima su boravili, svetovima koji nisu ovladali sposobnostima mentalnog opštenja, za Posmatrače je bilo veoma lako da se uspnu do najviših počasti.
<BR>&nbsp;&nbsp;&nbsp;&nbsp;&nbsp;Kompor, na primer, nikad nije nailazio na teškoće u pogledu prijema u najbolje škole ili ulaska u najbolja društva. Bio je u stanju da iskoristi svoja mentalna svojstva i da uz njihovu pomoć osnaži svoje prirodne intuitivne sposobnosti (bio je siguran da je, zahvaljujući tim svojim prirodnim sposobnostima, uopšte i bio regrutovan) i da, na taj način, postane istinski šampion u lovu kroz hipersvemir. Postao je zvezda univerziteta, što mu je potom omogućilo da zakorači na prvu prečagu lestvica političke karijere. Kada se jednom sadašnja kriza okonča, teško da bi se uopšte moglo predvideti dokle bi mogao uznapredovati.
<BR>&nbsp;&nbsp;&nbsp;&nbsp;&nbsp;Ukoliko se kriza uspešno razreši, u šta uopšte nije trebalo sumnjati, neće li svima biti jasno da je upravo on bio taj koji je prvi uočio Treviza - ne kao čoveka (jer je bilo ko to mogao učiniti) već kao čoveka britkog uma?
<BR>&nbsp;&nbsp;&nbsp;&nbsp;&nbsp;Upoznao je Treviza još za vreme studija, i u početka je u njemu video samo pustopašnog, brzog na jeziku sadruga. Jednog jutra, međutim, dok se tromo izvlačio iz sna, prepuštajući se strujanjima slobodnih misli što se međusobno pretiču u toj nepostojećoj zemlji polusna, iznenada mu pade na um da je odista prava šteta što Treviz nikada nije bio regrutovan.
<BR>&nbsp;&nbsp;&nbsp;&nbsp;&nbsp;Bilo je to, razume se, nemoguće, pošto je bio rođen na Terminusu, a ne, kao on, Kompor, došljak s drugog sveta. Međutim, čak i ukoliko bi se to ostavilo po strani, bilo je prekasno. Samo su veoma mlade osobe dovoljno prijemčive za obuku u mentalnom opštenju; bolno usađivanje te umetnosti - bilo je to nešto više od nauke - u mozgove zrelih osoba, već sasvim ukalupljenih, bila je praksa koja se primenjivala samo tokom prva dva naraštaja posle Seldona.
<BR>&nbsp;&nbsp;&nbsp;&nbsp;&nbsp;Međutim, ako već Treviz, na prvom mestu, nije bio podoban da bude regrutovan, i ako je, na drugom, uspeo da tu nemogućnost nadživi, šta je onda bilo to što je u vezi s tim pobudilo Komporove sumnje?
<BR>&nbsp;&nbsp;&nbsp;&nbsp;&nbsp;Prilikom njihovog sledećeg susreta Kompor je načinio dubok prodor u Trevizov um i uspeo da ustanovi prirodu onoga što je izazvalo njegov nemir. Trevizov um nosio je u sebi obeležja koja nisu sasvim bila u skladu s pravilima kojima su Kompora učili. Uvek iznova, uspevao bi da mu nekako izmakne. Sledeći ga, nalazio je pukotine... Ne, nisu to stvarno bile pukotine... bila su to područja nepostojanja. Bila su to mesta na kojima su Trevizove misli zaranjale suviše duboko da bi ih bilo moguće slediti.
<BR>&nbsp;&nbsp;&nbsp;&nbsp;&nbsp;Kompor nije raspolagao mogućnošću da ustanovi šta bi to trebalo da znači, ali nastavivši da posmatra Treviza u svetlosti onoga što je otkrio, počeo je da podozreva da Treviz raspolaže neobjašnjivim sposobnostima da na osnovu sasvim nedovoljnih podataka dođe do najtačnijih mogućih zaključaka.
<BR>&nbsp;&nbsp;&nbsp;&nbsp;&nbsp;Da li je to bilo u nekoj vezi sa pukotinama? Nema sumnje, bilo je to nešto što je trebalo da razmotri neko s mentalnim moćima koje su daleko prevazilazile njegove - možda, čak, sam Sto. Imao je krajnje nelagodan osećaj da su sposobnosti donošenja pravih odluka ostajale, u celini, nepoznate čak i samom Trevizu, i da je možda bilo moguće da bi...
<BR>&nbsp;&nbsp;&nbsp;&nbsp;&nbsp;Da je možda bilo moguće da bude sposoban da učini - šta? U pogledu toga Komporovo znanje nije bilo dovoljno. On je u priličnoj meri bio u stanju da shvati značenje onoga čime je Treviz raspolagao - ali ne sasvim. Njegov je samo intuitivan zaključak - možda, u stvari, samo bleda pretpostavka - bio da bi Treviz, u načelu, mogao biti osoba od izuzetne važnosti.
<BR>&nbsp;&nbsp;&nbsp;&nbsp;&nbsp;Bio je, dakle, prinuđen da preuzme rizik: da dozvoli da se, ukoliko bi se ispostavilo da greši, sve završi utiskom o njegovoj nedoraslosti za položaj koji je zauzimao. Ali ukoliko bi se ispostavilo da je u pravu...
<BR>&nbsp;&nbsp;&nbsp;&nbsp;&nbsp;Gledajući sada unazad, nikako mu nije bilo jasno kako je smogao snage da nastavi sa svojim naporima. Nije bio u stanju da se probije kroz administrativni red koji je okruživao Sto. Bio je već spreman da se pomiri sa izgubljenim ugledom. A onda se, u očajanju, latio poslednje mogućnosti: da se probije do najmlađeg pripadnika Stola. Konačno, Gendibal je odgovorio na njegove pozive.
<BR>&nbsp;&nbsp;&nbsp;&nbsp;&nbsp;Gendibal ga je saslušao veoma pažljivo, i od tog trenutka izmedu njih dvojice uspostavljena je naročita veza. Upravo je po Gendibalom nalogu Kompor nastavio da se druži sa Trevizom; takođe, upravo je na osnovu Gendibalovih uputstava stvorena situacija čiji je konačni ishod bilo Trevizovo progonstvo. I upravo je preko Gendibala možda bilo moguće da Kompor (ponovo je počeo da se nada) konačno ostvari svoj san i dobije premeštaj na Trantor.
<BR>&nbsp;&nbsp;&nbsp;&nbsp;&nbsp;Dakle, obavljene su sve pripreme da se Treviz pošalje na Trantor, ali je njegova naknadna odluka da tamo ne ode sasvim pomela Kompora; pomišljao je, čak, da je to bilo nešto što čak ni sam Gendibal nije predvideo.
<BR>&nbsp;&nbsp;&nbsp;&nbsp;&nbsp;U svakom slučaju, Gendibal je u ovom trenutku hitao ka licu mesta. Za Kompora je to samo moglo značiti da se kriza ozbiljno produbljuje.
<BR>&nbsp;&nbsp;&nbsp;&nbsp;&nbsp;Kompor posla svoj hipersignal.
<BR>
<BR>&nbsp;&nbsp;&nbsp;&nbsp;&nbsp;48.
<BR>&nbsp;&nbsp;&nbsp;&nbsp;&nbsp;Gendibala iz sna na javu vrati laki dodir koji oseti u svom umu. Dodir je bio delatan i nimalo uznemirujući. S obzirom na to da je bio usmeren neposredno prema njegovom centru za buđenje - jednostavno, samo se probudio.
<BR>&nbsp;&nbsp;&nbsp;&nbsp;&nbsp;Pridigao se i ostao da sedi na krevetu, a pokrivač mu spade s prikladno izvajanog i glatkog, mišićavog tela. Gendibal je istog časa prepoznao dodir - razlike među njima su onima koji su opštili mentalnim putem bile isto tako lako prepoznatljive kao i glasovi onima koji su opštili prvenstveno putem zvukova.
<BR>&nbsp;&nbsp;&nbsp;&nbsp;&nbsp;Gendibal uzvrati uobičajenim signalom, istovremeno pitajući mogu li nakratko odložiti kontakt; odgovor je glasio: 'Ništa nije hitno.'
<BR>&nbsp;&nbsp;&nbsp;&nbsp;&nbsp;Posle toga Gendibal se, bez nepotrebne žurbe, mirno prepusti uobičajenim jutarnjim radnjama. Međutim, dok se još nalazio pod brodskim tušem - upotrebljena voda oticala je u aparat koji ju je ponovo prerađivao - on ponovo uspostavi kontakt.
<BR>&nbsp;&nbsp;&nbsp;&nbsp;&nbsp;"Komore?"
<BR>&nbsp;&nbsp;&nbsp;&nbsp;&nbsp;"Da, Govorniče."
<BR>&nbsp;&nbsp;&nbsp;&nbsp;&nbsp;"Da li ste razgovarali sa Trevizom i njegovim... saputnikom?"
<BR>&nbsp;&nbsp;&nbsp;&nbsp;&nbsp;"Peloratom. Janovom Peloratom. Jesam, Govornice, razgovarao sam."
<BR>&nbsp;&nbsp;&nbsp;&nbsp;&nbsp;"Vrlo dobro. Dajte mi još pet minuta, a onda ćemo uspostaviti vizuelni kontakt."
<BR>&nbsp;&nbsp;&nbsp;&nbsp;&nbsp;Prilikom odlaska u komandnu sobu Gendibal srete Suru Novi. Ona ga upitno pogleda i zausti da mu nešto kaže, ali on samo stavi prst na usta i ona se smesta povinova. Gendibal je i dalje osećao nelagodnost zbog jačine poštovanja (obožavanja) koje je uočavao u njenom umu; međutim, postepeno je i to, nekako, postojalo normalan, prijatan sastojak sredine u kojoj se sada nalazio.
<BR>&nbsp;&nbsp;&nbsp;&nbsp;&nbsp;Jedan majušni nerv svog uma povezao je s njenim, i sada više nije postojala nikakva mogućnost da neko pokuša da se probije u njegov um - a da se to, istovremeno, ne izrazi i u njenom. Jednostavnost njenog uma (Gendibal se nikako nije mogao oteti osećanju da doživljava izvanredno estetsko uživanje u samom posmatranju njegovog strogog, ničim suvišnim opterećenog sklada) činila je sada nemogućim da se bilo kakvo tuđe misaono polje pojavi u njihovoj neposrednoj blizini a da ga on smesta ne otkrije. On gotovo da oseti pravu poplavu zahvalnosti zbog onog impulsa galantnosti koji ga je naveo da je pozove u posetu onda kada su zajedno došetali do Univerziteta - što je, na kraju, dovelo do toga da je došla baš u trenutku kada mu je najviše bila potrebna.
<BR>&nbsp;&nbsp;&nbsp;&nbsp;&nbsp;"Kompore?" pozva on ponovo.
<BR>&nbsp;&nbsp;&nbsp;&nbsp;&nbsp;"Da, Govorniče."
<BR>&nbsp;&nbsp;&nbsp;&nbsp;&nbsp;"Opustite se, molim vas. Moram zaći u vaš um. Nemojte mi to uzeti za zlo."
<BR>&nbsp;&nbsp;&nbsp;&nbsp;&nbsp;"Svakako, ukoliko to želite, Govorniče. Ipak, mogu li znati za razlog?"
<BR>&nbsp;&nbsp;&nbsp;&nbsp;&nbsp;"Želim da se potpuno uverim da niko spolja nije u njega zalazio."
<BR>&nbsp;&nbsp;&nbsp;&nbsp;&nbsp;"Poznato mi je, Govorniče, da među ostalim pripadnicima Stola imate političke neprijatelje", nastavi Kompor. "Ali ne mislite valjda?"
<BR>&nbsp;&nbsp;&nbsp;&nbsp;&nbsp;"Ne zamarajte se time, Kompore. Samo se opustite... Da, nema nikakvog traga. A sada, ukoliko ste spremni da sarađujete sa mnom, mogli bismo uspostaviti vizuelni kontak."
<BR>&nbsp;&nbsp;&nbsp;&nbsp;&nbsp;Ono što je usledilo bilo je, u uobičajenom smislu reči, puka iluzija, s obzirom na to da niko, osim nekoga ko je raspolagao savršenom mentalnom obukom pripadnika Druge zadužbine, ne bi bio u stanju da išta uoči - bilo pomoću čula, bilo uz pomoć kakvog fizičkog detektora.
<BR>&nbsp;&nbsp;&nbsp;&nbsp;&nbsp;Postupak se sastojao u tome da se lice i prikaza sazdaju iz čistog uma - pri čemu su čak i najbolji mentalisti uspevali da predstave samo zasenčena i prilično nejasna obličja. Komporovo lice stajalo je sada tu, usred svemira; delovalo je kao da se posmatra kroz tanko, promenljivo prozračno predivo; Gendibal je, pritom, savršeno dobro znao da se i njegovo vlastito lice na potpuno isti način prikazuje samom Komporu.
<BR>&nbsp;&nbsp;&nbsp;&nbsp;&nbsp;Posredstvom fizičkih hipertalasa kontakt je mogao biti uspostavljen do te mere jasno da su sagovornici, makar međusobno bili udaljeni čak i hiljadu parseka, imali osećaj kao da sede jedan naspram drugog. Gendibalov brod imao je svu neophodnu opremu za takvu vrstu komunikacije.
<BR>&nbsp;&nbsp;&nbsp;&nbsp;&nbsp;Postojale su, međutim, ozbiljne prednosti neposredne mentalne vizije. Glavna se prednost sastojala u tome da je nije mogao registrovati nikakav aparat koji je stajao na raspolaganju Prvoj zadužbini. Staviše, u vizuelni mentalni kontakt koji je uspostavio neki pripadnik Druge zadužbine nije se mogao uključiti nijedan drugi njegov sunarodnik. Istina, bilo je moguće pratiti kontakt dvaju umova, ali ne i tanane izraze lica koji su, zapravo, opštenju davali njegovo pravo, suptilno značenje.
<BR>&nbsp;&nbsp;&nbsp;&nbsp;&nbsp;A što se tiče Anti-Mazgova... Pa, besprimerna čistota Novinog uma predstavljala je dovoljnu predohranu: njihova prisutnost odmah bi se jasno ispoljila.
<BR>&nbsp;&nbsp;&nbsp;&nbsp;&nbsp;"Prenesite mi, Kompore, sa svim pojedinostirna, razgovor koji ste imali sa Trevizom i tim Peloratom", zatraži Gendibal. "Sa svim pojedinostima, sa najtananijim prelivima uma."
<BR>&nbsp;&nbsp;&nbsp;&nbsp;&nbsp;"Razumem, Govorniče", odgovori Kompor.
<BR>&nbsp;&nbsp;&nbsp;&nbsp;&nbsp;Nije potrajalo suviše dugo. Spoj zvukova, izraza lica i misli u osetnoj je meri zgusnuo čitavu priču, uprkos činjenici da je, uključujući i najtananije prelive uma, bilo mnogo više da se kaže no što bi to bio slučaj kada bi se koristio samo govor.
<BR>&nbsp;&nbsp;&nbsp;&nbsp;&nbsp;Gendibal ga je netremice posmatrao. Bilo je malo čega izlišnog - ako je uopšte bilo - u tom vizuelnom mentalnom opštenju. U istinskoj viziji, pa čak i u fizičkoj hiperviziji na razdaljini od bezbroj parseka, čovek je bez sumnje mogao doći u posed neuporedivo većeg broja podataka nego što bi bilo neophodno da se shvati o čemu je reč; istovremeno, mogao je ispustiti pozamašan broj pojedinosti, a da mu zauzvrat ne promakne ništa što je moglo biti od stvarne važnosti.
<BR>&nbsp;&nbsp;&nbsp;&nbsp;&nbsp;Medutim, kroz koprenu mentalne vizije čovek je postizao savršenu bezbednost opštenja - plaćajući to nemogućnošću da ispusti poneku nebitnu pojedinost. Jer, ovde, svaka je pojedinost, ma i najmanja, mogla biti od neprocenjivog značaja.
<BR>&nbsp;&nbsp;&nbsp;&nbsp;&nbsp;Postojale su užasavajuće priče koje su instruktori na Trantoru sejali medu svojim učenicima - priče smišljene da na mladiće ostave najsnažniji mogući utisak o važnosti postizanja potpune usredsređenosti na predmet. Priča koja se najčešće navodila bila je, bez sumnje, upravo ona koja je bila najmanje osnovana. Priča se odnosila na prvi izveštaj o početnim uspesima Mazgova, pre no što je sebi potčinio Kalgan - na nekog nižeg službenika kome je prvom dopao ruku izveštaj i koji je imao samo bledu predstavu o ovoj četvoronožnoj životinji, te stoga, niti je shvatio niti prozreo smisao koji je u sebi sadržalo ovo 'lično ime'. Taj je službenik, usled toga, došao do zaključka da je čitava stvar do te mere nevažna da obaveštenje o Mazgovu nije uopšte bilo vredno poslati na Trantor. Međutim, kada je stigla sledeća poruka već je bilo suviše kasno da se bilo šta preduzme - i pet gorkih godina proteklo je pre no što se sve uspešno razrešilo.
<BR>&nbsp;&nbsp;&nbsp;&nbsp;&nbsp;Gotovo je izvesno da se sve to o čemu je priča govorila nikada nije ni zbilo - ali to nije bilo ni od kakve važnosti. Priča je sama po sebi bila dramatična, i njena je svrha bila da u svakog učenika usadi naviku da se najpomnije usredsredi na predmet svog posmatranja. Gendibal se prisećao vlastitih studentskih dana kada je, jednom, počinio grešku primajući jedno obaveštenje koje mu se, dok ga je razmatrao, učinilo i nevažnim i sasvim lako objašnjivim. Njegov učitelj - stari Kendast, pravi tiranin, bez ostatka - samo je frknuo i rekao: "A četvoronožna životinja, Učeniče Gendibale?" što je bilo više nego dovoljno da mladić gotovo svisne od stida.
<BR>&nbsp;&nbsp;&nbsp;&nbsp;&nbsp;Kompor završi svoj izveštaj.
<BR>&nbsp;&nbsp;&nbsp;&nbsp;&nbsp;"Dajte mi, molim vas, svoju procenu Trevizove reakcije", zatraži Gendibal. "Poznajete ga bolje od mene; u stvari, niko ga ne poznaje tako dobro kao vi."
<BR>&nbsp;&nbsp;&nbsp;&nbsp;&nbsp;"Bila je savršeno jasna", odgovori Kompor. "Što se mentalnih nagoveštaja tiče, ne postoji mogućnost greške. On smatra da moje reči i moji postupci predstavljaju izraz mojih najživljih nastojanja da ga skrenem prema Trantoru, ili prema Siriusovom sektoru, odnosno da ga uputim bilo gde drugde osim tamo gde on, zapravo, želi da pođe. Prema mom mišljenju, to samo znači da je krajnje odlučan u pogledu toga da ostane tamo gde se sada nalazi. Činjenica da sam ja pridao toliku važnost potrebi da napusti Sejšel navela ga je, ukratko, da i sam shvati njenu važnost; sledstveno tome, pošto smatra da je njegov vlastiti interes u potpunoj suprotnosti sa mojim interesima, on će svesno odlučiti da postupi potpuno suprotno onome što veruje da su moje želje."
<BR>&nbsp;&nbsp;&nbsp;&nbsp;&nbsp;"Da li ste sigurni u to?"
<BR>&nbsp;&nbsp;&nbsp;&nbsp;&nbsp;"Potpuno siguran."
<BR>&nbsp;&nbsp;&nbsp;&nbsp;&nbsp;Gendibal načas razmotri i Komporov izveštaj i odluči da je ta procena ispravna. "Zadovoljan sam", reče on konačno. "Obavili ste dobar posao. Vaša priča o radioaktivnoj zagađenosti Zemlje bila je mudro smišljena; na taj način izazvali ste poželjnu reakciju bez potrebe da se neposredno uplićete u njegov um. Za svaku pohvalu!"
<BR>&nbsp;&nbsp;&nbsp;&nbsp;&nbsp;Izgledalo je kao da se, za trenutak, Kompor bori sam sa sobom. "Govorniče", reče on, "ne mogu da prihvatim vašu pohvalu. Nisam ja izmislio tu priču. Ona je istinita. U Siriusovom sektoru odista postoji planeta koju nazivaju Zemljom, i odista je smatraju prvobitnim domom ljudske rase. Planeta jeste bila radioaktivna, ili od samog početka ili je to kasnije postala; u svakom slučaju, stanje je postepeno postajalo sve gore i, konačno, planeta je ostala bez ikakvog života. Takođe, odista je bilo pronađeno sredstvo da se povećaju mogućnosti uma - mada, na kraju, ništa nije bilo od svega toga. Na planeti mojih predaka sve to zaista se uzima kao istorijska činjenica."
<BR>&nbsp;&nbsp;&nbsp;&nbsp;&nbsp;"Je li? Zanimljivo!" Gendibal nije izgledao sasvim ubeđen. "U tom slučaju, još bolje. Izvanredna je stvar poslužiti se istinom, s obzirom na to da nikakva neistina ne može biti predočena s istom merom iskrenosti. Sam Palver je jednom rekao: 'Što je bliža istini laž uspešnije deluje, a sama istina, kad je moguće dobro je iskoristiti, uvek je najbolja laž'."
<BR>&nbsp;&nbsp;&nbsp;&nbsp;&nbsp;"Potrebno je još nešto spomenuti", nastavi Kompor. "Sledeći vaš nalog da nastojim da - po svaku cenu - zadržim Treviza na Sejšelu do vašeg dolaska, u svojim sam naporima morao da odem toliko daleko da je sad jasno da se u njemu začela sumnja da sam pod uticajem Druge zadužbine."
<BR>&nbsp;&nbsp;&nbsp;&nbsp;&nbsp;Gendibal klimnu. "Pod sadašnjim okolnostima, mislim da je to bilo neizbežno. Njegova monomanija da svuda, čak i tamo gde je nema, vidi Drugu zadužbinu, bila je dovoljna da ga do toga dovede. Jednostavno, moramo i tu činjenicu imati u vidu."
<BR>&nbsp;&nbsp;&nbsp;&nbsp;&nbsp;"Govorniče, ukoliko je doista neophodno da Treviz do vašeg dolaska ostane tamo gde je, znatno bi pojednostavilo stvari ukoliko bih vam došao u susret, stavio vas na svoj brod i ponovo se vratio na Sejšel zajedno sa vama. Bio bi mi za to dovoljan samo jedan dan..."
<BR>&nbsp;&nbsp;&nbsp;&nbsp;&nbsp;"Ne, Posmatraču", prekide ga Gendibal žustro. "Nećete to učiniti. Ljudi na Terminusu znaju gde ste. Na vašem brodu nalazi se hiperodašiljač koji niste u mogućnosti da uklonite, jer li tako?"
<BR>&nbsp;&nbsp;&nbsp;&nbsp;&nbsp;"Tako je, Govorniče."
<BR>&nbsp;&nbsp;&nbsp;&nbsp;&nbsp;"Ako na Terminusu znaju da ste stigli na Sejšel, i njihovom ambasadoru na Sejšelu je to poznato - a poznato mu je i da je Treviz tamo prispeo. Vaš hiperodašiljač obavestiće Terminus da ste napustili Sejšel da biste otišli na neko mesto udaljeno nekoliko stotina parseka i da ste se potom opet vratili; ambasador će ih, sa svoje strane, izvestiti da Treviz nije mrdnuo sa Sejšela. Do kakvog bi, u tom slučaju, zaključka mogli doći na Terminusu? Gradonačelnica Terminusa je, po svemu sudeći, prepredena žena, i poslednja stvar koju bismo želeli jeste da je uzbunimo suočavačući je s jednom mračnom zagonetkom. Ne bismo želeli da je u ovom sektoru vidimo na čelu jednog dela njene flote. U svakom slučaju, rizik bi bio neugodno velik."
<BR>&nbsp;&nbsp;&nbsp;&nbsp;&nbsp;"Uz najdublje poštovanje, Govorniče..." započe Kompor, a onda nastavi: "Kakvog bismo razloga imali da strepimo od jedne flote ukoliko smo u stanju da svojoj kontroli podvrgnemo njenog vođu?"
<BR>&nbsp;&nbsp;&nbsp;&nbsp;&nbsp;"Ma kako malo razloga mogli imati za to, još manje će biti razloga za strahovanje ukoliko flota ne bude ovde. Ostanite tamo gde ste, Posmatraču. Kad stignem, pridružiću vam se u vašem brodu, a onda..."
<BR>&nbsp;&nbsp;&nbsp;&nbsp;&nbsp;"A onda, Govorniče?"
<BR>&nbsp;&nbsp;&nbsp;&nbsp;&nbsp;"Pa, onda, preuzeću čitavu stvar u svoje ruke."
<BR>
<BR>&nbsp;&nbsp;&nbsp;&nbsp;&nbsp;49.
<BR>&nbsp;&nbsp;&nbsp;&nbsp;&nbsp;Pošto je vizuelni kontakt bio prekinut, Gendibal ostade da sedi na mestu na kome se zatekao; sedeo je tako dugo, razmišljajući.
<BR>&nbsp;&nbsp;&nbsp;&nbsp;&nbsp;Tokom ovog dugog putovanja ka Sejšelu - neizbežno dugog u ovom brodu koji se ni po čemu nije mogao meriti sa tehnološki daleko savršenijim modelima Prve zadužbine - ponovo je pažljivo razmotrio svaki pojedinačni izveštaj o Trevizu. Izveštaji su sezali gotovo čitavu jednu deceniju unatrag.
<BR>&nbsp;&nbsp;&nbsp;&nbsp;&nbsp;Posmatrano u celini i u svetlosti najnovijih događaja, više nije moglo biti nikakve sumnje da je od Treviza mogao biti stvoren izvanredan član Druge zadužbine - samo da načelo da se nikad ne regrutuje niko ko je rođen na Terminusu nije bilo na snazi još od Palverovih vremena.
<BR>&nbsp;&nbsp;&nbsp;&nbsp;&nbsp;Gotovo da je bilo nemoguće pobrojati sve one osobe najviših vrednosti koje su tokom stoleća bile izgubljene za stvar Druge zadužbine. Nije postojala nikakva mogućnost da se procene vrednosti svakog pojedinca među trilionima Ijudskih bića koja su živela širom Galaksije. Ipak, malo je bilo verovatno da je bilo ko od njih nosio u sebi mogućnosti veće od onih kojima je raspolagao Treviz; pri tome, bilo je sasvim sigurno da se niko od njih nije nalazio na tako osetljivom mestu.
<BR>&nbsp;&nbsp;&nbsp;&nbsp;&nbsp;Gendibal lagano odmahnu glavom. Nije se smelo dopustiti da se Treviz previdi - bez obzira na to što je bio rođen na Terminusu. Zaista je bio za svaku pohvalu Posmatrač Kompor što ga je uočio, iako se tokom minulih godina dosta toga izmenilo kod Treviza.
<BR>&nbsp;&nbsp;&nbsp;&nbsp;&nbsp;Razume se, Treviz im sada nije mogao biti ni od kakve koristi. Bio je previše star za obuku; ali i dalje je posedovao tu intuiciju s kojom se rodio, tu sposobnost da uoči pravo rešenje čak i na temelju savršeno nedovoljnih podataka, i nešto... nešto...
<BR>&nbsp;&nbsp;&nbsp;&nbsp;&nbsp;I stari Šandes - koji je, iako je već prešao svoj vrhunac, bio Prvi govornik, i to u celini gledano, veoma uspešan - uočio je nešto u tome, čak i bez povezanih podataka i dubokog poniranja u stvar koje je Gendibal bio u stanju da sebi priušti otkako je krenuo na ovaj put. Po Šandesovom mišljenju, Treviz je bio ključ krize.
<BR>&nbsp;&nbsp;&nbsp;&nbsp;&nbsp;Zbog čega je Treviz otišao na Sejšel? Šta je imao na umu? Šta je smerao?
<BR>&nbsp;&nbsp;&nbsp;&nbsp;&nbsp;A nije bilo moguće prodreti u njegov um! Gendibal je bio u to sasvim siguran. Sve dotle dok ne bude mogao da so kraja dokuči kakva je bila njegova uloga, bilo bi potpuno pogrešno pokušati da se Trevizov um na bilo koji način 'prilagodi'. S Anti-Mazgovima na vidiku - ma ko oni bili - ma šta oni predstavljali - pogrešan korak u odnosu na Treviza (Treviza, iznad svega) mogao je imati dejstvo bombe koja bi im eksplodirala pred samim očima.
<BR>&nbsp;&nbsp;&nbsp;&nbsp;&nbsp;On oseti kako neki drugi um zuji oko njegovog i rasejano ga odgurnu, kao što bi odagnao kakvog dosadnog insekta tamo na Trantoru - ali umom, ne rukom. A onda, trenutno, oseti odsev bola u tom drugom umu i smesta podiže oči.
<BR>&nbsp;&nbsp;&nbsp;&nbsp;&nbsp;Sura Novi pritiskala je prstima svoje bujne obrve. "Vi izviniš mene, Gospodine, ali mene pogodiš iznenadan glavobolja."
<BR>&nbsp;&nbsp;&nbsp;&nbsp;&nbsp;Gendibal odmah oseti kajanje. "Žao mi je, Novi. Nisam mislio - ili, bolje, odveć sam snažno mislio." On se odmah - nežno - potrudi da smiri njene nadražene nervne vlati.
<BR>&nbsp;&nbsp;&nbsp;&nbsp;&nbsp;Novino lice ubrzo se ozari. "Odmah prošlo je brzo. Lepi zvuk vaših reči, Gospodine, blagotvorno je meni."
<BR>&nbsp;&nbsp;&nbsp;&nbsp;&nbsp;"Odlično!" odvrati Gendibal. "Je li nešto nije u redu? Zbog čega si ovde?" Uzdržavao se da zalazi dublje u njen um, kako bi sam ustanovio kako stvari stoje. Sve je više oklevao da na taj način nasrće na njenu intimu.
<BR>&nbsp;&nbsp;&nbsp;&nbsp;&nbsp;Novi je neodlučno zastala, a onda se blago naže prema njemu. "Ja zabrinuta. Vi gledaš u ništa i daješ zvuke i tvoj lice mrgodi se. Ja stajala sam tu, kao led budem, plašim se da vi padneš... bolestan, i ja ne budeš znala šta uradiš."
<BR>&nbsp;&nbsp;&nbsp;&nbsp;&nbsp;"Nije to ništa, Novi. Nema potrebe da strahuješ." On je blago potapša po ruci. "Nema razloga da se brineš. Razumeš li?"
<BR>&nbsp;&nbsp;&nbsp;&nbsp;&nbsp;Strah - ili bilo kakvo snažnije osećanje - na neki su način remetili i kvarili jasni sklad njenog uma. Najviše je, razume se, voleo da ga vidi opuštenog, smirenog i srećnog, ali je oklevao da ga u to stanje dovede mešanjem spolja. Malopređašnji blagotvorni dodir njegovog uma shvatila je kao posledicu njegovih reči, i njemu se činilo najboljim da tako i ostane.
<BR>&nbsp;&nbsp;&nbsp;&nbsp;&nbsp;"Novi, zbog čega ne želiš da te zovem Sura?" upita je on iznenada.
<BR>&nbsp;&nbsp;&nbsp;&nbsp;&nbsp;Ona ga hitro pogleda i licem joj odjednom prođe odsev jada. "Oh, Gospodine, nemojte činiš to."
<BR>&nbsp;&nbsp;&nbsp;&nbsp;&nbsp;"Ali Rufirant te je tako zvao, onog dana kada smo se prvi put sreli. Sada te i ja poznajem dovoljno dobro..."
<BR>&nbsp;&nbsp;&nbsp;&nbsp;&nbsp;"Znaš ja dobro da on učinio je to, Gospodine. Tako govoriš čovek ženi koja nemaš ni svoj čovek, ni svoj verenik, koja niješ... potpuna. Vi možeš zoveš je njeno prvo ime. Ali ja dobiješ više čast ako vi zoveš me Novi, i ja budeš mnogo ponosna. I ako ja nemaš svoj čovek sad, ja imaš svoj gospodar, i ja budeš zadovoljna. Ja nadaš se vi ne uvrediš se ako ja želiš da vi zoveš mene Novi."
<BR>&nbsp;&nbsp;&nbsp;&nbsp;&nbsp;"Razume se da ne, Novi."
<BR>&nbsp;&nbsp;&nbsp;&nbsp;&nbsp;Njenim se umom na to proli duboka ushićenost, i ovaj sad ponovo beše lep i čist. I sam Gendibal oseti zadovoljstvo zbog toga; možda i previše. Da li je uopšte trebalo da bude toliko zadovoljan?
<BR>&nbsp;&nbsp;&nbsp;&nbsp;&nbsp;Pomalo postiđeno, on se priseti kako je i sam Mazgov dopustio sebi da na sličan način na njega utiče ona žena iz Prve zadužbine, Bejta Darel - na njegovu nesreću.
<BR>&nbsp;&nbsp;&nbsp;&nbsp;&nbsp;Ovo, razume se, nije imalo nikakve sličnosti s tim. Ova Dumljanka predstavljala je njegov odbrambeni štit protiv tuđih umova, i on je želeo da ona toj svrsi služi na najpouzdaniji mogući način.
<BR>&nbsp;&nbsp;&nbsp;&nbsp;&nbsp;Ne, nije baš bilo sasvim tako... Njegov položaj Govornika bio bi ozbiljno doveden u pitanje ukoliko bi ikako prestao da bude sposoban da u celosti razume svoj um, ili, što bi bilo još gore ukoliko bi ga namerno izvitoperio da bi izbegao istinu. Istina je bila da mu se veoma dopadalo da gleda kako smirenost i sreća rastu u njoj iznutra - bez ikakvog spoljnog mešanja - i to mu se dopadalo jednostavno stoga jer mu se ona dopadala; u tome (pomisli on izazovno) nije moglo biti ničeg rđavog.
<BR>&nbsp;&nbsp;&nbsp;&nbsp;&nbsp;"Sedi, Novi", obrati joj se on.
<BR>&nbsp;&nbsp;&nbsp;&nbsp;&nbsp;Ona ga posluša, održavajući nesigurno ravnotežu na ivici naslonjače i sedeći onoliko daleko od njega koliko je to površina prostorije dozvoljavala. Njen um bio je preplavljen osećanjem poštovanja.
<BR>&nbsp;&nbsp;&nbsp;&nbsp;&nbsp;"Kada si me maločas ugledala kako proizvodim one zvukove", nastavi on, "ja sam to, Novi, vodio jedan razgovor na daljinu, onako kako to učenjaci ponekad imaju običaj da čine."
<BR>&nbsp;&nbsp;&nbsp;&nbsp;&nbsp;Novi odvrati tužno, smerno spuštenih očiju: "Ja vidiš, Gospodine, da imaš još puno stvari što učnjak čini što ja ne razumeš i ne možeš ni zamisliš. To budeš veština veliko kao planina. Ja stidiš se što dođeš vama i tražiš budeš učnjak. Zašto se vi, Gospodine, ne budeš onda smeješ se meni?"
<BR>&nbsp;&nbsp;&nbsp;&nbsp;&nbsp;"Nije sramotno težiti nečemu čak i kada je to izvan tvog domašaja", odvrati Gendibal blago. "Ti si sada već isuviše stara da bi mogla postati učenjak poput mene, ali ni izdaleka odveć stara da ne bi mogla naučiti znatno više nego što sada znaš, i osposobiti se za mnogo više no što sada možeš. Naučiću te nešto o ovom brodu. Do trenutka kada stignemo na naše odredište, znaćeš već poprilično o tim stvarima."
<BR>&nbsp;&nbsp;&nbsp;&nbsp;&nbsp;Gendibal je bio ushićen. A zašto da ne? Namerno je okretao leđa svim stereotipima vezanim za dumski narod. Uostalom, kakvog je uopšte prava imala ta raznobojna skupina što je činila Drugu zadužbinu da postavlja takve stereotipe? Porod samih žitelja Druge zadužbine nije baš često ispoljavao svojstva koja bi ga preporučivala za najviše položaje u zajednici. Deci Govornika gotovo nikad nije polazilo za rukom da i sama postanu Govornici. Pre tri stoleća postojala su tri naraštaja Lingestera koja su nasleđivala jedan drugog, ali nikada nije u potpunosti otklonjena sumnja da Govorniku iz druge generacije zapravo nije bilo mesto za Stolom. A ukoliko je sve to bilo tačno, kakvog su prava imali ti ljudi s Univerziteta da sebe toliko uzvise nad drugima?
<BR>&nbsp;&nbsp;&nbsp;&nbsp;&nbsp;Posmatrao je kako Novine oči blistaju od sreće, i ponovo oseti duboko zadovoljstvo zbog toga.
<BR>&nbsp;&nbsp;&nbsp;&nbsp;&nbsp;"Gospodine, ja budeš se trudim mnogo da naučiš sve što vi meni kažeš", reče ona.
<BR>&nbsp;&nbsp;&nbsp;&nbsp;&nbsp;"Siguran sam u to", odvrati on... i zastade. Sada mu je tek palo na pamet da tokom svog razgovora s Komporom ni na koji način nije nagovestio mladom čoveku da nije bio sam na brodu. Nijednom rečju mu nije nagovestio da ima saputnika.
<BR>&nbsp;&nbsp;&nbsp;&nbsp;&nbsp;Prisutnost jedne žene s njim na brodu mogla se razumeti sama po sebi; u svakom slučaju, nema nikakve sumnje da se Kompor ne bi iznenadio. Ali jedna Dumljanka?
<BR>&nbsp;&nbsp;&nbsp;&nbsp;&nbsp;Za trenutak, uprkos svemu što je Gendibal u vezi s tim mogao preduzeti, stereotip ponovo izbi svom svojom snagom, i on oseti lako zadovoljstvo što Kompor nikada nije bio na Trantoru i što, samim tim, ne bi bio u stanju da u Novi prepozna Dumljanku.
<BR>&nbsp;&nbsp;&nbsp;&nbsp;&nbsp;Ali gotovo istog časa, on odagna od sebe takve misli. Nije bilo ni od kakve važnosti da li je, ili nije, Kompor išta o tome znao - niti bilo ko drugi. Gendibal je bio Govornik Druge zadužbine i imao je pravo da čini što mu je drago - sve dok se kretao u okvirima odredaba Seldonovog Plana. Niko nije imao prava da mu se meša.
<BR>&nbsp;&nbsp;&nbsp;&nbsp;&nbsp;"Gospodine, kada najzad stigneš mi na odredište, da li se mi budeš rastaneš?" upita iznenada Novi.
<BR>&nbsp;&nbsp;&nbsp;&nbsp;&nbsp;On je pogleda i odgovori, s možda nešto više žustrine no što je u ovoj prilici bilo neophodno: "Ne, Novi, nećemo se rastajati."
<BR>&nbsp;&nbsp;&nbsp;&nbsp;&nbsp;I Dumljanka se snebivljivo nasmeši i prošara pogledom čitavu Galaksiju - kao što bi bilo koja žena učinila.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
