<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Kad je počela da biva u stanju da razgovara sa starcima, sve su joj se više pričinjavali kao prava bića. Oni zapravo nisu ni bili stari. Odnosno bar ne ono troje koji su je najčešće čuvali i hranili i odvodili na njene sesije u dugim noćima punim snova. Naučili su da je oslovljavaju sa Žanina, ili bar nekako slično tome. S druge strane, njihova imena su bila komplikovana, ali je svako ime imalo skraćen oblik... Tar, ili Tor, ili Huej... i oni su se na njih odazivali, kad su joj bili potrebni ili prosto da se poigraju. Bili su nestašni kao kakva štenad, i isto toliko željni igre. Kad bi ona izišla iz sjajnog plavičastog ležaja, izmrcvarena i preznojena posle još jednog života i još jedne smrti... po završetku još jednog časa na ovom kursu koji joj je najstariji starac bio odredio... jedan od njih bi se uvek našao pored nje da joj nešto guče i mrmolji i da je pomiluje.
<BR>&nbsp;&nbsp;&nbsp;&nbsp;&nbsp;Samo, to nije bilo dovoljno! To nije bila dovoljna uteha za ono što se događalo u snovima, ponavljanim toliko puta.
<BR>&nbsp;&nbsp;&nbsp;&nbsp;&nbsp;Svi su dani proticali na isti način. Nekoliko sati nemirnog spavanja koje nije donosilo odmor. Prilika da se nešto pojede. Možda koja partija šuge ili golicanja sa Huejom ili Torom. Možda po koja šetnja po Nebu, uvek pod stražom. Zatim bi je Tar ili Huej ili neko drugi pažljivo odvukli natrag do onog ležaja i stavili je unutra, i onda bi tokom više sati, što je ponekad izgledalo kao čitav ljudski vek, Žanina bivala neko drugo biće. Tako čudno ponekad! Muško. Žensko. Staro. Ludo. Obogaljeno... sva su bila različita. Nijedno ne baš sasvim ljudsko. Većinom uopšte ne ljudska bića, posebno kad se radilo o onim prvobitnim, najstarijim stvorenjima.
<BR>&nbsp;&nbsp;&nbsp;&nbsp;&nbsp;"Prosanjani" životi, koji su u vremenskom smislu bili najbliži, bili su najsličniji njenom sopstvenom životu. Bar su predstavljali živote stvorenja sličnih Toru ili Taru ili Hueju. Oni obično nisu bili zastrašujući, mada su se svi do jednog završavali smrću. U njima je ona proživljavala haotične, nasumice pokupljene delove iz njihovih uskladištenih memorija koje su se odnosile na njihove kratke i rizične, ili dugačke i razvučene živote. Kad je naučila jezik svojih porobljivača, doznala je da su životi koje je proživljavala bili posebno odabrani (po kojim kriterijumima?) za uskladištenje. Što znači da je svaki predstavljao lekciju za sebe. Svi snovi su za nju predstavljali praktičnu nastavu, razume se, i razume se ona je kroz njih učila. Naučila je kako da razgovara sa živima; kako da razume njihov život i potčinjenosti; da shvati njihovu opsesivnu potrebu da budu poslušni. Oni su bili robovi! Ili maze? Kad bi uradili onako kako im je rekao najstariji starac bili su poslušni, što će reći dobri. A kada, u retkim prilikama, ne bi, on ih je kažnjavao.
<BR>&nbsp;&nbsp;&nbsp;&nbsp;&nbsp;Između dva radna vremena ponekad je viđala Vona, a ponekad svoju sestru. Njih su držali odvojeno, što je predstavljalo određenu politiku. U početku ona nije shvatala zašto; kad je shvatila, smejala se u sebi pred ovom tajnom suviše skrivanom da bi je podelila čak i sa šaljivim Torom. Lervi i Von takođe su učili svoju lekciju, i nije im bilo ništa lakše nego njoj.
<BR>&nbsp;&nbsp;&nbsp;&nbsp;&nbsp;Po završetku prvih šest "snova" bila je u stanju da razgovara sa starcima. Njene usne i grlo nisu baš najspretnije proizvodili njihove cvrkutave, mrmljave samoglasnike, ali je mogla da se sporazume. Što je bilo još mnogo važnije bila je u stanju da izvršava njihova naređenja. Tako je sebe štedela neprijatnosti. Kad bi trebalo da se vrati u svoju ćeliju nisu morali da je guraju, a kad bi došao red na njeno kupanje nisu morali da sa nje skidaju komad po komad odeće. Posle deset lekcija bili su se već sprijateljili. Posle petnaeste ona (kao i Lervi i Von) je znala sve što će oni ikada saznati o Hiči-nebu, uključujući i činjenicu da starci nisu, niti su ikada bili Hičiji.
<BR>&nbsp;&nbsp;&nbsp;&nbsp;&nbsp;Čak ni najstariji starac.
<BR>&nbsp;&nbsp;&nbsp;&nbsp;&nbsp;A ko je bio najstariji starac? To ona iz svojih lekcija nije naučila. Tar i Huej su joj objasnili, najbolje što su umeli, da je najstariji starac Bog. To nije bio zadovoljavajući odgovor. On je bio bog koji je suviše ličio na svoje obožavatelje da bi bio u stanju da izgradi Hiči-nebo ili bilo koji njegov deo, uključujući i njegovo sopstveno telo. Ne. Nebo su sagradili Hičiji, s kojom namerom to samo Hičiji znaju, a najstariji starac nije bio Hiči.
<BR>&nbsp;&nbsp;&nbsp;&nbsp;&nbsp;Tokom celog ovog razdoblja, velika mašina stajala je na istom mestu, nepokretna, gotovo mrtva, čuvajući preostali deo života, koji se sve više smanjivao. Kada bi Žanina prolazila kroz središnju vretenastu špilju ona bi je tamo videla kako i dalje stoji kao kakav kip. Ponekad bi neka bleda boja zatreperila sporo oko njenih spoljnih senzora, kao da se budi, i možda ih prati pogledom kroz poluzatvorene oči. Kad bi se to dogodilo, Huej i Tar bi ubrzavali korake. U takvim prilikama nisu se golicali niti šalili. Obično je vladala potpuna tišina. Jednog dana srela je Vona baš u njenoj senci, ona idući ka ležaju, on vraćajući se sa svog časa, i tada se Huej osmelio da ih pusti da za trenutak popričaju.
<BR>&nbsp;&nbsp;&nbsp;&nbsp;&nbsp;"Jezivo izgleda", rekla je Žanina.
<BR>&nbsp;&nbsp;&nbsp;&nbsp;&nbsp;"Ja bih mogao da ga uništim, ako bi ti to htela", hvalisao se Von bacajući nervozne poglede prko ramena u pravcu mašine. Međutim, on je to rekao na engleskom jeziku, i bio je dovoljno mudar da stražarima ne prevede šta je rekao. Ali, ton njegovog glasa bio je dovoljan da onespokoji Hueja, koji žurno odvede Žaninu.
<BR>&nbsp;&nbsp;&nbsp;&nbsp;&nbsp;Žanina je gotovo zavolela svoje porobljivače, onako kako bi čovek mogao da zavoli jednog velikog, mirnog psa za vuču koji ume da govori. Trebalo joj je mnogo vremena da se navikne na pomisao da je jedno mlado žensko stvorenje kao što je bila Tar uopšte mlado i žensko. Svi su oni imali iste prave dlake na licu i snažno razvijene arkade karakteristične za odrasle mužjake majmuna. Ali počeli su da bivaju zasebne jedinke, a ne samo primerci zajedničke klase "tamničara". Snažnijeg i tamnoputijeg muškarca zvali su Tor, ali to je bio samo jedan slog dugačkog, spretno sastavjenog imena u kome je Žanina bila u stanju da razazna značenje reči "taman". Ona se nije odnosila na njegovu boju. Što se toga tiče, on je bio svetliji od svoje sabraće. Ona se odnosila na nešto u vezi sa nekom pustolovinom iz njegovog detinjstva, u jednom delu neba tako čudnom i tako retko posećivanom da je bilo slabo osvetljeno uprkos večito zažarenim zidovima od Hiči-metala. Tor je svoju bradu doterivao tako da je štrčala naniže u obliku dva roga okrenuta naopako. Najviše je zbijao šale i pokušavao da ih podeli sa svojom zarobljenicom. Tor je bio taj koji se izrugivao Žanini, govoreći da će on, ako je njen muškarac Von toliko neplodan kao što se čini da je dok je u zatvoru zajedno sa Lervi, zatražiti dozvolu od najstarijeg starca da je on sam obremeni. Žanina se, čuvajući svoju skrivenu šalu u vezi sa njihovom neplodnošću, nije uplašila. Nije prema njemu osetila ni odbojnost, jer Tor je bio nekako prijatan satir, a ona je bila uverena da shvata nečiju šalu. Pa ipak, počela je o sebi da misli kao o nekome ko više nije šmrkavo dete. Posle svakog dugačkog sna bivala je sve starija. U snovima je doživljavala seksualno opštenje kakvo joj nije bilo poznato iz iskustva... ponekad kao žena, ponekad ne kao žena... a često bol, i uvek, na kraju, smrt. Registrovanje podataka se ne bi moglo obaviti sa žive osobe, objasnio joj je Huej jedanput kad se nisu šalili; a njegovi pokreti uopšte nisu bili šaljivi dok je opisivao na koji se način mozak otvara i stavlja u mašinu za presnimavanje. Postala je još malo starija dok joj je on ovo pričao.
<BR>&nbsp;&nbsp;&nbsp;&nbsp;&nbsp;Što su dalje odmicali, snovi su postajali sve čudniji i vremenski udaljeniji. "Sad ćeš se vratiti u vrlo stara vremena", rekao joj je Tor. "Ovaj san", govorio je odvodeći je do kauča, "je od svih najstariji, pa prema tome i poslednji. Možda."
<BR>&nbsp;&nbsp;&nbsp;&nbsp;&nbsp;Zastala je ispred svetlucavog kauča. "Je l' to opet neka šala, Tore, ili zagonetka?"
<BR>&nbsp;&nbsp;&nbsp;&nbsp;&nbsp;"Nije." On je ozbiljnim pokretima obe ruke cimao onu svoju rakljastu bradu. "Ovaj ti se neće dopasti, Danina."
<BR>&nbsp;&nbsp;&nbsp;&nbsp;&nbsp;"Baš ti hvala."
<BR>&nbsp;&nbsp;&nbsp;&nbsp;&nbsp;On se iscerio, tako da mu se nabrala koža oko tužnih, blagih očiju. "Ali to je poslednji koji ja mogu da ti dam. Možda... možda će ti najstariji starac dati neki od svojih sopstvenih snova. Priča se da je on to ponekad radio, ali ja ne znam kad je to bilo. Niko živi se toga ne seća."
<BR>&nbsp;&nbsp;&nbsp;&nbsp;&nbsp;Žanina proguta pljuvačku. "Zvuči jezivo", kazala je.
<BR>&nbsp;&nbsp;&nbsp;&nbsp;&nbsp;On ljubazno nastavi: "Mene je mnogo uplašio kad sam ga sanjao, Danina, ali ne zaboravi da je to samo san, za tebe." I on zatvori poklopac čaurastog ležaja nad njom, a Žanina se za trenutak otimala da ne zaspi, ali kao i uvek nije uspela... posče ćega se pretvorila u neko drugo biće.
<BR>&nbsp;&nbsp;&nbsp;&nbsp;&nbsp;Postojalo je nekada jedno stvorenje. Bilo je žensko; ali nije bilo beslovesno, ako je verovati Dekartu, jer je bilo svesno svoga postojanja, pa je stoga bilo "ona".
<BR>&nbsp;&nbsp;&nbsp;&nbsp;&nbsp;Nije imala imena. Ali je bila među svojom sabraćom obeležena jednim velikim ožiljkom koji se protezao od uveta do nosa, jer ju je kopito neke umiruće divlje zveri gotovo usmrtilo. Oko joj se na toj strani zalečilo ali je kapak ostao izobličen, pa joj ime Zrikavica sasvim odgovara.
<BR>&nbsp;&nbsp;&nbsp;&nbsp;&nbsp;Zrikavica je imala svoj dom. On nije bio nešto naročito. Prosto jedno skrovište ugaženo na mestu gde se nalazilo nešto nalik na biljku papirus, delimično zaklonjeno zemljanim brežuljkom. Ali Zrikavica i njeni rođaci su se svaki dan vraćali u ta gnezda i po tome su se razlikovali od svih drugih živih bića koja su im bila slična. U jednom pogledu oni su se sasvim razlikovali od svih drugih bića s kojima su zajedno rasli, i to zbog toga što su upotrebljavali predmete koji nisu bili delovi njihovog tela da pomoću njih obavljaju poslove. Zrikavica nije bila lepa. Jedva da je bila visoka nešto preko metra. Nije imala obrve... dlake na glavi bile su joj sa njima spojene, i samo nos i jagodice nisu bili obrasli... i nije imala bradu vrednu pomena. Na rukama je imala prste, ali su oni obično bili stisnuti tako da su na zadnjoj strani šake bile žuljevite i pune ožiljaka, a prsti se nisu međusobno dobro rastavjali... gotovo kao ni prsti na nogama, kojima je isto tako dobro mogla da hvata stvari, a još bolje da se njima zarije u osetljive delove stvorenja koje bi bilo te sreće da mu se oko vrata nađu njene ruke pri pokušaju da pobegne. Zrikavica je bila bremenita, mada sama za to nije znala. Zrikavica je postala potpuno odrasla i sasvim plodna kad je nastupila njena peta kišna sezona. Za svojih trinaest godina života bila je bremenita devet ili deset puta, i nikada to nije znala sve dok ne bi bila primorana da opazi da više ne može da trči tako brzo, da joj oteklina u trbuhu smeta pri čeprkanju po utrobi kakve zveri i da su joj ponovo nabrekle bradavice pune mleka. Od pedeset članova koliko je brojala njena zajednica, bar četiri člana bila su njena deca. Više od dvanaest mužjaka bili su, odnosno mogli su biti, očevi te dece. Zrikavica je znala u kakvom je odnosu s ovim drugima, ali ne i sa prvo pomenutim članovima. Bar jedan od mladih mužjaka, za koga je znala da je njeno dete, mogao je isto tako biti i otac nekog drugog njenog deteta, ali takva ideja ne bi Zrikavicu uznemirila, čak i da je mogla njome da se pozabavi. Ono što je radila sa mužjacima kad bi meso ispod njene mršave zadnjice nabubrelo i pocrvenelo, u njenoj glavi nije bilo dovođeno u vezu sa porađanjem. Nije dovođeno u vezu ni sa uživanjem, isto tako. To je ona osećala kao svrab koji treba počešati kad god se pojavi. Zrikavica nije imala načina da definiše "zadovoljstvo", izuzev možda kao odsustvo bola. Čak i na ovaj način definisani, malobrojni su bili takvi trenuci tokom celog njenog života.
<BR>&nbsp;&nbsp;&nbsp;&nbsp;&nbsp;Kad je zauralo zvuk Hiči-lendera i u plamenu se pojavio iznad oblaka, Zrikavica i cela njena zajednica potrčali su u zaklon. Niko od njih nije ga video kad se prizemljio.
<BR>&nbsp;&nbsp;&nbsp;&nbsp;&nbsp;Ako ribaska mreža zagrabi morsku zvezdu sa dna mora, i jedna ašovasta alatka je podigne iz kofe pune mulja i izruči u tank, a biolog je pričvrsti uz podlogu čiodama i secira njen nervni sistem... da li morska zvezda zna šta se dešava?
<BR>&nbsp;&nbsp;&nbsp;&nbsp;&nbsp;Zrikavica je imala više svesti o samoj sebi od morske zvezde. Ali jedva da je imala više iskustva u tome kako da je uobliči. Ništa što joj se dogodilo od trenutka kad je ugledala jarku svetlost koja joj je išla u oči, ona nije shvatala. Ona nije osetila vrh koplja natopljenog anestetičkim sredstvom koje ju je uspavalo. Ona nije znala da su je odneli u lender i strpali tamo zajedno sa još dvanaestoro njenih saplemenika. Ona nije osetila stravičan pritisak kad je uzletela, kao ni bestežinsko stanje tokom dugotrajnog putovanja. Nije znala uopšte nište sve dok joj nije bilo dozvoljeno da se ponovo probudi, a onda nije shvatala šta se s njom dešava. Ništa nije izgledalo poznato!
<BR>&nbsp;&nbsp;&nbsp;&nbsp;&nbsp;Voda, na primer. Voda koju je Zrikavica pila nije više poticala sa blatnjave ivice reke. Bila je u nekom sjajnom, tvrdom koritu. Kad se sagla da je polapće ispod njene površine ništa nije vrebalo da je napadne.
<BR>&nbsp;&nbsp;&nbsp;&nbsp;&nbsp;Dalje, sunce i nebo. Sunca nije bilo! Nije bilo oblaka, i nije bilo kiše. Postojali su tvrdi, svetlucavi plavičasti zidovi, i iznad glave svetlucavo plavi krov.
<BR>&nbsp;&nbsp;&nbsp;&nbsp;&nbsp;Hrana. Nije bilo nijednog živog stvora da se uhvati i raskomada. Postojalo je pljosnato, gumasto grumenje bez ukusa koje se žvakalo. Ono bi joj napunilo želudac, a moglo je u svako doba da se dobije. Bez obzira koliko bi ona i njena sabraća pojeli, uvek je bilo još.
<BR>&nbsp;&nbsp;&nbsp;&nbsp;&nbsp;Prizori i zvuci i mirisi... bili su užasavajući! Osećao se smrad kakav nikad pre toga nije osetila, koji ju je pekao u nosu i strašno plašio. Miris je poticao od nečeg živog, ali ona nikada nije videla stvorenje kome je on pripadao. Odsustvo uobičajenih mirisa takođe je bilo zabrinjavajuće. Ne miriše na jelene. Ne miriše na antilope. Ne miriše na mačke (ovo je bila sreća). Ne miriše čak ni na njen sopstveni izmet, odnosno ne mnogo, jer u njihovom domu nije bilo travnatih površina po kojima bi gazili, a mesta na kojima su se skupljali za spavanje čišćena su i ispirana svaki put kad oni iz njih iziđu. Tu se rodilo njeno dete, a za to vreme ostali saplemenici su se bunili zbog njenog groktanja jer su hteli da spavaju. Kad se probudila da bi ga privukla k sebi, kako bi ublažila vreli pritisak u svojim bradavicama, njega više nije bilo. Nikada ga više nije videla.
<BR>&nbsp;&nbsp;&nbsp;&nbsp;&nbsp;Zrikavicino novorođenče bilo je prvo mladunče koje je nestalo odmah po rođenju. Ali ne i poslednje. Tokom petnaest godina mala porodica Australopitekusa i dalje se hranila i parila i rađala mladunce i starila, a broj njenih članova se smanjivao zato što su mladunci bili oduzimani od njih čim bi se rodili. Jedna od ženki bi čučala naprežući se i porađala se cvileći. Onda bi svi zaspali, a kad bi se probudili prinove više nije bilo. S vremena na vreme poneki odrasli član bi umro, ili bi osetio da mu se približava kraj pa bi ležao sklupčan i stenjao tako da su znali da neće ponovo ustati. I posle takvog događaja opet bi svi zaspali; a taj odrasli član, odnosno telo tog odraslog člana, ne bi više bilo tu kad se oni probude. Bilo ih je tridesetoro, pa dvadesetoro pa desetoro... pa onda samo jedan. Zrikavica je bila poslednja, vrlo, vrlo stara ženka u dvadeset devetoj svojoj godini. Znala je da je stara. Nije znala da umire, samo je osećala užasan bolni pritisak u trbuhu zbog koga je dahtala i jecala. Nije znala kad je nastupila smrt. Samo je znala da je taj određeni bol prestao, a onda je bila svesna nekog drugačijeg bola. Ne pravog bola. Neobičnosti. Utrnulosti. Mogla je da vidi, ali je videla na neki čudan pljosnat način, sve je bilo čudno treperavo, u jednom čudnom izobličenom spektru boja. Nije bila svikla na svoj novi vid, i nije raspoznavala ono što je videla. Pokušala je da pokrene oči ali se one nisu pokretale. Pokušala je da pokrene glavu, ili ruke, ili noge i nije mogla jer ih nije imala. Ostala je u tom stanju prilično dugo.
<BR>&nbsp;&nbsp;&nbsp;&nbsp;&nbsp;Zrikavica nije bila do kraja zgotovljena, u onom smislu kome je živ ali otvoren nervni sistem morske zvezde u rukama biologa do kraja zgotovljen, kao preparat. Ona je bila eksperiment.
<BR>&nbsp;&nbsp;&nbsp;&nbsp;&nbsp;Nije predstavljala naročito uspeo poduhvat. Pokušaj da se njen identitet sačuva u kompjuterskoj memoriji nije bio neuspešan iz razloga istih kao kod ranijih pokušaja, sa drugim članovima njenog plemena: zbog hemizma koji ne odgovara primaocima; nepotpunog prenosa informacija; pogrešnog kodiranja. Nailazeći redom na sve ove probleme, Hiči-eksperimentatori su ih rešavali jedan po jedan. Eksperiment sa njom je bio neuspešan, odnosno uspeo je samo delimično, iz drugog razloga. Nije bilo dovoljno identiteta u tom biću koje se razaznavalo kao Zrikavica, a koji bi se mogao sačuvati. Ona nije bila biografija, čak ni žurnal. Bila je donekle nalik na podatak iz popisa, podvučena bolovima i ilustrovana strahom.
<BR>&nbsp;&nbsp;&nbsp;&nbsp;&nbsp;Ali to nije bio jedini eksperiment koji su Hičiji u to vreme obavljali.
<BR>&nbsp;&nbsp;&nbsp;&nbsp;&nbsp;Na drugom kraju ove ogromne mašine koja se kretala u orbiti udaljenoj pola svetlosne godine od Zemljinog sunca, pokradene bebe počele su da napreduju. One su vodile život posve drukčiji od Zrikavičinog... život pod nadzorom automatskih mašina, pokusnih testova i programiranih zahteva. Hičiji su shvatili da ovi australopitekusi, iako veoma daleko od inteligentnih bića, u sebi sadrže zametke pametnijih potomaka. Tako su rešili da proces ubrzaju.
<BR>&nbsp;&nbsp;&nbsp;&nbsp;&nbsp;Nisu mnogo uznapredovali u svom razvitku za onih petnaest godina, od odvođenja kolonije iz njenog preistorijskog staništa u Africi do Zrikavičine smrti. Hičiji se nisu obeshrabrili. Za petnaest godina nisu ni očekivali da će se mnogo dogoditi. Njihovi planovi bili su na mnogo duži rok.
<BR>&nbsp;&nbsp;&nbsp;&nbsp;&nbsp;Pošto su ih njihovi planovi takođe pozivali, i to sve zajedno, da budu negde drugde mnogo pre nego što se makar i najmanje istinske inteligencije zaiskri u očima jednog od Zrikavičinih potomaka, shodno tome su i gradili. Tako su sagradili i programirali taj artefakt da je mogao da traje beskonačno dugo. Sredili su pitanje njegovog snabdevanja UVKA- hranom iz podesnog procesora koji je prerađivao kometni materijal, koji su oni već bili pustili u pogon zbog napajanja drugih njihovih instalacija, a potencijalno je bio podjednako dugoročan. Konstruisali su mašine koje će proveravati umeća potomaka novorođenčadi s vremena na vreme, i ponoviti, kad god to bude potrebno, pokušaj da arhiviraju njihove identitete u kompjuterske memorije radi kasnije provere... ukoliko se iko od njih ikada vrati da vidi kako je eksperiment prošao. Smatrali su da je to vrlo malo verovatno, imajući u vidu druge njihove planove.
<BR>&nbsp;&nbsp;&nbsp;&nbsp;&nbsp;Ipak su njihovi planovi obuhvatali mnogobrojne alternative, koje su sve pripremili istovremeno jer su bili veoma zainteresovani za cilj postavljen njihovim planovima. Možda se niko od njih nikada neće vratiti. Ali možda neko hoće.
<BR>&nbsp;&nbsp;&nbsp;&nbsp;&nbsp;Pošto Zrikavica nije mogla da komunicira, niti nešto da radi što bi bilo od bilo kakve koristi, Hiči-eksperimentatori su iz štedljivosti izbacili afektivne delove njene uskladištene memorije i držali je na polici samo kao neku knjigu u biblioteci, da bi mogle da je konsultuju osobe koje naiđu kasnije, bez obzira koje vrste bile. (To je bilo ono što je Žanina morala da "konsultuje", proživljavajući ponovo sve što je Zrikavica proživela pre stotine hiljada godina.) Ostavili su izvesne podatke i putokaze koje bi mogao da koristi bilo koji naraštaj koji bude u stanju da ih razume. Onda su sve za sobom doveli u red, kao što su uvek činili. Otišli su pustivši da se ostali deo ovog eksperimenta, jednog od tolikih njihovih eksperimenata, dalje odvija.
<BR>&nbsp;&nbsp;&nbsp;&nbsp;&nbsp;Tokom osam stotina hiljada godina.
<BR>&nbsp;&nbsp;&nbsp;&nbsp;&nbsp;"Danina" jadikovao je Huej, "Danina, jesi li mrtva?"
<BR>&nbsp;&nbsp;&nbsp;&nbsp;&nbsp;Ona pogleda naviše u njegovo lice, nesposobna isprva da usredsredi svoj pogled, tako da je on ličio na nejasan mesec sa širokim licem i dvostrukim kometinim repom koji je za njim mahao. "Pomozi mi da ustanem, Huej", jecala je ona. "Odvedi me natrag." Od svih sesija, ova je bila najgora. Osećala se silovana, oskrnavljena, proširena, promenjena. Njen svet nikada više neće biti isti. Žanini nije bila poznata reč "australopitekus", ali je znala da je život koji je upravo proživela bio život neke životinje. Gore od životinje, jer se negde u Zrikavici krila iskra izumevanja mišljenja, pa prema tome i nepotrebna sposobnost da se plaši.
<BR>&nbsp;&nbsp;&nbsp;&nbsp;&nbsp;Žanina je bila iscrpena i osećala se starijom od najstarijeg starca. Sa svojih tek napunjenih petnaest godina, više nije bila dete. Taj konto je već bio prekoračen. Za nju više nije preostalo nimalo detinjstva. Pred sobicom sa iskošenim zidom koja je bila namenjena njoj lično ona zastade. Huej sa zebnjom upita: "Danina? Šta je sad?"
<BR>&nbsp;&nbsp;&nbsp;&nbsp;&nbsp;"Imam jednu šalu da ti ispričam", kazala je.
<BR>&nbsp;&nbsp;&nbsp;&nbsp;&nbsp;"Ne izgledaš kao da ti je do šale", reče on.
<BR>&nbsp;&nbsp;&nbsp;&nbsp;&nbsp;"Ipak, smešna je. Slušaj. Najstariji starac je zatvorio Vona zajedno sa mojom sestrom radi stvaranja potomstva. Ali moja sestra ne može da rađa. Ona je imala jednu operaciju i više nikada ne može da ima dete."
<BR>&nbsp;&nbsp;&nbsp;&nbsp;&nbsp;"To nije dobra šala", pobunio se on. "Niko tako nešto ne bi hteo da uradi!"
<BR>&nbsp;&nbsp;&nbsp;&nbsp;&nbsp;"Ona je uradila, Huej." Zatim je dodala brzo, "Nemoj da se bojiš. Nećeš biti kažnjen. Samo sad dovedi dečaka kod mene."
<BR>&nbsp;&nbsp;&nbsp;&nbsp;&nbsp;Njegove blage oči bile su prepune suza. "Kako mogu da se ne plašim? Možda bi trebalo da probudim najstarijeg starca i da mu kažem..." Onda suze potekoše iz očiju; bio je užasno uplašen.
<BR>&nbsp;&nbsp;&nbsp;&nbsp;&nbsp;Ona ga je tešila i nagovarala, sve dok nisu naišli i drugi starci i on im ispriča užasnu šalu. Žanina leže na svoj ležaj i začepi uši da ne bi slušala njihovo uzbuđeno, tužno torokanje. Nije spavala, ali je ležala zatvorenih očiju kad je na vratima začula Vona i Tora. Kad su dečka gurnuli unutra ona ustade da se s njim pozdravi.
<BR>&nbsp;&nbsp;&nbsp;&nbsp;&nbsp;"Vone", kazala je, "želim da me obujmiš svojim rukama."
<BR>&nbsp;&nbsp;&nbsp;&nbsp;&nbsp;On je gledao u nju namćorastim pogledom. Niko mu nije rekao o čemu se ovde radi, a i on, Von, je baš otaljao svoju lekciju na kauču sa Zrikavicom. Izgledao je užasno. Nije uopšte imao prilike da se dovoljno oporavi od onog gripa, nije se odmorio, nije se još privikao na ogromne promene u svom životu otkako se susreo sa Herter-Holovima. Imao je velike podočnjake i ranice u uglovima usana. Noge su mu bile prljave, baš kao i njegova otrcana odeća. "Da li se bojiš da ćeš pasti?" viknu ona piskutavim glasom.
<BR>&nbsp;&nbsp;&nbsp;&nbsp;&nbsp;"Ne bojim se da ću da padnem, i želim da sa mnom razgovaraš onako kako treba. Nemoj da skičiš."
<BR>&nbsp;&nbsp;&nbsp;&nbsp;&nbsp;Izgledao je uplašeno, ali je podesio glas da zazvuči nešto dublje onako kako ga je ona učila. "Pa onda zašto?"
<BR>&nbsp;&nbsp;&nbsp;&nbsp;&nbsp;"Oh, Vone." Ona zatrese nestrpljivo glavom i priđe korak napred i privi se uz njega. Nije više bilo potrebno da mu kaže šta da radi. Ruke mu se automatski obaviše oko nje... obe u istoj visini, kao da je ona bure koje treba podići sa zemlje, pritisnuvši dlanovima njene plećke. Ona priljubi svoje usne uz njegove, čvrsto, držeći zatvorena usta, a zatim se povuče unazad. "Sećaš se šta je ovo, Vone?"
<BR>&nbsp;&nbsp;&nbsp;&nbsp;&nbsp;"Naravno! To je 'ljubljenje'."
<BR>&nbsp;&nbsp;&nbsp;&nbsp;&nbsp;"Ali mi to radimo pogrešno, Vone. Čekaj malo. Hajde opet dok ja radim ovo." Ona proturi vrh jezika između gotovo stisnutih usana i pređe njime više puta preko njegovih zatvorenih usana. "Ja mislim", reče, sklanjajući glavu u stranu, "da je ovo bolji način, je l' da? Onda osećam... onda osećam... osećam malkice kao da ću da povraćam."
<BR>&nbsp;&nbsp;&nbsp;&nbsp;&nbsp;Preplašen, on pokuša da ustukne, ali ga ona nije puštala. "Ne istinski da povraćam, nego baš nekako čudno."
<BR>&nbsp;&nbsp;&nbsp;&nbsp;&nbsp;On je kruto stajao uz nju, lica okrenutog u stranu, ali je izgledao zabrinut. Brižljivo kontrolišući visinu glasa, rekao je: "Mali Džim kaže da ljudi ovo rade pre snošaja. Odnosno jedna osoba ponekad to radi da bi videla da li je druga uspaljena."
<BR>&nbsp;&nbsp;&nbsp;&nbsp;&nbsp;"Uspaljena, Vone! Fuj! Kaži 'zaljubljena'."
<BR>&nbsp;&nbsp;&nbsp;&nbsp;&nbsp;"Ja mislim da 'zaljubljen' znači nešto drugo", reče on tvrdoglavo, "ali u svakom slučaju ljubiti je u vezi sa sparivati. Mali Džim kaže..."
<BR>&nbsp;&nbsp;&nbsp;&nbsp;&nbsp;Ona mu stavi ruke na ramena. "Mali Džim nije ovde."
<BR>&nbsp;&nbsp;&nbsp;&nbsp;&nbsp;"Nije, ali Pol kaže da on ne želi da mi..."
<BR>&nbsp;&nbsp;&nbsp;&nbsp;&nbsp;"Pol nije ovde", reče ona, milujući njegov mršavi potiljak vrhovima prstiju da vidi kako to izgleda. "Ni Lervi nije ovde. Uostalom, ono što oni misle uopšte nije važno." A izgledalo je, zaključila je ona, vrlo čudnovato. Nije, u stvari, imala osećaj da će da povraća, već kao da joj se unutra u trbuhu nešto "preudešava", osećala je nekakvu senzaciju kakva joj je dotle bila nepoznata. Uopšte nije bila neprijatna. "Pusti me da ti skinem odeću, Vone, a onda ti skini moju.
<BR>&nbsp;&nbsp;&nbsp;&nbsp;&nbsp;Pošto su opet uvežbavali poljupce, ona reče: "Ja mislim da ne treba da ostanemo u stojećem položaju." Zatim malo kasnije, kad su već legli, ona otvori oči i zagleda se netremice u njegove širom otvorene oči.
<BR>&nbsp;&nbsp;&nbsp;&nbsp;&nbsp;Odižući se kako bi zauzeo bolji položaj, on je i dalje oklevao. "Ako ja ono uradim", kazao je on, "ti ćeš možda ostati u drugom stanju."
<BR>&nbsp;&nbsp;&nbsp;&nbsp;&nbsp;"Ako ti ono ne uradiš", kazala je ona, "ja mislim da ću umreti."
<BR>&nbsp;&nbsp;&nbsp;&nbsp;&nbsp;Kad se mnogo sati kasnije Žanina probudila, Von je već bio budan i obučen, i sedeo je u uglu sobe, naslonjen na zid išaran povesmima zlatne boje. Žanina oseti kako je srce vuče k njemu. On je izgledao onako kao što će izgledati kroz pedeset godina. Kao da su bol i patnja decenijama urezivali brazde na njegovom mladom licu.
<BR>&nbsp;&nbsp;&nbsp;&nbsp;&nbsp;"Volim te, Vone", kazala je ona.
<BR>&nbsp;&nbsp;&nbsp;&nbsp;&nbsp;On se promeškolji i zapiskuta: "Oh, da." Zatim, videći šta je uradio, umesto toga zamumla: "Oh, da, Žanina. I ja tebe volim. Ali ne znam šta će oni da urade."
<BR>&nbsp;&nbsp;&nbsp;&nbsp;&nbsp;"Verovatno ti neće naneti zlo, Vone."
<BR>&nbsp;&nbsp;&nbsp;&nbsp;&nbsp;Prezrivo: "Kome? Meni? Ja zbog tebe brinem, Žanina. Ja sam ovde proveo ceo život i pre ili kasnije to bi se dogodilo. Ali ti ... ja sam zbog tebe zabrinut." Zatim tmurno dodade: "Oni tamo napolju mnogo galame. Nešto se događa."
<BR>&nbsp;&nbsp;&nbsp;&nbsp;&nbsp;"Ne verujem da će nam naneti neko zlo... mislim, još neko zlo", ispravi se Žanina, misleći na kauč za sanjanje. Piskutavi povici su se sve više približavali. Ona se brzo obuče osvrćući se unaokolo, dok se čulo kako Tor doziva Hueja ispred vrata.
<BR>&nbsp;&nbsp;&nbsp;&nbsp;&nbsp;Ni po čemu se nije moglo videti šta se ovde dogodilo. Nije bilo čak ni kapljice krvi. Ali kad je Tor otvorio vrata, zabrinut i usplahiren, zastao je i pogledao u njih iskosa sumnjičavo, pa je zatim onjušio vazduh. "Možda ja ipak neću morati da te oplođujem, Danina", kazao je, ljubazno ali uplašeno. "Ali Danina! Uvon! Dogodilo se nešto užasno! Tar je zaspala, a stara žena je pobegla!"
<BR>&nbsp;&nbsp;&nbsp;&nbsp;&nbsp;Onda su Vona i Žaninu odvukli do vretenaste odaje, u kojoj su se nalazili gotovo svi starci. Oni su se uspaničeno motali u krug. Troje ih je ležalo oprućeno i hrkalo na mestu gde su ih izručili... Tar i još dva Lervina stažara koji su izneverili na svom poslu, i kada su ih otkrili onako čvrsto zaspale, doneli su ih, prestrašeni i osramoćeni, da im presudi najstariji starac. On je ležao nepokretan, ali budan na svom postolju, dok su iz njegovog perimetra izbijali čitavi vodopadi raznih boja.
<BR>&nbsp;&nbsp;&nbsp;&nbsp;&nbsp;Stvorenjima od krvi i mesa najstariji starac nije odavao ništa od svojih premišljanja. On je od metala. On uliva strahopoštovanje. Njega ne mogu ni da razumeju niti da ga osporavaju. Ni Žanina ni Von, niti i jedno od blizu stotinu njegove prestravljene dece, nisu mogli da vide strah i ljutnju koji su besneli u njegovim memorijskim uređajima. Stah da su njegovi planovi ugroženi. Bes što su njegova deca podbacila u sprovođenju njegovih naređenja.
<BR>&nbsp;&nbsp;&nbsp;&nbsp;&nbsp;Ono troje koji su se oglušili moraće da budu kažnjeni, da bi služili za primer. Nešto više od stotinu drugih takođe će morati da budu kažnjeni... nešto lakšom kaznom, kako se rasa ne bi zatrla ... zato što se nisu starali da ono troje izvršavaju svoju dužnost. Što se tiče uljeza... za njih nije postojala dovoljno stroga kazna! Možda ih treba zbrisati, kao svakog nametnika koji preti da naškodi svome domaćinu. Možda učiniti i nešto gore od toga. Možda u njegovoj moći uopšte nema tako oštre kazne.
<BR>&nbsp;&nbsp;&nbsp;&nbsp;&nbsp;Ali šta je još u njegovoj moći? Napregnuo se i ustao. Žanina je videla ustalasano treperenje svetiljki, koje se zatim umirilo obrazujući određenu šaru dok se najstariji starac uspravio u svojoj visini i progovorio. "Žensku osobu treba ponovo uhvatiti i konzervirati", kazao je. "To treba smesta uraditi."
<BR>&nbsp;&nbsp;&nbsp;&nbsp;&nbsp;Stajao je tako, nesigurno se zanoseći; njegovi udovi, što će reći njegovi efektori nisu ga dobro slušali. Spustio se još jedanput na kolena dok je razmišljao o opcijama koje mu stoje na raspolaganju. Naprezanje oko odlaska u kontrolnu odaju gde je podesio novi kurs... zbrka u njegovoj glavi koja ga je dovela dotle da to učini... bitisanje dugo pola miliona godina, sve je to uzelo svoj danak. Bilo mu je potrebno vreme da se "ispava"... to jest, vreme za koje će njegovi autonomni sistemi da utvrde i poprave oštećenja koja se mogu popraviti, a možda za to i neće biti dovoljno vremena. "Ne budite me ponovo pre nego što se sve ovo obavi", kazao je, dok svetiljke nasumce ne zatreperiše, a zatim se polagano pogasiše.
<BR>&nbsp;&nbsp;&nbsp;&nbsp;&nbsp;Žanina je, u Vonovom zagrljaju... dok se on telom upola naginjao ka najstarijem starcu, a upola zakriljavao devojku, tresući se od straha... vrlo dobro znala da "konzerviran" znači ubijen. I ona se uplašila.
<BR>&nbsp;&nbsp;&nbsp;&nbsp;&nbsp;Ali je, takođe, bila zgranuta.
<BR>&nbsp;&nbsp;&nbsp;&nbsp;&nbsp;Starci koji su za vreme suđenja i donošenja presude hrkali, nisu pospali slučajno. Žanina je prepoznala delovanje uspavljujućih hitaca iz pištolja. Žanina je znala da niko iz njene grupe takav pištolj nije imao.
<BR>&nbsp;&nbsp;&nbsp;&nbsp;&nbsp;Iz tog razloga, Žanina se nije previše iznenadila kada su, jedan sat kasnije u svojoj ćeliji, začuli prigušeno mrmljanje koje je dolazilo spolja.
<BR>&nbsp;&nbsp;&nbsp;&nbsp;&nbsp;Nije se iznenadila kad je videla kako je njena sestra utrčala unutra, mašući pištoljem i dajući im znake; nije se iznenadila kad se iza Lervi pojavio Pol, sav u dronjcima, prolazeći preko uspravnog Tora. Nije se čak iznenadila, odnosno nije se mnogo iznenadila, kad je videla da je sa njima još jedan naoružan čovek koga je gotovo prepoznala. Nije bila sigurna. Upoznala ga je još dok je bila dete. Ali on je ličio na osobu koju je viđala na PV programima emitovanim preko relejne stanice sa Zemlje, kao i prilikom veselih poruka koje im je upućivao o raznim godišnjicama i praznicima. Robin Brodhed.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
